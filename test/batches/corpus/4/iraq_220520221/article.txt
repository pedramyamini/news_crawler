بزووتنەوەی ئیمتیداد، کە خاوەنی ٩ کورسی پەرلەمانی عێراقە و هەموو کورسییەکانی لە پارێزگا شیعەنشینەکان بردووەتەوە، لەگەڵ جووڵانەوەی نەوەی نوێ بە سەرۆکایەتی شاسوار عەبدولواحید، کە ئەویش خاوەنی ٩ کورسی پەرلەمانی عێراقە، (هاوپەیمانیی لەپێناو گەل)یان لە پەرلەمانی عێراق پێکهێناوە.  عەلا رکابی، ئەمینداری گشتیی بزووتنەوەی ئیمتیداد، لە بەخشێکی راستەوخۆی فەیسبووکدا رایگەیاند: ئیمتیداد نەبووەتە هاوپەیمانی فراکسیۆنی سەدری و هاوپەیمانیی سێقۆڵی، چونکە هیچکات ئیمتیداد نابێتە هاوپەیمانی حیزبەکانی دەسەڵات، بەڵام ئیمتیداد هەوڵی چارەکردنی بنبەستی سیاسی دەدات بۆ پێکهێنانی حکومەت و پەسەندکردنی بودجە، بۆیە لە دانیشتنی پەرلەمان تایبەت بە هەڵبژاردنی سەرۆککۆمار ئامادەبووین.  عەلا رکابی گوتیشی: دەنگدانی پەرلەمانتارانی بزووتنەوەی ئیمتیداد لە ٩ ـی مانگی دووی ٢٠٢٢ بۆ هەڵبژاردنی محەممەد حەلبووسی بە سەرۆکی پەرلەمان بە بڕیاری بزووتنەوەکە نەبوو، بەڵکو بە بڕیاری زۆرینە بوو، کە هەڵە بوو و من دژی بووم.  سەبارەت بە هەواڵی دوورخستنەوەی لە پۆستی ئەمینداری گشتیی بزووتنەوەی ئیمتیداد؛ عەلا رکابی ئاماژەی کرد: لە ماوەی زیاتر لە یەک ساڵی رابردوودا لە کۆبوونەوەکانی ئەمیندارێتی گشتیی بزووتنەوەی ئیمتیداد شەش جار بە فەرمی دەستلەکارکێشانەوەی لە پۆستی ئەمینداری گشتیی ئیمتیداد پێشکەش کردووە، چونکە من لە سەرەتاوە ئەم پۆستەم نەویست.  عەلا رکابی ئاماژەی بە دەستلەکارکێشانەوەی پێنج پەرلەمانتار لە ریزی بزووتنەوەکەدا کردووە و دەڵێت: "زۆر بەداخەوە پێنج لە ٩ پەرلەمانتاری ئیمتیداد دەستلەکارکێشانەوەی خۆیان لە بزووتنەوەکە پێشکەش کردووە، چونکە چەند داواکارییەکیان هەیە و دەیانەوێ بۆیان جێبەجێ بکرێن، بەڵام ئەگەر تەنانەت بە یەک پەرلەمانتاریش بێت یان بەبێ پەرلەمانتار، ئیمتیداد پرۆژەکەی خۆی جێبەجێ دەکات".  بەپێی یاداشتێک کە لە رۆژی ١٨ - ٠٥ - ٢٠٢٢ دەرچووە، ١٤ ئەندامی ئەمیندارێتیی گشتیی بزووتنەوەی ئیمتیداد واژوویان کردووە؛  دکتۆر عەلا کامیل رکابی، ئەمینداری گشتیی بزووتنەوەی ئیمتیداد، لە پۆستەکەی دوورخراوەتەوە.