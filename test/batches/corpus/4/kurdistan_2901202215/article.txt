رۆژی شەممە ٢٩ی کانوونی دووەمی ٢٠٢٢، حاکم زاملی، جێگری سەرۆکی پەرلەمانی عێراق لەگەڵ وەزیری خوێندنی باڵا و توێژینەوەی زانستی عێراق، سەرۆکی دەستەی دەستپاکی و بریکاری پێشووی وەزارەتی ناوخۆی عێراق کۆبووە، لەبارەی دڵنیابوونەوە لەو ناوانەی خۆیان بۆ پۆستی سەرۆککۆماری عێراق بەربژێرکردووە.   لە راگەیێندراوێکدا کە نووسینگەی جێگری سەرۆکی پەرلەمانی عێراق بڵاویکردەوە، لە کۆبوونەوەکەدا وردبینی لەبارەی ناوی ئەو کەسانەی خۆیان بۆ پۆستی سەرۆککۆماری عێراق بەربژێرکردووە کراوە، دوای دوو رۆژی دیکەش ئەو ناوانەی پەسند دەکرێن بڵاودەکرێتەوە.   لە راگەیێندراوەکەدا جەختکراوەتەوە لەسەر ئەوەی ٧ی شوباتی ٢٠٢٢، پەرلەمانی عێراق کۆدەبێتەوە بۆ هەڵبژاردنی سەرۆککۆماری عێراق.  هەر بەگوێرەی راگەیێندراوەکە، ئەو تۆمەتانەی ئاڕاستەی بەربژێرەکان دەکرێن لە تۆڕە کۆمەڵاتییەکان گرنگ نین و تەنیا پشت بە بڕیارەکانی دادگە دەبەستن لەبارەی هەر بەربژێرێکەوە.