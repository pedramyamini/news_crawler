ئەمڕۆ چوارشەممە، ٢٣ی ئاداری ٢٠٢٢، محەممەد زەیادی، سەرکردە و پەرلەمانتاری دەوڵەتی یاسا بە تۆڕی میدیایی رووداوی راگەیاند: "ئێمە هێشتا بەتەواوەتی بڕیاری بایکۆتکردن و بەشدارینەکردنمان لە کۆبوونەوەی ئەنجوومەنی نوێنەرانی عێراق تایبەت بە هەڵبژاردنی سەرۆککۆماری عێراق نەداوە، بڕیارەکەمان لەسەر گفتوگۆکان لەنێوان چوارچێوەی هاوئاهەنگی و رەوتی سەدری ماوەتەوە و ئەگەری هەیە لە کاژێرەکانی کۆتایی پێش کۆبوونەوەکە بگەینە رێککەوتن".  لە ئەگەری رێکنەکەوتن لەگەڵ سەدرییەکان، هەڵوێستی چوارچێوەی هاوئاهەنگی چی دەبێت؟ زەیادی دەڵێت: "ئەگەر هەردوولا نەگەینە رێککەوتن بەتایبەت لەسەر پرسی گەورەترین فراکسیۆنی پەرلەمانی کە ئێمە دەمانەوێت فراکسیۆنی شیعی بێت، هەروەها لەبارەی بەشداریی لە حکومەتی داهاتوو، ناچینە کۆبوونەوەی رۆژی ٢٦ی مانگ و بەمەش پەرلەمان ناتوانێت سەرۆککۆمار هەڵبژێرێت".  لەبارەی ژمارەی ئەو پەرلەمانتارانەی، کە بەشداریی کۆبوونەوەکەی ٢٦ی ئاداری ئەنجوومەنی نوێنەرانی عێراق ناکەن، پەرلەمانتارەکەی دەوڵەتی یاسا گوتی: "ئێمە وەکو چوارچێوەی هاوئاهەنگی کە لەنێوان ٨٨ بۆ ٩٢ واژۆمان هەیە بەشداریی کۆبوونەوەکە ناکەین، لەگەڵ بەشێک لە سەربەخۆکان و هاوپەیمانیی عەزم و یەكێتی نیشتمانی کوردستانیش ناچینە کۆبوونەوە. بەو پێیە ژمارەی ئەو پەرلەمانتارانەی ناچینە کۆبوونەوەکە ١٣٥ پەرلەمانتار دەبن و بەمەش رێژەی یاسایی بۆ کۆبوونەوەکە دروست نابێت".  وا بڕیارە رۆژی ٢٦ - ٠٣ - ٢٠٢٢ ئەنجوومەنی نوێنەرانی عێراق کۆببێتەوە، بەرنامەی کۆبوونەوەکەی پەرلەمان تایبەتە بە هەڵبژاردنی سەرۆککۆماری عێراق، کە ٤٠ بەربژێر رکابەرایەتیی دەکەن، بەڵام رکابەرییە بەهێزەکە لە نێوان رێبەر ئەحمەد، بەربژێری پارتی و بەرهەم ساڵح، بەربژێری یەکێتییە.  شێروان دووبەردانی، ئەمڕۆ چوارشەممە بە رووداوی راگەیاند پەرلەمانتارانی هاوپەیمانیی سێقۆڵی رەوتی سەدر، پارتی و هاوپەیمانیی سەروەریی سوننەکان هەندێک پەرلەمانتاری نزیکیان نزیکەی ١٨٠ پەرلەمانتار دەبن؛ هەروەها بزووتنەوەی ئیمتیداد , نەوەی نوێ و بەشێک لە پەرلەمانتارانی سەربەخۆ نزیکەی ٣٤ پەرلەمانتارن و بەشداری کۆبوونەوەکە دەکەن، ٥ پەرلەمانتارەکەی کۆتای کریستیان، پەرلەمانتارەکەی کۆتای کوردی ئێزدی و ئەندامانی فراکسیۆنی عێراقی سەربەخۆش، کە ٥ بۆ ٨ پەرلەمانتارن بەشداری کۆبوونەوەکە دەکەن. هەروەها پەرلەمانتارانی فراکسیۆنی یەکگرتووش کە ژمارەیان چوار پەرلەمانتارە بەشداری کۆبوونەوەکە دەکەن.  وەک پەرلەمانتارەکەی پارتی دەڵێت، نزیکەی ٢٢٥ پەرلەمانتار لە کۆبوونەوەکەی رۆژی شەممەی داهاتوودا ئامادە دەبن.