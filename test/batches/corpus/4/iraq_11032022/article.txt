سیهام موسەوی، ئەندامی ئەنجوومەنى نوێنەرانى عێراق لە هاوپەیمانیی چوارچێوەى هاوئاهەنگى بە تۆڕى میدیایی رووداوى راگەیاند: "هەوڵ هەیە بۆ نزیکبوونەوە و دووبارە دەستپێکردنەوەى دانوستاندنەکانى نێوان رەوتى سەدر و چوارچێوەى هاوئاهەنگى و کێشەیەکى سەرەکى ئێستا رێکنەکەوتنى لایەن کوردییەکانە لەنێوان خۆیاندا  لەلایەک و لەگەڵ لایەنە شیعەکان لەلایەکى دیکە.  رۆژی پێنجشەممە ١١ ى ئازارى ٢٠٢٢، موقتەدا سەدر، رێبەری رەوتى سەدر بە تەلەفۆن قسەی لەگەڵ سەرۆک مەسعود بارزانی، نووری مالیکى، خەمیس خەنجەر و محەممەد حەلبووسیدا کرد  موسەوى، کە ئەندامی هاوپەیمانیی فەتحە، دەڵێت: "کێشەى سەرەکیى نێوانمان ئەوەیە موقتەدا سەدر حکومەتى زۆرینەى دەوێت کە بەشێک لە لایەنەکانى چوارچێوەى هاوئاهەنگى بەشداربن تیێیدا، لەکاتێکدا هەموو سوننەکان بەشدار دەبن لە حکومەت، ناکرێت ناچار بکرێین بە زۆر ببینە ئۆپۆزیسیۆن بەبێ خواستى خۆمان، بە زۆرەملێ نابینە ئۆپۆزیسیۆن. "  چوارچێوەى هاوئاوهەنگى لە شەش لایەنی شیعە پێکدێن، کە بریتین لە دەوڵەتی یاسا، قیوە دەولە، فەتح، بزووتنەوەى عەتا، حیزبى فەزیلە و بزووتنەوەی حقوق، کە بە سەرجەمیان خاوەنی ٧٨ ئەندامن لە ئەنجوومەنى نوێنەران.  پەرلەمانتارەکەى هاوپەیمانیى چوارچێوەى هاوئاهەنگى رایگەیاند؛ کە زۆر ئەگەر لەبەردەمیاندایە بۆ مامەڵەکردن لەگەڵ دۆخەکە، لەبارى رێکنەکەوتن لەگەڵ رەوتى سەدر لەوانە بوونە ئۆپۆزیسیۆن یان تەنانەت کشانەوەیان لە پرۆسەى سیاسى.