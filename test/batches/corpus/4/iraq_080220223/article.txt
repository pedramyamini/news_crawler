رۆژی سێشەممە ٨ - ٢ - ٢٠٢٢، سەرچاوەیەک لە کۆمیسیۆنی باڵای سەربەخۆی هەڵبژاردنەکانی عێراق، بە تۆڕی میدیایی رووداوی راگەیاند، هێشتا وردبینیی کارمەندەکانی سەر سندووق کۆتایی نەهاتووە.  بەگوێرەی سەرچاوەکە، لە دوو بۆ سێ هەفتەی داهاتوودا پارەی کارمەندەکانی سەر سندووق دابەش دەکرێت، سەبارەت بە دواکەوتنیشی بۆ ماوەی نزیکەی چوار مانگ، گوتی: "کارمەندەکان زۆرن، لە پارێزگا هەیە ٢٠ هەزار کارمەند چاودێری کردووە، هەروەها هەیانە رۆژی دەنگدان نەهاتووە و کەسی دیکە چووەتە شوێنەکەی، ئەوانە هەمووی وردبینی دەوێت، بەڵام لە تەواوبووندایە".  جگە لە وردبینییەکان، هەندێک رێکاری دیکەی ماون، کە دەبێت لە نێوان وەزارەتی دارایی عێراق و کۆمیسیۆنی باڵای سەربەخۆی هەڵبژاردنەکاندا جێبەجێبکرێن.  لە هەڵبژاردنی پێشوەختەی عێراقدا، کە ١٠ - ١٠ - ٢٠٢٢ بەڕێوەچوو، بە هەزاران کەس بەشێوەی کاتی بۆ چاودێری و سەرپەرشتیکردنی هەڵبژاردن دامەزرێندران.