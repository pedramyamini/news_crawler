رۆژی دووشەممە ٢٨ - ٢ - ٢٠٢٢ شێروان دووبەردانى، ئەندامى ئەنجوومەنى نوێنەرانى عێراق لە  فراکسیۆنى پارتى دیموکراتى کوردستان بە تۆڕى میدیایی رووداوى راگەیاند، کۆبوونەوەى پەرلەمان دەستیپێکردووە و دەنگ لەسەر هەردوو لیژنەى یاسایی  و هەموارى گۆڕانکارى ئەرکى لیژنەکان لە پەیڕەوى نێوخۆ دەدرێت، بەو پێیەى بۆ ئەنجامدانى گۆڕانکارى لە لیژنەکاندا پێویستیان بە پێکهنانى ئەو دوو لیژنەیە هەیە.  لیژنەى هەموارى گۆڕانکاریی ئەرکى لیژنەکان لە پەیڕەوى نێوخۆ بە سەرۆکایەتیى حاکم زاملی، جێگرى یەکەمى سەرۆکى ئەنجوومەنى نوێنەران و ئەندامێتى هەریەک لە حوسێن کەعبی، فالح سارى، محەممەد تەمیم، ڤیان سەبرى پێکهێندرا.   شێروان دووبەردانى گوتى: "دواى دەنگدان لەسەر ئەو دوو لیژنەیە، بڕیارە میواندارى عەلی عەللاوى، وەزیرى دارایی عێراق بکرێت، بەڵام تاوەکو ئێستا دیار نییە ئامادە دەبێت یان نا".   فەرمانگەى راگەیاندنى ئەنجوومەنى نوێنەرانی عێراق دەڵێت، ٢٨٨ ئەندام ئامادەى کۆبوونەوەکەن.  بە گوێرەى خشتەى کۆبوونەوەى ئەمڕۆى ئەنجوومەنى نوێنەرانی عێراق، ژمارەیەک پەرلەمانتار سوێندى یاسایی دەخۆن، لیژنە هەمیشەییەکان پێکدەهێندرێن، میواندارى عەلی عەللاوى دەکرێت لەبارەى بەرزکردنەوەى بەهاى دۆلار بەرانبەر دینارى عێراقی.