ئەمڕۆ دووشەممە ٢٨ی شوباتی ٢٠٢٢ ئەنجوومەنی نوێنەرانی عێراق کۆبووەوە، کارنامەی کۆبوونەوەکە بریتی بوو لە سوێندخواردنی ژمارەیەک پەرلەمانتار، پێکهێنانی لێژنە هەمیشەییەکانی ئەنجوومەنی نوێنەران، گفتوگۆکردن لەبارەی نرخی دۆلار بەئامادەبوونی وەزیری دارایی.  فەرمانگەى راگەیاندنى ئەنجوومەنى نوێنەرانی عێراق رایگەیاند ٢٨٨ ئەندام ئامادەى کۆبوونەوە بوون، لە کۆبوونەوەکە لێژنەیەک بۆ هەموارکردنەوەی پەیڕەوی ناوخۆی ئەنجوومەنی نوێنەران پێکهێنرا.  د. سەباح سوبحی، ئەندامی پەرلەمانی عێراق لە فراکسیۆنی پارتی دیموکراتی کوردستان بە (تۆڕی میدیایی رووداو)ی راگەیاند، لە کۆبوونەوەی ئەمڕۆی پەرلەماندا هەریەک لە شێخ وەسفی عاسی، عەلا سەباح مەرعی، محەممەد کەریم عەبدولحوسێن و عادل حاشووش جابر سوێندی دەستووریان خوارد و وەک پەرلەمانتار دەستبەکاربوون.  هەروەها سەرچاوەیەک لە نووسینگەی وەسفی عاسی، ئەمڕۆ دووشەممە ٢٨ی شوباتی ٢٠٢٢، بەتۆڕی میدیایی رووداوی راگەیاند: "پێشتر لێکتێگەیشتن لەنێوان هەردوو لیستەکە هەبووە و راکان جبووری پێشتر بە شێخ وەسفی عاسی راگەیاندبوو، کە نایەوێت بچێتە پەرلەمانی عێراق".  راکان جبووری، پارێزگاری کەرکووک بە وەکالەت، بەربژێری هاوپەیمانیی عەرەبی بوو لە هەڵبژاردنی ١٠ی ئۆکتۆبەری ٢٠٢١، زیاتر لە ١٤ هەزار دەنگی بەدەستهێنا و سەرکەوت. لەکاتێکدا وەسفی عاسی لە هاوپەیمانیی بەرەی یەکگرتووی عەرەبی کە زیاتر لە ١١ هەزار دەنگی بەدەستهێنا نەیتوانی سەربکەوێت و بووە، یەدەگ، ئەمڕۆ لە شوێنی راکان جبووری سوێندی یاسایی خوارد.  پارێزگای کەرکووک ١٢ کورسیی لە ئەنجوومەنی نوێنەرانی عێراق هەیە، لە هەڵبژاردنی ١٠ی ئۆکتۆبەری ٢٠٢١ دا کورد شەش کورسی بەدەستهێنا، پارتی دیموکراتی کوردستان ٢ کورسی، یەکێتی نیشتمانی کوردستان ٣ کورسی، نەوەی نوێ یەک کورسی. هەروەها بەرەی تورکمانی یەک کورسی، هاوپەیمانیی عەرەبی یەک کورسی، هاوپەیمانی تەقەدوم یەک کورسی، بزووتنەوەی عەتا یەک کورسی، هاوپەیمانیی فەتح یەک کورسی و سەربەخۆیەکیش کورسییەکی بەدەستهێنا.