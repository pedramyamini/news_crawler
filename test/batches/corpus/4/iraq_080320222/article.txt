عەدنان جابرى، ئەندامی سەربەخۆى ئەنجوومەنى نوێنەرانى عێراق بە تۆڕی میدیایی رووداوی راگەیاند، "دەنگدانى سەربەخۆکان بۆ بەربژێرى سەرۆککۆمار پەیوەستە بە تێڕوانینى هەریەک لە ئەندامە سەربەخۆکانەوە بەرانبەر بەو کەسایەتییەی ئەو پۆستە بەڕێوەدەبات؛ تاوەکو ئێستاش وەکو سەربەخۆکان هەڵوێستێکى یەکگرتوومان نییە لەبارەى ئەو پرسە".  بۆ ئەم خولەى ئەنجوومەنى نوێنەرانی عێراق، ٤٢ ئەندام وەکو سەربەخۆ و لە دەرەوەى چوارچێوەى پارت و هاوپەیمانێتییە سیاسییەکان توانییان دەنگى پێویست بۆ بوونە ئەندامى ئەو ئەنجوومەنە بەدەستبهێنن لە هەڵبژاردنى ١٠ ى تشرینى یەکەمى ساڵى رابردوودا.  ژمارەی سەربەخۆکان لەو ئاستەدایە کە دەتوانن لە کاتى دەنگداندا زۆر پرس یەکلایی بکەنەوە، بەتایبەت لە کاتى دەنگدان بە پۆستى سەرۆککۆمار کە پێویستى بە دەنگى دوو لەسەر سێى ئەندامانى ئەنجوومەنەکەیە.  بەرهەم ساڵح بەربژێرى یەکێتیى نیشتمانیى کوردستانە بۆ پۆستى سەرۆککۆمار، لە کاتێکدا پارتى دیموکراتى کوردستان رێبەر ئەحمەدى بەربژێر کردووە. بە گوتەی عەدنان جابرى، "بەرهەم ساڵح پەیوەندیى بە بەشێک لە پەرلەمانتارە سەربەخۆکانەوە کردووە و تێڕوانینى خۆى بۆ روونکردوونەتەوە".  یەکشەممە ٦ ى ئادارى ٢٠٢٢ ئەنجوومەنى نوێنەرانى عێراق دەرگەى خۆبەربژێرکردنى بۆ پۆستى سەرۆککۆمار بۆ ماوەی سێ رۆژ کردەوە.