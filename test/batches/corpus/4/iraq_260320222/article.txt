ئەو پەرلەمانتارەی پارتی ئاماژەی بەوە دا، دانیشتنی پەرلەمانی کوردستان بکرێت و نەکرێت، د. بەرهەم ساڵح، بەربژرێری یەکێتی بۆ سەرۆککۆمار بەختی دەرچوونی نییە.   شوان محەممەد رۆستەم، باسی لەوە کرد، ئەوان ئامادەکارییان بۆ کۆبوونەوەی پەرلەمان کردووە و هەموو هاوپەیمانێتیی رزگاریی نیشتمان بەشداریی دەکەن و پێیانوایە رێژەی یاسایی ئەندامانیش ئامادە دەبن و گەشبینن و ئومێدەوارن رێبەر ئەحمەد ببێتە سەرۆککۆمار.  ژمارەیەک لە پەرلەمانتارە سەربەخۆکان پێیانوایە دەبێت عێراق بکەوێتە سەر سکەی خۆی و هەڵبژاردنی سەرۆککۆمار بەرپرسیارێتییەکی رەوشتی و مرۆییە.   بە گوتەی ئەو پەرلەمانتارەی پارتی، ئێستا ئەوان نیوەی رێگەکەیان بڕیوە و خەریکە ئاسۆ روون دەبێتەوە، بە پێچەوانەوە ئەگەر کۆبوونەوەکە نەکرێت، لەوانەیە بگەڕێنەوە بۆ خاڵی سەرەتا.   شوان محەممەد رۆستەم گوتیشی: "بە گوێرەی گەورەیی ئەو هاوپەیمانێتییەی پێکمانهێناوە و ئەو کارانەی لە چەند رۆژی رابردوودا کردوومانن بەختی ئێمە زیاترە بۆ ئەوەی دانیشتنەکە بکرێت و بەربژێرەکەمان هەڵبژێردرێت. "  موقتەدا سەدر، رێبەری رەوتی سەدر کە دانیشتنی پەرلەمان بۆ هەڵبژاردنی سەرۆککۆمار سوورە، رایگەیاند، رۆژی شەممە چاوەڕێی پەرلەمانتارە سەربەخۆکانن ئەگەرنا کۆتایی پەرلەمانە. ئەو گوتەیە ئاماژەیەکە بۆ هەڵوەشاندنەوەی پەرلەمان کە ئەوەیش عێراق دەخاتە گێژاوێکی دیکەی سیاسییەوە.  شوان محەممەد رۆستەم گوتی: "قسەکانی موقتەدا سەدر لۆجیکیان تێدایە؛ کە پەرلەمان هەر نەتوانێت سەرۆککۆمار هەڵبژێرێت، ئیدی بە نیازیت چی بکەیت؟ بەڵام مەرج نییە کە ئەگەر ئەمڕۆ کۆبوونەوەکە نەکرێت ئیتدی بۆ هەڵوەشاندنەوەی پەرلەمان هەنگاو بنرێت. دوای ئەمڕۆیش نزیکەی ١٠ رۆژی دیکەمان لە بەردەستدایە بۆ ئەوەی لایەنەکان بگەنە ئەنجامێک. "  بە باوەڕی ئەو پەرلەمانتارە، ئەگەر دانیشتنەکە نەکرێت، عێراق و پرۆسەی حوکمڕانی شکست دەهێنن و ئەجێندای دەرەکی سەردەکەوێت.