سوهەیلە سوڵتانى، ئەندامى پەرلەمانى عێراق لە هاوپەیمانیى چوارچێوەى هاوئاهەنگى بە تۆڕى میدیایی رووداوى راگەیاند؛ تاوەکو ئێستا هیچ کام لەلایەنەکانى هاوپەیمانیى رزگارکردنى نیشتیمان (رەوتى سەدر، پارتى دیموکراتى کوردستان و هاوپەیمانیى سەروەرى) وەڵامى دەستپێشخەریەکەیان نەداونەتەوە بۆ کۆتاییهێنان بە چەقبەستوویی سیاسی و گوتى: "دانوستاندن و لێکنزیکبوونەوە هەبووە، بەڵام بەر واقیعى دۆخەکە کەوتووە و وەستاوە".  یەکى نیسانى ٢٠٢٢، هاوپەیمانیی چوارچێوەى هاوئاهەنگى دەستپێشخەرییەکى رایگەیاند بۆ کۆتاییهێنان بە چەقبەستویی سیاسى، کە دیارترین خاڵەکانى پێکهێنانى کوتلەى زۆرینە بوو لە پەرلەمان بە بەشداریى رەوتى سەدر و دیاریکردنى سەرۆکوەزیران بوو لەلایەن ئەو کوتلەیەوە، کە سەرجەم لایەنە شیعەکان پێکیدەهێنن.  سوهەیلە سوڵتانى رایگەیاند: "ئەگەر هیچ لایەنێک وەڵامدانەوەى بۆ دەستپێشخەریەکەیان نەبێت بەتایبەت هاوپەیمانیى رزگارکردنى نیشتمان، ئەوکات چوارچێوەى هاوئاهەنگى سیناریۆى زۆرى لەبەردەستدایە بۆ ئەو قۆناخە" بەبێ ئەوەى باس لە سروشتى ئەو سیناریۆیانە بکات و تەنیا گوتی: "رێگەنادەین پەراوێز بخرێین".  بەر لە رۆژێک لە دەستپێشخەرییەکەى چوارچێوەى هاوئاهەنگى، موقتەدا سەدر، رێبەرى رەوتى سەدر لە راگەیێندراوێکدا ماوەى ٤٠ رۆژى خستە بەردەم چوارچێوەى هاوئاهەنگى بۆ پێکهێنانى حکومەت بەبێ بەشدارى رەوتەکەى، ئەو وادەیەى سەدر بۆ چوارچێوەى هاوئاهەنگى داینابوو کەمتر لە ١٠ رۆژی ماوە.  پەرلەمانتارەکەى چوارچێوەى هاوئاهەنگى گوتى: "ئێمە چاوەڕێى کۆتایی هاتنى وادەکەى موقتەدا سەدر و وەڵامدانەوەى دەستپێشخەریەکەمان دەکەین".  هەردوو بەرە ناکۆکەکەى عێراق  لەسەر پرسی شێوازى حکومەتى داهاتوو، هەروەها بەربژێرى پۆستى سەرۆککۆمار ناکۆکن، چوارچێوەى هاوئاهەنگى لەگەڵ حکومەتى بنکەفراواندایە و پاڵپشتى بەرهەم ساڵح، بەربژێرى یەکێتى نیشتیمانى کوردستان دەکات بۆ پۆستى سەرۆککۆمار، لەکاتێکدا هاوپەیمانیى رزگاکردنى نیشتیمان لەگەڵ پێکهێنانى حکومەتى زۆرینەدایە و رێبەر ئەحمەد، بەربژێریانە بۆ پۆستى سەرۆککۆمار.