ئەمڕۆ سێشەممە ٢٥ - ٠١ - ٢٠٢٢ بزووتنەوەی گۆڕان راگەیێندراوێکی لەبارەی پۆستی سەرۆککۆماری عێراق و فرەبەربژێریی کورد بۆ ئەو پۆستە بڵاوکردەوە و رایگەیاند، ئەولەویەتی ئەم قۆناخەی خەباتی سیاسیی نەتەوەکەمان لە بەغدا، پێکەوەکارکردنە بۆ ئاساییکردنەوەی پەیوەندییەکانی حکومەتی هەرێمی کوردستان و حکومەتی عێراق بە ئامانجی دەستەبەرکردنی شایستە داراییەکانی ھەرێمی کوردستان و بەپیرەوەچوونی داخوازییەکانی هاووڵاتییان.  ئەمڕۆ دادگەی باڵای فیدراڵیی عێراق دانیشتنی یەکەمی خولی پێنجەمی پەرلەمانی عێراق کە سەرۆکی پەرلەمان و هەردوو جێگرەکەی تێدا هەڵبژێردران و پەرلەمانتاران سوێندی یاساییان خوارد بە "دەستووری و یاسایی" ناوبرد.  دوای هەڵبژاردنی دەستەی سەرۆکایەتیی پەرلەمان، دەبێت کەسێک بۆ سەرۆککۆمار دیاریبکرێت و لە پەرلەمان دەنگی لەسەر بدرێت. بەپێی عورفی سیاسی لە دوای ٢٠٠٥ ـەوە ئەو پۆستە دراوەتە کورد. بۆ وەرگرتنی ئەو پۆستە، پارتی و یەکێتی بە فەرمی دوو بەربژێریان راگەیاندووە، کە هەریەکە لە هۆشیار زێباری و د. بەرهەم ساڵحن.  بزووتنەوەی گۆڕان لە راگەیێندراوەکەدا ئاماژەی بەوەکردووە، "ئەزموونی عێراقی نوێ دەریخستووە پۆست و کورسی و وەزارەتەکان، ھۆکاری بەھێزکردنی پێگە و سەنگی کورد نەبوون، ململانێی کەسی و حیزبیش بە قازانجی جێبەجێکردنی مافە دەستورییەکان نەشکاونەتەوە، لەبەرئەوە بۆ بەغدا داوای رێککەوتن و کردنەوەی گرێکوێرەی کێشەکان لەناوخۆدا دەکەین. بۆ ناوخۆیی ھەرێمیش رێزگرتن لە جیاوازییەکان و کێبڕکێی دیموکراتی بۆ خزمەتکردنی خەڵک و، پەیڕەوکرنی بەرنامەیەکی نیشتمانی بۆ چاکسازی سیاسی و کارگێری و دارایی، بۆ بەرەنگاربوونەوەی گەندەڵی و باشکردنی بژێوییەکانی ژیانی ھاووڵاتییان لەپێشینەیی ئەرکە سیاسییەکان دەزانین".