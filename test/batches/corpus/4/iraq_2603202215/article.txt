بیلال زبێدی، گوتەبێژی بەڕێوەبەرایەتی نەهێشتنی ماددەی هۆشبەر دەڵێت، "لە ماوەی دوو مانگی رابردوودا زیاتر لە ١٥٠٠ تۆمەتبارمان لە بازرگان و بەکارهێنەر و ئاڵوودەبووی ماددەی هۆشبەر دەستگیرکردووە. هەروەها دەست بەسەر ملیۆنێک و ٢٠٠ حەبی ماددەی هۆشبەر لە جۆری کیپتاجۆن و ماددەی دیکەی هۆشبەر و نزیکەی ٥٣ کلیۆ ماددەی هۆشبەردا گیراوە".  بەگوتەی لیوا مازن کامل مەنسوور، بەڕێوەبەری رووبەڕووبوونەوەی ماددەی هۆشبەر لە وەزارەتی ناوخۆی عێراق، ساڵی رابردوو ١١ هەزار ٩٠٧ کەس بە تۆمەتی بەکارهێنان و بازرگانیکردن بە ماددەی هۆشبەر دەستگیرکراون.  دەستگیرکراوەکان ٣٢٨ کەسیان خوار تەمەنی ١٨ ساڵان بوون؛ ٦ هەزار و ٣٢٧ کەسیان تەمەنیان لەنێوان ١٨ بۆ ٣٠ ساڵ، ٣٨٧٤ کەسیان تەمەنیان لەنێوان ٣١ بۆ ٤٠ ساڵ و ١٠٣٥ کەسیشیان تەمەنیان لەنێوان ٤١ بۆ ٥٠ ساڵ بووە.     ئیناس کەریم، چالاکڤان لە هاندانی خەڵک دژی ماددەی هۆشبەر باسی لەوە کرد، "چارەسەرە پێویستییەکان کە وای دەبینم زۆر بەسوودن بۆ ئەم کارەساتە، بریتین لە وشککردنی سەرچاوەکانی ماددەهۆشبەرەکان، تووندوتۆڵکردنی سنوورەکان، دابینکردنی سەنتەری چارەسەرکردنی ئاڵوودەبووان لە هەموو پارێزگاکاندا. هەروەها کاربکرێت لەسەر هۆشیارکردنەوەی کۆمەڵگە، ئەمە گرنگترین ئەرکە کە ئەنجامی دەبێت".  رۆژی شەممە ٢٦/٣/٢٠٢٢ فەرماندەیی ئۆپەراسیۆنەکانی بەغدا رایگەیاند، لە دوو ئۆپەراسیۆنی جیاوازدا لە ناوچەی کەڕادە لە نێوەڕاستی  شاری بەغدا، دوو باندی ماددەی هۆشبەریان دەستگیرکردووە لە ٧ کەس پێکهاتبوون کە ٤ یان ژن بوون و ماددەی هۆشبەریان لە جۆرەکانی کریستاڵ و حەشیش پێگیراوە.