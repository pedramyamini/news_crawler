بەپێی نووسراوی ژمارە ٣/٨٨٣ی نووسینگەی حاکم زاملی، جێگری یەکەمی سەرۆکی ئەنجوومەنی نوێنەرانی عێراق کە رۆژی دووشەممە، ١٨ی نیسانی ٢٠٢٢ دەرچووە و بەناونیشانی "گۆڕە بەکۆمەڵەکان"، ئاراستەی سەرۆکی دامەزراوەی شەهیدانی عێراقی کردووە، داوای هەڵدانەوەی دوو گۆڕی بەکۆمەڵی پارێزگای نەینەوا دەکات.  لە نووسراوەکەدا هاتووە: "لەلایەن خەڵکی نەینەواوە داواکاریی زۆرمان بۆ دێت سەبارەت بە بوونی گۆڕی بە کۆمەڵ، لەوانەش چاڵی خەسفە لە ناوچەی گەیارە و تل عەلۆ لە تەلەعفەر، کە رووفاتی چەندین ئەفسەر و ئەندامانی هێزە ئەمنییەکان و دادگەکانی پارێزگای نەینەوایان تێدایە و لەلایەن داعشەوە شەهیدکران، بۆیە داوا دەکەین رێوشوێنی یاسایی پێویست بۆ هەڵدانەوەی ئەو گۆڕانە و دیاریکردنی ناسنامەی قوربانییان و ئاگادارکردنەوەی کەسوکارییان و پێدانی مافەکانیان کە بەپێی یاسا دیاریکراوە و بایەخی تەواو بەو بابەتە بدرێت و ئاگادارمان بکەنەوە. "  رەفعەت سمۆ، یاریدەدەری پارێزگای نەینەوا بۆ کاروباری کارگێڕی، ئەمڕۆ دووشەممە، ١٨ی نیسانی ٢٠٢٢، بە تۆڕی میدیایی رووداوی گوت: "ئەو داواکارییەی بەڕێز حاکم زاملی بەرز هەڵدەسەنگێنین، داواکارییەکی بەجێ و پێویستە، لەو دوو گۆڕە بەشێکی زۆر لە قوربانییەکان هەن و لە خەسفە لە گەیارە بەتایبەت چەکدارانی داعش ئەو کاتەی، کە لە مووسڵ بوون هەزاران کەسیان فڕێداوەتە نێو ئەو چاڵەوە بەتایبەت ئەوانەی ئەفسەر بوون یان لە هێزە ئەمنییەکان و دادگەکان کاریان دەکرد و هەروەها ئەوانەشی لە کۆمیسیۆن فەرمانبەر بوون و هەموویان کوژراون، ماوەیەکی زۆرە داواکاریی ئێمە و خەڵکی نەینەوا هەیە بۆ ئەوەی ئەو گۆڕانە هەڵبدرێنەوە. "  بەپێی زانیارییەکانی یاریدەدەری پارێزگای نەینەوا بۆ کاروباری کارگێڕی، چەکدارانی داعش بە یەکجار ٢٠٧٠ کەسیان خستووەتە نێو چاڵی خەسفەوە لە گەیارە و قوربانییەکانیش لە هێزە ئەمنییەکانن.  چەکدارانی داعش کە لە ٢٠١٤ تاوەکو ٢٠١٧ بەشێک لە خاکی عێراقیان لە ژێر دەست بوو، لەدوای خۆیان چەندین گۆڕی بە کۆمەڵیان جێهێشت، تەنیا لە پارێزگای نەینەوا ٢٠٠ گۆڕی بە کۆمەڵ هەن و مەزەندە دەکرێت رووفاتی ١٠ هەزار کەسیان تێدابێت، بەشێکی زۆری قوربانییەکان کوردی ئێزدین.