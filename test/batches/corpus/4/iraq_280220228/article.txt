لە ١٠ ـی کانوونی دووەمی ئەمساڵ بە د. بەرهەم ساڵح بە مەرسومێکی کۆماری بڕیاری لێبووردنی تایبەتی بۆ جەواد و ھاوڕێکانی دەرکرد، ئەو کارەی سەرۆککۆمار کاردانەوەی زۆری بەدوای خۆیدا ھێنا زۆربەی لایەنە سیاسییەکان سەرکۆنەی بڕیارەکەیان کرد.  محەممەد شیاع سوودانی، ئەمینداری رەوتی رافیدەین دەڵێت: "پێشکێشکردنی پێشنیازێک لەلایەن ئەنجوومەنی وەزیران لەسەر کەسێکە بەندکراوە لەسەر بازرگانیکردن بە ماددەی ھۆشبەر ئەمە کارەساتێکی زۆر ترسناکە کە رووبەڕووی گەلی عێراق دەبێتەوە، بێگومان پەرلەمان نابێتە سەیرکەر، لەم جۆرە دۆخانە و ھەڵوێستی خۆی دەبێت، بەڵام وەک دەزانی ئێستا ئێمە لە کاتێکداین حکومەت کاربەرێکەرە و سەرۆکایەتییەکان بەشێوەیەکی دەستووری دیارینەکراون".   هەرچەندە گوتەبێژێکی سەرۆکایەتیی کۆماری عێراق پێشتر رایگەیاندبوو، ئەو فەرمانە کۆمارییە لەسەر راسپاردەیەک دەرکراوە کە لەلایەن ئەمیندارێتیی ئەنجوومەنی وەزیران دراوە بە سەرۆکایەتیی کۆمار، بەڵام پرسەکە شەقامی عێراقی ھێناوەتە دەنگ گلەییەکان زیاتر ئاڕاستەی سەرۆککۆمار دەکەن.  حوسێن محەممەد، خانەنشینە و دەڵێت: "بێگومان دەبێت سەرۆککۆمار لێپێچینەوەی لەگەڵ بکرێت ئەویش مرۆڤە وەک ئێمە دەبێت لێپێچینەوەی لەگەڵ بکرێت. "  عائید سعێدی، پارێزەرە و دەڵێت: "سەرۆککۆمار پێچەوانەی سوێندی یاسایی ھەڵسوکەوتی کردووە پێویستە لەسەر داواکاری گشتی بەپێی یاسای ژمارە ٤٩ی ساڵی ٢٠١٧ لە دادگەی فیدراڵیی عێراق سکاڵا تۆمار بکات".  هاووڵاتییەکی دیکە کە بە دایکی ئەشواق ناسراوە دەڵێت: "سەرۆککۆمار بڕیارەکەی دروست نییە، چۆن لێبووردن بۆ کەسێک دەردەکات کە بازرگانی ماددەی ھۆشبەرە، وڵات و گەنجانمان وێران دەکات".   لە ساڵی ٢٠١٨ دا پۆلیسی فیدراڵیی عێراق رایگەیاند، باندێکی تاوانکاریمان دەستگیرکرد کە لە سێ کەس پێکهاتووە و ٥ کیلۆ و ٦٠٠ گرام ماددەی هۆشبەری حەشیشە و ٧ هەزار حەبی هۆشبەر و دەمانچەیەکیان پێبوو، هەروەها یەکێک لە سێ ئەندامەکەی ئەو باندە کوڕی پارێزگاری نەجەفە بەناوی جەواد لوئەی ئەلیاسری.  رەخنە و ناڕەزایەتیی لایەنە سیاسییەکان و شەقامی عێراقی لە سەرۆکوەزیران و سەرۆککۆمار بڕیاری دەرکردنی لێبووردنی تایبەتە بۆ کەسێک کە بازرگانیی ماددەی ھۆشبەرە، ئەمە لەکاتێکدایە سەرۆکوەزیران و سەرۆککۆمار لەکاتی دەرکردنی ئەم بڕیارە کاربەڕێکەرن.