رۆژی هەینی، ٢٠ - ٥ - ٢٠٢٢، عامر جابری، گوتەبێژی دەستەی کەشناسی و بوومەلەرزەزانیی عێراق بە تۆڕی میدیایی رووداوی راگەیاند: "عێراق لە بەردەم شەپۆلێکی نوێی خۆڵبارینە، کە لە رۆژی شەممەوە بە کەمی دەستپێدەکات و رۆژانی یەکشەممە و دووشەممەش بەردەوام دەبێت، بەڵام رۆژی دووشەممە خۆڵبارینەکە چڕ دەبێت".  عامر جابری داوا لە هاووڵاتیان دەکات لەو رۆژەدا هەوڵبدەن کەمترین دەرچوونیان هەبێت و لەماڵەکانیاندا بمێننەوە تەنیا بۆ کاری زۆر پێویست نەبێت، بەتایبەت ئەوانەی بەتەمەنن یان ئەوانەی کێشەی هەستیارییان هەیە و هەناسەیان تەنگە، هەروەها وا باشترە لەو رۆژەدا خەڵک کەمترین هاتووچۆیان لەنێوان شارەکان بەتایبەت بە ئۆتۆمبێل، چونکە ئاستی بینین زۆر کەمدەبێتەوە.  بەپێی گوتەبێژی دەستەی کەشناسی و بوومەلەرزەزانیی عێراق دوای نیوەڕۆی رۆژی یەکشەممە خۆڵبارین لە عێراق بەرەو چڕبوونەوە دەڕوات و ناوچەکانی ئەنبار، رۆژئاوای نەینەوا، کەربەلا، نەجەف دەگرێتەوە. خێرایی با لە نێوان ٣٠ بۆ ٤٠ کیلۆمەتر لە کاژێرێکدا دەبێت و ئاستی بینین بۆ کەمتر لە هەزار مەتر دادەبەزێت.  سەبارەت بە کەشوهەوای رۆژی دووشەممەی هەرێمی کوردستان و عێراق، عامر جابری، رایگەیاند: "رۆژی دووشەممە شەپۆلی خۆڵبارینەکە لە پارێزگاکانی هەولێر، سلێمانی، کەرکووک، بەغدا، سەڵاحەدین، ئەنبار، نەینەوا، دیالە، کەربەلا، نەجەف، موسەنا، زیقار تەواو چڕ دەبێتەوە بەشێوەیەک ئاستی بینین دەگاتە کەمتر لە ٥٠٠ مەتر، هەروەها پلەکانی گەرماش بەبەراورد بە رۆژی یەکشەممە پێنج پلە دادەبەزن. "  سەبارەت بە کاتی کۆتاییهاتنی خۆڵبارینەکە، گوتەبێژی دەستەی کەشناسی و بوومەلەرزەزانیی عێراق، گوتی: "رۆژی سێشەممە شەپۆلی خۆڵبارینەکە کۆتایی پێدێت و دۆخی کەشوهەوا وەکو سەرەتای هەفتەی لێدێتەوە".  ئەمساڵ تاوەکو ئێستا حەوت شەپۆلی خۆڵبارین عێراق و هەرێمی کوردستانی گرتووەتەوە. بەپێی دەستەی کەشناسیی و بوومەلەرزەزانی عێراق یەکێکە لەو پێنج وڵاتەی لە ژێر کاریگەری گۆڕانکاری کەشوهەوادان.