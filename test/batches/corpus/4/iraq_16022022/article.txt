ئەو بڕیارەی ئەنجوومەنی وەزاریی ئاسایشی نیشتمانیی عێراق دوای رۆژێک هات لە دەرچوونی بڕیاری "هەڵوەشاندنەوە"ی یاسای نەوت و گازی هەرێمی کوردستان لەلایەن دادگەی فیدراڵیی عێراقەوە، بە بیانووی ئەوەی یاساکە نادەستوورییە، بەڵام سەرکردەیەکی یەکێتی نیشتمانیی کوردستان بڕیارەکە بە سیاسیی ناو دەبات.  سەعدی ئەحمەد پیرە، ئەندامی مەکتەبی سیاسی یەکێتی بە تۆڕی میدیای رووداوی راگەیاند، "ئەم بڕیارەی ئێستا هەیە و پرۆژەکانی ئەم بڕیارە ١٠ ساڵ لەمەوپێش کراوە، بەڵام لەبەرئەوەی ئێمە سیستمێکمان هەیە لە عێراق و بەیەکەوە کار دەکەین، بۆیە لەڕووی سیاسییەوە دواخراوە، ئێستا کە بڕیاری لەسەر دراوە بێگومان سیاسییە. "  دادگەی فیدراڵیی عێراق رایگەیاند، بۆ دەرکردنی بڕیارەکەی، پشتی بە چەند ماددەیەکی دەستوور بەستووە، لەوانە ماددەکانی ١١٢ و ١١٥ ـی دەستوور، لە کاتێکدا ئەو دوو ماددەیە دان بەوەدا دەنێن کە، دەبێت حکومەتی فیدراڵی و حکومەتەکانی هەرێمەکان پێکەوە کەرتی نەوت و گاز لە هەرێمەکان بەڕێوەببەن، بەڵام لە ئەگەری ناکۆکبوونی هەردوولا یاساکانی هەرێمەکان جێبەجێ دەکرێن، لەو کاتەی لە ساڵی ٢٠٠٧ ەوە تاوەکو ئێستا عێراق نەیتوانیوە یاسایەک بۆ بەڕێوەبردنی کەرتی نەوت و گاز دەربکات. بۆیە بەرپرسێکی پارتی دیموکراتی کوردستانیش بڕیارەکەی دادگەی فیدراڵی بە سیاسیی ناودەبات.  د. هۆشیار سیوەیلی، بەرپرسی پەیوەندییەکانی دەرەوەی پارتی باس لەوە دەکات، "ئەم بڕیارە بەو شێوەیە و لەم کاتەدا، بەدەرنییە لە کاریگەریی سیاسیی بەسەر ئەندامانی دادگەکەوە، هیچ شیکردنەوەیەکی دیکە هەڵناگرێت، وەکو چۆن لە ساڵی ٢٠١٢ ەوە دواخراوە، دەکرا ئەم بڕیارە بۆ ماوەیەکی دیکەش دوابخرێت، تاوەکو حکومەتی نوێ و پەرلەمانی عێراق بەشێوەیەکی باشتر و وردتر لەو باتە بکۆڵنەوە. "   تەنانەت فراکسیۆنی سەدریش لە ئەنجوومەنی نوێنەرانی عێراق رایگەیاند، پێویستە لە وردەکارییەکانی بڕیاری هەڵوەشاندنەوەی یاسای نەوت و گازی هەرێمی کوردستان بکۆڵنەوە.  حەسەن کەعبی، جێگری سەرۆکی فراکسیۆنی سەدر لە ئەنجوومەنی نوێنەرانی عێراق گوتی، "بەدڵنیاییەوە بڕیارەکانی دادگەی فیدراڵی بڕیاری یەکلاکەرەوەن و دەبێت جێبەجێ بکرێن، دەبێت ئێمەی پەرلەمانتار و دەسەڵاتی یاسادانانیش رێزیان لێ بگرین، بۆیە دەبێت کاری جیددی لە ئەنجوومەنی نوێنەرانی عێراق و دەسەڵاتی یاسادانان بکەین، لەڕێگەی پێکهێنانی لیژنەکانی ئەنجوومەن، بۆ دیاریکردنی وردەکارییەکانی ئەوەی کە لە بڕیارەکانی ئەمدواییەی دادگەی فیدراڵی هاتوون، چونکە دەبێت هەموو لایەنەکان پابەندیان بن. "  هەروەها هاوپەیمانیی سەروەریی سوننەکان کە گەورەترین فراکسیۆنی سوننەیە لە ئەنجوومەنی نوێنەرانی عێراق، سەبارەت بە بڕیاری هەڵوەشاندنەوەی یاسای نەوت و گازی هەرێمی کوردستان لەلایەن دادگەی فیدراڵییەوە رایگەیاند، دەرکردنی ئەو بڕیارەی دادگە لەم کاتە هەستیارەدا دەکرێت عێراق بەرەو ئەگەری نادیار ببات.