مەسرور بارزانی، سەرۆکوەزیرانی هەرێمی کوردستان لە میانی بەشداریکردن لە کۆڕبەندی جیهانیی وزە لە دوبەی گوتارێکی پێشکێشکرد و ئاماژەی بەوەدا، بەردەوام دەبن لە پەرەپێدانی هەناردەکردنی سووتەمەنی بۆ جیهان، "ئێمە سەرچاوەیەکی گەورەی وزەمان لە نەوت و گازی سرووشتی لە هەرێمەکەماندا هەیە".  زیاتر لە مانگێکە بەهۆی هێرشی رووسیا بۆ سەر ئۆکراینا نرخی سووتەمەنی بە گشتی بەرزبووەتەوە، یەکێتیی ئەوروپا بەشێوەیەکی سەرەکیی پشت بە وزەی رووسیا دەبەستێت و ئەوەش بووەتە هۆی ئەوەی کە تاوەکو ئێستا نەتوانن سزا بخەنە سەر ئەو کەرتەی رووسیا و لە کارکردن بەردەوام بن لەگەڵی.  رووسیا چەندین جار هۆشداری داوە لەوەی کە ئەگەر گەمارۆ بخەنە سەر کەرتی وزەی وڵاتەکەی، بەهۆی ئەو کورتهێنانەی لە بازاڕی وزە دروست دەبێت، نرخی نەوت و گاز بۆ سێ یان چوار هێندە بەرزدەبێتەوە.  لە بەرامبەردا ئەمریکا بەردەوام هانی هاوبەشانی دەدات کە سزای زیاتر بخەنە سەر رووسیا. لەلایەکی دیکەشەوە وەکو مەسرور بارزانی ئاماژەی پێدەدات، ئەمریکا خواستی لەسەر کەرتی گازی هەرێمی کوردستان دەربڕیوە و پاڵپشتیی داراییشی کردووە.  مەسرور بارزانی دەشڵێت، "ئێمە دەرفەتێکی گەورەمان هەیە بۆ دابینکردنی وزە بۆ بازاڕی ناوخۆ و جیهانی و سوورین لەسەر ئه‌وه‌ی کوردستان بكه‌ینه سەنتەرێکی وزە لە ناوچەکەدا. من دڵنیام کوردستان لە ئاییندەیەکی نزیکدا دەبێت بە سەرچاوەیەکی وزەی گرنگ بۆ ویست و خواستی جیهانی. "  کۆڕبەندی جیهانیی وزە ناوەندێکی گرنگە بۆ گەنگەشەکردنی پرسی وزە لە سەرانسەری جیهان و نوێنەرانی بەشێک لە وڵاتان ئامادەی کۆڕبەندەکە بوون.  مەسرور بارزانی لە میانی گوتارەکەیدا داوای هاوکاری و پاڵپشتی لە وڵاتانی کۆڕبەندەکە کرد بۆ ئەوەی بتوانن پەرە بە کەرتی وزە بدەن و رایگەیاند، "کوردستانێکی بەهێز و سەربەخۆ لەڕووی ئابوورییەوە نابێتە هەڕەشە بۆ سەر دراوسێکانی و هاوبەشانمان لە بەغدا".  ماوەی نزیکەی ١٥ ساڵە هەرێمی کوردستان دەستی بە بەرهەمهێنانی نەوت و فرۆشتنی کردووە، بەڵام بەشێک لە لایەنە عێراقییەکان بەردەوام هەوڵیان داوە لەمپەر بۆ ئەو پرۆسەیە دروستبکەن. رۆژی ١٥ ـی شوباتی ٢٠٢٢، دادگەی فیدراڵیی عێراق بڕیاریدا هەناردەکردنی نەوت و گازی هەرێمی کوردستان بە "نادەستووری" ناو ببات.  سەرۆکوەزیرانی هەرێمی کوردستان دڵنیایی دەدات و دەڵێت، پابەند دەبن بەو رێککەوتنانەی کە لەگەڵ کۆمپانیاکان کردوویانە لە چوارچێوەی دەستووری عێراقه، هەروەها بڕیارەکەی دادگەی فیدراڵیی عێراق بە "نادەستووری" ناودەبات و دەڵێت، "سوورین لەسەر ئەوەی هەرێمی کورستان بخەینە سەر سەکۆی وزەی جیهان".  لەبارە هۆکاری بڕیارەکەشەوە مەسرور بارزانی دەڵێت، "ئەو بڕیارە بۆ ئەوە درا، تا گوشار لە سەر ئێمە دروست بکات، لە پرۆسەی پێکهێنانی حکومەتی نوێی عێراق"، هەروەها دەشڵێت، "ئێمە لەگەڵ هاوبەشەکانمان لە حکومەتی فیدراڵی لە دانوستاندنداین، لەبارەی رێککەوتنێك کە رێز لە دەستوور و مافەکانی ئێمە دەگرێت".  هەرێمی کوردستان رۆژانە نزیکەی نیو ملیۆن بەرمیل نەوت و نیو ملیار پێ سێجا گاز بەرهەم دەهێنێت. بەو هۆیەشەوە دەکرێت ببێتە وڵاتێكی گەورەی هەناردەکاری سووتەمەنی بۆ هەموو جیهان و پڕکردنەوەی بەشێک لەو بۆشاییەی کە بەهۆی شەڕی رووسیا و ئۆکراینا دروستبووە.  هەرێمی کوردستان خاوەنی یەدەگێکی گەورەی نەوت و گازی سرووشتییە، مەسرور بارزانیش ئاماژە بەوە دەکات، "داهاتوومان لەسەر وزە بنیات دەنێین.. هانی بازرگانان دەدەین بۆ بەرهەمهێنان لە کەرتی وزە".  بەشێکی سەرەکیی داهاتی هەرێمی کوردستان پشت بە فرۆشتنی نەوت دەبەستێت، ئەوەش بووەتە هۆی ئەوەی کە لەو کاتانەی نرخی نەوت دادەبەزێت، هەرێمی کوردستان رووبەڕووی ئاستەنگ ببێتەوە، سەرۆکوەزیران لەو بارەوە دەڵێت، هەوڵیان داوە بۆ پەرەدان بە فرەچەشنکردنی داهات، بۆ ئەوەی دابەزینی نرخی نەوت کاریگەریی لەسەر هەرێمی کوردستان نەبێت. "فرەچەشنی داهات بە شێوەیەکی سەرەکی جەخت لە کشتوکاڵ و پیشەسازی و بەشە خزمەتگوزارییەکان دەکاتەوە، هاوشان لەگەڵ کەرتی وزە، نەك ئەوەی ببێتە جێگرەوەی نەوت. "  ئیمارات یەکێکە لەو وڵاتانەی کەنداو کە بەشێوەیەکی سەرەکیی پشت بە داهاتی نەوت دەبەستێت و هۆکاری پێشکەوتنیشی لە سەرجەم بوارەکاندا بۆ داهاتی وزە دەگەڕێتەوە. مەسرور بارزانی دەڵێت، هەرێمی کورستان چاودێریی ئەوان دەکات و هەوڵدەدات سوود لە ئەزموونەکانیان وەربگرێت.  لە ماوەی مانگێکدا مەسرور بارزانی دوو جار سەردانی ئیماراتی کردووە و لەگەڵ بەرپرسانی باڵای وڵاتەکە کۆبووەتەوە ئەوەش وەکو خۆی باسی دەکات، لە پێناو پتەوکردنی پەیوەندییەکانیانە، "لە هەر هەنگاوێکی سەردانەکەمدا، گفتوگۆی پڕ لە زانیاریم لەگەڵ سەرکردەکان و بیرمەندەکان ئەنجامدا... و تێڕوانینێکی هاوبەشمان هەیە و بنەمای هاوبەش کۆماندەکاتەوە".