بەگوێرەى نووسراوێکى وەزارەتى تەندروستیی عێراق، کە رۆژی دووشەممە ٢٨ - ٠٢ - ٢٠٢٢ دەرچووە و واژۆى هانى عیقابى بریکارى هونەرى وەزارەتەکەى لەسەرە، لیژنەیەکى شەش کەسی لەسەر ئەو رووداوە پێکهێنراوە.  ئێوارەى رۆژی یەکشەممە ٢٧ - ٠٢ - ٢٠٢٢ ئاگر لە یەکەى هەناوی و منداڵبوونى نەخۆشخانەی هندیە لە شاری کەربەلا کەوتەوە و تیمەکانى فریاگوزاريى لەپاش رووداوەکە نەخۆشەکانیان گواستەوە بۆ نەخۆشخانەى گشتیى حوسێن لە ناوەندیى شارى کەربەلا.  شەوى رابردوو لەبەیاننامەیەکدا بەڕێوەبەرایەتیى بەرگریی شارستانیى عێراق ئاشکرایکرد؛ تیمەکانیان لە پاش کووژاندنەوەى ئاگرەکە تەرمى سێ ژنیان دەرهێناوە کە لە یەکەى هەناوى نەخۆشخانەکە بەهۆى ئاگرەکەوە گیانیان لەدەستداوە و رادەستى پزیشکى دادی کراون.  بەرگريى شارستانیى عێراق ئاماژەى بەوەداوە ٢٠ تیمى ئەو بەڕێوەبەرایەتییە بەشداربوون لە دامرکاندنەوەى ئاگرەکە و لێکۆڵینەوەیان دەستپێکردووە بۆ زانینى هۆکارى ئاگرکەوتنەوەکە.  ئەمە یەکەمجار نییە ئاگر لە نەخۆشخانەکانی عێراق دەکەوێتەوە، لە ٢٤ی نیسانی ٢٠٢١، ئاگر لە نەخۆشخانەی ئیبن خەتیب لە بەغدا کەوتەوە، کە تایبەتکرابوو بە تووشبووانی کۆرۆنا، بەهۆیەوە ٨٢ کەس گیانیان لەدەستدا و ١١٠ کەسی دیکەش برینداربوون