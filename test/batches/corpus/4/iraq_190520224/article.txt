فەرمانگەی میدیایی پەرلەمانی عێراق لە راگەیێندراوێکدا بڵاویکردەوە: "پەرلەمانی عێراق بە زۆرینەی رەها، عەمار جەبر جبووری، لە پۆستی پارێزگاری سەلاحەددین دوورخستەوە".  عەمار جەبر جبووری پارێزگاری سەلاحەددین، تۆمەتی تێوەگلان لە گەندەڵی و کەمتەرخەمی لە کارەکەی رووبەڕوو کرابووەوە، بەم هۆیەوە ئەمڕۆ لە پۆستەکەی دوورخرایەوە.  هەر لە کۆبوونەوەی ئەمڕۆی پەرلەمانی عێراقدا، مقدام عەبید عەلی جومەیلی لە شوێنی مەشعان جبووری سوێندی دەستووری خوارد و وەک پەرلەمانتار دەستبەکار بوو.   لە ١٦ ى ئایارى ٢٠٢٢ دادگەى باڵاى فیدراڵیى عێراق مافى ئەندامێتیى پەرلەمانى لە مشعان جبورى، ئەندامى هاوپەیمانیی سەروەرى وەرگرتەوە لەپاش ئەوەى قوتەیبە جبوورى، بەربژێرى پێشووى هاوپەیمانیی عەزم لەو دادگەیە سکاڵاى یاسایى لەدژى تۆمارکردبوو، بەتۆمەتى ئەوەى "بەڵگەنامەکانى ساختە بوون".  مشعان جبورى، بەربژێرى پارتى وەتەن بوو لە بازنەى سێى سنوورى پارێزگاى سەڵاحەدەین و ١٢ هەزار و ٢٦٦ دەنگى بەدەستهێنابوو، بەگوێرەى یاساى هەڵبژاردنەکان و رێنماییەکانى کۆمسیۆن، مقدام جومەیلى بەربژێرى هاوپەیمانى تەقەدوم جێگەى دەگرێتەوە کە نۆ هەزار و ٨٢٦ دەنگى بەدەستهێناوە، لەکاتێکدا قوتەیبە جبورى کە سکاڵاکەى لەدژى تۆمار کردبوو هەشت هەزار و ٢١١ دەنگى بەدەستهێنابوو.