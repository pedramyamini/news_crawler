ئیرەج مەسجدی، باڵیۆزی ئێران لە عێراق لە گوتارێکدا لە کۆنفرانسی "شکۆی مرۆڤ لە گوتاری حوسێندا" کە لە کەربەلا بەڕێوەچوو، باسی هێرشە مووشەکییەکەی سەر هەولێری کرد و گوتی، "ئەو هێرشە دژی ئەمریکا و عێراق نەبووە، بەڵکو دژی ئیسرائیل بووە".  بەپێی ئەو راپۆرتەی لە ئاژانسی فەرمیی حکومەتی ئێران لەبارەی نێوەڕۆکی گوتارەکەی ئەمڕۆ دووشەممەی باڵیۆزی ئێران لە عێراق بڵاوکراوەتەوە، مەسجدی گوتوویەتی، "لە کوردستان پێگەیەک بۆ ئیسرائیلییەکان دروستکرابوو و لەوێوە دژی ئاسایشی کۆماری ئیسلامیی ئێران چالاکی دەکرا".  مەسجدی ئاماژەی بەوەش کردووە، "ئێران ناتوانێت لە بەرامبەر ئاسایشی خۆیدا کەمتەرخەم بێت. چەندین جار هۆشداری بە بەرپرسانی هەرێمی کوردستان درابوو، بەڵام لەو پێگەیەوە دژی ئاسایشی ئێران چالاکی کرا، بۆیە کۆماری ئیسلامی کاردانەوەی هەبوو".  باڵیۆزی ئێران لە عێراق باسی لەوەش کردووە، هێرشە مووشەکییەکەی ئێران بۆسەر چەند ناوچەیەک لە سنووری هەولێر "پەیوەندیی بە پێشێلکردنی سەروەریی خاکی عێراقەوە نییە و ئەگەر ئیسرائیلییەکان دەرکرابان، پێویستی نەدەکرد ئەو هێرشەیان کردبا".  بە گوتەی مەسجدی، هێرشەکەی ئێران بۆسەر ئەمریکا نەبووە و باڵیۆزخانە و کۆنسوڵخانەی ئەو وڵاتەیان نەکردووەتە ئامانج، بەڵکو دژی پێگەیەکی ئەمنی بووە کە دژی کۆماری ئیسلامیی ئێران چالاکیی کردووە؛ دەشڵێت، "کەس قبووڵی ناکات، هەرێمی کوردستان ببێت بە بنکەی ئیسرائیلییەکان".  گوتەکانی مەسجدی پێچەوانەی ئەو قسانەی بوون کە ساڵی رابردوو لە هەڤپەیڤینێکیدا لەگەڵ تۆڕی میدیایی رووداو کردی، تێیدا رەخنەی لە بۆردوومانەکانی تورکیا بۆسەر خاکی عێراق و هەرێمی کوردستان گرتبوو.  سوپای پاسدارانی ئێران بەرەبەیانی رۆژی ١٣ - ٠٣ - ٢٠٢٢ چەند مووشەکێکی ئاراستەی چەند شوێنێکی هەولێر کرد، کە بەپێی راگەیێندراوی دژە تیرۆری کوردستان و وەزارەتی ناوخۆی هەرێمی کوردستان ١٢ مووشەک بووە. بەرپرسانی هەرێمی کوردستان رایانگەیاند، دوو هاونیشتمانی بەهۆیانەوە برینداربوون.  بەرپرسانی هەرێمی کوردستان بەردەوام ئەوەیان رەتکردووەتەوە کە بنکەی ئیسرائیلی لە هەرێمەکەدا هەبێت، رۆژی یەکشەممە ١٣ - ٠٣ - ٢٠٢٢ ش میدیا نێوخۆیی و نێودەوڵەتییەکانی بانگهێشتی ئەو شوێنانە کرد کە هێرشیان کراوەتەسەر، کە تێیاندا شوێنی نیشتەجێبوون کرابوونە ئامانج و زیانی ماددی بەر شوێنەکان کەوتبوو.  لە هەڤپەیڤینەکەیدا لەگەڵ تۆڕی میدیایی رووداو ئیرەج مەسجدی جەختی لەوە کردەوە، "ئێران بە هیچ شێوەیەک هێرش دژی هەولێر ئەنجام نادات".