زانیارییەکان ئەوە دەردەخەن ئەو ھاوپەیمانییە نوێیە، نووری مالیکی سەرۆکایەتیی دەکات، لە بەشێکی شیعەکان و یەکێتی نیشتمانی کوردستان و ژمارەیەک پەرلەمانتاری سووننە و سەربەخۆکان پێکدێت، وەکو خۆیان دەڵێن ژمارەیان دەگاتە ١٣٣ پەرلەمانتار.  سەلام زوبیدی، ئەندامی هاوپەیمانی نەسر کە لەنێو چوارچێوەی ھاوئاھەنگیدان دەڵێت: "ئێستا قۆناخێکی دیکە دروستبووە، چوارچێوەی ھاوئاھەنگی ھەنگاو دەنێت بێتە ھاوپەیمانییەکی فەرمی، ئەو ھاوپەیمانێیتییە پێگە و کاریگەریی خۆی دەبێت لەنێو پەرلەمانی عێراقدا، ھەروەھا لەگەڵ لایەنەکانی دیکەشدا ھەوڵدەدات ھاوپەیمانێتی ببەستێت، بە تایبەتی دوای گۆرینی نەخشەی ھاوپەیمانێتییەکان و دەرچوونی بڕیارەکانی ئەمدواییەی دادگەی فیدڕاڵیی عێراق. "   تەنیا ھاوپەیمانێتییەکی ٢٢٠ پەرلەمانتاری دەتوانێت پرسەکان بەلای خۆیدا یەکلایی بکاتەوە، ئەوەش تاوەکو ئێستا رووینەداوە و ئەستەمە رووشبدات، بۆیە گوشاری چواچێوەی ھاوئاھەنگی تەنیا بۆ بەشداریکردنە لە حکومەتی داھاتوو نەک پێکھێنانی بەرەیەک دژ بە موقتەدا سەدر.   نەسیم عەبدوڵا، ئەندامی ھاوپەیمانیی فەتح کە هاوپەیمانێتییەکە بەشێکە لە چوارچێوەی ھاوئاھەنگی ئاماژە بەوە دەکات: "ئامانجەکە بۆ پێکھێنانی حکومەت نییە، بەڵکو ئامانجی سەرەکیی بۆ ئەوەیە بەشداریبکەن لە پێکھێنانی حکومەتی داھاتوو، ئەوە دوورە لە راستییەوە ئەگەر بگوترێت چوارچێوەی ھاوئاھەنگی ھەوڵدەدات بەم ژمارە پەرلەمانتارەی کە ھەیەتی بە تەنیا حکومەت پێکبھێنێت.    پۆستی سەرۆککۆمار و سەرۆکوەزیرانی عێراق بووەتە یەک پاکێج. تاوەکو سەدر و سەرکردەکانی چوارچێوەی ھاوئاھەنگی، پارتی و یەکێتی رێکنەکەون دۆخەکە لەو چەقبەستوییە ھەر دەمێنێتەوە.