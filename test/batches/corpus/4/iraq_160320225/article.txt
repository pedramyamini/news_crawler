ئەمڕۆ چوارشەممە، ١٦ی ئاداری ٢٠٢٢، بەبۆنەی تێپەڕبوونی ٣٤ ساڵ بەسەر کیمیابارانکردنی شاری هەڵەبجە لەلایەن رژێمی بەعسەوە، محەممەد حەلبووسی، سەرۆکی ئەنجوومەنی نوێنەرانی عێراق پەیامێکی بڵاوکردەوە، کە تێیدا هاتووە: "سەری رێز و نەوازش بۆ ئەو رۆحە بێتاوانانە دادەنەوێنین کە بوونە قوربانی کارەساتی هەڵەبجە، یادی خەباتی گەلی کوردمان و ئارامگرتن و قوربانییەکانی دەکەینەوە، لەم بۆنەیەدا داوا دەکەین پەلەبکرێت لە یەکلاییکردنەوەی رێوشوێنە پێویستەکان بۆ کردنی بە پارێزگا وەکو رێزێک بۆ قوربانیانی و خەڵکەکەی".  لە ١٦ی ئاداری ١٩٨٨، هەڵەبجە لەلایەن رژێمی بەعسەوە کیمیابارانکرا و بەهۆیەوە ٥ هەزار کەس شەهید بوون و هەزارانی دیکەش بریندار بوون، بەشێکیان بەهۆی سەختی برینەکانییانەوە گیانیان لەدەستداوە و بەشێکێکیشان هێشتا بەو ئازارەوە دەناڵێنن و تووشی چەندین نەخۆشی بوونەتەوە.  ئەمڕۆ لەسەر ئاستی هەرێمی کوردستان و عێراق چەندین پەیامی هاوخەمی لەلایەن ناوەند و کەسایەتی و پارتە سیاسییەکان بۆ کورد و بەتایبەت خەڵکی شاری هەڵەبجە نێردران.