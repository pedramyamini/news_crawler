رۆژی دووشەممە ٧ - ٣ - ٢٠٢٢، حوسێن حەمەکەریم، گوتەبێژی وەزارەتی کشتوکاڵی هەرێمی کوردستان بە تۆڕی میدیایی رووداوی راگەیاند، ئاماری ورد بۆ چاندنی گەنم لە هەرێمی کوردستان نییە، بەڵام پێشنیاز هەبووە کە رووبەری ٣ ملیۆن و نیو دۆنم زەوی تەرخان بکرێت بۆ گەنم، بەڵام نازانن چەندی کراوە بە گەنم و چەندی نەکراوە.  بە گوتەی حوسێن حەمەکەریم، پار نزیکەی ٢٠٠ هەزار تۆن گەنم رادەستی سایلۆکانی وەرگرتنی گەنم کراوە، سەبارەت بە ئەمساڵیش دەڵێت، "ئەگەر ئەم مانگە و مانگی داهاتوو بارانبارینمان هەبێت، ئەوە ئەمساڵ بەرهەمهێنانی گەنم زیاتر دەبێت لە ساڵی رابردوو".  رۆژی ٣ - ٣ - ٢٠٢٢، لەتیف بەکر، بازرگانی ئارد لە هەرێمی کوردستان بە تۆڕی میدیایی رووداوی راگەیاند، "ئارد لە تورکیا دێت و کارگەکەی خۆمان ئاردی گران نەکردووە، بەڵام کارگەکانی تورکیا گەنم لە ئۆکرانیا و رووسیا دەکڕن، ئەگەر گەنم نەکڕێت ئەوا ئارد و گەنمی خۆی نانێرێت. "  هاوکات سەرمەد رەشید، بەڕێوەبەری جێبەجێکاری کارگەی ئاردی داس گوتی، "کۆمپانیاکەمان دەستیکرد بە داشکاندنی نرخەکانی ئارد تاوەکو ئەو قەیرانە کاریگەریی نەبێت لەسەر هاووڵاتییانی هەرێمی کوردستان، ئێستا ئاردەکەمان تۆنی بە ٤٣٤ دۆلار خستووەتە بازاڕەوە کە زیاتر لە ١٠٠ دۆلار جیاوازی هەیە لەگەڵ ئاردی هاوردە".  رۆژی یەکشەممەی رابردوو، وەزارەتى بازرگانیى عێراق بڕیاریدا ئەمساڵ سەرجەم بەرهەمى گەنمى جووتیاران بە هەرێمى کوردستانیشەوە وەربگرێت و یەکى مانگى نیسانى دیاریکردووە بۆ دەستپێکردنى ئەو کڕینەوەیە.  محەممەد حەنوون، بەڕێوەبەرى گشتیى کۆمپانیاى گشتیى بازرگانى دانەوێڵەى سەر بە وەزارەتى بازرگانیی عێراق ئاماژەى بەوەداوە، کە لیژنەى ناوەندیى بەبازاڕکردن بڕیاریداوە لە یەکى مانگى نیسانى داهاتووەوە دەستبکرێت بە کڕینەوەى بەروبوومى گەنمى جوتیارانى عێراق بە هەرێمى کوردستانیشەوە.  ئەو هەنگاوە بەگوێرەى راگەیێندراوەکە، بۆ رێگریکردنە لە دروستبوونى هەر قەیرانێکى کەمى گەنم ئەگەر لە داهاتوودا رووبدات.