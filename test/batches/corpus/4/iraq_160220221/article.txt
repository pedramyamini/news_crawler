بۆریێ ئیکۆلم، بەڕێوەبەری جێبەجێکاری کۆمپانیاکە گوتی، گوماندەکرێت ژمارەیەک کارمەندی کۆمپانیاکە بەرتیلیان دابێتە داعش، بۆ ئەوەی لە گواستنەوەی کەلوپەلاکانی کۆمپانیاکەدا، ئاسانکارییان بۆ بکەن و رێگەیان لێ نەگرن.   کۆمپانیاکە کە تایبەتە بە دروستکردنی ئامێرەکانی پەیوەندی، رۆژی سێشەممە رایگەیاندبوو لێکۆڵینەوەیەکی نێوخۆی ساڵی ٢٠١٩ ئاشکرایکردووە، کۆمپانیاکە لە عێراق پێشێلکاریی گەورەی کردووە، لە نێویشیاندا بەرتیلدان بۆ گواستنەوەی کەلوپەلەکانی و خۆدزینەوە لە پێدانی باجی گومرکی.   بۆریێ ئیکۆلم بە میدیای سوێدیی راگەیاند: "ئەوەی دەیبینین ئەوەیە کە ئەو کەسانە پارەیان داوە لە بەرامبەر بەدەستهێنانی رەزامەندی بۆ گواستنەوەی کەلوپەل بە رێگە وشکانییەکانی ژێر دەسەڵاتی گرووپە تیرۆرستییەکان، لە نێویشیاندا داعش. " بۆریێ ئیکۆلم  گوتیشی نەیاتوانیوە ئاشکرای بکەن کە کۆتا جار کێ بووە پارەی لێ وەرگرتوون.  دوای ئەو گوتانەی بەڕێوەبەری جێبەجێکاری کۆمپانیای ئێریکسۆن بەهای پشکەکانی کۆمپانیاکە ٧ % دابەزی.   کۆمپانیای ئێریکسۆن رۆژی سێشەممە رایگەیاندبوو،  ئەو پێشێلکارییانە لە ساڵانی ٢٠١١ تاوەکو ٢٠١٩ لە لایەن کارمەند، دابەشکار و دابینکارەکانی کۆمپانیاکە کراون.   بە گوێرەی ئەو راگەیێندراوە، بەڵگە هەیە کە "پێشێلکاری و گەندەڵی" کراوە.   پێشێلکارییەکان بریتیبوون لە "بەخشینی پارە بێ ئەوەی بە روونی بزانرێت وەرگرەکە کێیە، پارەدان بە دابینکارەکان بێ ئەوەی بەڵگەنامەی پێویستیان هەبێت، بەکارهێنانی دابینکارەکان بۆ گواستنەوەی پارە، پارەدان بەشێوەیەکی نەگونجاو بۆ گەشتکردن و خەرجییەکان، هەروەها بەکارهێنانی خراپی نوێنەرەکانی فرۆشتن و راوێژکارەکان. "  هەروەها ئەنجامی لێکۆڵینەوە نێوخۆییەکەی کۆمپانیا سوێدییەکە ئاشکرایکردووە یاسا داراییەکانی کۆمپانیاکە و یاساکانی باجدان پێشێلكراون و هەوڵدراوە کێشە بۆ لێکۆڵینەوەکەش دروستبکرێت.   کۆمپانیای ئێریکسۆن دەڵێت ژمارەیەک شێوازی پارەدان و گواستنەوەی پارە ئاشکراکراون کە "مەترسیی سپیکردنەوەی پارەیان دروستکردووە، " بەڵام "لێکۆڵینەوەکە هیچ کارمەندێکی ئێریکسۆنی نەدۆزیوەتەوە، کە راستەوخۆ پارەی بە رێکخراوە تیرۆرستییەکان دابێت. "  بەهۆی لێکۆڵینەوەکەوە، ژمارەیەک کارمەند کۆمپانیاکەیان جێهێشتووە، هەروەها ژمارەیەک رێکاری دیکەی راستکردنەوە گیراونەتەبەر. بەڕێوەبەری جێبەجێکاری کۆمپانیاکە گوتی ئەنجامی لێکۆڵینەوەکەیان داوەتە حکومەتی ئەمریکا.   کۆمپانیاکە وردەکاریی لێکۆڵینەوەکەی بە نهێنی هێشتووەتەوە، ئەوەش بۆ خۆلادان لە "پرسیاری پڕ وردەکاریی میدیای سوێدی و نێودەوڵەتی. "