جەواد ساعدی، ئەندامی هاوپەیمانیی فەتح بە سەرۆکایەتیی هادی عامری کە بەشێکن لە چوارچێوەی هاوئاهەنگی بە رادیۆی رووداوی راگەیاند، "ئەنجامی دانیشتنەکەی سبەینێی پەرلەمانیش هەر وەک دانیشتنەکانی پێشوو دەبێت، هەردوو لایەنی هاوپەیمانێتیی سێقۆڵی و چوارچێوەی هاوئاهەنگی لەسەر هەڵوێستی خۆیان سوورن. رەنگە دانیشتنەکە دوابخرێت بۆ دوای مانگی رەمەزان. ئەمە بۆچوونی خۆمە و زانیاریی نییە. "  بۆ پێکهێنانی حکومەتی نوێی عێراق هاوپەیمانێتیی رزگارکردنی نیشتمان کە لە سەدرییەکان، زۆرینەی سوننەکان و پارتی پێکدێت لەگەڵ چوارچێوەی هاوئاهەنگی نەگەیشتوونەتە هیچ رێککەوتنێک.   ئەو رێکنەکەوتنە وایکردووە دۆخی سیاسیی بە چەقبەستوویی بمێنێتەوە، چونکە سەدر نایەوێت بە هیچ شێوەیەک نووری مالیکی لە حکومەتدا بەشداربێت، چوارچێوەی هاوئاهەنگیش ئەوە رەتدەکەنەوە.   ئەندامەکەی هاوپەیمانێتیی فەتح گوتیشی، "هەندێک کەناڵی گفتوگۆ لە نێوان هاوپەیمانێتیی سێقۆڵی و چوارچێوەی هاوئاهەنگیدا هەن و بەردەوام گفتوگۆ هەیە، بەڵام کێشەکە هەر ماوەتەوە و چارەسەر نەکراوە؛ هاوپەیمانێتیی سێقۆڵی دەیەوێت چوارچێوە لە حکومەت بێبەش بکات، بۆیە نەگەیشتووینەتە هیچ رێککەوتنێک".   جەواد ساعدی ئاماژە بەوەش دەدات، ئێستا چوارچێوەی هاوئاهەنگی دەستی بە سێیەکی پەکخەرەوە گرتووە بۆ ئەوەی هیچ پرۆژەیەکی هاوپەیمانێتیی سێقۆڵی سەرنەگرێت. زانیارییش هەیە کە سبەینێ رێگە نادرێت بە هیچ شێوەیەک رێژەی یاسایی پەرلەمانتاران ئامادەی کۆبوونەوەکە بن.   موقتەدا سەدر کێشەی لەگەڵ چوارچێوەی هاوئاهەنگی هەیە و دەیەوێت بەشێکیان ببنە ئۆپۆزیسیۆن. لەگەڵ ئەوەشدا کێشەکە تەنیا لایەنە شیعییەکان نین، کوردیش کێشەیان هەیە لەسەر پۆستی سەرۆککۆمار، پارتی دیموکراتی کوردستان دەیەوێت ئەم خوولە ئەو پۆستە لای خۆی بێت.  جەواد ساعدی باس لەوەش دەکات، "ئەمە کێشەیەکی گەورە دەبێت. بە هیچ شێوەیەک ئۆپۆزیسیۆن بوون سوودی بۆ شار و پارێزگاکانی باشوور و نێوەڕاستی عێراق نابێت. ناکرێت چوارچێوەی هاوئاهەنگی بێبەش بکرێت، ئەوە زیان لە پرۆسەی سیاسی عێراق دەدات. "  بە گوتەی ساعدی، کێشەکانی نێوان سەدر و چوارچێوەی هاوئاهەنگی لە کەسەکەکان گەورەترن و تایبەت نین بە کەسێکەوە، بەڵکو موقتەدا سەدر نایەوێت چوارچێوەی هاوئاهەنگی لە حکومەتدا بەشدار بێت.  ئەندامەکەی چوارچێوەی هاوئاهەنگی دەشڵێت، "مەرجی ئێمە ئەوەیە چوارچێوەی هاوئاهەنگی لە حکومەتدا بەشداریی کارای هەبێت و پرۆسەکە بەبێ ئێمە نەکرێت. ئێمە رازی بووین بەوەی سەرۆکوەزیرانیش لەلایەن بەڕێز سەدرەوە دابنرێت، بەڵام مەرجمان ئەوەیە لەناو حکومەتدا بین و لە پرۆسەکەدا بەشدار بین. "