تەنانەت کار گەیشتە ئەوەی هانی رەمزی، ئەکتەره میسرییەکە هاتە دەنگ و بەتەنزەوە گوتی، "تکایە راستی بکەنەوە نەمردووم، " جیا لەو کاردانەوە و توڕەییەی عێراق و کوردستان، ئێستا ئەمەیان بووەتە بابەتێکی کۆمیدی و گاڵتەجاڕی لە شەقامی عێراقیدا.   سەجاد عەبدولمونعیم، کاسبکارە و دەڵێت، عێراق پەیوەندییەکی بەھێزی لەگەڵ ئێران ھەیە، باشە بۆچی ئێران مووشەک دەگرێتە عێراق؟ باشە فەرموو بڕۆ لە ئیسرائیل بدە و بیانکوژە، بەلامانەوە گرنگ نییە، بەڵام بۆچی دێیت عێراقی دەکوژیت؟ "  لە ھەر کەسێک دەپرسیت توڕە و نیگەرانە لەو ھێرشەی ئێران کردییە سەر ھەولێر. بەئاشکرا دەڵێن، بۆیە ھەڵوێستی عێراق ھێندە لاوازە، چونکە ئێران حوکمی دەکات.   نازم عەبدولڕەزاق، دووکاندارە ئەویش دەڵێت، "حکومەتی عێراق حکومەتێکی ئێرانییە و لە ٢٠٠٣ وە تاوەکو ئێستا، باشە چی سوودێکمان لێیان بینیوە؟ ھەر لە حیزبی دەعوەوە بگرە تا دەگاتە ئەوانی دیکە، چیمان لێیان بینی؟ ئەنجامەکە ئەوەیە وڵاتمان سەروەریی نییە، ئەی لەسەر چی ئەساسێک مووشک دەگرنە کوردستان.؟ "   ھەیسم لەتیفیش فەرمانبەرە، ئەو دەڵێت، "ھەموو عێراقییەکی شەریف قبووڵ ناکات ھیچ شوێنێکی عێراق بۆردوومان بکرێت لە زاخۆوە تاوەکو فاو، ئەمە نابێت، ئێران دراوسێمانە و لەسەری پێوستە پارێزگاری لە عێراق بکات، ئیسرائیل لە نزیکیان ھەیە دەتوانێت بۆردوومانی بکات، بۆچی ھەولێر بۆردوومان دەکات؟ "  حکومەت و پەرلەمانی عێراق لیژنەی جیاوازیان پێکھێناوە و لەسەر ئەوەی بۆ ئێرانی بسەلمێنن کە ھیچ ئیسرائیلییەک لە ھەولێردا نەبووە، بەڵکو خەڵکی سڤیلیان کردووەتە ئامانج، بەڵام ئێران ھەر سوورە لەسەر ئەوەی ئیسرائیلییەکانیان کردووەتە ئامانج.