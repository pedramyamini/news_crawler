ئەمڕۆ ٤ ى ئایارى ٢٠٢٢، مەنار عوبێدى، ئەندامى مەکتەبی سیاسیی بزووتنەوەى ئیمتیداد بە (تۆڕى میدیایی رووداو)ى رایگەیاند: "مەکتەبی سیاسیی بزووتنەوەى ئیمتیداد لەبارەى هەردوو دەستپێشخەرییەکەى رەوتى سەدر و چوارچێوەى هاوئاهەنگى بۆ چارەسەرى دۆخى ئێستاى سیاسیى عێراق کۆدەبێتەوە و کۆتایی ئەمڕۆ هەڵوێستیمان لەبارەیانەوە رادەگەیێنین".  ٤ ى ئایارى ٢٠٢٢، موقتەدا سەدر، سەرۆکى رەوتى سەدر دەستپێشخەرییەکی بۆ پەرلەمانتارە سەربەخۆکانى عێراق کرد لە ماوەى ١٥ رۆژدا هاوپەیمانێتییەک دروست بکەن و کەسێکی سەربەخۆ بۆ پۆستی سەرۆکوەزیران بەربژێر بکەن، بەبێ ئەوەى رەوتى سەدر وەزیرى لەو حکومەتەدا هەبێت.  ئەو دەستپێشخەرییەی سەدر لەپاش رۆژێک بوو لە دەستپێشخەرییەکى چوارچێوەى هاوئاهەنگى بۆ چارەسەرى کێشە سیاسییەکانى عێراق و تێیدا  داوایکرد هەموو لایەنەکان  بەبێ هیچ مەرجێکی پێشوەخت لەسەر مێزی گفتوگۆ دابنیشن و گفتوگۆ لەسەر چارەسەرییەکان بکەن و داوایکرد کە نێو ماڵی شیعە لەسەر پێکهێنانی فراکسیۆنی گەورە رێکبکەون تاوەکو بەربژێری سەرۆکوەزیرانی داهاتوو دیاری بکرێت.  مەنار عوبێدى گوتى: "ئێمە سوورین لەسەر هەڵوێستى خۆمان کە لەگەڵ هیچ لایەنێک بەشدارى لە هیچ حکومەتێکى سازاندا ناکەین کە عێراق بەرەو  ئەو دۆخە ببکات کە پێشتر پێىگەیاندووە".  بزووتنەوەى ئیمتیداد دەرهاویشتەى خۆپێشاندانەکانى تشرینى ٢٠٢٢ ى عێراقە و نۆ ئەندامیان لە پەرلەمانى عێراق هەیە، کە وەک بەرەى سەربەخۆکان مامەڵەیان لەگەڵ دەکرێت.  لە ٢٤ ى نیسان بزووتنەوەى ئیمتیداد دەستپێشخەرییەکى رایگەیاند بۆ ئەوەى لە ٧ ى ئایار کۆبوونەوەى پەرلەمانى عێراق بۆ هەڵبژاردنى سەرۆککۆمار بکرێت.