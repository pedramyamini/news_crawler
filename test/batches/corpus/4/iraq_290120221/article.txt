رۆژی شەممە ٢٩ ـی کانوونی دووەمی ٢٠٢٢، هێڵی ئاسمانیی کوەیت لە تویتەر بڵاویکردەوە، گەشتەکانیان بۆ عێراق بە شێوەیەکی کاتی رادەگرن، ئەوەش بەهۆی ئەو دۆخە ئاڵۆزەی کە لە عێراق دروستبووە.   رۆژی هەینی ٢٨ - ٠١ - ٢٠٢٢ شەش مووشەک ئاڕاستەی بنکەی هێزەکانی ئەمریکا لە نزیک فڕۆکەخانەی نێودەوڵەتیی بەغدا کران و دواتر دەست بەسەر چەند مووشەکێک و ئەو سەکۆیەشدا گیرا کە مووشەکەکانی لێوە ئاڕاستە کرابوون.   هێڵی ئاسمانیی عێراقی بڵاویکردەوە، ئەو هێرشە مووشەکییەی کراوەتە سەر فڕۆکەخانەی نێودەوڵەتیی بەغدا یەکێک لە فڕۆکەکانی ئەوانی پێکاوە و زیانی پێگەیاندووە.  هێرشکردنە سەر فڕۆکەخانەی نێودەوڵەتیی بەغدا بە مووشەک کاردانەوەی گەورەی بەدوای خۆیدا هێنا.   مستەفا کازمی، سەرۆکوەزیرانی عێراق لە راگەیێندراوێکدا گوتی، هێرشێکی تیرۆریستی ترسنۆکانە بووە و هێزە ئەمییەکان وەڵامی تووندیان بۆی دەبێت. داوای لە هێز و لایەنە سیاسییەکانی عێراق کرد راشکاوانە سەرکۆنەی ئەو هێرشە بکەن و لە بارەی گەشتە ئاسمانییەکانیش داوایکرد لە وڵاتانی دۆستی وڵاتەکەی کۆت و بەند لەسەر عێراق دانەنێن.   سەرۆکایەتیی هەرێمی کوردستانیش سەرکۆنەی بە ئامانجگرتنی فڕۆکەخانەی بەغدای بە مووشەک کرد و رایگەیاند، به‌رده‌وامیی هه‌وڵه‌کانی تێکدانی ئارامی و سه‌قامگیریی په‌ره‌سه‌ندنێکی مه‌ترسیداره و ده‌بێت رێگه‌ی لێ بگیرێت، بوونی مه‌ترسیی و هه‌ڕه‌شه له‌سه‌ر ئاسایشی فڕۆکه‌خانه، زیانێکی زۆر له عێراق و ناوبانگ و پێگەکەی ده‌دات.