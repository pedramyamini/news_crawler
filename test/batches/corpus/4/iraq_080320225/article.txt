رۆژی سێشەممە ٨ ى ئاداری ٢٠٢٢ وەزارەتى نەوتى عێراق لە بەیاننامەیەکدا ئاشکرایکرد، فەرمانگەى یاسایی لەو وەزارەتە داواى لە فەرماندەیی ئۆپەراسیۆنە هاوبەشەکان کردووە فەرمانى دەستگیرکردنى زەهرە بوخاری، ئەندامى ئەنجوومەنى نوێنەرانى عێراق جێبەجێ بکەن، کە بە گوتەى ئەوان لەلایەن دەستەى دەستپاکى و دادگەى تێهەڵچوونەوەى بەسرەوە دەرکراوە.  زەهرە بوخاری، ئەندامى ئەنجوومەنى نوێنەرانى عێراقە لە پشکى پارێزگاى بەسرە و سەر بە بزووتنەوەى بیلادى وەتەنییە، پێشتر ئەندامى ئەنجوومەنى پارێزگاى بەسرە بووە.  ئەو پەرلەمانتارە بە تۆڕى میدیایی رووداوى راگەیاند، "پێکەنینم بە بەیاننامەکە هات کە خوێندمەوە، وەزارەتى نەوت چ پەیوەندییەکى بە فەرماندەی ئۆپەراسیۆنە هاوبەشەکانەوە هەیە؟ دواتر هەڵوێستى فەرمیى خۆم لەوبارەیەوە بە بەیاننامەیەک رادەگەیێنم".  وەزارەتى نەوت ئاماژەى بەوە کردووە، زەهرە بوخاری "کارى چەواشەکاری لە دژى کۆمپانیاى نەوتى بەسرە کردووە، بە مەبەستى دەستکەوت و بەرژەوەندیی کەسی، بە قۆستنەوەى پێگەکەى وەکو ئەندامى ئەنجوومەنى نوێنەرانی عێراق، بەوەش لەو شارە زیانى بە چەند پرۆژەیەکى سەر بە کۆمپانیاکە گەیاندووە".  پێشتر لە مانگى تشرینى دووەمى ٢٠٢١، ئەنجوومەنى باڵاى دادوەری فەرمانى دەستگیرکردنى بۆ ئەو ئەندامەى پەرلەمان دەرکردبوو بە تۆمەتى پێشێلکردنى یاسای هەڵبژاردن.