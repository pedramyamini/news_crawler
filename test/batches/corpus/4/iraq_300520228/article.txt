د. شاخەوان عەبدوڵڵا، جێگری دووەمی سەرۆکی پەرلەمانی عێراق لەگەڵ عەبدولئەمیر شەمەری، فەرماندەی گشتیی ئۆپەراسیۆنە هاوبەشەکانی عێراق کۆبووەوەو دوای کۆبوونەوەکە بە رووداوی راگەیاند، بە مەبەستی بەدواداچوون و کارکردن بۆ تەواوکردنی رێکارەکانی دروستکردنی لیوای ٢٠ی یەکگرتوو، هەروەها بڵاوەپێکردنیان لە ناوچە کێشەلەسەرەکان و تاوتوێکردنی دۆسیەی سنوور و ئەمنیەتی کەرکووک و شنگال سەردانی فەرماندەیی ئۆپەراسیۆنە هابەشەکانی کردووە.  د. شاخەوان عەبدوڵڵا، بە تۆڕی میدیایی رووداوی راگەیاند، ئێستا ئەرکدارکردنی دوو لیوا هاوبەشەکەی پێشمەرگە و سوپای عێراق لە قۆناخی کۆتاییدایە و تەنیا چەند رێکارێکی کارگێڕی ماوە و دواتر سەرۆکوەزیرانی عێراق فەرمانی خەرجکردنی مووچەیان بۆ دەردەکات.  لەبارەی ئەمنیەت و جێبەجێکردنی خاڵەکانی رێککەوتنی شنگال، د. شاخەوان عەبدوڵڵا ئاماژەی بەوەکرد، لە یەکێک لە بەندەکانی رێککەوتننامەی شنگال لە نێوان هەولێر و بەغدا هاتبوو، کە ٢٥٠٠ پۆلیس لە خەڵکی سنوورەکە دابمەزرێن، ئێستاش ئەو ژمارەیە وەرگیراون و مستەفا کازمی، فەرماندەی گشتیی هێزە چەکدارەکانی عێراق لیژنەیەکی بۆ ئەرکدارکردنی ئەو پۆلیسانە پێکهێناوە و دواتر بە فەرمانێک مووچەیان بۆ خەرجدەکرێت (کە مووچەشیان لە بودجەی گشتیی عێراقدا هاتووە).  جێگری دووەمی سەرۆکی پەرلەمانی عێراق ئاماژەی بەوەشکرد، دۆخی ئەمنیی شنگال لای هەولێر و بەغدا، گرنگە و هەردوولا هەموو هەوڵەکانیان بۆ ئەوەیە ئەمنیەتی ئەو سنوورە ئاسایی بکرێتەوە و خەڵکە ئاوارەکەی بگەڕێنەوە.