دادگەی باڵای فیدراڵیی عێراق، ئەمڕۆ سێشەممە ٢٥ - ١ - ٢٠٢٢، بڕیاریدا کە دانیشتنی یەکەمی خولی پێنجەمی پەرلەمانی عێراق کە سەرۆکی پەرلەمان و هەردوو جێگرەکەی تێیدا هەڵبژێردران؛ دەستوورییە و نایاسایی نییە.    دانیشتنی دادگەی باڵای فیدراڵیی عێراق سەبارەت بەو تانانەی کە لە رادەی دەستووریی یەکەم دانیشتنی خولی پێنجەمی پەرلەمانی عێراق دراون، بەڕێوەچوو، لە دانیشتنەکەدا، کە تۆڕی میدیایی رووداو راستەوخۆ گواستییەوە؛ دادوەر جاسم محەممەد عەبوود، سەرۆکی دادگەی باڵای فیدراڵیی عێراق رایگەیاند: "دادگەی باڵای فیدراڵی بڕیاریدا هەردوو تانەکەی باسم خەزعەل خەشان و مەحموود داود سەلمان کە لە دانیشتنی یەکەمی خولی پێنجەمی پەرلەمانی عێراقیان داوە، سەبارەت بەوەی گوایە دانیشتنەکە بەپێی دەستووری عێراق بەڕێوەنەچووە، رەتبکاتەوە. "    سەرۆکی دادگەی باڵای فیدراڵیی عێراق راشیگەیاند: دادگەی باڵای فیدراڵی هەروەها بڕیاری پێشووی خۆی سەبارەت بە وەستاندنی کارەکانی سەرۆکایەتیی پەرلەمانی عێراق هەڵوەشاندەوە.    ئەم بڕیارەی دادگەی فیدراڵیی عێراق دوای چەند کاژێرێک هات لە دواخستنی دانیشتنی دادگەی فیدراڵی تایبەت بە هەردوو تانەی پەرلەمانتار عالییە نسەیف و پەرلەمانتار عەتوان عەتوانی بۆ یەکی مانگی دووی ٢٠٢٢، ئەو تانانەش تایبەتن بە پێشکەشکردنی داواکاریی دەستنیشانکردنی گەورەترین فراکسیۆن لەنێو پەرلەمانی عێراق، لەنێوان فراکسیۆنی سەدری و چوارچێوەی هاوئاهەنگی.  چی روویدا؟     رۆژی یەکشەممە ٩ی کانوونی دووەمی ٢٠٢٢، بەرهەم ساڵح، سەرۆککۆماری عێراق، بانگهێشتی پەرلەمانتارانی خولی پێنجەمی ئەنجوومەنی نوێنەرانی کرد بۆ کۆبوونەوە و هەڵبژاردنی دەستەی سەرۆکایەتی بەپێی دەستوور. بەگوێرەی دەستووری عێراق دانیشتنەکە لە لایەن مەحموود مەشهەدانی، بە تەمەنترین پەرلەمانتاری ئەم خولە بەڕێوەچوو.      دوای ئەوەی پەرلەمانتارانی عێراق سوێندی یاساییان خوارد، چوارچێوەی هاوئاهەنگی، خۆی وەکو گەورەترین فراکسیۆن ناساند. مەحموود مەشهەدانی داوای کرد لێکۆڵینەوە لە ناوەکان بکرێت، لەو کاتەدا گرژی و ئاڵۆزی لەنێوان چوارچێوەی هاوئاهەنگی لەگەڵ رەوتی سەدر دروستبوو، بەهۆیەوە مەحموود مەشهەدانی تەندروستیی تێکچوو و رەوانەی نەخۆشخانە کرا و خالد دەراجی دانیشتنەکەی بەڕێوەبرد.      دوای ئەوەی چوارچێوەی هاوئاهەنگی و یەکێتیی نیشتمانیی کوردستان بایکۆتی دانیشتنەکەیان کرد، رەوتی سەدر، هاوپەیمانیی سوننەکان (عەزم و تەقەدووم) لەگەڵ پارتی دیموکراتی کوردستان، بەشێک لە سەربەخۆکان و ئۆپۆزیسیۆن دەستەی سەرۆکایەتیی پەرلەمانیان هەڵبژارد. محەممەد حەلبوسی، بە سەرۆکی پەرلەمانی عێراق و حاکم زاملی بە جێگری یەکەمی و شاخەوان عەبدوڵڵا بە جێگری دووەم هەڵبژێردران.      دادگەی باڵای فیدراڵی عێراق، بەهۆی ئەو سکاڵایانەی لەلایەن ئەو دوو پەرلەمانتارە تۆمارکرابوو بڕیاری هەڵپەساردنی کارەکانی دەستەی نوێی سەرۆکایەتیی پەرلەمانی عێراقی دابوو تاوەکو یەکلاییکردنەوەی دۆسیەکە، بەڵام ئەمڕۆ دادگە بڕیاری کۆتایی دا و تانەی دوو پەرلەمانتارەکەی رەتکردەوە.