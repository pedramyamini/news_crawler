ئەمڕۆ سێشەممە ٠١ - ٠٢ - ٢٠٢٢ د. بەرهەم ساڵح، سەرۆککۆماری عێراق و بەربژێر بۆ ئەو پۆستە لە گوتارێکدا رایگەیاند، "بەدڵنیاییەوە گه‌نج و لاوه‌كانمان له به‌سڕه و ناسڕییه و نه‌جه‌ف و بەغدا و سلێمانی و هه‌ولێر و موسڵ و ئەنبار و کەرکوک و دیوانیە و دهۆک و دیالە و شنگال، خاوه‌ن یه‌ك هیوا و ئاوات و خولیای هاوبه‌شن".  رۆژی ٧ ـی ئەم مانگە سەرۆککۆماری داهاتووی عێراق لە پەرلەمانی وڵاتەکە دەنگی لەسەر دەدرێت، وەکو نەریتێکی سیاسی لە دوای ٢٠٠٥ ـەوە ئەو پۆستە دراوەتە کورد، بۆ هەڵبژاردنی ئەمجارە، تاوەکو ئێستا لایەنە کوردستانییەکان لەسەر بەربژێرێکی هاوبەش رێکنەکەوتوون. پارتی و یەکێتی کە دوو حیزبی سەرەکیی هەرێمی کوردستانن، هەریەکەیان بە بەربژێرێک بەشدارییان لە هەڵبژاردنەکە کردووە کە هۆشیار زێباری و د. بەرهەم ساڵحن.  د. بەرهەم ساڵح لە ٢٠١٨ ـەوە سەرۆککۆماری عێراقە و لەو بارەوە دەڵێت، "ویژدانم ئاسودەیه كه له ئه‌نجامدانی ئه‌و ئه‌ركانه‌ی له ساڵانی رابردوودا له‌سه‌ر شانم بوون، هه‌میشه به‌رژه‌وه‌ندیی گەلەکەمم له‌به‌رچاو گرتووه، ئه‌و ئه‌ركانه‌ی هه‌موو هاونیشتمانییان به عه‌ره‌ب و كورد و توركمان و مه‌سیحی و شه‌به‌ك و ئێزدی و سائیبی كار بۆ سه‌رخستنی ده‌كه‌ن".   لە بەشێکی دیکەی قسەکانیدا، د. بەرهەم ساڵح رایگەیاند، "کەواتە لەم هەلومەرجە دژوارەدا کە نیشتیمانەکەمانی پیادا تێدەپەڕێت و گەلەکەمان لە سەرانسەری وڵات چاوەڕوانی بەدیهاتنی داخوازیەکانیەتی، لەم پێناوەدا بەرپرسیارێتییەکی مێژوویی و کاری لێبڕاوانەمان لەسەر شانە... ئەم خولەی ئەنجوومەنی نوێنەرانیش واچاوەڕوانی لێدەکرێت، کە پەرلەمانێکی ئازاد و نموونەیی و راستەقینە بێت، پەرلەمانێک دەربڕی ئیرادەی گەل و بەدیهێنەری داخوازی و چاوەڕوانییە رەواکانی رۆڵەکانی نیشتمان بێت. "   لەبارەی داهاتووی عێراق و ئەو کارانەی کە لە ئەگەری بوونی بە سەرۆککۆمار دەیکات، بەرهەم ساڵح رایگەیاند، "پێویسته قۆناخی ئاینده قۆناخی هه‌مواركردنه‌وه‌ی ئه‌و به‌نده ده‌ستوورییانه بێت كه به ئه‌زموونی كار ده‌ركه‌وتووه هۆكاری ته‌نگژه كه‌ڵه‌كه‌بووه‌كانی وڵاتن، وه‌ك به‌ده‌نگه‌وه‌هاتنێكیش بۆ داواكارییه‌كانی شه‌قام و رێزگرتن له كۆده‌نگی نیشتمانی، سه‌رۆكایه‌تیی كۆمار لیژنه‌یه‌كی له شاره‌زایانی ده‌ستووری له سه‌رجه‌م پارێزگاكان پێكهێنا، دواتریش نه‌خشه‌ڕێگەیه‌كی سه‌راپاگیرمان سه‌باره‌ت به‌و هه‌مواركردنه‌وه ده‌ستوورییانه ئاماده‌كرد، كه بنه‌ما سه‌ره‌كییه‌كانی له‌سه‌ر یه‌كڕیزی و ته‌بایی نیشتمانی به‌نده و کاریش دەکەین بۆ تێپەڕاندن و سەرخستنی".  لە کۆتایی گوتارەکەیدا بەرهەم ساڵح ئاماژەی بەوە دا، "من لە چیا سەرکەشەکانی كوردستان، لە سەماوە و کەربەلا و سەلاحەدین و بابل و واست و عەمارە و هەڵەبجەوە هاتووم، ده‌مه‌وێت دووباره شه‌ره‌فی ئه‌و به‌رپرسیاریه‌تییه له ئه‌ستۆ بگرم، هەروەک چۆن له خولی رابردوو به بڕیارێكی سه‌ربه‌خۆی نیشتمانی ئه‌و شه‌ره‌فه‌م پێبڕا و ئه‌ركی سه‌رۆكایه‌تی كۆمارم گرته‌ده‌ست، باوه‌ڕی ته‌واویشم به‌وه هه‌یه كه عێراقێکی فیدڕاڵی و یەکڕیزی ده‌ستووری، تاكه رێگەی بنیاتنانی وڵاته‌كه‌مانه، به‌غدای پایته‌ختیش هه‌موومان كۆده‌كاته‌وه، هه‌ر لە بەغداشەوە ده‌توانین سه‌رجه‌م كێشه و گیروگرفته‌كانمان یه‌كلایی بكه‌ینه‌وه".