بەپێی بەڵگەنامەیەک کە رۆژی ١٢ی ئادار دەرچووە، فەرمانکراوە بەڕێوەبەری بانکی کشتوکاڵیی عێراق لەبەردەم  لێژنەکە ئامادە بێت و وەڵامی هەندێک پرسیار بداتەوە، بەڵام سەرچاوەیەک لە ئەنجوومەنی دادوەریی عێراق دەڵێت، چیدیکە ئەو فەرمانە جێبەجێناکرێت، بەهۆی ئەوەی لێژنەکە هەڵوەشاوەتەوە.   عارف حەمامی، ئەندامی ئەنجوومەنی نوێنەرانی عێراق لەچوارچێوەی هاوئاهەنگی، ئەمڕۆ یەکشەممە ٢٠ی ئاداری ٢٠٢٢ بە تۆڕی میدیایی رووداوی گوت: "بەپێی بڕیاری دادگەی باڵای فیدراڵیی عێراق،  لێژنەی ئەبو رەغیف هەڵوەشاوەتەوە؛ ئەو  لێژنەیە نابێت هیچ کارێک بکات و هەر جووڵەیەک بکات کێشە بۆ خۆی و حکومەتیش دروستدەکات، چونکە بڕیارەکانی دادگەی باڵای فیدراڵیی کۆتایین و خەسڵەتی پێوەپابەندبوونیان هەیە".  عارف حەمامی گوتیشی: "بەدواداچوونمان بۆ کارەکانی  لێژنەکە کردووە و لە ١٥ی ئادارەوە هیچ جووڵەیەکی نابینرێت".  دوای بڕیارەکەی دادگەی باڵای فیدراڵیی عێراق لە رۆژی ٢ی ئاداری ٢٠٢٢ بۆ هەڵوەشانەوەی  لێژنەی فەرمانی دیوانیی ٢٩ کە لە ساڵی ٢٠٢٠ دامەزرابوو،  لێژنەکە داوای پێداچوونەوەی بە بڕیارەکەی دادگەکەدا کرد، بەڵام رۆژی ١٥ی ئاداری ٢٠٢٢ و بەهۆی ئەوەی بەرپرس و ئەندامەکانی نەچوونە دادگە، بۆیە لەسەر داوای بریکاری سکاڵاکار دادگە بڕیاری پووچەڵکردنەوەی ئەو داواکارییەی دا کە لەبارەی بڕیارەکەوە بەرزکرابووەوە و لە راگەیێندراوێکدا دادگەی باڵای فیدراڵیی عێراق رایگەیاند، کار بە بڕیارەکەیان دەکەن و  لێژنەکە هەڵوەشاوەتەوە.  مستەفا کازمی، سەرۆکی ئەنجوومەنی وەزیرانی عێراق لە ئابی ٢٠٢٠ بە فەرمانی دیوانیی ژمارە ٢٩ی ساڵی ٢٠٢٠ لێژنەیەکی لێکۆڵینەوەی هەمیشەیی بۆ لێکۆڵینەوە لە گەندەڵی و تاوانەکان بە سەرۆکایەتی فەریق ئەحمەد ئەبو رەغیف، بریکاری وەزیری ناوخۆی عێراق بۆ کاروباری هەواڵگری و ئەندامێتی ژمارەیەک ئەفسەری وەزارەتی ناوخۆ و دەزگاکانی ئاسایش و هەواڵگریی نیشتمانی و دەستەی نەزاهە پێکهێنا و دەسەڵاتی فراوانی پێبەخشین و جێبەجێکردنی بڕیارەکانی  لێژنەکەش بە دەزگای بەرەنگاربوونەوەی تیرۆری عێراق سپێردرا.  سەرچاوەیەک لە ئەنجوومەنی دادوەریی عێراق ئەمڕۆ یەکشەممە ٢٠ - ٣ - ٢٠٢٢ بە تۆڕی میدیایی رووداوی گوت" لێژنەکە نابێت کارەکانی بەردەوام بکات و هەڵوەشاوەتەوە".  لێژنەی فەرمانی دیوانیی ٢٩ی ساڵی ٢٠٢٠ کە دواتر بە "لێژنەی ئەبو رەغیف" ناسرا، رووبەڕووی رەخنەی بەشێک لەلایەنەکان بووەوە، بەڵام هەندێکیش بە هۆکارێک بۆ دەستگیرکردنی ژمارەیەک گەورە گەندەڵ و تاوانباری باسی دەکەن.