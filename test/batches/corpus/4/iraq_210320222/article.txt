ئەحمەد موسەوى، ئەندامى پەرلەمانى عێراق لە هاوپەیمانیی چوارچێوەى هاوئاهەنگى بە تۆڕى میدیایی رووداوى راگەیاند، "کۆبوونەوەى سەرکردەکانى چوارچێوەى هاوئاهەنگى لە بەغدا دەبێت بۆ تاوتوێکردنى پرسی گەورەترین فراکسیۆن و چۆنێتى دیاریکردنى؛ بڕیارە لە دوو رۆژى داهاتوویشدا دوایین کۆبوونەوە لەنێوان چوارچێوەى هاوئاهەنگى و رەوتى سەدر ئەنجام بدرێت".  ئەحمەد موسەوى ئاماژەى بەوەش دا، خاڵى سەرەکیى ناکۆکیى ئێستا لەسەر پرسی گەورەترین فراکسیۆن و دیاریکردنى سەرۆکوەزیرانە، نەک لەسەر بەربژێرى سەرۆکوەزیران.  بە گوتەی پەرلەمانتارەکەی چوارچێوەی هاوئاهەنگی، ئەو هاوپەیمانییە دەیەوێت لەگەڵ رەتى سەدر پێکەوە ببنە گەورەترین فراکسیۆنى پەرلەمان و بەربژێرى سەرۆکوەزیران پێشکێش بکەن، بەڵام رەوتى سەدر دەیەوێت بەربژێرى سەرۆکوەزیران لەڕێگەى هاوپەیمانیى سێقۆڵى پێشکێش بکرێت، کە هاوپەیمانییەکە لەگەڵ هاوپەیمانیى سەروەريى سوننەکان و پارتى دیموکراتى کوردستان پێکیهێناوە.  بڕیارە شەممەى داهاتوو پەرلەمانى عێراق کۆببێتەوە بۆ هەڵبژاردنى سەرۆککۆمار؛ تاوەکو ئێستا رێککەوتن لەوبارەوە نەکراوە.  پارتى دیموکراتى کوردستان بۆ سەرخستنی بەربژێرەکەى کە رێبەر ئەحمەدە، پشت بە هاوپەیمانیى سێقۆڵى دەبەستێت؛ یەکێتىی نیشتمانیی کوردستانیش بۆ سەرخستنى بەربژێرەکەى کە بەرهەم ساڵحە، چاوەڕێى چوارچێوەى هاوئاهەنگییە کە تاوەکو ئێستا لەسەر پرسی سەرۆککۆمار خۆى یەکلایی نەکردووەتەوە.  ئەحمەد موسەوى دەڵێت، "ئەگەر لە دوو رۆژى داهاتوودا لەگەڵ رەوتى سەدر رێکنەکەوین، ئەو کاتە کۆبوونەوەى پەرلەمان ئەنجام نادرێت؛ ئەگەر ئەمجارە رێکنەکەوین، دۆخەکە زۆر لە ئێستا ئاڵۆزتر دەبێت".  چوارچێوەى هاوئاهەنگى بانگەشەى ئەوە دەکات کە لەگەڵ یەکێتیى نیشتمانیى کوردستان ١٣٣ کورسییان هەیە؛ لە کاتێکدا کۆبوونەوەى پەرلەمان بۆ هەڵبژاردنى سەرۆککۆمار پێویستى بە ئامادەبوونى ٢٢٠ ئەندامە لە کۆى ٣٢٩ ئەندامەکەى پەرلەمان.