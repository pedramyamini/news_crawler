سوپای تورکیا لە رۆژی دووشەممە ١٨ی نیسانی ٢٠٢٢ ەوە ئۆپەراسیۆنی سەربازیی ' چنگ - قوفڵ ' ی لە ناوچە سنوورییەکانی هەرێمی کوردستان دەستپێکردووە بە بیانووی راوەدونانی گەریلاکانی پارتی کرێکارانی کوردستان - پەکەکە.  وەزارەتی دەرەوەی عێراق لە راگەیێندراوێکدا سەبارەت بە وردەکاریی ناڕەزایەتییەکەی رایگەیاند، "عەلی رەزا گیونای، باڵیۆزی تورکیا لە عێراقمان بانگ کرد بۆ ناڕەزایەتی دەربڕین بەرامبەر زێدەڕۆیی و پێشێلکارییە بەردەوامەکانی سوپای تورکیا، بەتایبەت ئۆپەراسیۆنە سەربازییە فراوانەکەی ئەم دواییە، کە ناوچەکانی مەتینا، زاپ، ئاڤاشین و باسیانی لە باکووری عێراق گرتەوە. "  وەزارەتی دەرەوەی عێراق دەشڵێت، "یاداشتنامەیەکی تووندی ناڕەزایەتیمان دایە باڵیۆزی تورکیا و داوامان لێکرد تورکیا کارە ئیستیفزازییەکان و پێشێلکارییەکانی بوەستێنێت. " هاوکات حکومەتی عێراق داوا دەکات تورکیا رێز لە سەروەریی نیشتمانییان بگرێت و هەموو هێزەکانی خۆی لە خاکی عێراق بکشێنێتەوە، چونکە عێراق مافی یاسایی هەیە رێکاری پێویست و گونجاو بەپێی پەیماننامەکانی نەتەوە یەکگرتووەکان بەرامبەر کارە دووژمنکارەکانی لەم شێوە بگرێتەبەر.  وەزارەتی دەرەوەی عێراق ئاماژەش بەوە دەکات، "بوونی زۆربەی چەکدارانی پارتی کرێکارانی کوردستان - پەکەکە لە باکووری عێراق لە ئەنجامی رێککەوتنی نێوان حکومەتی تورکیا و پەکەکەیە، لە کاتێکدا عێراق هەناردەکردنی کێشەکانی تورکیا بۆ نێو خاکی عێراق رەتدەکاتەوە، هەروەها پێشێلکردنی سەروەریی عێراق زەمینەیەکی گونجا نابێت بۆ دۆزینەوەی چارەسەر بۆ کێشە بەردەوامەکان و ئاڵنگارییە ئەمنییەکان. "  بەپێی ئامارێک کە وەزارەتی بەرگریی تورکیا رۆژی دووشەممە ١٨ی نیسان بڵاویکردەوە، لە ئۆپەراسیۆنی "چنگ - قوفڵ" ١٩ گەریلا گیانیان لەدەستداوە. لە بەرامبەردا ئامارەکانی هێزەکانی پاراستنی گەل - هەپەگە دەڵێن، تاوەکو ئێستا ٢٨ سەربازی سوپای تورکیا لە ئۆپەراسیۆنی ' چنگ - قوفڵ ' کوژراون.