ئەو تەقەکردنە هەڕەمەکییانە زۆر جار قوربانییەکانیان کەسانی بێتاوانن کە هیچ پەیوەندییەکیان بە ناکۆکییەکانەوە نییە، دوایین کەسی کە بووە قوربانی ناکۆکیی نێوان ئەو دوو هۆزە بەڕێوەبەری هەواڵگریی ئۆپەراسیۆنەکاکانی سۆمەر بوو بە ناوی عەمید عەلی جەمیل کە هۆزەکەی سێ رۆژ مۆڵەتی داوەتە حکومەتی عێراق بۆ ئەوەی بکوژان بدۆزێتەوە و رادەستی دادگەیان بکات، لەکاتێکدا خەڵکی شەتڕە ئەو ناکۆکییانە رەتدەکەنەوە و داوا دەکەن سنووریان بۆ دابنرێت.  کازم حوسێن، كاسب دەڵێت، "لەسەر چی خەڵک شەڕ دەکەن، هۆکار چییە؟ لەپێناو هۆزەکان؟ ئەمە راست نییە، دۆخەکە زۆر نیگەرانکەرە، حکومەت رۆڵی تێدا نییە و دەوڵەتیش نەیتوانیوە خەڵک بپارێزێت و خەمی یەکەم و کۆتایان پڕکردنی گیرفانیانە. "  عەلی عەزيز شەتڕی، خانەنشینە و باس لەوە دەکات، "هەندێک خەڵکی زیانبەخش هەن پێویستە هۆزەکان پەروەردەیان بکەن و رادەستی دەسەڵاتدارانی ئەمنییان بکەن بۆ ئەوەی ببنە پەند بۆ ئەوانی دیکە، ئەو کاتە کەس ناتوانێت کاری خراپە بکات، ئێمە داوای ئەوە لە حکومەت و سەرۆک هۆزەکان و خەڵکی چاکەکار دەکەین، ئێمە پشت بە خەڵکی چاکەکار و حکومەت و هۆزەکان دەبەستین".  هێزە سەربازییەکان بەهێزەوە دەستوەردانیان بۆ کۆتاییپێهێنان بە ناکۆکییەکان و دەستگیرکردنی داواکراوان بەپێی فەرمانی گرتنی دادگەکان کرد، لەو نێوەندەدا ٣٠ کەسیان دەستگیرکرد و دەستیان بەسەر چەکی بێ مۆڵەتدا گرت، لەکاتێکدا بەڕێوەبەرایەتی خۆجێی قەزاکە باس لە پلانێک بۆ کۆتاییهێنان بەو ناکۆکییانە لەماوەی داهاتوودا دەکات.  حەيدر غالب، قایمقامی قەزای شەتڕە دەڵێت، "ناجدییەت بوو و خاوەخاوکردن لە جێبەجێکردنی یاسا و رێگەپێدان و هاندان بۆ گەڕان بەدوای ئەڵتەرناتیڤی دیکە لەنێویاندا هۆزەکان هۆکارن، ئەمە یەکەم رووداو نییە لە شارەکە روودەدات، شارەکە ماوەیەکی درێژە بەدەستی زنجیرەیەک رووداوی هۆزەکان گیرۆدەیە کە شوێنەواری خراپ و نەگونجاوی لەسەر ژیانی هاووڵاتییان جێهێشتووە و وایکردووە شارەکە ئاسایش لەدەستبدات و گەیشتووەتە ئەوەی هاووڵاتی بێزاربێت و بیر لە جێهێشتنی شارەکە بکاتەوە، چونکە بۆ ژیان گونجاو نییە، پێش دوو رۆژ لەمەوبەر هێز لە ناسرییە و بەغداوە گەیشتن و ئەمڕۆ هێزی زیاتر، مەبەست لێی ئەوەیە ئۆپەڕاسیۆنێکی ئەمنی بکەن بۆ بەرنگاربوونەوەی ئەو هەڵسوکەوتە نابەرپرسیارانەیە و سەپاندنی ئاسایش لە شارەکە. "  پارێزگاکانی ناوەڕاست و باشووری عێراق بەتایبەت ماوە ماوە ناکۆکیی ئەمنی بەخۆیانەوە دەبینن، هەندێک پەنا دەبەنە بەر هۆزەکان بۆ چارەسەرکردنی ناکۆکییەکانی نێوانیان لەڕێگەی یەکلاییکردنەوەی یان قەرەبووکردنەوەی ئەوەی دەستدرێژیکراوەتە سەر بە بڕێک پارە لە بری ئەو زیانەی لێیدەکەوێتەوە، هەندێک جاریش چارەسەریی هۆزەکان ناگاتە ئەنجام بەتایبەت لە رووداوەکانی کوشتن و ئەوەش وا لە لایەنە ناکۆکەکان دەکات پەنا ببەنە بەر هەڵگرتنی چەک و شەڕکردن لەنێوان خۆیاندا، ئەو شەڕ و دوژمنکارییە و داواکردنانە بۆ تۆڵەکردنەوە رەنگە چەند سالێک بخایەنێت و ماوەی جارێک شەڕەکان سەرهەڵدەدەنەوە.