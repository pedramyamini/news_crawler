ئەمڕۆ پێنجشەممە، ٥/٥/٢٠٢٢، حەشدی شەعبی لە راگەیێندراوێکدا بڵاویکردەوە، لیوای ٢٧ فەوجی ٢ ـی ئەرکە تایبەتەکان، بەرپەرچی هێزێکی چەکدارانی داعش - یان داوەتەوە، کە هێرشیانکردبووە سەر بازگەیەکی ناحیەی سەجر - ی سەر بە قەزای فەللوجە لە ناوچەی ئۆپەراسیۆنەکانی رۆژهەڵاتی ئەنباردا.  وەکو لە راگەیێندراوەکەدا هاتووە، چەکدارانی داعش سوودیان لە خراپی کەشوهەوای ناوچەکە بەهۆی خۆڵبارینەوە وەرگرتووە و ئەو هێرشەیان کردووە، بەڵام هێزەکانیان بەرپەرچی هێرشەکەیان داوەتەوە و ناچار بە پاشەکشەیان کردوون.  هاوکات حەشدی شەعبی هیچ ئاماژەیەکی بەوە نەکردووە کە ئایا لەو هێرشەدا کوژراو و برینداریان هەبووە، یان نا.