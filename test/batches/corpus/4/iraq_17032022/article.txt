سۆزان مەنسوڕ، گوتەبێژى فراکسیۆنى یەکێتیى نیشتیمانیى کوردستان لە پەرلەمانى عێراق بە تۆڕى میدیایی رووداوى راگەیاند؛ تاوەکو ئێستا رێککەوتنى کۆتایی نییە لەبارەى هەڵبژاردنى سەرۆککۆمارەوە و رۆژى هەڵبژاردنەکەى زۆر پرس یەکلایی دەبێتەوە.  بڕیارە ٢٦ ى ئادار ئەنجوومەنى نوێنەران کۆببێتەوە و سەرۆککۆمارێک لە نێو ٤٠ بەربژێردا هەڵبژێرێت، بەرهەم ساڵح، بەربژێرى یەکێتیى نیشتیمانیى کوردستانە بۆ ئەو پۆستە، هاوکات پارتى دیمووکراتى کوردستان رێبەر ئەحمەد، وەزیرى ناوخۆى حکومەتى هەرێمى کوردستانى بۆ ئەو پۆستە بەربژێرکردووە.  بۆ یەکلاییکردنەوەى ئەو هەڵبژاردنە، پارتى پشت بە هاوپەیمانەکانى لە کوتلەى سەدر و سەوەریی سوننەکان دەبەستێت، هەروەها یەکێتى چاوەڕێى پاڵپشتی چوارچێوەى هاوئاهەنگییە، کە لە شەش لایەنی شیعە پێکدێت.  سۆزان مەنسوور گوتى: "لەگەڵ چوارچێوەى هاوئاهەنگى چەند کۆبوونەوەیەکمان کردووە، بەڵام ئەوان نەیانگوتووە دەنگ بەکام بەربژێر دەدەن، ئەوان پێیان باشە ئێمە وەک کورد لەنێوان خۆماندا رێکبکەوین".  گوتەبێژى فراکسیۆنى یەکێتى رەتیکردەوە بەهۆى هەڵبژاردنى سەرۆککۆمارەوە کێشە لەنێوان حیزبەکەی و پارتى دروستبێت، گوتى: "ئێمە و پارتى رکابەریى دەکەین لەسەر پۆستى سەرۆککۆمار، ئەوە ماناى ئەوە نییە کێشە دروست دەبێت".