٤ ى ئایارى ٢٠٢٢، بەرپرسانى دەسەڵاتى فڕۆکەوانى مەدەنیى عێراق لە رێگەى ئۆنلاینەوە لەگەڵ نوێنەرانى کۆمسیۆنى ئەوروپا بۆ گواستنەوە و گەیاندن و ئاژانسى سەلامەتى فڕۆکەوانى ئەوروپا (EASA) کۆبوونەوە بۆ لادانى ئەو رێگرییەى کە لە دژى فڕینى فڕۆکەکانى هیڵى ئاسمانى عێراق هەیە لە ئاسمانى ئەوروپادا.   جیهاد دیوان، بەڕێوەبەرى پەیوەندییەکانى دەسەڵاتى فڕۆکەوانى مەدەنى عێراقى بە تۆڕى میدیایی رووداوى راگەیاند: "لەو کۆبوونەوەیەدا گفتوگۆ لەبارەى ئەو پرسەوە کراوە و چەند دۆسێیەکى گرنگ تاوتوێکران، بڕیارە بەمنزیکانە کۆمسیۆنى ئەوروپا بۆ گواستنەوە و گەیاندن کۆببێتەوە و بڕیارە لە چارەنووسی ئەو بڕیارەی قەدەخەکردنە بدات".   لەساڵى ٢٠١٥ کۆمیسیۆنى ئەوروپا بۆ گواستنەوە و گەیاندن گەشتى فڕۆکەکانى سەر بە هێڵى ئاسمانى عێراقى بەسەر ئاسمانی وڵاتانى ئەو کیشوەرە راگرت، بەهۆى ئەوەى هێڵى فڕۆکەوانیى عێراقى بەڵگەنامە پێویستەکانى لەبارەى رێکارەکانى سەلامەتى لەنێو فڕۆکەکاندا رادەستى لایەنە پەیوەندارەکانى سەلامەتى فڕۆکەوانیى ئەوروپا نەکردووە.  بۆ لابردنى قەدەخەى فڕینى فڕۆکەکانى هێڵى ئاسمانىی عێراق بە ئاسمانى ئەوروپادا، پێویستە کۆمپانیاى هێڵە ئاسمانییەکانى عێراق مۆڵەت لە رێکخراوى کارپێکەریى وڵاتى سێیەم (TCO) وەربگرێت، بەوپێیە پێویستە هەر فڕۆکەیەکى هێڵى ئاسمانى عێراقى بەر لە نیشتنەوە لە یەکێک لە فڕۆکەخانەکانى وڵاتانى ئەوروپا، لە یەکێک لە فڕۆکەخانەکان کە بۆى دیاریدەکرێت بنیشێتەوە بۆ دڵنیابوون لە سەلامەتى نێو فڕۆکەکە، بەر لە گەیشتن بەو فڕۆکەخانەیەى کە مەبەستێتى گەشتى بۆ بکات.