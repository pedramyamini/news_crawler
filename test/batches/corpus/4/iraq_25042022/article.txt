ئاژانسى دەنگوباسی عێراقییەى نیمچەفەرمى لەسەر زارى تەحسین خەفاجییەوە بڵاویکردەوە، کە زۆرینەى پاشماوەکانى رێکخراوى داعش عێراقین و فەرمانى دەستگیرکردنیان هەیە و هێزە ئەمنیەکان بەدوایانەوەن و تەنیا کەمێکیان ماون کە دەستگیرنەکراون.  ماوەى دوو رۆژە ئۆپەراسیۆنى "ویستى پۆڵایین" لەلایەن هێزە ئەمنییەکانى عێراقەوە لە سنوورى هەرسێ پارێزگاى دیالە، سەلاحەددین، ئەنبار دەستیانپێکردووە لەدژى پاشماوەکانى رێکخراوى داعش.   تەحسین خەفاجى ئاماژەى بەوەدا کە لە قۆناخى دووەمى ئۆپەراسیۆنى ویستى پۆڵایین چەندین ئۆپەراسیۆنى دابەزاندنى ئاسمانییان ئەنجامداوە و بەهۆیەوە چەند میوانخانەیەکى داعش تێکدراون و ژمارەیەک چەکدارى ئەو رێکخراوە دەستگیرکراون.  زۆرینەى یەکە ئەمنى و سەربازییەکانى عێراق بەشدارن لەو ئۆپەراسیۆنانەدا لەوانە؛ سوپا و یەکەى بنەبڕکردنى تیرۆر و حەشدی شەعبی، یەکەى تایبەت، فیرقەى نۆى زرێپۆش، کاردانەوەى خێرا و لیواى ئەرکى تایبەت، پاسەوانى سنوور، حەشدی عەشایەرى، فەرماندەیی ئۆپەراسیۆنەکانى بەغدا و بارەگاى پێشکەوتووى کەرکووک.  گوتەبێژى فەرماندەیی ئۆپەراسیۆنە هاوبەشەکانى عێراق رایگەیاند؛ یەکێک لە ئامانجەکانى دیکەى ئەو ئۆپەراسیۆنە تووندکردنى سنوورى ئەنبار و هێنانەکایەى هاوئاهەنگی و متمانەیە لە نێوان ئەو هێزە سەربازیى و ئەمنییانە بۆ کارکردنى پێکەوەیی.