د. سیروان سیرینی، ئەمینداری گشتیی پەرلەمانی عێراق بە تۆڕی میدیایی رووداوی راگەیاند، ئەو ٢٤ بەربژێرەی کە یەکەمجار داواکاری و دۆسیەیان پێشکێشکردبوو، بۆ پۆستی سەرۆککۆمار پەسندکران، ئەمانە هیچ کێشەیەکیان نییە، بەڵام ئەو بەربژێرانەی جاری دووەم داواکارییان پێشکێشکردبوو، دەبێت جارێکی دیکە بە نووسراو داواکاریی خۆبەربژێرکردن پێشکێش بکەنەوە.   ئەمینداری گشتیی پەرلەمانی عێراق روونیکردەوە، دادگەی باڵای فیدراڵیی عێراق بڕیاریداوە کە دەبێت پەرلەمان دەرگەی خۆبەربژێرکردن بکاتەوە، نەک دەستەی سەرۆکایەتیی پەرلەمان، بۆیە ئەوەی جاری دووەم کە دەستەی سەرۆکایەتیی پەرلەمان بڕیاری کردنەوەی دەرگەی خۆبەربژێرکردنی دابوو، ئەمە هەڵوەشاوەتەوە.   رۆژی یەکشەممە، ٦ی ئاداری ٢٠٢٢ پەرلەمانی عێراق لە نووسراوێکدا کردنەوەی دەرگەی خۆبەربژێرکردنی بۆ پۆستی سەرۆککۆماری عێراق راگەیاند، دوای ئەوەی لە دانیشتنی رۆژی ٥ی ئاداردا ئەنجوومەنەکە بە دەنگی ٢٠٣ ئەندامی پەرلەمان بڕیاری لەسەر دووبارەکردنەوەی دەرگەی خۆبەربژێرکردنی بۆ پۆستی سەرۆککۆمار دا.  رۆژی سێشەممە، ٠١ - ٠٣ - ٢٠٢٢ دادگەی فیدراڵیی عێراق لەبارەی کەیسی یاساییبوونی دووبارە کردنەوەی دەرگەی خۆبەربژێرکردن بۆ پۆستی سەرۆککۆمار کۆبووەوە، دادگە شێوازی دووبارە کردنەوەی دەرگەی خۆبەربژێرکردنی لەلایەنە دەستەی سەرۆکایەتیی پەرلەمان بە نادەستووری دانا، بەڵام رێگەی دا پەرلەمانی عێراق دەرگەی خۆبەربژێرکردن بۆ پۆستی سەرۆککۆمار بکاتەوە.  لە ٨ ى مانگى شوباتى رابردوودا محەممەد حەلبووسی، سەرۆکى پەرلەمانی عێراق بۆ جارێکى دیکە دەرگەى خۆبەربژێرکردنى بۆ پۆستى سەرۆککۆمار کردەوە، لە پاش کۆتاییهاتنى ئەو ٣٠ رۆژەى دەستوور دیارییکردبوو بۆ هەڵبژاردنى سەرۆککۆمار لە پاش یەکەم کۆبوونەوەى پەرلەمانی عێراق نوێ، کە کۆبوونەوەکە بەهۆی ئامادەنەبوونی رێژەی یاسایی پەرلەمانتاران کە ٢٢٠ پەرلەمانتارە، نەکرا.  رۆژی ٢٢ ى شوبات سەرۆکایەتیى پەرلەمانی عێراق ناوى ٣٣ بەربژێری ئاشکراکرد، کە خۆیان بۆ پۆستى سەرۆککۆمار بەربژێرکردووە.