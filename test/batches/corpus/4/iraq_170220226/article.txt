موسەننا ئەمین، ئەندامی ئەنجوومەنی نوێنەرانی عێراق دەڵێت، "ئەوەی ئێستا دەتوانرێت بکرێت نەرمی نواندنی حکومەتی فیدراڵییە لە جێبەجێکردنی ئەم یاسایە و نەرمی نواندنی حکومەتی هەرێمی کوردستانە بۆ خۆگونجاندن لەگەڵ دەرهاوێشتەکانی ئەم بڕیارەی دادگە، ئێستا ئەوەی کە پێویستە ئەوەیە کە نەوت و گاز کە یاسای بۆ دەرچوو، ئەوکاتە نەوت و گاز دەبێت بە یاسا، ئەگەر رێککەوتنەکەش لەگەڵ بەغدا بەشێوەیەکی دیکە بوو کە پێچەوانەی ئەم بڕیارە بێت، یاخود دووبارە گونجاندنەوە و گۆڕینی ئەم بڕیارە بێت، ئەوکاتە دەکرێت بە یاسا ئەو کێشەیە چارەسەر بکرێت".  بەرهەم ساڵح، سەرۆککۆماری عێراق لە راگەیێندراوێکدا داوا دەکات بنەماکانی سیستمی دیموکراسی و فیدراڵی و دەستوور نەخرێنە مەترسییەوە، بەتایبەتی مافە دەستوورییەکانی هەرێمی کوردستان و دامەزراوەکانی.  سەرۆککۆماری عێراق دەستپێکردنی گفتوگۆی جیددی و به‌په‌له له‌نێوان بەغدا و هەولێر بە پێویست دەزانێت بۆ دۆزینه‌وه‌ی رێگەچارەی کردەیی، به جۆرێک مافه ده‌ستوورییه‌كانی هه‌رێمی كوردستان و گه‌له‌كه‌ی و سه‌رجه‌م عێراقییه‌كان بپارێزێت.  فازڵ نەبی، بریکاری پێشووتری وەزارەتی دارایی عێراق بە رووداوی راگەیاند، "ساڵی ٢٠٢٠ - ٢٠٢١ من لێرە گوتم، کاتێک نرخی نەوت ٣٠ دۆلار بوو، هەرێمی کوردستان مانگانە نزیکەی ٢٠٠ ملیار دینارێکی دەکەوت، بەڵام کاتێک نرخی نەوت بەرزدەبێتەوە ئەو ٢٠٠ ملیار دینارە دێتە خوارەوە، بۆچی؟ چونکە دەقی ماددەکە دەڵێت، ٢٥٠ هەزار بەرمیل نەوت بە نرخی سۆمۆ، سۆمۆ بە چەند دەیفرۆشێت؟ ئەو مانگە بە ٣٠ دۆلار فرۆشتوویەتی و تۆ ٢٠٠ ملیار دینارت کەوت، بەڵام مانگێکی دیکە کە بە ٥٠ دۆلار دەیفرۆشیت، ئەو ٢٠٠ ملیار دینارە دێتە خوارەوە، چونکە ئەوەی کە تۆ دەیدەیتە بەغدا زیاد دەکات، ئەگەر گەیشتە ٨٠ دۆلار، ئەوە ئێمە هیچمان ناکەوێت لە بەغدا، هەر لەبەر ئەوەیە کە ٢٠٠ ملیار دینارەکەیان راگرتووە".  زیاتر لە ١٨ ساڵ بەسەر رووخانی دەسەڵاتی بەعس لە عێراق تێدەپەڕێت، بەڵام ناکۆکییە سیاسییەکان نەیانهێشتووە ئەو وڵاتە کە پێنجەم گەورەترین وڵاتی جیهانە لە بەرهەمهێنانی نەوتدا، یاسای نەوت و گازی خۆی هەبێت. هەرێمی کوردستانیش پشتئەستوور بە ژمارەیەک ماددەی دەستووری گرێبەستەکانی کردووە و ژێرخانی دامەزراندووە.  بڕیارەکەی دادگەی فیدراڵیی عێراق کەوتووەتە بەر لێشاوی رەخنەوە، چونکە دەرکردنی لە کاتێکدایە، عێراق بە دۆخێکی هەستیاری سیاسیدا تێدەپەڕێت و سیاسەت و هەڵبژاردنی سەرۆککۆمار و پێکهێنانی حکومەتی نوێ ناکۆکییەکانی نێوان لایەنەکانی تووندتر کردووە.