لیوا روکن محەممەد زوبەیدی، فەرماندەى ئۆپەراسیۆنەکانى میسان دەڵێت، "فەرماندەیی ئۆپەراسیۆنەکان پێشانگەیەکى بۆ ئەو چەکانە کردووەتەوە کە لە ٧ ـى مانگى شوبات تاوەکو ٣٠ ـى ئادار لەچوارچێوەى ئۆپەراسیۆنى سەپاندنى یاسا لە سنوورى پارێزگاى میسان دەستیان بەسەردا گیراوە، لە ماوەى دوو مانگدا دەست بەسەر زیاتر لە ٨٠٠ پارچە چەکدا گیراوە".  ماددەى جیاوازى هۆشبەر لەو پێشەنگەیە پیشاندراون کە لە میسان دەستیان بەسەرداگیراوە.   لیوا روکن محەممەد زوبەیدی، فەرماندەى ئۆپەراسیۆنەکانى میسان گوتیشی، "هەزار و ٨٠٠ داواکراو دەستگیرکران کە ٢٢٧ یان بەگوێرەى مادەى چوارى یاسای بنبڕکردنى تیرۆر داواکراوبوون و ٢١٠ ـى دیکەیان بەتۆمەتى بازرگانیکردن و بەکارهێنانى ماددەى هۆشبەر دەستگیرکراون".  بەگوێرەى ئامارى دەزگاى بنبڕکردنى ماددەى هۆشبەر لە عێراق، پارێزگاى میسان لەڕیزبەندی یەکەمى ئەو پارێزگایانەیە کە زۆرترین مامەڵەى ماددەى هۆشبەری تێدا دەکرێت و دوای ئەو  پارێزگاى بەسرە دێت.