بەپێی ئاماری کۆمپانیای بەبازاڕکردنی نەوتی عێراق - سۆمۆ، مانگی شوباتی رابردوو عێراق ١٠٠,٥٦٣,٩٩٩ بەرمیل نەوتی هەناردەی دەرەوە کردووە.   بەرپرسێکی وەزارەتی نەوتی عێراق کە نەیویست ناوی ئاشکرا بکرێت، دەڵێت، ئەو ئامارانەی بڵاوکراونەتەوە سەرەتایین، بەڵام ئاماری کۆتایی "بەگشتی گۆڕانکاریی ئەوتۆی" بەسەردا نایەت.  بەپێی کۆمپانیای سۆمۆ، داهاتی نەوتی مانگی شوبات ١١ ملیار و ٧٠ ملیۆن دۆلار بووە، ئەوەش لە ساڵی ١٩٧٢ ـەوە زۆرترین بڕی داهاتی هەناردەی نەوتە لە مانگێکدا تۆمار کرابێت.  کۆمپانیای سۆمۆ دەشڵێت، لەکۆی ئەو بڕەی هەناردەکراوە، ٩٩,١١٥ , ٦٤ بەرمیلی لە کێڵگە نەوتییەکانی باشوور و نێوەڕاستی عێراق و ١,٤٤٨,٩٣٥ بەرمیلیشی لە کێڵگە نەوتییەکانی کەرکووک بووە.  بەپێی ئامارەکەی سۆمۆ، تێكڕای هەناردەی رۆژانە ٣,٢٤٤,٠٠٠ بەرمیل بووە، تێكڕای نرخەکەشی ١١٠ دۆلار و ٩٠ سەنت بووە بۆ هەر بەرمیلێک.  لەدوای هێرشی رووسیا بۆ سەر ئۆکراینا لە ٢٤ - ٢ - ٢٠٢٢، نرخی نەوت بەشێوەیەکی بەرچاو بەرزبووەتەوە. داهاتی نەوت زیاتر لە ٩٠ % ـی کۆی داهاتی عێراق پێکدەهێنێت.