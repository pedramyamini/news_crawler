ئەمڕۆ دووشەممە ١٨ ى نیسانى ٢٠٢٢، حەنان فەتلاوى، ئەندامى پەرلەمانى عێراق لە هاوپەیمانیى چوارچێوەى هاوئاهەنگى لە پەیجى تایبەتى خۆى لە فەیسبووک، رایگەیاندووە دوو سکاڵاى لە دادگاى باڵاى فیدراڵیی عێراق تۆمار کردووە بۆ  راگرتنى سەرجەم  بڕیارەکانى حکومەت، کە پەیوەندیدارن بە پڕۆژەى راکێشانى هیڵى گواستنەوەى نەوتى  بەسرە بۆ بەندەرى عەقەبە لە ئوردن، بەوپێیەى بە گوتەى ئەو، حکومەتى ئێستا کاربەرێکەرە و دەسەڵاتى بڕیاردانى نییە لەسەر پڕۆژەى لەوجۆرە.  یەکێک لە سکاڵاکان لە دژى مستەفا کازمى، لەبەر ئەوە بووە کە لە ٥ ى نیسانى ٢٠٢٢، وەزیرى نەوتى راسپاردووە بۆ ئەوەى گفتوگۆ لەگەڵ کۆمپانیایەکى چینى بکات لەبارەى جێبەجێکردنى پڕۆژەى راکێشانى هێڵى نەوتى بەسرە - عەقەبە.  پڕۆژەى هێڵى گواستنەوەى نەوتى  بەسرە - عەقەبە لەساڵى ١٩٨٣ وەک بیرۆکە گەڵاڵە کرا، لەساڵى ٢٠١٢ نوورى مالیکى، سەرۆکوەزیرانى پێشووتری عێراق بڕیارى زیندووکردنەوەى ئەو پڕۆژەیەی دا.  ئەو هێڵە، کە بڕى نۆ ملیار دۆلارى تێدەچێت، نەوتى  بەسرە هەناردەى بەندەرى عەقەبەى ئوردن دەکات لەسەر دەریاى سوور، ئەگەر بەتەواوى بکەوێتە کار تواناى ئەوەى هەیە رۆژانە یەک ملیۆن بەرمیل نەوت هەناردە بکات.  پێشتر لە ١٤ ى نیسانى ٢٠٢٢ نوورى مالیکى، سەرۆکى هاوپەیمانیى دەوڵەتی یاسا لە راگەیێندراوێکدا داواى لە دادگاى باڵاى فیدراڵی کرد، بڕیارەکانى حکومەت لەبارەى ئەو پڕۆژەیەوە رابگرێت، چونکە حکومەتی کاربەڕێکەرە.