رۆژی یەکشەممە ٢٥ ـی نیسانى ٢٠٢٢، خەلیل غازى، ئەندامى لیژنەى دارایی پەرلەمانى عێراق بە تۆڕى میدیایی رووداوى گوت، "رۆژى دووشەممە کۆبوونەوەکانى لیژنەکەیان بۆ تاوتوێکردنى پڕۆژەیاساى پاڵپشتیی خێرای ئاسایشیی خۆراک و پەرەپێدان دەستپێدەکەنەوە. ئەو زانیارییانەمان بەدەست دەگات کە لە وەزارەتەکان داوامان کردبوو. "   پێشتر لیژنەى دارایی پەرلەمانى عێراق داواى زانیارى لەبارەی داهات و خەرجى لە وەزارەتەکانى، کارەبا، نەوت، دارایی، پلاندانان، کشتوکاڵ و بازرگانی کردبوو تاوەکو لەبەر رۆشنایی ئەو پێداویستى و داهاتانە پڕۆژەیاساکە دابڕێژرێتەوە.                   پڕۆژەیاساکە لە ١٠ ماددە پێکهاتووە و بودجەکەى ٢٥ ترلیۆن دینارە، ٣٥ % ـی ئەو پارەیە بۆ کۆبۆنى خۆراک و شایستەى دارایی بۆ کڕینەوەى بەرهەمى جووتیاران و شایستەى ساڵانى رابردوو دیاریکراوە، ٣٥ % ـی دیکەی تەرخانکراوە بۆ پڕۆژە تەواونەکراوەکانى چوارچێوەى بودجەى وەبەرهێنان.   بە گوتەی خەلیل غازى، تێڕوانینێک هەیە کە ئەو بەشە لە پڕۆژەیاسایەکەدا لاببرێت کە پەیوەندارە بە وەبەرهێنانەوە و تەنیا ئەو بەشانەى تێدا بمێنێتەوە کە تایبەتن بە هاوکارى دارایی و خۆراکى هاووڵاتییانەوە.   لەبارەی ئەوەى پەیوەندارە بە پشکى کوردەوە لەو پڕۆژەیاسایە، خەلیل غازى ئاماژە بەوە دەکات، رێککەوتنى بەرایی کراوە لەبارەى دانەوەى شایستەى دارایی پارەى گەنمى جووتیاران بۆ ساڵانى ٢٠١٤ و ٢٠١٥ و ٢٠١٦ و پارەى گەنمى ئەمساڵ.  خەلیل غازى گوتیشی، "باشترە کورد زیاتر گرنگى بە پشکەکەى بدات لە بودجەى سەروەرى لەو پڕۆژەیاسایە. ئەگەر پشکى کورد وەک ئەوە جێنەکرێتەوە کە دەمانەوێت، رێگەنادەین پڕۆژەیاساکە بخرێتە دەنگدانەوە. "