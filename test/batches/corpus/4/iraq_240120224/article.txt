ئەمڕۆ دووشەممە ٢٤ی کانوونی دووەمی ٢٠٢٢، سەرچاوەیەک لە هێزەکانی پێشمەرگە بە تۆڕی میدیایی رووداوی راگەیاند "ئێوارەی ئەمڕۆ دوو چەکداری داعش کە ماتۆڕسکیلێکیان پێبووە هێرشیان کردووەتە سەر دوو کەس کە دانیشتووی گوندی حەساوییەن و لە دووکانی چاککردنەوەی ئامێرە کارەباییەکان کاردەکەن، هەردوو کەسەکەیان کوشتووە و هەڵاتوون".  ئەو سەرچاوەیە گوتیشی: "پاش رووداوەکە هێزە ئەمنییەکان دەستیان بە پشکنینی ناوچەکە کردووە".  شارۆچکەی ئەبی سەیدا سەر بە قەزای شارەبانە و نزیکەی ٣٠ کیلۆمەتر لە باقوبەی ناوەندی پارێزگای دیالەوە دوورە.  سەرچاوەیەکی ئاگادار لە پارێزگای دیالە لەبارەی ناسنامەی ئەو دوو کەسەی لە هێرشەکەدا کوژراون، بەرووداوی گوت: "ئەو دوو کەسە یەکێکیان ناوی محەممەد تەمیمییە و ئەوەی دیکەشیان ناوی مورتەزا تەمیمییە".  لە چوار رۆژی رابردوودا ئەمە دووەم هێرشی داعشە لە سنووری پارێزگای دیالە.  بەرەبەیانی رۆژی ٢١ی کانوونی دووەمی ٢٠٢٢، چەکدارانی داعش هێرشیان کردە سەر سەنگەرێکی سریەی یەکی فەوجی یەکی لیوای دوو لە فیرقەی یەکی عێراق لەگوندی تاڵعە و ئوم کەرامی لە رۆژئاوای ناحیەی عوزێم سەر بە قەزای خاڵس لە پارێزگای دیالە. بەو هۆیەوە ١٠ سەرباز و ئەفسەرێکی سوپای عێراق گیانیان لەدەستدا.