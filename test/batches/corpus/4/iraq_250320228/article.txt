د. سیروان سیرینی، ئەمینداری گشتیی پەرلەمانی عێراق، رۆژی هەینی ٢٥.٣.٢٠٢٢ بە تۆڕی میدیایی رووداوی راگەیاند: "دانیشتنی سبەی پەرلەمانی عێراق تایبەتە بە هەڵبژاردنی سەرۆککۆماری نوێی عێراق؛ بۆیە چاوەڕواندەکرێت هەموو ئەندامانی پەرلەمان ئامادەی دانیشتنەکەبن، بەڵام یاسا هیچ پەرلەمانتارێک ناچار ناکات ئامادەی دانیشتنەکەی سبەی بێت و سزای ئامادەنەبووانیش نادات؛ لەگەڵ ئەوەشدا ئاگاداری ئەوە نین هیچ پەرلەمانتارێک داوای مۆڵەتی کردبێت بۆ ئەوەی ئامادەی دانیشتنی سبەی پەرلەمانی عێراق نەبێت".  بڕیارە رۆژی شەممە ٢٦ ى ئادارى ٢٠٢٢، پەرلەمانى عێراق کۆببێتەوە بۆ هەڵبژاردنى سەرۆککۆمار کە ٤١ کەس خۆیان بۆ ئەو پۆستە بەربژێر کردووە، دیارترین بەربژێرەکان بەرهەم ساڵح، بەربژێرى یەکێتى و رێبەر ئەحمەد، بەربژێرى پارتییە.  ئەمینداری گشتیی پەرلەمانی عێراق گوتیشی: "پەرلەمانتار فەرمانبەری فەرمانگەیەکی ئاسایی نییە بۆ ئەوەی پێشوەخت داوای مۆڵەت بکات، ئەگەر بیەوێ ئامادەی هەر دانیشتنێکی پەرلەمان نەبێت، بەڵام هەر پەرلەمانتارێک نوێنەرایەتی زیاتر لە ١٠٠ هەزار هاووڵاتی عێراقی دەکات، بۆیە لەڕووی پرەنسیپەوە بەرپرسیارێتییەکی گەورەی لەسەر شانە؛ بۆیە ئەگەر رێگرێکی راستەقینە نەبێت پێویستە پەرلەمانتار ئامادەی دانیشتنەکانی پەرلەمان بێت".  بەپێی بڕیاری دادگەی فیدراڵیی عێراق، پێویستە لانیکەم ٢٢٠ پەرلەمانتار لە دانیشتنی پەرلەمانی عێراق تایبەت بە هەڵبژاردنی سەرۆککۆمار ئامادەبن بۆئەوەی دانیشتنەکە بەڕێوەبچێت.  ئەوە لە کاتێکدایە هاوپەیمانی سێقۆڵی نێوان پارتی دیموکراتی کوردستان و رەوتی سەدر و هاوپەیمانی سەروەریی سوننەکان ١٦٦ کورسی لە پەرلەماندا هەیە؛ چوارچێوەی هاوئاهەنگیش کە لە هاوپەیمانیی دەوڵەتی یاسا و هاوپەیمانیی فەتح و چەند لایەنێکی دیکە پێکهاتووە نزیکەی ٧٥ کورسی هەیە، بەڵام خۆیان دەڵێن لەگەڵ هاوپەیمانەکانیان نزیکەی ١٣٠ کورسیان هەیە و دەتوانن رێگربن لە بەڕێوەچوونی دانیشتنی هەڵبژاردنی سەرۆککۆمار، کە بڕیارە سبەی شەممە بەڕێوەبچێت.