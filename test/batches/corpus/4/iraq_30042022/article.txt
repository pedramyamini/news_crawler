مستەفا کازمی بە رۆژنامەی سەباحی نیمچە فەرمی حکومی راگەیاند: "پێویستە جیاوازی بکەین لەنێوان چوارچێوەی دەستووری و قەیرانی پرۆسەی سیاسی. پێموایە بنبەستی سیاسی بریتییە لە پەرەنەسەندنی پرۆسەی سیاسی کە لەسەر بنەمای هاوسەنگی دروستبووە. کرۆکی قەیرانی ئێستا نەبوونی متمانەیە؛ هێزە سیاسییەکان دەتوانن لەو بنبەستە سیاسییەی ئێستا دەربچن و سازش  بکەن".  سەرۆکوەزیرانی عێراق دەڵێت، چارەسەری قەیرانەکە بە گوتاری سیاسی ناکرێت، بەڵکو بە گەڕاندنەوەی متمانە دەکرێت، ئەمەش بەمانای بەشدارییکردن یان نەکردن لە حکومەت نایەت، بەڵکو گەڕانەوەی متمانە مانای ئەوەیە هەمووان لە حکومەت یان ئۆپۆزیسیۆن پێیانوابێت دەستوور و یاسا و بنەما نیشتمانییە نەگۆڕەکان و دام و دەزگاکانی دەوڵەت، ستوونی سەرەکین و پشتیان پێدەبەسترێت.   مستەفا کازمی باس لەوە دەکات کە دۆخەکە پێویستی بە رەخساندنی کەشی نوێ و گفتوگۆی قووڵە و دەشڵێت، رێککەوتن لەسەر هەموارکردنەوەی دەستوور کارێکی گرنگە.   لەبارەی گفتوگۆکانی نێوان ئێران و سعودییەکە لە عێراق بەڕێودەچن، مستەفا کازمی رایگەیاند: "برایانی شانشینی سعودییە و کۆماری ئیسلامی ئێران بە بەرپرسیاریەتییەکی گەورەوە مامەڵە لەگەڵ دۆسیەی گفتوگۆکردن و داواخوازی دۆخی ئێستای ناوچەکە دەکەن؛ دڵنیاین بەمنزیکانە لێکتێگەیشتن دەکرێت. کرانەوەیەکی راستەقینە و فراوان لە پەیوەندییەکانی نێوان هەموو وڵاتانی ناوچەکەدا هەیە".  پەیوەندییەکانی سعودییە و ئێران بەرز و نزمیی زۆریان بەخۆوە بینیوە؛ لە ساڵی ٢٠١٦، خۆپێشاندەرە ئێرانییەکان هێرشیانکردە سەر نێردە دیپلۆماسییەکانی سعودیە لە ئێران، ئەوەش دوای ئەوەی کە سعودییە پیاوێکی ئایینی شیعەی بە ناوی نەمر ئەلنەمر لەسێدارەدا. ریازیش بە بڕینی پەیوەندییەکانی لەگەڵ تاران، وەڵامیدایەوە.   لە مانگی چواری ٢٠٢١ دا دانوستاندنی راستەوخۆی شاندی هەردوو وڵات لە بەغدا بە نێوەندگیریی عێراق دەستپێکرد. تاوەکو ئێستا ریاز و تاران پێنج گەڕی گفتوگۆیان ئەنجامداوە و دوو دۆسیەی گرنگیان تاوتوێ کردووە، بەڵام یەکلاییان نەکردوونەتەوە کە بریتین لە حوسییەکانی یەمەن و کردنەوەی باڵیۆزخانەکانیان؛ بڕیارە ئەمانە لەنێوان وەزیرانی دەرەوەی ھەردوو وڵات یەکلایی بکرێنەوە کە دەکەونە گەڕی شەشەمی دانوستاندنەکان.  سەبارەت بە پرۆژە یاسای پشتیوانی خێرای ئاسایشی خۆراک و گەشەپێدان کە لە پەرلەمان خوێندنەوەی دووەمی بۆ کراوە، کازمی  گوتی، حکومەت پرۆژە یاسای پشتیوانی خێرای ئاسایشی خۆراک و گەشەپێدانی ئامادەکردووە و رەوانەی پەرلەمانی کردووە، ئەوەش بەهۆی بەرزبوونەوەی نرخی ماددە خۆراکییەکان؛ کازمی گوتیشی، ئێستا ناتوانرێت یاسای بودجە پەسندبکرێت، بۆیە لە رێگەی پرۆژە یاسای پشتیوانی خێرای ئاسایشی خۆراک و گەشەپێدان، حکومەت دەتوانێت قەیرانی ئێستا تێپەڕێنێت و پشتیوانی بۆ هەژاران و پسووڵەی خۆراک دابین بکات.   لەبارەی پرۆژە یاسای بودجە بۆ پەرلەمان کە ئەمساڵ چوار مانگە عێراق بێ یاسای بودجەیە، کازمی ئاماژەی بەوە کرد کە لە رابردوودا ئەو بابەتە گفتوگۆی لەبارەوەکراوە و گوتی، پێیانوایە ئەگەر حکومەت دەسەڵاتی تەواوی هەبووایە، ئەوا باشتربوو پرۆژە یاسای بودجەی ساڵی ٢٠٢٢ رەوانەی پەرلەمان بکات بەو مەرج و تایبەتمەندییانەی کە پرۆژەی چاکسازیی ئابووری دەیخوازێ.   سەبارەت بە بڕیاری گۆڕانکارییکردن لە نرخی دۆلار، سەرۆکوەزیرانی عێراق گوتی، گۆڕانکاریی لە نرخی فرۆشتنی دۆلار، هەر بڕیاری ئەو حکومەتە نەبووە، بەڵکو پێشتر لێکۆڵینەوەی لەسەر کراوە، کە ساڵانێک بوو بەردەوام بووە، هەموو هێزە سیاسییەکان و پەرلەمانیش بەشداربوون، پێش ئەوەی ئەو بڕیارە دەربکرێت.