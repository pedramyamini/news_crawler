دەریاچەی رەزازە دەکەوێتە نێوان هەردوو پارێزگای ئەنبار و کەربەلا، پێشتر ناوچەیەکی گەشتیاریی ناسراو بوو، هەروەها سەرچاوەیەکی دەوڵەمەندی دابینکردنی ماسیش بوو بۆ دانیشتووانی ناوچەکە، بەڵام بەهۆی بەردەوام کەمبوونی ئاوەکەی، نزیکەی نیوەی دەریاچەکە بووەتە پارچەیەک لە بیابان کە دیمەنی کەڵەکەبوونی خوێ و ماسیی مرداربوو تەنیوێتی.  ساڵح عەبوود، ماسیگر لە دەریاچەکە دەڵێت، "رەزازە بەخششێکی خودا بوو، چونکە ئاوی تێدا بوو، لە ساڵانی هەشتاکان و نەوەتەکاندا ئاوی تێدا بوو، بەخششێکی خودا بوو، ماسیی جۆری گەتتان و بوونی و شەبووتی تێدا بوو، ئێستا رەزازە وشک بووە، یەکەم بەهۆی زۆر سوێربوون، دووەم بەهۆی مردنی ماسییەکانی بەهۆی سوێربوون و پیسبوونی ئاوەکەی".  دەریاچەی  رەزازە پێش دەیان ساڵ بۆ کۆنترۆڵکردنی لافاوەکانی رووباری فورات و بەکارهێنانی بۆ ئاودێری دروستکرا؛ توانای گلدانەوەی نزیکەی ٢٦ ملیار مەتر سێجا ئاوی هەیە، بەڵام ئەو ئاوەی ئێستا لە دەریاچەکەدا ماوە، زۆر لەوە کەمترە.  عۆن زیاب، راوێژکاری وەزارەتی سەرچاوەکانی ئاوی عێراق دەڵێت، "ئێمە رەزازە تەنیا لە کاتی دروستبوونی لافاو بەکاردەهێنین، چونکە ناکرێت رەزازە بۆ مەبەستی ئاودێری بەکاربهێندرێت، لەبەرئەوەی ئاوی پێویستمان نییە بۆئەوەی بیڕژێنینە نێو رەزازە، ئەمە ئەو هۆکارەیە کە وایکردووە نەتوانین ئاوی کۆگاکراو بڕژێنینە نێو رەزازە، چونکە ئەوە کاریگەریی لەسەر پێداویستییەکانی ئەو خەڵکە دەبێت، کە لەسەر رووباری فورات دەژین لە باشوور".  دەریاچەی رەزازە، کە بە دەریاچەی خوێ ناسراوە، بەشێکە لە دۆڵێکی فراوان، ئەو دۆڵە چەند دەریاچەیەکی تێدایە وەکو دەریاچەکانی حەبانییە، سەرسار و دەریای نەجەف.