ئەندامانی حەشدی شەعبی لە ساتی ھێرشەکەدا وێنەی سەید عەلی سیستانییان بەرزکردەوە، بەڵام نووسینگەکەی لە رێگەی بەیاننامەیەکەوە رایگەیاند، سیستانی بە ھەموو شێوەیەک بێبەرییە لەو کەسانەی وێنەی بەرز دەکەنەوە و بەکاریدەھێنن بۆ ھێرشکردنە سەر بارەگا و دامەزراوە گشتی و تایبەتەکان.  پەروین محەممەد، کارگێڕی لقی پێنجی پارتی دیموکراتی کوردستان رایگەیاند، "ئەم بینایەیان سووتاند لە رۆژی ١٧ی ئۆکتۆبەری ٢٠٢٠، ئێمەش ماوەیەکە نۆژەنمانکردووەتەوە، بەڵام ھاتن و دووبارە سووتاندیانەوە ئەو حیقدەی لە دڵیان بوو بەس نەبووم چوونە سەرەوە و ھەر ھەموویان سووتاندەوە، ژوور بە ژوور".  جەواش مەلک شاھی، نووسەر و کادیری پارتی دەڵێت، "ھەموو ئەو کەلوپەلانەی لەنێو بارەگاکە بوون، یان گڕیان تێبەردراوە یانیش شکێندراون؛ بارەگاکە زیانێکی زۆر زۆری پێ گەیشتووە، لەڕاستیدا ئەوە بەرپرسیارێتیی حکومەتی عێراقە، دەبووایە بەر لەوەی بگاتە ئەو حاڵەتە بارەگاکەیان بپاراستایە".  ئەوەی لای لقی پارتی جێگەی پرسیارە، ئەوەیە کە چۆن ئەو ھەمووە ھێزە جیاوازە ئەمنییە لە ساتی گردبوونەوەکە و پاشان سووتاندنی بارەگاکەیان ئامادەبوون، کەچی نەیانتوانیوە رێگرییان لێبکەن.  شوان محەممەد تەھا، بەرپرسی لقی پارتی لە بەغدا دەڵێت، "ئێمە وەکو لقی پارتی، پێمانوایە ئەوەی کردیان پێکانێکی سیاسییە، ناکرێت لەسەر ھەر لێدوانێکی نابەرپرسانەی کاڵفامێک، بارەگای پارتێکی سیاسی بپێکێندرێت و بسووتێندرێت، بۆیە ئێمە وەکو پارتی دیموکراتی کوردستان ئەو کارە ناشارستانییە سەرکۆنە دەکەین، زۆر زۆریش بەداخەوە بۆ حکومەتی عێراقی و دەزگا ئەمنییەکان کە نەیانتوانی بە ژمارەیەکی یەکجار زۆرەوە بارەگای ئێمە بپارێزن".  ھەر لەسەر سووتاندنی لقی پارتی؛ مستەفا کازمی، سەرۆکوەزیرانی عێراق فەرماندەی فیرقەی ١ی پۆلیسی فیدراڵیی دوورخستەوە و لیژنەیەکیشی پێکھێناوە و ئەو ئەفسەرانە رووبەڕووی لێکۆڵینەوە کرانەوە کە لە ساتی ھێرشەکە لەو ناوچەیە ئێشکگر بوون و رێگرییان لە سووتاندنی لقی پارتی نەکردووە.     ئەمڕۆ دووشەممە ٢٨ی ئاداری ٢٠٢٢ لقی پێنجی پارتی دیموکراتی کوردستان لە بەغدا راگەیێندراوێکی بڵاوکردەوە و رایگەیاند، بەهۆی ئەوەی دووەمجارە بارەگاکەیان دەسووتێندرێت و تاڵان دەکرێت، بەبێ ئەوەی هیچ لێپێچینەوەیەک بکرێت، بۆیە بڕیاریداوە بارەگای لق دابخات و سەرجەم چالاکییە سیاسی و مەدەنییەکانی لە بەغدا رابگرێت.     ئەمڕۆ دووشەممە ٢٨ی ئاداری ٢٠٢٢ لقی پێنجی پارتی دیموکراتی کوردستان لە بەغدا راگەیێندراوێکی بڵاوکردەوە و رایگەیاند، بەهۆی ئەوەی دووەمجارە بارەگاکەیان دەسووتێندرێت و تاڵان دەکرێت، بەبێ ئەوەی هیچ لێپێچینەوەیەک بکرێت، بۆیە بڕیاریداوە بارەگای لق دابخات و سەرجەم چالاکییە سیاسی و مەدەنییەکانی لە بەغدا رابگرێت.