فەتحیە فەتحوڵڵا کاکەیی رۆژی پێنجشەممە ١٧ - ٣ - ٢٠٢٢ بە تۆڕى میدیایی رووداوى راگەیاند: "بەشداریى پرۆسەى هەڵبژاردنى سەرۆککۆمار ناکەم لەنێو پەرلەمانى عێراقدا و ئامادەى ئەو کۆبوونەوەیە نابم".  بڕیارە ٢٦ ى ئادار، پەرلەمانى عێراق بۆ هەڵبژاردنى سەرۆککۆمار کۆبێتەوە کە ٤١ بەربژێر رکابەری بۆ وەرگرتنی پۆستەکە دەکەن، دیارترینيان رێبەر ئەحمەد، بەربژێری پارتى دیموکراتى کوردستان و بەرهەم ساڵح، بەربژێرى یەکێیی نیشتمانیی کوردستانن.  ١٥ی ئادار، پەرلەمانى عێراق ناوى بەربژێرانى پۆستەکەی راگەیاند؛ لەو ٤١ بەربژێرە ١٤ یان کوردن.  لە ١٠ ى کانونى دووەمى ٢٠٢٢ دا بۆ یەکەمجار سەرۆکایەتیى پەرلەمانى عێراق دەرگەى خۆبەربژێریکردنى بۆ پۆستى سەرۆککۆمار کردەوە؛ لە ٣١ ى هەمان مانگدا ناوى ٢٥ بەربژێرى بڵاوکردەوە بۆ رکابەرى بەدەستهێنانى ئەو پۆستە.      بەهۆى ئامادەنەبوونى ژمارەى پێویستى ئەندامانى پەرلەمان، نەتوانرا لە ٧ ى شوبات ئەو دانیشتنە ئەنجام بدرێت.  لە ١٣ ى شوباتدا دادگەى فیدراڵیی عێراق هۆشیار زێبارى، بەربژێرى پارتى دیموکراتى کوردستانى لە لیستى بەربژێرانى هەڵبژاردنى سەرۆککۆمار دوورخستەوە.  لە ٨ ى شوباتى ٢٠٢٢، سەرۆکایەتىی پەرلەمانى عێراق بۆ جارى دووەم دەرگەى خۆبەربژێرکردنی کردەوە و دواتر ناوى ٣٣ بەربژێرى راگەیاند، بەر لەوەى دادگەى فیدراڵیی عێراق دووبارە کردنەوەى دەرگەى خۆبەربژێریکردن لەلایەن سەرۆکایەتى پەرلەمانەوە با نادەستووری ناوببات و داوایکرد، پەرلەمانی عێراق کۆببێتەوە و ئەو بابەتە بخرێتە دەنگدانەوە.   فەتحیە فەتحوڵڵا کاکەیی دەڵێت: "خۆبەربژێرکردنم بۆ  بەشداریکردن لە هەڵبژاردنەکە نییە، بەڵکو بۆ ئەوەى بچێتە نێو سیڤیەکەمەوە".