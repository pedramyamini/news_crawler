حەیدەر نازم جابری، سەرۆکی ئەو تیمە پزیشکییەی کە نەشتەرگەرییەکەی کردووە، رایگەیاند، ئەو منداڵە بەدەست گرێکی گەورەوە دەیناڵاند، کە لە سەرووی سکییەوە تاوەکو حەوزی درێژ بووبووەوە و دەورەی بۆرییەکانی خوێنی دابوو، کە ببووە هۆی  پەکخستنی ریخۆڵەکانی و گوشاری بۆسەر ماسوولکەی ژێر سیی و قەفەزەی سینگی دروستکردبوو.  لەبارەی ئەو منداڵەوە، فەرمانگەی تەندروستیی نەجەف راگەیێندراوێکی بڵاوکردووەتەوە و دەڵێت، دوای ئەنجامدانی پشکنینی پێویست و ئامادەکارییەکان، توانراوە گرێکە بەتەواوی لاببرێت، کە کێشەکەی ٣.٥ کلیۆ بووە، لەکاتێکدا کێشی منداڵەکە پێش لابردنی گرێیەکە ٥ کیلۆ بووە، دواتر منداڵەکە براوەتە یەکەی چاودێری چڕ.  سەرۆکی ئەو تیمە پزیشکییە، "سوپاسی دکتۆری سڕکردن و پزیشک و سەرجەم ئەندامانی تیمی نەشتەرگەرییەکە و کارمەندی یەکەی چاودێری چڕی دەکات، بۆ ئەو هەوڵە ' نایابەی ' کە داویانە بۆ سەرکەوتنی ئەو نەشتەرگەرییە. "