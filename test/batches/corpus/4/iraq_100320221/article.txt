عائید هیلالی، ئەندامی چوارچێوەی هاوئاهەنگی بە رادیۆی رووداوی راگەیاند، "ئێستا دۆخی عێراق لە مەترسیدایە؛ ئاستەنگی زۆرمان لەپێشن کە لەگەڵ هاتنی مانگی رەمەزان و وەرزی هاوین و کەمبوونەوەی کارەبا و خۆراک و مەترسییەکانی تیرۆردا دەردەکەون. پێموایە دەبێت ئێستا پەنا ببەینە بەر باشترین ئامرازی رزگاربوون لەم قەیرانە سیاسییانە بۆئەوەی بتوانین لە ئەزموونی داهاتوودا حکومەت ئەزموونی حکومەتی زۆرینە بێت، واتە ئەوەی لە هەڵبژاردندا بردیەوە، ئەو حکومەت پێکبهێنێت".  هێشتا دانوستاندنەکان هیچ بەرهەمێکیان نەبووە و هیچ دەرچەیەک بۆ دەرچوون لە قەیرانە سیاسییەکەی نێوان رەوتی سەدر و چوارچێوە نەدۆزراوەتەوە. هەروەها لەنێو ماڵی شیعەیشدا هیچ بەرەوپێشچوونێکی سیاسی نەهاتووەتە ئاراوە.  ئەندامەکەی چوارچێوەی هاوئاهەنگی گوتیشی، "ئێمە دەمانەوێت بە زووترین کات حکومەت پێکبهێندرێت، هەر بۆ ئەو مەبەستەیش دەستپێشخەریمان کردووە تاوەکو کۆتایی بە ناکۆکییەکانی نێو ماڵی کوردی بهێنێت. چوارچێوەی هاوئاهەنگی بۆچوونی لەسەر سەرۆککۆمار روونە کە دەبێت کەسێک بێت لەنێو ماڵی کوردیدا و پارتی و یەکێتی و حیزبە کوردییەکانی دیکەیش لەسەری کۆک بن و پارێزەری دەستوور بێت و شەقامی عێراقیش پێی رازیبن".  هاوپەیمانێتییە سێقۆڵییەکەی رەوتی سەدر - سەروەری - پارتی بەربژێرەکەیان بۆ پۆستی سەرۆککۆمار هەر ئەوەی پارتییە کە رێبەر ئەحمەد، وەزیری ناوخۆی هەرێمی کوردستانە.  عائید هیلالی گوتی، "ئەوەی راستی بێت، رێبەر ئەحمەد لەسەر ئاستی عێراق کەسایەتییەکی نەناسراوە، هەرچەندە لە هەرێمی کوردستان ناسراوە، بەڵام کەسێکی لێهاتوو و بەهێزە. ئەگەر نێو ماڵی کوردی لەسەری رێکبکەون، ئەوا بڕوا ناکەم ئێمە رەتی بکەینەوە".  پێشتر دادگەی باڵای فیدراڵیی عێراق بڕیاریدا فرۆشتنی نەوت و گاز لەلایەن حکومەتی هەرێمی کوردستانەوە نایاساییە، ئەوەیش ناڕەزایەتیی بەرپرسانی حکومەتی هەرێمی کوردستانی بەدوای خۆیدا هێنا.  عائید هیلالی ئەوەشی خستەڕوو، "ئێمە رێز لە بڕیاری دادگەی باڵای فیدراڵیی عێراق دەگرین و پێویستە هەمووانیش رێزی بگرن. لەبارەی یاسای نەوت و گازەوە پێموایە دەبێت دابنیشین و پەیوەندییەکانی نێوان حکومەتی ناوەندی و حکومەتی هەرێمی کوردستان باش بکەینەوە، چونکە ئەگەر پەیوەندیی نێوانیان بەم شێوەیە بمێنێتەوە، ئەوا پەیوەندییەکی نادروست دەبێت. هیوادارین هەرێمی کوردستان لە رۆڵی حکومەتی ناوەندی بگات و حکومەتی ناوەندییش لە رۆڵی هەرێمی کوردستان بگات و، چارەیەک بدۆزنەوە. ئەوەی راستی بێت دەبێت هەموو بابەتەکانی ماددەی ١٤٠، دەروازە سنوورییەکان و داهاتەکان و پێشمەرگە چارەسەر بکرێن".  ئەو ئەندامەی چوارچێوەی هاوئاهەنگی جەختی لەوە کردەوە کە بڕیاری دادگەی باڵای فیدراڵیی عێراق لەبارەی نەوتی هەرێمی کوردستانەوە پەرچەکردار نییە و هیچ مەبەستێکی لەپشتەوە نییە.