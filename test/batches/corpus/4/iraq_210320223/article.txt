عەدنان جابری ئەمڕۆ دووشەممە رایگەیاند، مەرجى ئەوان بۆ بەشداریکردن لە کۆبوونەوەى داهاتووى پەرلەمانى عێراق ئەوەیە کە بەربژێرى سەرۆکوەزیرانى داهاتوو لەلایەن ئەوانەوە دیاریبکرێت.  سەربەخۆکان ٤٢ ئەندامیان لە پەرلەمانى عێراق هەیە؛ عەدنان جابرى ئەندامى هاوپەیمانێتییەکی سەربەخۆکانە بەناوى عێراقى سەربەخۆ کە ١١ ئەندامن.  عەدنان جابری گوتى، "چوارچێوەى هاوئاهەنگى بە داواکارییەکەمان رازیبوون لە حکومەتدا بەشدار بین، بەڵام رەوتى سەدر نە رازی بوون و نە رەتیشیان کردووەتەوە".  ئەمڕۆ دووشەممە ٢١ ى ئادارى ٢٠٢٢، موقتەدا سەدر، رێبەری رەوتى سەدر لە تویتێکدا داوای لە پەرلەمانتارانی سەربەخۆ کرد لە کۆبوونەکەى ٢٦ی ئادار بەشداربن بۆ هەڵبژاردنی سەرۆککۆماری عێراق و گوتی، لە بەرامبەردا دەرفەتیان پێدەدەن لە حکومەتی زۆرینەی نیشتمانی بەشداربن.  بەگوێرەى خشتەى کارى پەرلەمانى عێراق رۆژی ٢٦ ى ئادار پەرلەمان کۆدەبێتەوە؛ ئەمە دووەمجارە کاتی کۆبوونەوەى تایبەتى پەرلەمان بۆ هەڵبژاردنى سەرۆککۆمار دیاریبکرێت، دوای ئەوەى لە ٧ ى شوباتى ٢٠٢٢ کۆبوونەوەى یەکەم بەهۆى ئامادەنەبوونى ژمارەى یاسایى پەرلەمانتارەوە ئەنجام نەدرا؛ کۆبوونەوەکە پێویستى بە ٢٢٠ ئەندامە لە کۆى ٣٢٩ ئەندامى پەرلەمان.  بۆ هەڵبژاردنى سەرۆککۆمار ٤١ بەربژێر هەن؛ رکابەری سەرەکی لەنێوان بەرهەم ساڵح، بەربژێرى یەکێتیی نیشتمانیى کوردستان و رێبەر ئەحمەد، بەربژێرى پارتى دیموکراتى کوردستانە.