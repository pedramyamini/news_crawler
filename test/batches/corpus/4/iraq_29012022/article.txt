دەستەی حەشدی شەعبی ئەمڕۆ شەممە ٢٩ - ١ - ٢٠٢٢ لە راگەیێندراوێکدا بڵاویکردەوە، هێزێکی لیوای ١٢ی حەشدی شەعبی هەوڵێکی دزەکردنی چەکدارانی داعشی پووچەڵکردەوە؛ وەک لە راگەیێندراوەکەدا هاتووە، ئەو چەکدارانە هەوڵیانداوە سوود لە بێستانە چڕەکان وەربگرن بۆ ئەوەی دزە بکەنە ناوچەی تەلتاسەی سەر بە شارۆچکەی مەشاهید لە قەزای تارمییە.  لە راگەیێندراوەکەدا ئاماژە بەوە دراوە، حەشدی شەعبی هێزکانی خۆی لە ناوچەکەدا بڵاوکردوەتەوە و پاڵپشت بە فڕۆکە جەنگییەکانی سوپا، هەوڵی دزەکردنەکەیان شکست پێهێناوە.   حەشدی شەعبی گرتەیەکی ڤیدیۆیی بڵاوکردەوە و تێیدا ئاماژە بەوە دەکات، چەکدارەکانی داعش ١٣ کەس بوون.  هاوکات شەوی رابردوو چەکدارانی داعش لە ناوچەی متیبیجە لە سنووری پارێزگای سەلاحەددین هێرشیانکردە سەر خاڵێکی پشکنینی سەر بە فەوجی ٢ی لیوای ٩٥ی سوپای عێراق و لە ئەنجامدا ٣ سەرباز برینداربوون؛ دواتر هێزی پشتیوانی گەیشتە شوێنەکە.   هەر شەوی رابردوو مووشەکێک لە ناوچەی ئەلبوعێسە لە باشووری شاری بەغدا کەوتەخوارەوە، بەڵام زیانی گیانی نەبوو.