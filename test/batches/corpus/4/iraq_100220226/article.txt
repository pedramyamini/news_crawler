جەواد بۆلانی، پەرلەمانتاری چوارچێوەی ھاوئاھەنگی دەڵێت، "ئامانجی سەرەکیمان ئەوەیە رێکبکەون، ھەموو پێکهاتەکانی گەلی عێراق لەسەر سێ سەرۆکایەتییەکە پێویستە رێکبکەون، سێ سەرۆکایەتییەکە زۆر گرنگە، بابەتەکە رێکخستن و ئیداری و یاساییە، پێویستە لەسەر لایەنە سیاسییەکان ھەموو ھەوڵەکانیان وەگەڕبخەن لەپێناو رێککەوتن".  بەپێی ئەو رێککەوتنەی لەنێوان رەوتی سەدر، پارتی دیموکراتی کوردستان و هاوپەیمانیی سیادەی سوننەکان کراوە، گەورەترین فراکسیۆنی پەرلەمان دەنگ بەو بەربژێرە دەدات کە پارتی پشتیوانیی دەکات، لەگەڵ ئەوەشدا سەدرییەکان پێیان باشە کۆدەنگیی کوردی لەسەر سەرۆکە کوردەکەی عێراق هەبێت.  غالب داعمی، سیاسەتڤانی نزیک لە موقتەدا سەدر ئاماژە بەوە دەکات، "بە بڕوای من رەوتی سەدر و موقتەدا سەدر ھەوڵەکانیان زیاتر و چڕتر کردووەتەوە بۆ لێکنزیککردنەوەی بیروبۆچوونەکان، چونکە سەدر پەیوەندیی لەگەڵ یەکێتی باشە و پەیوەندییەکی پتەو و تۆکمەشی لەگەڵ پارتی هەیە، بۆیە بەلایەوە زۆر گرنگە ھەردوولا کۆببنەوە، چونکە کۆبوونەوەی ئەو دوو لایەنە پرۆسەی پێکهێنانی حکومەتیش خێراتر دەکات".  ناکۆکییەکانی پارتی و یەکێتی وایکرد کە سەرۆککۆماری نوێ لە ٧ی مانگ هەڵنەبژێردرێت. بە گوتەی زۆربەی پەرلەمانتارانی شیعەش، تاوەکو ئەو دوو لایەنە لەسەر کەسێک رێکنەکەون، دانیشتنی پەرلەمان تایبەت بە هەڵبژاردنی سەرۆککۆمار ناکرێت.