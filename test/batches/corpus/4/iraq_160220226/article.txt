حەسەن کەعبی، جێگری سەرۆکی فراکسیۆنی سەدری لە ئەنجوومەنی نوێنەرانی عێراق، ئەمڕۆ چوارشەممە ١٦ - ٠٢ - ٢٠٢٢، لە کۆنگرەیەکی رۆژنامەوانیدا کە لە باڵەخانەی ئەنجوومەنی نوێنەران لە بەغدا لەگەڵ بەشێکی پەرلەمانتارانی فراکسیۆنەکە سازی کرد، بەناوی فراکسیۆنی سەدرییەوە رایگەیاند: "بەدڵنیاییەوە بڕیارەکانی دادگەی فیدراڵی بڕیاری یەکلاکەرەوەن و دەبێ جێبەجێ بکرێن، دەبێ ئێمەی پەرلەمانتار و دەسەڵاتی یاسادانانیش رێزیان لێ بگرین، بۆیە دەبێ کاری جددی لە ئەنجوومەنی نوێنەرانی عێراق و دەسەڵاتی یاسادانان بکەین، لە رێگەی پێکهێنانی لیژنەکانی ئەنجوومەن، بۆ دیاریکردنی وردەکارییەکانی ئەوەی کە لە بڕیارەکانی ئەمدواییەی دادگەی فیدراڵی هاتوون، چونکە دەبێ هەموو لایەنەکان پابەندیان بن".  دادگەی باڵای فیدڕاڵیی عێراق لە دانیشتنی دوێنێیدا یاسای نەوت و غازی هەرێمی کوردستانی بە "نادەستووری" هەژمارکرد و حکومەتی هەرێمی کوردستانی بە رادەستکردنی نەوت بە حکومەتی فیدڕاڵ و وەزارەتی نەوتی عێراق پابەندکرد.  دادگەکە لەسەر دوو سکاڵا بڕیاری دا کە لە ساڵانی ٢٠١٢ و ٢٠١٩ لەسەر هەرێمی کوردستان تۆمارکرابوون، سکاڵاکان تایبەتن بە نەوتی هەرێمی کوردستان و هەناردەکردنی.  بڕیارەکە لە ناوخۆی کوردستان کاردانەوەی زۆری بەدوای خۆیدا هێناوە، حکومەت و بەرپرسان پێیانوایە دەرکردنی ئەو بڕیارە لەو کاتەدا زۆرتر مۆرکێکی سیاسی پێوە دیارە، لەوەی یاسایی و دەستووری بێت.  بەشێکی کۆنگرە رۆژنامەڤانییەکەی فراکسیۆنی سەدری تایبەت بوو بە نرخی دۆلار و بەرزبوونەوەی نرخی خۆراک و کاڵا لە بازاڕەکاندا. ئەمەش دوای ئەوەی ئەمڕۆ چوارشەممە موقتەدا سەدر، رێبەری رەوتی سەدر لە تویتێکدا رایگەیاند: "دوای زیادکردنی نرخی دۆلار، کە سوود و زیانی هەیە، بەڵام بەهیچ شێوەیەک نابێت نرخی شتومەک زیاد بکرێت، بەتایبەتی ئەو شتومەکانەی گرنگن و خەڵک لە ژیانی رۆژانەیان پێویستیان پێیەتی. "  جێگری سەرۆکی فراکسیۆنی سەدری لەو بارەیەوە گوتی: "سەبارەت بە نرخی دۆلار، ئەوە کاری حکومەتە، لەگەڵ وەزارەتی دارایی و بانکی ناوەندی، بۆیە دەکرێ لەو بارەوە لە حکومەت بپرسن، بەڵام ئێمە وەکو نوێنەرانی گەل دەڵێین، کە حکومەتی عێراق و ئێمە پێویستە چاودێری و بەدواداچوون بکەین بۆ نرخی کەلوپەل و خۆراک، کە پەیوەندییان بە بژێوی هاووڵاتی هەژارەوە هەیە، بەتایبەت چینی هەژاران".  کەعبی ئاماژەی بە بەرزبوونەوەی نرخی نەوت کرد و گوتی: "ئەو پارە زیادەی کە بەدەست دێت بەهۆی بەرزبوونەوەی نرخی نەوت زیاتر لەوەی کە لە بودجەدا هەیە، لە کاتێکدا نرخی نەوت لە چەند رۆژی رابردوودا گەیشتە سەرووی ٩٠ دۆلار، دەکرێت ئەو پارە زیادە بۆ باشترکردنی ماددەکانی بەشەخۆراکی مانگانە تەرخان بکرێت، لەپاڵ چاودێریکردنی نرخەکان و پاڵپشتیکردنی ماددە خۆراکییەکان، ئەوەش دەبێ سیاسەتێکی خێرا بێت و ئێمە وەکو ئەنجوومەنی نوێنەرانی عێراق چاودێری دەکەین".