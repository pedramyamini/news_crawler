ئەوە یەکەم پێشانگەیە لە بەغدا بکرێتەوە بۆ بەرهەمە پیشەسازییەکانی پاکستان. خاوەن و نوێنەرانی کۆمپانیاکان گەشبینین بەم هەنگاوە بۆ بەهێزکردنی پەیوەندییەکانیان. جەخت لەوە دەکەنەوە، لە مانگی تشرینی یەکەمی ئەمساڵدا بەرهەمەکانی پاکستان لە پێشانگەی نێودەوڵەتیی هەولێر دەکەنەوە.    لە پێشانگەی نێودەوڵەتیی بەغدا ٨٠ کۆمپانیای پاکستانی بەرهەمەکانی پیشەسازیی وڵاتەکەی لە زۆربەی سێکتەرەکاندا لە ئامێرەکانی کارەبا تا دەگاتە کۆزمەتیک و پەڕاوگە و بۆن و بابەتەکانی خۆراک و شیرنەمەنیی نمایش کرد.   لارا جەمال، سەردانیکاری پێشانگە دەڵێت، ک"ۆمپانیاکان لە سەرجەم بوارەکاندا بەرهەمەکانیان نمایش دەکەن. ئەزموونێکی جوانە وڵاتان سەردانمان دەکەن بەتایبەت پاکستان بۆ ئەوەی بەرهەمەکانیان لە بەغدا ساخبکەنەوە و ئێمەش میواندارییان بکەین".   گۆڤندا کۆمار، خاوەن کۆمپانیایەکی پاکستانی دەڵێت، "گەلی عێراق میواندۆست و جوامێرن. زۆر دڵخۆشین بەئامادەبوونمان لە بەغدا. پێشوازیی عێراقییەکان بۆ بەرهەمەکانمان دڵخۆشی کردووین".  د. ئەحمەد جەلال، سەرۆکی ئەنجوومەنی پیاوانی کاری پاکستانی عێراقی دەڵێت، "لە رێگەی ئەم پێشانگەیە، پەیوەندیی راستەوخۆ لەنێوان بازرگانەکانی عێراق و هاوپیشە پاکستانییەکانیان دروست دەبێت. هەروەها دەرفەت دەرەخسێت بۆ رێککەوتن نوێ بۆ هاوردەکردنی بابەتی کوالیتی باش و زیادکردنی ئاڵوگۆڕی بازرگانیی. پاکستانییەکان نیازیان هەیە لە مانگی ١٠ی ئەمساڵەدا لە هەولێریش پێشانگە بکەنەوە.   پێشانگەکە سێ رۆژی خایاند و کۆمپانیا پاکستانییەکان لەماوەی ئەم سێ رۆژەدا بەرهەمەکانیان نمایش کرد و پێشوازییەکی گەرم لەم ئەزموونە نوێیە کرا.