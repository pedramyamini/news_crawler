دادگەی فیدراڵیی عێراق رایگەیاند، بۆ یەکلاکردنەوەی ئەو بابەتە "پێویستە نوێنەری سەرۆکی حکومەتی ھەرێمی کوردستان و  سەرۆکانی چاودێریی دارایی حکومەتی ھەرێمی کوردستان و عێراقیش ئامادە بن"، پرسێک کە چوارچێوەی ھاوئاھەنگی پشتگیری دەکەن و پشتیوانی ئەوەن دادگە بڕیار لەسەر راگرتنی بدات.   عەبدولئەمیر مەیاحی، پەرلەمانتاری چوارچێوەی ھاوئاھەنگی بە رووداوی گوت، "پابەندنەبوونی ھەرێمی کوردستان بە یاسای بودجەی فیدراڵی، پێشێلێکی گەورەیە و ساڵانە دووبارە دەبێتەوە لە سەرجەم یاساکانی بودجە، کە ئەمە جێگەی داخە کە بەمشێوەیە پابەند نابن، ئەمەش تاوانەکەی لە ئەستۆی حکومەتی ئیتحادییە، بەتایبەتی وەزیری دارایی. پێوستە لەسەر حکومەتی ھەرێمی کوردستان پابەند بێت بە سەرجەم بڕگەکانی یاسای بودجە. "  ئەمساڵ بەغدا تەنیا یەکجار ٢٠٠ ملیار دیناری بۆ ھەرێمی کوردستان ناردووە، لە کاتێکدا بەپێی رێککەوتن، بڕیار بوو ھەموو مانگێک وەکو پێشینە ئەو بڕە پارەیە بنێرێت. فراکسیۆنە کوردستانییەکان ھۆشداری دەدەن لە ئەگەری دەرکردنی ھەر بڕیارێکی دادگەی فیدراڵیی عێراق کە کۆتایی بە ناردنی بودجە و پارە بھێنێت بۆ ھەرێمی کوردستان، ئەوا پەیوەندییەکان دەگەنە بنبەست و دەرچەیەک بۆ چارەسەری کێشەکانی ھەولێر و بەغدا نامێنێت.   غەریب ئەحمەد، پەرلەمانتاری یەکێتی لە پەرلەمانی عێراق ئاماژە بەوە دەکات، "ھەر جارەو کاراکتەرێک دەھێنن گاڵتە بە ھەرێمی کوردستان بکات، ئەگەر نا بەپێی دەستوور و یاسا ئەم رێککەوتنە ھەیە لەنێوان حکومەتی فیدراڵیی و حکومەتی ھەرێمی کوردستان کە بڕی ٢٠٠ ملیار رەوانەی ھەرێمی کوردستان بکەن، ئەمە شتێک نییە کە نە خێرمان پێبکەن نە سەدەقەشە کە حکومەتی ھەرێمی کوردستان داوایان لێبکات. "  جەواد عەبدلکازم عەلوان ئەو کەسەیە کە سكاڵای لە دادگەی فیدراڵیی عێراق لەسەر مستەفا کازمی و عەلی عەلاوی، وەزیری دارایی تۆمارکردووە، ئەوەش بەهۆی ناردنی پارە لە بەغداوە بۆ ھەرێمی کوردستان، جەواد عەبدولکازم پێشتر ئەندامی ئەنجوومەنی کارگێڕیی فڕۆکەخانەی نەجەف بووە و لەسەر دۆسییەی گەندەڵی دراوەتە دادگە و بڕیاری زیندانیکردنی دوو ساڵی بۆ دەرچووە لەگەڵ گەڕاندنەوەی ٢٠ ملیار دینار.