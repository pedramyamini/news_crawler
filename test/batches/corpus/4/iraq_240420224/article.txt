رۆژی یەکشەممە ٢٤ - ٠٤ - ٢٠٢٢، شانەی راگەیاندنی ئەمنیی عێراق لە راگەیێندراوێکدا لەبارەی ئۆپەراسیۆنەکانی سوپای عێراق لە پارێزگای ئەنبار لە رۆژئاوای عێراق رایگەیاند، "لە چوارچێوەی قۆناخی دووەمی ئۆپەراسیۆنی ئیرادەی پۆڵایینی سوپای عێراق لەڕێگەی فەرماندەیی ئۆپەراسیۆنەکانی پارێزگای ئەنبارەوە توانیویانە دوو داواکراو بەپێی ماددەی ٤ی تیرۆر دەستگیربکەن و دەستگیرکردنەکە لەلایەن لیوای پیادەی ٧٤ی فیرقەی پێنج کراوە، رێوشوێنی یاساییش بەرامبەر دوو دەستگیرکراوەکە گیراوەتەبەر. "  رۆژی شەممە ٢٣ - ٠٤ - ٢٠٢٢، مستەفا کازمی، سەرۆکوەزیرانی عێراق و فەرماندەی هێزە چەکدارەکانی عێراق، گەیشتە پارێزگای ئەنبار بۆ سەرپەرشتیکردنی ئۆپەراسیۆنەکانی سوپا لەو پارێزگایە.  رۆژی ٢٩ی ئاداری ٢٠٢٢، قۆناخی یەکەمی ئۆپەراسیۆنی ئیرادەی پۆڵایین لە پارێزگاکانی نەینەوا، سەلاحەدین و ئەنبار لە دژی چەکدارانی عێراق دەستیپێکرد.