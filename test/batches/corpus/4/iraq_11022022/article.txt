لە ماوەی هەفتەیەکدا لانیکەم پێنج کەس لە پارێزگاکە کوژراون، بەشێکیان ئەندام و لایەنگری رەوتی سەدر و عەسائیبی ئەهلی حەقن؛ جگە لە کوژرانی ئەحمەد ساعدی، دادوەری تایبەت بە ماددە هۆشبەرەکان لە دادگەی تێهەڵچوونەوەی میسان.  چوارشەممە مستەفا کازمی، سەرۆکوەزیرانی عێراق و فەرماندەی گشتیی هێزە چەکدارەکان بە یاوەریی وەزیرانی ناوخۆ، بەرگری و ژمارەیەک فەرماندەی ئەمنی گەیشتە میسان.  رووداوەکان دوای ئەوە هاتن رۆژی ٣ی شوبات حیسام عەلیاوی، ئەفسەری وەزارەتی ناوخۆ لە پارێزگای میسان کوژرا؛ ئەو ئەفسەرە برای هەریەک لە ویسام و عیسام عەلیاوی بوو؛ ئەو دوو سەرکردەیەی عەسائیبی ئەهلی حەق کە لە خۆپێشاندانی ساڵی ٢٠١٩ی پارێزگاکە کوژران.  رۆژی چوارشەممەش چەکدارێکی سەرایا سەلام بەناوی کەڕاڕ ئەبو رەغیف کوژرا کە برازای عەدیل ئەبو رەغیفی، سەرکردەی سەرایا سەلامە؛ هاوژینەکەشیان بریندارکرد.  رۆژی پێنجشەممەش شاندێکی باڵای سەدرییەکان بۆ چارەسەرکردنی دۆخەکە گەیشتنە میسان.  عەلی تمێمی، پسپۆڕی یاسایی دەڵێت، "پرسەکە پەیوەندیی بە کۆمەڵێک خاڵی گرنگەوە هەیە، لە سەروو هەموویانەوە بوونی چەکێکی زۆر لە شارەکاندا؛ خاڵی دووەم، نەبوونی هەوڵی هەواڵگریی پێویست؛ هەروەها نەبوونی بڕیاری سیاسی یان بڕیاری ئەمنیی یەکگرتوو کە ناکۆکییەکان یەکلابکاتەوە؛ چەند پێشنیازێکمان کردووە، لەوانە حکومەت چەک لە خەڵک بە نرخێکی زیاد بکڕێتەوە و ئەوەش لە ساڵانی ٢٠٠٧ و ٢٠٠٨ جێبەجێکرا و بەهۆی بارودۆخی ئابوورییەوە سەرکەوتووش بوو".  میسان بە یەکێک لە سەنگەرەکانی سەدرییەکان لە عێراق دادەنرێت؛ ئێستاش هەریەک لە قەیس خەزعەلی، ئەمینداری گشتیی عەسائیبی ئەهلی حەق و موقتەدا سەدر، رێبەری رەوتی سەدر داوای کەمکردنەوەی گرژییەکان دەکەن؛ سەدر رووداوەکانی بە "گوشار" بۆسەر رەوتەکەی ناوهێنا تاوەکو هاوپەیمانێتی بکات کە چاوەڕوان دەکرێت پێکهێنەرێکی سەرەکیی حکومەت بێت و سەرۆکوەزیرانیش دیاریبکات.