شێخ نیاز نەقشبەندی، بەڕێوەبەری گشتیی حەج و عومرە لە هەرێمی کوردستان بە تۆڕی میدیایی رووداوی راگەیاند، "بۆ حەجی ئەمساڵ، عێراق ١٥ هەزار ٢٥٢ کەس هەیە، لە هەرێمی کوردستانیش ٢ هەزار و ١٢٠ ە، ئەمساڵ رێژەی ئەوانەی دەچنە حەج دابەزیوە و کەمتر لە ٤٣ % بۆ هەر وڵاتێک و عێراق دانراوە".   بەڕێوەبەری گشتیی حەج و عومرە لە هەرێمی کوردستان روونیکردەوە، "ئێمە ساڵانی رابردوو ١٠٠ بەشمان بۆ کەسوکاری شەهیدان دادەنا، بەهەمان شێوە ئەمساڵیش رەچاوی کەمبوونەوەی رێژەکەمان نەکردووە بۆ کەسوکاری سەربەرزی شەهیدان، لەبەر پیرۆزی و پێگەی کەسوکاری شەهیدان بەشەکەیان هەروەک خۆیان ماوەتەوە دابەشکراوە بەسەر هەولێر، سلێمانی، دهۆک، هەڵەبجە و گەرمیان".  شێخ نیاز نەقشبەندی، دەڵێت، "بە نووسراوی فەرمی وەزارەتی شەهیدانمان ئاگادارکردووەتەوە، بۆ ئەوەی ناوی ئەو کەسانەی بۆ بنێرن کە کەسوکاری شەهیدانن و دەیانەوێت حەج بکەن. داوامان کردووە هەر وەزارەتی شەهیدان خۆیان چ میکانیزمێکیان بەلاوە باشە ناوەکان دیاری بکەن و بۆیان بنێرن، لەسەر ئەو بنەمایە کار لەسەر ناوەکان دەکەن، بەشێوەیەکی دادپەروەرانە و رێژەی دانیشتووان دابەشی سەر شارەکانی هەرێمی کوردستان کراوە".  مالیک سەڕاج، بەڕێوەبەری راگەیاندنی دەزگەی شەهیدان و قوربانییانی تیرۆر لە عێراق راگەیاند، "هەزار و ٨٠٠ کورسیی حەجی ئەمساڵ بۆ ئەوکەسانە تەرخان دەکرێت، کە یاسای شەهیدان و قوربانییانی تیرۆر دەیانگرێتەوە".  بەڕێوەبەری راگەیاندنی دەزگای شەهیدان و قوربانییانی تیرۆر زیاتر روونیکردەوە، "ناوەکان بە تیروپشک دیاری دەکرێن و بەسەر پارێزگاکان دابەش دەبن، جگە لە هەرێمی کوردستان. تیروپشک لەنێوان سێ چین دەکرێن، شەهیدانی دەستی رژێمی پێشوو، شەهیدی کردەوە تیرۆریستییەکان و شەهیدانی حەشدی شەعبی، کە بۆ هەریەک لەمانە ٦٠٠ کورسی تەرخانکراوە، هەروەها هەر پارێزگایەک ژمارەیەکی گونجاو و بەپێی ژمارەی پێشکێشکارانی بۆ تەرخان دەکرێت".