عەلی رەشید، سەرۆکی ئەنجوومەنی پارێزگای هەولێر بە تۆڕی میدیایی رووداوی راگەیاند: "ئەمڕۆ پێنجشەممە ٢٣/١٢/٢٠٢١ ئەنجوومەنی پارێزگای هەولێر کۆبوونەوەیەکی نائاسایی دەکات بە مەبەستی ناڕەزایەتیی دەربڕین و داواکردنی هاوکاریکردنی زیاتری حکومەتی عێراقی فیدراڵ بۆ قەرەبووکردنەوەی زیانبەرکەوتووانی لافاوەکەی هەولێر".  رۆژی چوارشەممە، ١٢ ئەندامی ئەنجوومەنی پارێزگای هەولێر داواکارییەکیان ئاراستەی سەرۆکی ئەنجوومەنی پارێزگا کرد، بۆ ئەنجامدانی دانیشتنێکی بەپەلەی ئەنجوومەن.  ئەو ئەندامانەی ئەنجوومەنی پارێزگای هەولێر لە یاداشتەکەیاندا ئاماژەیان بەوەداوە کە خەڵکی شاری هەولێر چاوەڕێ بوون، حکومەتی عێراق زۆر زیاتر هاوکار بووایە، "بەڵام بەداخەوە بڕە پارەیەکی زۆر کەمی بۆ ئەم کارەساتە گەورەیەی شاری هەولێر دیاریکردووە".  سەرۆکی ئەنجوومەنی پارێزگای هەولێر، سوپاسی سلێمانی، دهۆک، هەڵەبجە و ئیدارە سەربەخۆکان، شار و شارۆچکەکان، نێچیرڤان بارزانی سەرۆکی هەرێمی کوردستان، دەزگای روانگە، دەزگای خێرخوازی بارزانی و سەرجەم ئەو کۆمپانیا و خێرخوازانە کرد، کە هاوکارییان پێشکەش بە زیانبەرکەوتووانی لافاوەکەی هەولێر  کردووە.  دوای ئەوەی ئەنجوومەنى وەزیرانى عێراق بڕیاریدا تەنیا دوو ملیار دینار بۆ زیانبەرکەوتووانی لافاوەکەی هەولێر خەرج بکات، ئومێد خۆشناو، پارێزگاری هەولێر، رۆژی سێشەممە ٢١/١٢/٢٠٢١ لە راگەیێندراوێکدا رایگەیاند: "ئەوپەڕى ناڕەزایەتیی خۆمان بەرامبەر بەم بڕیارەى ئەنجوومەنى وەزیرانى عێراقى فیدراڵ دەردەبڕین، پێمانوایە ئەو بڕیارە بەهیچ شێوەیەک لە ئاستى چاوەڕوانى و قەبارەى زیانەکان نییە".  پارێزگاری هەولێر گوتی: "بێ هیوابوونى خۆمان لە هاوکاریکردنى حکومەتى عێراقی فیدراڵ نیشان دەدەین و ئەو بڕە پارەیەش قبووڵ ناکەین، دەخوازین ئەنجوومەنى وەزیرانى عێراقی فیدراڵ چاو بە بڕیارەکەیان بخشێننەوە".  رۆژی هەینی ١٧ - ١٢ - ٢٠٢١ بەهۆی زۆریی بارانبارینەوە بۆ دووەمجار لە ئەمساڵدا لافاو لە هەولێر دروستبوو. بە گوتەی ئومێد خۆشناو، پارێزگاری هەولێر، جگە لە زیانی گیانی کە ١٢ کەس گیانیان لەدەستدا، لافاوەکە نزیکەی ٢٠ بۆ ٢١ ملیار دینار زیانی دارایی هەبووە.