موقەدەم فازڵ حاجی، گوتەبێژی بەڕێوەبەرایەتیی هاتووچۆی هەولێر بە رادیۆی رووداوی راگەیاند، ماوەی چەند ساڵێک بوو هێنانی ئۆتۆمبێلی تەکسی قەدەخە کرابوو، بەڵام ئێستا بەهەمان میکانیزم و مەرجەکانی پێشوو، بڕیارێکی نوێ هەیە، هاونیشتمانییان یان کۆمپانیاکان دەتوانن ئۆتۆمبێلی سفری مۆدێل بەرز واتە مۆدێلە رێپێدراوەکان بێنن و یەکێکی مۆدێل کۆن لەنێو ببەن و ژمارەکەی لە ئۆتۆمبێلی نوێ بدەن، یان دەشکرێت تەکسییەک خاوەنەکەی بیکاتە تایبەت، تابلۆیەکی تایبەتی پێدەدرێت و دەتوانێت ژمارە سوورەکەی بفرۆشێت بە تەکسییەکی دیکە. هەروەها دەشڵێت، بڕیارەکە تەنیا بۆ تەکسییە، پاس و کۆستەر ناگرێتەوە.  لەبارەی گۆڕانکاریی لە رێکارەکانی بوون بە شوفێری تەکسی، گوتەبێژی پۆلیسی هەولێر گوتی، "رێکارەکانی بوونە شۆفێری تەکسی هەمان رێکاری کۆنن و مەرجەکان نەگۆڕان، فەرمانبەرانی پلە ١ تاوەکو ٧ هەروەها پۆلیس و ئاسایش نابێت تەکسی لێبخوڕن، تەنیا پێدانی مۆڵەتیش لای وەزارەتی ناوخۆیە، ئەگینا ئەوەی بیەوێت تەکسی لێبخوڕێت دەبێت لە وەزارەتی گواستنەوە داواکاری پێشکێش بکات و ئەوان رەزامەندی بدەن".  لەکاتی نوێکردنەوە یان دەرهێنانی ساڵیانەی ئۆتۆمبێل وەزارەتی ناوخۆ بڕێك پارە بەناوی رێگەوبان و ژینگە لە شوفێرەکان وەردەگرێت، بەڵام شوفێرەکان ئاماژە بەوەدەکەن کە رێگەوبانەکان وەک پێویست باش نین، فازڵ حاجی لەو بارەوە گوتی،  "تێکچوونی رێگەکان و چاککردنەوەیان کاری پۆلیسی هاتووچۆ نییە، تەنیا دانانی تابلۆ و نیشانەکانی هاتووچۆ ئێمە دەیکەین، ئێمە کە چاڵێک دروست دەبێت بۆ شارەوانی دەنێرین، بەڵام ئەوان دەڵێن ئێمە بۆ یەک چاڵ تیم نانێرین تاوەکو چەند چاڵێک نەبن، ئەمەش شێوازێکی هەڵەیە، پێویستە کە چاڵێک دروست دەبێت ئەوان راستەوخۆ چاکی بکەنەوە".  گوتەبێژی پۆلیسی هەولێر لەبارەی سۆنەر و دروستبوونی قەرەباڵخی لەو بازگانەی سۆنەریان لێییە دەڵێت، "لە راستیدا سۆنەر هیچ سوودێکی نییە، سۆنەر بۆ پرسی ئەمنی دانرا، بەڵام ئێستا ئۆتۆمبێل بەبێ باریش بەسەریدا بڕوات پارەی لێوەردەگیرێت، لە رێگەی هەولێر کۆیە، کێشەی زۆرمان هەیە، کارمەندەکانی سۆنەر بە شەو کار ناکەن، تاوەکو کاژێر ٧: ٠٠ی بەیانی سۆنەر ناکرێتەوە و ئۆتۆمبێلێکی زۆری بارهەڵگر کە هەندێکجار تا نزیک کۆیە کۆدەبنەوە، ئەنجوومەنی پارێزگاش هەوڵیدا ئەم کێشەیە چارەسەر بکات".