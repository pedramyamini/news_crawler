بەپێی ئەو گرتەڤیدیۆ و وێنانەی بۆ تۆڕی میدیایی رووداو نێردراون، کێلەکانی گلکۆی فوئاد مستەفا سوڵتانی لە گۆڕستانی گوندی ئاڵمانەی مەریوان شکێندراون. بەپێی زانیارییەکان، کەسوکاری فوئاد مستەفا سوڵتانی رۆژی یەکشەممە ١٩/٠٢/٢٠٢٢ بە شکاندنی کێلەکانیان زانیوە.  سکرتاریەتی کۆمیتەی ناوەندیی کۆمەڵەی شۆڕشگێڕی زەحمەتکێشانی کوردستانی ئێران لە راگەیێندراوێکدا دەڵێت، ئەوە چەندەمینجارە کە کەسانی سەر بە کۆماری ئیسلامی ئێران بە شکاندنی کێلەکان بێڕێزی بە گڵکۆی ئەو رێبەرەی کۆمەڵە دەکەن. کۆمەڵە دەڵێت، شکاندنی گۆڕەکان هاوکات بووە لەگەڵ ساڵیادی ئاشکراکردنی چالاکییەکانی ئەو حیزبە لە ساڵی ١٩٧٩ کە بە رۆژی کۆمەڵە ناسراوە.  کۆمەڵەی شۆڕشگێڕ لە راگەیێندراوەکەیدا دەڵێت، ساڵانە بە هەزاران کەس سەردانی گڵکۆی فوئاد مستەفا سوڵتانی دەکەن و بە شوێنێک بۆ "نوێکردنەوەی پەیمان لەگەڵ ئامانجە مرۆیی و نیشتمانییەکانی فوئاد مستەفا سوڵتانی" دەیناسێنێت. داواش لە خەڵکی رۆژهەڵاتی کوردستان دەکات، رێگە نەدەن بێڕێزی بە گڵکۆکە بکرێتەوە و ناڕەزایەتی دەرببڕن.  فوئاد مستەفا سوڵتانی، رێبەری کۆمەڵە لە ٣١/٠٨/١٩٧٩ لە تەمەنی ٣١ ساڵی لە رێگەی نێوان مەریوان - بانە لە پێکدادان لەگەڵ هێزەکانی ئێران گیانی لەدەستدا و لە زێدی خۆی، گوندی ئاڵمانەی مەریوان بەخاکسپێردرا. هەموو لایەنەکانی کۆمەڵە، فوئاد مستەفا سوڵتانی بە رێبەری خۆیان دەزانن.