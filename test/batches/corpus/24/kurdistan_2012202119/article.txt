منداڵەکە لە زگماکەوە نەخۆشە و دوایین راپۆرتی پزیشکی بۆی نووسیوە، سێ لە بۆڕییەکانی دڵی کێشەیان هەیە. ئەو سەرباری نەخۆشییەکەی کوڕێکی زیرەکە و باسی کێشەی تەندروستیی خۆی و خراپیی بژێوی ژیانی دەکات.  منداڵە نەخۆشەکە دەڵێت، "بەردەوام هەناسەم تەنگ دەبێت، بەتایبەت لەکاتی نانخواردن و خەوتن هەناسەم بۆ نادرێت، لە قوتابخانەش ناتوانم زۆر خۆڕاگربم وەک هاورێکانم. "  منداڵەکە خوشکێكی تەمەن ١٣ ساڵیشی هەیە، باوکی منداڵەکان کرێکارە و حەوت مانگە پارەی کرێی خانوو، ئاو و کارەبایان بۆ نەدراوە.  باوکی منداڵە نەخۆشەکەی کەرکووک دەڵێت، "کاری خەباتە دەکەم، رۆژی بە ١٥ هەزارە و هەموو رۆژ کارم نییە، هەفتانە رۆژێک یان دوو رۆژ کارم دەست دەکەوێت، ئەویش نازانم بیدەمەوە بە قەزر، چارەسەری منداڵەکەم، خەرجی ماڵەوە یان کرێ خانوو، بە راستی فریای هیچ ناکەوم. "   بەهۆی نەخۆشیی کوڕەکەیان و تێچووی رۆژانەی خێزانەکەیان، زۆر جار بۆ ژەمەکانی رۆژ بێ خۆراک دەمێننەوە.  دایکی ئەو منداڵە نەخۆشە دەڵێت، "بەخوا خەڵک هاوکاریمان نەکەن، منداڵەکانم لە برسان دەمرن، باوکی ناتوانێت پارە بۆ نەخۆشیی کوڕەکەمان و تێچووی رۆژانە پەیدا بکات. "  بەختیار قادر، پەیامنێری تۆڕی میدیایی رووداو پشکنینی منداڵە نەخۆشەکەی کەرکووک دەباتە لای پزیشکێک، پزیشکەکەش دەڵێت، چارەسەری منداڵەکە لە کوردستان هەیە.  لوقمان عبدولنەبی، جێگری بەڕێوەبەری نەخۆشخانەی ئاشتی بە رووداوی گوت، "ئەو منداڵە چەند جارێک هاتووەتە لای ئێمە، چارەسەرەکەی لە سەنتەری دڵە لە شاری هەولێر، پێویستە قەستەرە و باڵۆنی بۆ بکرێت، ئەو چارەسەری لە سۆران نییە".  ئەو خێزانە هەژارە خەڵکی پارێزگای کەرکووکن، ١٤ ساڵە نیشتەجێی گەڕەکی شەهیدانی بەختیارین لە سۆران.