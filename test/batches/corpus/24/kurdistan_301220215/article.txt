سەرچاوەیەکی ئاگادار لە شاری جوانڕۆ بە تۆڕی میدیایی رووداوی راگەیاند، نزیکەی کاژێر ٩ی شەوی رابردوو چەند کەس بە ماتۆڕ چوونەتەسەر کافتریایەک بە ناوی لاوا لەسەر شەقامی پەروەردەی جوانڕۆ و بە کلاشینکۆف تەقەیان لەنێو کافێیەکە کردووە و بە چەقۆش هێرشیانکردووەتە سەر خەڵک، کە بەهۆیەوە دوو کەس بریندار بوون.  ئەو سەرچاوەیە کە بە هۆکاری ئەمنی نەیویست ناوی بڵاو بکرێتەوە دەڵێت، هێرشکەرەکان دوای تەقەکردن لە کافێیەکە، بەنێوشاردا سووڕاونەتەوە و لە سێ شوێن لە شەقامی سەنجاوی، گۆڕەپانی بەسیج و چوارڕێیانی فەرمانگەی پەروەردە تەقەیان بە ئاسماندا کردووە و سلۆگانی وەک "الله اکبر"یان گوتووەتەوە.  دوای هێرشەکە، لەنێو شاری جوانڕۆ و تۆڕە کۆمەڵایەتییەکاندا بڵاوکرایەوە کە هێرشەکە لەلایەن کەسانێکەوە کراوە کە بە ' سەلەفی جەهادی ' ناسراون.   میدیاکانی جوانڕۆ لەسەر زاری بەرپرسانی پۆلیسەوە بڵاویانکردەوە، شەوی رابردوو پۆلیس توانیویەتی دوو کەس لە هێرشەکەرەکان دەستبەسەر بکات و دەست بەسەر چەک و کەرستەکانیشیاندا بگرێت.