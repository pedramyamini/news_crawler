رۆژی سێشەممە ٢٢ - ٢ - ٢٠٢٢، عەبدولخالق عەلی، بەڕێوەبەری گواستنەوەی هەولێر، بە تۆڕی میدیایی رووداوی راگەیاند، بەهۆی بەرزبوونەوەی نرخی گاز و بەنزینەوە، شۆفێرانی هێڵەکانی پاس و تاکسی، داوای بەرزکردنەوەی کرێی گواستنەوە دەکەن و ئەوانیش لە هەوڵدان بۆ چارەسەرکردنی کێشەکانیان.  سەبارەت بە هەوڵەکانیان، بەڕێوەبەری گواستنەوەی هەولێر گوتی: "لە رێگەی لایەنە پەیوەندیدارەکانەوە نووسراومان کردووە بۆ وەزارەتی سامانە سرووشتییەکان و داوامان کردووە، کە بەنزینخانەیەکی تایبەت بە هێڵەکان هەبێت و بە کۆبوون سووتەمەنییان پێبدرێت".  ئاماژەی بەوەشکرد، بەردەوامن لە هەوڵەکانیان و سەرقاڵی ئامادەکردنی کۆبوونی وەرگرتنی بەنزینن.  لە سلێمانی هەمان داواکاری شۆفێران هەبووە، ئەمڕۆ سێشەممە سدیق محەممەد، بەڕێوەبەری گواستنەوەی سلێمانی بە تۆڕی میدیایی رووداوی گوت: "من لەگەڵ زیادکردنی نرخدا نیم، بەڵام شۆفێران مافی خۆیانە، چونکە لیترێک گاز بە ٩٠٠ دینارە، بەنزینیش هەمان نرخە، خاوەن پاسێک رۆژانە ٢٥ هەزار پەیدا بکات، چەندی بداتە سووتەمەنی و چەندی خەرجی ئۆتۆمبێلەکەی بێت، چی بۆ دەمێنێتەوە".  سدیق محەممەد ئاماژەی بەوەشکرد، ئەو ناتوانێت بڕیار لەسەر نرخ بدات و لیژنەی تایبەتیان بۆ ئەو مەبەستە هەیە و گوتی: "نووسراوی فەرمیمان کردووە بۆ لایەنە پەیوەندیدارەکان بۆ ئەوەی سووتەمەنی بۆ هێڵەکان دابینبکەن و ئەو بارگرانییە نەخەنە سەر شۆفێر، یان هاونیشتمانیان".  نزیکەی ١٥ ساڵە نرخی گواستنەوەی هاونیشتمانیان بە پاس لەنێو شارەکاندا ٥٠٠ دینارە، ئێستا زۆرینەی هێڵەکان داوایان کردووە، نرخی گواستنەوە بکرێتە ٧٥٠ دینار.