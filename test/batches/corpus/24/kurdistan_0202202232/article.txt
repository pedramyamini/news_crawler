ئەمڕۆ چوارشەممە ٢ی شوباتی ٢٠٢٢، ئەنجوومەنی وەزیرانی هەرێمی کوردستان بە سەرۆکایەتیی مەسرور بارزانی، سەرۆکی ئەنجوومەنی وەزیران، کۆبوونەوەی هەفتانەی خۆی کرد.  سەردانەکەی مەسرور بارزانی بۆ ئیمارات  لە دەستپێکی کۆبوونەوەکەدا، مەسرور بارزانی، سەرۆکی ئەنجوومەنی وەزیران، پوختەیەکی دەربارەی سەردانەکەی بۆ میرنشینی عەرەبی یەکگرتوو (ئیمارات) خستەڕوو و ئاماژەی بە کۆبوونەوەی له‌گه‌ڵ شێخ محه‌ممه‌د بن زاید ئال نه‌هیان، جێنشینی ئه‌بوزه‌بی و جێگری فه‌رمانده‌ی باڵای هێزه چه‌كداران و ژماره‌یه‌ك به‌رپرسی باڵای ئیمارات کرد کە لە گفتوگۆکانیاندا جەخت له‌سه‌ر به‌هێزكردنی په‌یوه‌ندییه‌كانی نێوان هه‌رێمی كوردستان و عێراق له‌گه‌ڵ ئیمارات كراوەتەوە، به‌تایبه‌تیش له بواره‌كانی ئابووری و وه‌به‌رهێنان و گه‌شه‌پێدانی مرۆیی، كه خزمه‌ت به كه‌رتی گه‌شه‌پێدان و بنیاتنان ده‌كات.   هەروەها تەوەرێکی دیکەی گفتوگۆکانی سەرۆکوەزیران لەگەڵ بەپرسانی باڵای ئیمارات، گفتوگۆکردن بووە دەربارەی پرۆسه‌ی سیاسی له عێراق و پێشڤه‌چوونه‌كانی ناوچه‌كه و رۆژهه‌ڵاتی ناوه‌ڕاست و گرنگیی هه‌وڵ و هه‌ماهه‌نگیی زیاتر بۆ دابینكردنی پشتیوانی ئاشته‌وایی له ناوچه‌كه و داهاتوویێکی باشتر له‌سه‌ر بنه‌مای پێكه‌وه‌ژیانی ئاشتییانه.  دۆخی کۆچبەران و راسپاردنی وەزارەتی ناوخۆ  لە بڕگەیەکی دیکەی کۆبوونەوەکەدا، سەفین دزەیی سەرۆکی فەرمانگەی پەیوەندییەکانی دەرەوە، تیشکی خستەسەر رەوشی کۆچبەرانی هەرێمی کوردستان لە دەرەوە بەشێوەیەکی گشتی و کارەساتی ئەم دواییەی گیانلەدەستدان و بێسەروشوێنبوونی کۆمەڵێک لە هاووڵاتییانی هەرێمی کوردستان لە ئەنجامی ژێرئاوکەوتنی سێ بەلەم لە کۆتایی ساڵی رابردوو کە بەشێکیان تاوەکو ئێستا بێسەروشوێنن.   سەرۆکی فەرمانگەی پەیوەندییەکانی دەرەوە، ئاماژەی بە هەوڵەکانی حکومەتی هەرێمی کوردستان بۆ گەڕاندنەوەی تەرمەکان و هەروەها گەڕاندنەوەی رزگاربووان و گەڕان بەدوای بێسەروشوێنبووان کرد، بۆ ئه‌و مه‌به‌سته، شاندێكى فه‌رمانگه‌ى په‌یوه‌ندییه‌كانى ده‌ره‌وه، سه‌ردانى یۆنانیان كرد و له‌گه‌ڵ به‌رپرسى دۆسیه‌ى كۆچبه‌ران له‌و وڵاتە كۆبوونه‌وه، تاوەکو ئێستا له ده‌رئه‌نجامى ئه‌و هه‌وڵانەدا، ته‌رمى ٩ كۆچبه‌ر له‌سه‌ر ئه‌ركى سه‌رۆكوه‌زیران راده‌ستى كه‌سوكاریان كراوه‌ته‌وه، هه‌ر ئه‌مڕۆش شاندێکی حکومەتی هەرێمی کوردستان، جارێکی دیکە سەردانی یۆنان دەکەن بۆ گەیاندنی سامپڵى كه‌سوكارى ٢٩ له قوربانیان بۆ ئه‌نجامدانی تێستى دى ئێن ئه‌ى، هەروەها تەواوكردنى كه‌یسى رێوار رێبوارى ته‌مه‌ن ١١ ساڵان و گه‌ڕاندنه‌وه‌ى بۆ هه‌ولێر.  ئه‌نجوومه‌نى وه‌زیران سه‌ره‌ڕاى ده‌ستخۆشى له هه‌وڵى فه‌رمانگه‌ى په‌یوه‌ندییكانى ده‌ره‌وه و وه‌زاره‌ته‌كانى ناوخۆ و ته‌ندروستى، ئه‌و لایه‌نانه‌ى راسپارد كه به‌رده‌وام بن له هه‌وڵه‌كانیان له‌و باره‌یەوه، وه‌زاره‌تى ناوخۆش راسپێردرا كه به‌رده‌وام بن له به‌دواداچوون و لێكۆڵینه‌وه له‌و كه‌س و كۆمپانیایانه‌ى كه بازرگانیى به ژیان و سه‌لامه‌تیى هاووڵاتییانى هه‌رێمی کوردستان ده‌كه‌ن و رێكارى یاساییان له‌به‌رامبه‌ر وه‌ربگیرێت.  لە هەمانکاتدا ئەنجوومەنی وەزیران، داوا لە وڵاتی یۆنان دەکات بۆ بەردەوامیی گەڕان بەدوای بێسەروشوێنەکان و لەو رووەشەوە حکومەتی هەرێمی کوردستان ئامادەی هەر رێکارێکی پێویستە.  تەشەنەکردنی ڤایرۆسی گۆڕاوی ئۆمیکرۆن لە هەرێمی کوردستان  لە بڕگەی سێیەمی کۆبوونەوەکەدا، سامان بەرزنجی وەزیری تەندروستی راپۆرتێکی سەبارەت بە تەشەنەکردنی ڤایرۆسی گۆڕاوی ئۆمیکرۆن لە هەرێمی کوردستان و ئاستی پابەندبوونی وەزارەتەکان بە وەرگرتنی ڤاکسین لەلایەن فەرمانبەران و کارمەندانی حکومەت و ئامادەکارییەکانی خۆپارێزیی بۆ مامۆستایان و کارمەندانی پەروەردە و قوتابیان و خوێندکاران لەدوای دەستپێکردنەوەی خوێندنی ناوپۆل خستەڕوو.  ئه‌نجوومه‌نى وه‌زیران ده‌ستخۆشی له وه‌زاره‌تى ته‌ندروستى و پزیشكان و كارمه‌ندانى ته‌ندروستى و كارمه‌ندانى وه‌زاره‌ت کردووە و رایگەیاندووە کە بە شایەتیی هاوبه‌شه نێوده‌وڵەتییه‌كان و رێكخراوى ته‌ندروستىی جیهانى، سه‌ركه‌وتووانه رێكارى پێویستیان گرتووەتەبەر بۆ رووبه‌ڕووبوونه‌وه‌ى په‌تاى كۆرۆنا لە سەرەتای سەرهەڵدانیەوە.  ئه‌نجوومه‌نى وه‌زیران هەروەها جه‌ختى كرده‌وه له‌سه‌ر گرنگیى به‌رده‌وامبوونى پرۆسه‌ى وه‌رگرتنى ڤاكسین و گرتنه‌به‌رى رێكاره‌كانى خۆپارێزیی له‌لایه‌ن هاووڵاتیانه‌وه بۆ به‌رگرتن له ته‌شه‌نه‌كردنى زیاترى په‌تاكه و پاراستنی تەندروستیی گشتی.  شایستە داراییەکانی هەرێمی کوردستان لە یاسای بودجە   لە بڕگەی چوارەم و کۆتایی کۆبوونەوەکەدا، ئاوات شێخ جەناب وەزیری دارایی و ئابووری تیشکی خستەسەر پێشوەچوونەکانی کاری تیمی هاوبەشی دیوانی چاودێریی دارایی فیدراڵ و هەرێمی کوردستان کە ئێستا سەرقاڵی ئامادەکردنی راپۆرتی هاوبەشی خۆیانن سەبارەت بە پابەندییەکانی هەرێم و شایستەکانی بەپێی یاسای بودجە.  دواتر ئامانج رەحیم، سكرتێری ئەنجوومەنی وەزیران بەوردیی راپۆرتێکی پێشکەشکرد سەبارەت بە پابەندییەکانی هەرێمی کوردستان لەبەر رۆشنایی ماددەی ١١ لە یاسای بودجەی عێراق بۆ ساڵی ٢٠٢١، کە بریتییە لە داهاتی فرۆشتنی ٢٥٠ هەزار بەرمیل نەوتی هەرێم بە نرخی کۆمپانیای سۆمۆ بۆ وەزارەتی دارایی فیدراڵ و بابه‌تى پاكتاوكردنى رەسیدی بانکی بازرگانیی عێراقی لەلای بانکەکانی هەرێمی کوردستان، پێداچوونه‌وه‌ی داهاتە نانەوتییەکان له هه‌رێمی کوردستان و ئاماده‌كردنى میزانى یەکگرتووى پێداچوونه‌وه‌ى فەرمانگەکانی هەرێمی کوردستان بۆ ته‌واوى مانگه‌كانى ساڵى ٢٠٢١ کە سەرجەم داهات و خەرجییەکانی هەرێمی کوردستان لەخۆبگرێت. هەروەها خستنەڕووی پرۆژەی بایۆمەتری تۆماری مووچەخۆران.  سکرتێری ئەنجوومەنی وەزیران، ئاماژەی بە گرنگيی پێشکەشکردنی زانیاری و خشتەکان بە تیمی هاوبەشی چاودێریی دارایی بە شێوەیەکی ڕوون وشەفاف دا، تاوەکو "بيانوو بۆ حکومەتی فیدراڵی نەمێنێتەوە بۆ خەرجنەکردنی شایستەی دارایی هەرێمی کوردستان بەپێی یاسای بودجە".  ئەنجوومەنی وەزیران جەختی کردەوە لە جێبەجێکردنی پابەندییەکانی هەرێمی کوردستان لە یاسای بودجە و وەزارەتەکان راسپێردران کە هەماهەنگیی لەگەڵ وەزارەتی دارایی و ئابووری و دیوانی چاودێریی دارایی بکەن. لەمبارەیەوە بڕیارە لە رۆژی ٦ی ئەم مانگە تیمی هاوبەشی هەردوو چاودێریی دارایی هەرێمی کوردستان و بەغدا دەست بە کارەکانیان بکەنەوە.