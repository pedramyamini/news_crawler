کێڵگەی سەرسنک لە ئامێدی کە نەوتی تێدا بەرهەم دەهێندرێت، کۆمپانیای ئێچ کەی ئێن - ی ئەمریکی کاری تێدا دەکات و رۆژانە ٣٢ هەزار بەرمیل نەوت بەرهەم دەهێنێت، بڕیارە لە مانگەکانی داهاتوودا بەرهەمی خۆی زیاتر بکات.  سروود موختار، بەڕێوەبەری گشتیی کۆمپانیای ئێچ کەی ئێن - ی ئەمریکی دەڵێت، "لە پلانی ئەمساڵماندا یەکەیەکی بەرهەمهێنان دروستدەکەین کە بۆ مانگی هەشت تەواو دەبێت و ٢٥ هەزار بەرمیل نەوت زیاد دەکەین، کە سەرجەمی بەرهەمەکەمان رۆژانە دەگاتە ٥٦ هەزار بەرمیل".  کەمال ئەترووشی، وەزیری سامانە سرووشتییەکانی هەرێمی کوردستان رایگەیاند، "ئەو نەوتەی لە بەغداوە دێت بەهاکەی جێگیرە، ئەو بەرمیلە نەوتەی ئەمڕۆ لە هەرێمی کوردستان بە ٩٠ هەزار دینار دەفرۆشرێت، لە سەرانسەری عێراق بەو شێوەیە دەفرۆشرێت، ئێمە سوپاسی وەزارەتی سامانە سرووشتییەکانی عێراق دەکەین کە رازی بووە ئەو نەوتە بداتە ئێمە".  لە قۆناخی یەکەمدا نەوت لە ناوچە شاخاوییەکانی دهۆک دابەشکراوە، لە بەرامبەر ٢٠٠ لیتر نەوتدا ٥٥ هەزار دینار لە خەڵک وەرگیراوە، لە قۆناخی دووەمدا لە سەنتەری قەزاکان دەبێت و ٢٠٠ لیتر نەوت بە ٩٠ هەزار دینار دەبێت.  عەلی تەتەر، پارێزگاری دهۆک دەڵێت، "ئەو نەوتەی کە دابەش دەکرێت ٦٥ تاوەکو ٧٠ هەزار دینار جیاوازیی هەیە لەگەڵ ئەو نەوتەی لە بازاڕ دەفرۆشرێت، ئەمەش هاریکارییەکە بۆ خەڵک".  بڕیاربوو رۆژی سێشەممە ١٠ - ٠١ - ٢٠٢٢ لە ناوەندی قەزای دهۆک نەوتی سپی دابەشبکرێت، بەڵام لەبەر تەواونەبوونی ئامادەکارییەکان بۆ رۆژی چوارشەممە ١١ - ٠١ - ٢٠٢٢ دواخرا.