پشیلەی جۆری کاراکاڵ یەکێکە لە دەگمەنترین پشیلەکانی دارستان، لە دەشتی هەولێر بە دەگمەن هەیە و جۆری کێوییەکەیشی لە زنجیرە چیاکانی زاگرۆس دەژین. عەلی شێروان، خاوەنی کێڵگەیە و پشیلە دەگمەنەکەی کوشتووە دەڵێت، "ئەو پشیلەیە چەندین پەلەوەری لێخواردووم. "  عەلی شێروان، گوتی، "چەندینجار پشیلەکە هاتووەتە نێو کێڵگەکەم، زیاتر لە ٣٠ کۆتر و قەلی خواردووم. چەندینجار لێیگەڕاین، بەڵام ئەمجارەیان شەو بوو کە لێمدا و کوشتم. دواتریش زۆر پەشیمان بوومەوە. "  بەپێی رێنوێنیی ساڵی ٢٠١٥ لە بڕگەی یەکەمی یاسای ژمارە ٨ ـی ژینگە، لە ساڵی ٢٠٠٨ لە هەرێمی کوردستان تایبەت بە پاراستنی ئاژەڵ و باڵندە کێوییەکان، فەرمانگەی ژینگەی هەولێر رێکاری یاساییان بەرامبەر ئەو بابەتە گرتووەتە بەر.  فەلاح مەولود، بەڕێوەبەری فەرمانگەی ژینگەی هەولێر ئاماژەی بەوە کرد، "سزاکە یەک ملیۆن دینارە و کابرا ئەگەر دەیدات کێشە نییە، ئەگەریش بڵێت رووداوەکە ساڵی ٢٠٠٦ ە و کۆنە، دەتوانێت لەگەڵ دەستەی گشتیی ژینگە قسە بکات و ئەوان دەتوانن سزای پێبژاردنەکەی بۆ کەمبکەنەوە. "  سزای راوکردن، کوشتنی ئاژەڵ و باڵندە کێوییەکان لە هەرێمی کوردستان بە پێبژاردنی ١٠٠ هەزار تاوەکو ١٠ ملیۆن دینارە. لە سێ ساڵی رابردوودا تەنیا لە سنووری پارێزگای هەولێر زیاتر لە ١٠ کەس لەسەر کوشتنی ئاژەڵە کێوییەکان یان راوکردنی نایاسایی سزا دراون.