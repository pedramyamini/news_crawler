ناوەندی کۆنترۆڵی کۆرۆنا لە ئێران تەنیا رێگە بەو کەسانە دەدات هاتووچۆ بکەن کە مۆڵەتی نشینگەی ئێرانیان هەبێت، ڤیزەی خوێندنیان هەبێت، بازرگانان، ئەوانەی ڤیزەی کاریان هەیە، هاتووچۆ بە مەبەستی دەرمان، وەبەرهێنەرەکان و هەڵگرانی پاسپۆرتی ئێرانی کە سەردانی وڵاتانی دیکەیان کردووە.  ئەم بڕیارە دوای تەشەنەسەندنی گۆڕاوی نوێی کۆرۆنا بە ناوی ئۆمیکرۆن دراوە. گەشتکردنی راستەوخۆ و ناڕاستەوخۆ لە ٨ وڵاتی باشووری ئەفریقیا و ٤ وڵاتی ئەوروپا، بەریتانیا، فەرەنسا، نەرویج و دانیمارک، لە ئەمڕۆ شەممەوە رادەگیرێت.  عەلی مستەفەوی، جێگری پارێزگاری ورمێ، پێشتر گوتی: "هەڵگرانی پاسپۆرتی ئێرانیش ئەگەر بیانەوێ بگەڕێنەوە، دەبێت پشکنینی PCRی نێگەتیڤیان هەبێت، دوو ژەم ڤاکسینیان وەرگرتبێت و لە دەروازە سنوورییەکانیش پشکنینی کۆرۆنا بکەن. "  بە گوتەی مستەوفەوی، هەر کەس کە پشکنینەکەی پۆزەتیڤ بێت، لە دەروازەی سنووریی کەرەنتین دەکرێ تاوەکو ئەو کاتەی کە پشکنینەکە نێگەتیڤ دەبێت.