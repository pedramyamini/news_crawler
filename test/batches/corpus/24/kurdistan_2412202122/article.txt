نوخشە ناسیح ئەحمەد، قایمقامی هەڵەبجە ئەمڕۆ هەینی ٢٤/١٢/٢٠٢١ بە تۆڕی میدیایی رووداوی راگەیاند، لە سنووری پارێزگای هەڵەبجە "بەفرێکی ئەوتۆ نەباریوە؛ لە تەوێڵە و بیارە زیاتر باریوە کە نزیکەی ٥ سانتیمەترە" و ئەوەش نەبووەتە هۆی دروستکردنی ئاستەنگ بۆ هاتووچۆ لە سنوورەکەدا.  سەبارەت بە رێژەی بارانبارینی ئەمساڵ لە سنووری پارێزگای هەڵەبجە، نوخشە ناسیح رایگەیاند، لە سەنتەری هەڵەبجە ١١٨ میلیمەتر باران باریوە؛ لە سیروان ١١٤ میلیمەتر؛ لە خورماڵ ١١٦ میلیمەتر؛ لە تەوێڵە ١٠٦ میلیمەتر و لە بیارە ١٥٨ میلیمەتر باران باریوە.  هاوکات فازڵ ئیبراهیم، بەڕێوەبەری کەشناسی و بومەلەرزەزانیی هەرێمی کوردستان، بە تۆڕی میدیایی رووداوی راگەیاند: "بڕی بارینی بەفر لە ناوچەیەکەوە بۆ ناوچەکی دیکە جیاوازە؛ لە ناوچە شاخاوییەکان بەفر و بارانبارین بەردەوام دەبێت، بەڵام کاریگەری ئەو بارستە هەوایە لە سەنتەری شارەکان نامێنێت".  بەڕێوەبەری کەشناسی و بومەلەرزەزانیی هەرێمی کوردستان هۆشداری دەدات لە نزمبوونەوەی پلەی گەرما لە سەنتەری شارەکان ئەمشەو تا پلەی"بەستن" و دەڵێت: "پلەی گەرما لە سەنتەری شارەکان نزم دەبێتەوە تاوەکو پلەی بەستن؛ ساردترین ناوچەی هەرێمی کوردستان بریتی دەبێت حاجی ئۆمەران، پێنجوێن و کانی ماسی کە پلەی گەرما دەچێتە ٦ پلە ژێر سفری سیلیزی".  وەک کەشناسی و بومەلەرزەزانی هەرێمی کوردستان پێشبینی دەکات، بەیانی شەممە ئاسمان نیمچەهەور دەبێت، دوای نیوەڕۆ ئاسمان ساماڵ دەبێت، کەشوهەوا تاوەکو دووشەممە سارد دەبێت، دواتر پلەی گەرما بەشێوەی ئاسایی ٣ پلە دەچێتە سەر.  بڕی بەفربارین لە ٢٤ کاژێری رابردوودا لە زنجیرە چیاکانی سەفین نزیکەی ٢٠ بۆ ٣٠ سانتیمەتر، لە سەنتەری حاجی ئۆمەران ٢٠ سانتیمەتر، لە کانی ماسی ٢٠ سانتیمەترە.  سەبارەت بە قەزای پێنجوێنیش کە ماوەی دوو رۆژە بەشێوەی ناوبەناو بەفر دەبارێت، زانا عەبدولرەحمان، قایمقامی قەزای پێنجوێن بە تۆڕی میدیایی رووداوی گوت: "لە پێنجوێن تەنیا ٥ سانتیمەتر بەفر باریوە، شەوی رابردوو کێشەی هاتووچۆ لە رێگەی ملەکەوە دروستبوو؛ لە کاژێر ٠٨: ٠٠ی شەوی رابردووەوە تاوەکو ئێستا هیچ کێشەیەکی هاتووچۆ نییە".  بە گوتەی زانا عەبدولرەحمان، تیمەکانی شارەوانی رێگەکان پاکدەکەنەوە و بۆ دروستنەبوونی قەرەباڵخیش پۆلیس و پۆلیسی هاتووچۆ لە ئەرکدان.