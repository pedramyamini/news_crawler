بەگوێرەی راگەیێندراوێک، کە ئەمڕۆ پێنجشەممە ٣٠ی کانوونی یەکەمی ٢٠٢١ لەلایەن پارێزگای بەدلیس بڵاوکراوەتەوە، تیمەکانی سەر بە فەرماندەیی جەندرمەی پارێزگا لە کاتی ئەنجامدانی پشکنین لەسەر رێگای بەدلیس - بایکان داوایان لە شۆفێرێک کردووە مینی پاسەکەی رابگرێت، بەڵام شۆفێرەکە گوێی بە تیمەکە نەداوە و بە ئاراستەی پارێزگای ئامەد هەڵاتووە.   دوای ئەوەی جەندرمە تەقەی لە پاسەکە کردووە و تایەکانی تەقاندوون، شۆفێرەکە ناچار بووە ئۆتۆمبێلەکەی بوەستێنێت.  لە ئەنجامی پشکنینی مینی پاسەکەدا بێجگە لە شۆفێری مینی پاسەکە، ٣٧ کۆچبەری ئەفغانی دەستگیرکراون، کە بە شێوەیەکی نایاسایی سنوورەکانی تورکیایان بەزاندووە و گەیشتوونەتە ئەو پارێزگایە.     لە راگەیێندراوەکەدا ئاماژە بەوەدراوە، دوای جێبەجێکردنی رێکارە یاساییەکان، کۆچبەرە ئەفغانییەکان بە مەبەستی دیپۆرتکردنەوە، رادەستی ناوەندی دیپۆرتکردنەوەی کۆچبەران لە پارێزگای وان دەکرێن.