ئه‌مڕۆ دووشه‌ممه ٠٧ - ٠١ - ٢٠٢٢ نێچيرڤان بارزانى، سه‌رۆكى هه‌رێمى كوردستان پێشوازیى له هادى عامرى، سه‌رۆکی هاوپەیمانیی فەتح كرد.  بەپێی راگەیێندراوی سەرۆکایەتیی هەرێمی کوردستان، لە دیدارەکەدا هه‌ردوولا جه‌ختيان له گرنگيى پاراستنى پرۆسه و سه‌قامگيريى سياسى و چاره‌سه‌ركردنى كێشه و گرفته‌كان به گفتوگۆ كردووەته‌وه و هيوايان خواستووە لێكگه‌يشتنى هاوبه‌ش لايه‌ن و پێكهاته عێراقييه‌كان كۆبكاته‌وه.  لە دیدارەکەدا دوايين په‌ره‌سه‌ندنه‌كان و كێشه و گرفته‌كانى به‌ردەم پرۆسه‌ى سياسى و هه‌نگاوه‌كانى داهاتوو، هه‌وڵ و گفتوگۆى هێز و لايه‌نه عێراقييه‌كان بۆ هه‌ڵبژاردنى سه‌رۆکكۆمار و پێكهێنانى كابينه‌ى نوێى حكومه‌تى فيدراڵيى عێراق تاوتوێكرا.  هادی عامری لەگەڵ سەرۆک مەسعود بارزانیش کۆبووەوە، بەپێی راگەیێندراوی بارەگای بارزانی لە کۆبوونەوەکەدا دوا ھەنگاوەکانی ناو پرۆسەی سیاسی و پێکهێنانی حکومەتی نوێ و هاوئاهەنگیی نێوان پێکهاتەکانی عێراق ئاڵوگۆڕ کراون.  هاوپەیمانیی فەتح خاوەنی ١٧ کورسیی پەرلەمانی عێراقە و بەشێکە لە چوارچێوەی هاوئاهەنگی.  سەردانەکە لە کاتێکدایە، رۆژی ٩ی ئەم مانگە پەرلەمانی عێراق کۆبووەوە و تێیدا هەریەکە لە محەممەد حەلبووسی بە سەرۆکی پەرلەمان هەڵبژێردرایەوە، حاکم زاملی لە رەوتی سەدر بووە جێگری یەکەمی سەرۆکی پەرلەمان و شاخەوان عەبدوڵڵا لە فراکسیۆنی پارتی دیموکراتی کوردستان بە جێگری دووەمی سەرۆکی پەرلەمان هەڵبژێردرا.   هەروەها شەوی رابردوو، سەرکردەکانی چوارچێوەی هاوئاهەنگی لە بەغدا لە ماڵی حەیدەر عەبادی بۆ تاوتوێکردنی ئەنجامی کۆبوونەوەی رۆژی شەممەی هادی عامری لەگەڵ موقتەدا سەدر کۆبوونەوە.  چوارچێوەی هاوئاهەنگی لە راگەیێندراوێکدا کۆبوونەوەکەی هادی عامری و موقتەدا سەدری بە "ئەرێنی" ناوبرد و ئاماژەی بەوەکرد کە "ئاڕاستەکانی چوارچێوەی هاوئاهەنگی یەکن".