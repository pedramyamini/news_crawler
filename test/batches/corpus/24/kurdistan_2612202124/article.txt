بەکر عەلی، سەرۆکی کۆمەڵەی پەنابەرە گەڕاوەکان بە تۆڕی میدیایی رووداوی گوت، بەشێکی ئەو کۆچبەرانەی لەو سێ بەلەمەدا گیانیان لەدەستدا یان بێسەروشوێنن، هاونیشتمانین.  بەگوێرەی ئەو ئامارەی بەکر عەلی رۆژی یەکشەممە ٢٦ - ١٢ - ٢٠٢١ بە تۆڕی میدیایی رووداوی دا، لە بەلەمێکدا کە ٢٢ی ئەم مانگە ژێرئاوکەوت، ٧٠ کەس هەبوون؛ ٦٠ یان هاونیشتمانی بوون؛ تاوەکو ئێستاش ١٣ کەسیان رزگار کراون و ٥٧ کەسەکەی دیکە بێسەروشوێنن.  بەلەمێکی دیکە کە رۆژی دواتر ژێرئاوکەوت ٨٠ کەسی تێدابوو، بەشی زۆری ئەوانیش کورد بوون؛ ١٤ یان بێسەروشوێنن و ٦٦ یان رزگارکراون. بەلەمی سێیەم کە ٢٤ی مانگ ژێرئاوکەوت ١٠٥ کەسی تێدابوو؛ ١٤ یان بێسەروشوێنن، تەرمی دوو منداڵ دۆزراونەتەوە کە خەڵکی قەڵادزێن، ٨٩ کەس رزگارکراون و ناسنامەیان تەواو دیار نییە. رووداو زانیویەتی ١١ کەس لە بێسەروشوێنەکانی ئەم بەمەلەمەی کۆتایی گیانیان لەدەستداوە و ٩ کەسیان هاونیشتمانیی باشووری کوردستانن.  دیمەنی یەکێک لە بەلەمەکان لەلایەن پۆلیسی یۆنانەوە بڵاوکراوەتەوە و دەڵێت، ٢٣ی ئەم مانگە ژێرئاو کەوتووە.  سەبارەت بە هۆکاری ژێرئاوکەوتنی بەلەمی کۆچبەران، پۆلیسی یۆنان دەڵێت، چەند هۆکارێک هەن: کوالێتیی بەلەمەکان، بچووکی قەبارەیان بەراورد بە ژمارەی سەرنشینەکانیان، نەشارەزایی ئەوانەی کە بەلەمەکان لێدەخوڕن و زۆریی شەختەی نێو دەریا کە دەبنە هۆی کونبوونی کەشتییەکان.  بەڵام بەشی زۆری ئەم هۆکارانەش پەیوەندییان بە قاچاخچییەوە هەیە؛ قاچاخچییەکی کوردی دانیشتووی تورکیا دەڵێت، قاچاخچییەکان بەدوای هەرزانترین بەلەمدا دەگەڕێن و دواتریش کوردەکانیان پێ دەخەڵەتێنن.  موجاهید، قاچاخچیی کورد لە تورکیا دەڵێت، "قاچاخچییەکان هەموویان کوردن.. ئەو یەختەی جێگەی ٧٠ کەس بێت ئەوان ١٢٠ی تێدەکەن.. یەختەکانیان هەمووی رزیبوون.. وەجبەی نوێ ئامادەن و بەیانی و دوو بەیانی وەجبەی نوێ هەن و بۆ ئیتاڵیا دەچن".  نقوومبوونی ئەو سێ بەلەمە لە کاتێکدایە، رۆژی یەکشەممە ٢٦ - ١٢ - ٢٠٢١ تەرمی ١٦ هاونیشتمانی لە فەرەنساوە گەڕێندرانەوە هەرێمی کوردستان، کە لە ژێرئاوکەوتنی بەلەمەکەیاندا لە ٢٤ - ١١ - ٢٠٢١ لە نۆکەندی ئینگلیز گیانیان لەدەستدابوو.