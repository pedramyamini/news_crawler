رۆژی شەممە ١٥ - ١ - ٢٠٢٢، موزەفەر سوورچی، خاوەن پێشانگای فرۆشتنی ئۆتۆمبێل لە شاری هەولێر، بە تۆڕی میدیایی رووداوی راگەیاند، حکومەتی هەرێمی کوردستان پێشتر رێگەی نەداوە ئەو ئۆتۆمبێلانە بهێننە هەرێمی کوردستان کە لەپێشەوە لێدراویان هەبووە، بەڵام پێش زیاتر لە مانگێک بڕیارێکی دەرکردووە بۆ رێگریکردن لەو ئۆتۆمبێلانەی لە دواوەش لێدراویان هەیە.  موزەفەر سوورچی دەڵێت، ئەوان کاتێک ئۆتۆمبێل لە ئەمریکاوە دەکڕن نزیکەی پێنج مانگ دەخایەنێت تاوەکو دەگاتە دوبەی، بە گوتەی خۆی حکومەتی هەرێمی کوردستان بەبێ ئاگادارکردنەوە ئەو بڕیارەی داوە و دەشڵێت: "تەنیا لە سنووری هەولێر زیاتر لە حەوت هەزار ئۆتۆمبێل هێندراون و ژمارەیان پێنادرێت بەهۆی ئەو بڕیارەوە".  موزەفەر سوورچی ئاماژە بەوە دەکات، بۆ هێنانی ئۆتۆمبێل حکومەتی هەرێمی کوردستان لە دوبەی پشکنینێکیان پێدەکات پاشان مۆڵەتی هێنانی ئۆتۆمبێلەکان دەداتێ، دەشڵێت: "کە ژمارە نادەن بۆ هێشتتان بیانهێنینە کوردستان؟ هەموو ئۆتۆمبێلەکان بە رێگەپێدان هێندراون و پشکنینی دوبەی تایبەت بە حکومەتی هەرێمی کوردستان کراون، بۆ رێگەتان دا؟ ".  خاوەنی ئەو پێشانگایە وەکو رێگەچارە دەڵێت: "ئەوان گومرگیشیان کردووین، ئەو ئۆتۆمبێلانەی سنووری هەولێر نزیکەی ١٥ ملیۆن دۆلار گومرگ کراون، گومرگ لە ١٨٤٩ دۆلارەوە دەستپێدەکات تاوەکو سەروو ١٠ هەزار دۆلار، بۆ نموونە رانجۆڤەر ١٢ هەزار دۆلار گومرگەکەیەتی، ئێ ژمارەیان پێنەدەداین بۆ گومرگتان کرد؟ با پارەی گومرگەکەمان بدەنەوە ئێمەش ئۆتۆمبێلەکان دەگەڕێنینەوە".  لای خۆیەوە موقەدەم فازڵ حاجی، گوتەبێژی بەڕێوەبەرایەتی هاتووچۆی هەولێر بە تۆڕی میدیایی رووداوی گوت، ئەو ئۆتۆمبێلانە لە پشکنین دەرنەچوون بۆیە ژمارەیان پێنادەن.  فازڵ حاجی ئاماژەی بەوەکرد سۆنەرێکی پشکنین لە هەولێر هەیە، هەموو ئۆتۆمبێلێکی هەرێمی کوردستان لەو سۆنەرە پشکنینیان بۆ دەکرێت و دەرنەچن ژمارەیان پێنادرێت. دەشڵێت: "گەڕانەوەی ئۆتۆمبێل و پێدانەوەی پارەی گومرگ پەیوەندی بە ئێمەوە نییە و ئەوەی پەیوەندی بە ئێمەوە هەیە ژمارەیە و پێیان نادەین، لە دوبەی هەر پشکنینێکیان کردووە پەیوەندی بەئێمەوە نییە و ئێمە پشکنینی خۆمان هەیە".  سەبارەت بە داواکردنی گێڕانەوەی پارەی گومرگ لەلایەن خاوەن پێشانگاکانی ئۆتۆمبێلەوە، ساماڵ عەبدولڕەحمان، بەڕێوەبەری گشتیی گومرگی هەرێمی کوردستان، بە تۆڕی میدیایی رووداوی گوت، ئەو خاوەن پێشانگایانەی ئۆتۆمبێل هیچ داوایەکی پێدانەوەی پارەیان لەوان نەکردووە و گوتی: "بابێن و بە فەرمی داواکارییەکانیان بخەنەڕوو".  سەبارەت بەوەی ئامادەن پارەی گومرگیان بۆ بگێڕنەوە وەکو خاوەن پێشانگاکانی ئۆتۆمبێل داوای دەکەن، بەڕێوەبەری گشتیی گومرگی هەرێمی کوردستان گوتی: "ئەگەر نەبنە سەرئێشە بۆمان، ئەگەر دەروازەکان نەگرن، ئێمەش داواکەیان بەرزدەکەینەوە و ئامادەین پارەکەیان بۆ بگێڕێنەوە".