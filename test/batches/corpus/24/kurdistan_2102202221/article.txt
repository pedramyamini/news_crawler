ئەمڕۆ دووشەممە ٢١ - ٠٢ - ٢٠٢٢ د. عەلی تەتەر، پارێزگاری دهۆک لەگەڵ قایمقامی سێمێل و بەشێک لە بەرپرسە ئیدارییەکانی دهۆک چووە کارگەی گرووپی کۆمپانیاکانی ئاڵتوون کایا، دواتر لە راگەیێندراوێکدا گوتی: "بەش و کۆگەکانی کۆمپانیاکەمان بەسەر کردەوە و لەنزیکەوە ئاشنای بەرهەمەکانیان بووین. "  پارێزگاری دهۆک لە تۆڕی کۆمەڵایەتیی فەیسبووک نوسیویەتی: "هیوادارین دەوڵەمەند و سەرمایەداران ئەو جۆرە پرۆژە و کارگانە دروستبکەن و لەڕێگەیەوە خزمەتی ئابووریی پارێزگای دهۆک و خەڵکی کوردستان بکەن. "  شەوی یەکشەممە ٢٠ - ٠٢ - ٢٠٢٢ كوالێتیی خۆراک و بە دیاریکراویش رۆنی زەیت لە هەرێمی کوردستان بووە مژاری ئەمجارەی بەرنامەی "لەگەڵ رەنج"ی تۆڕی میدیایی رووداو.  بڕیار خالید، پسپۆڕ لە كوالیتی كۆنتڕۆڵی خۆراك و مامۆستا لە زانكۆی   سلێمانی لە بەرنامەکەدا بەشداربوو، باسی لەوە کرد: "خاڵە سنوورییەکان لە کۆکردنەوەی سامپڵەکانیان لە هاتنی مەوادەکانمان کە لە خاڵە سنوورییەکاندا دەست بە پشکنینیان دەکرێت، بە نەبوونی دەزگایەک ناتوانرێت کۆنتڕۆڵی خۆراک بکرێت بەشێوەیەکی گشتی و بەتایبەتی لە زەیت، شەکر، پەنیر و رۆن. "  ئەو پسپۆڕەی کۆنتڕۆڵی خۆراک ئاماژەی بەوەش کرد: "ئاسایشی خۆراکت نەبێت، ناتوانیت ئاسایشی نەتەوەت هەبێت، چونکە کۆڵەکەی دروستبوونی ئاسایشی نەتەوە ئاسایشی خۆراکە. "  بە گوتەی پسپۆڕان، بەشی هەرە زۆری ئەو رۆنەی لە كوردستان  بەكاردەهێندرێت، سرووشتی نییە، لە بەرهەمهێنانیدا بە چەند قۆناخێكی جیاواز  و بە بەكارهێنانی چەند کەرەستەیەک و كارلێكی كیمیاوی، بەرهەمەكە بۆ نزیكەی  دوو هێندە زیاد دەكرێت، ئەو زەیتەی بەو جۆرە دروستدەكرێت پێی دەگوترێت  زەیتی بەهایدرۆنۆجینكراوە، كە لە بازاڕەكانی كوردستاندا زۆرە،  لەگەڵ ئەوەشدا بەشێكیان بە شێوازێكی تەندروست ناگەنە كوردستان و زۆرجار بە تانكەر هاوردە دەكرێن و دواتر دەكرێنە دەبەوە.  د. رزگار عەلی، بەڕێوەبەری خۆپاراستنی تەندروستیی سلێمانی لە بەرنامەکە ئاماژەی بەوە کرد: "لە ئاماری ساڵی رابردووماندا کە ٤١٠ سامپڵمان پشکنیوە، هەر بازرگانێک ئەگەر نیو تۆنیشی هێنابێت، بزانە چەند دەکات، ئەوەندە هاتووەتە سلێمانییەوە، نزیکەی ٢٠ نموونەیان لە پشکنیندا دەرنەچوون بەو پشکنینانەی ئێمە ئێستا هەمانە کە رەنگە لە ئاستی خواستی ئێمەدا نەبێت، ئەگەر بە تاقیگەکان پشکنین بکرێت، بە بۆچوونی من رەنگە ٦٠ % یشی دەرنەچێت. "  جەلال محەممەد ئەمین، ئەندامی لیژنەی كاروباری تەندروستی و ژینگە و  مافی بەكاربەر لە پەرلەمانی كوردستان لە بەرنامەکەدا ئەوەی خستەڕوو: "ئێمە لە پەرلەمانی کوردستان، ئەگەر بە تایبەتی قسە لەسەر لیژنەی تەندروستی بکەم، من بۆ خۆم گەشبین نیم و نەمانتوانیوە چاودێرێکی باش بین، لەبەر ئەوەی ئەگەر ئێمە چاودێرێکی باش بین بەشێک لەم کێشانە چارەسەر دەبوون. راستیەکەش ئەوەیە کە لە کارنامەی حکومەتی هەرێمی کوردستان، دروستکردنی دامەزراوەیەکی خۆراکی بۆ ئاسایشی خۆراک بوونی هەبوو، بەڵام تاوەکو ئێستا دروستنەکراوە؛ هەروەها یاسای مافی بەکاربەر نەهاتە نێو هۆڵی پەرلەمان و گفتوگۆ بکرێت و پرۆژە یاساکە ببێتە یاسا، بەشێکی ئەمانەش پەیوەندیی بە ئێمەوە هەیە کە چاودێرێکی باش نیین. "