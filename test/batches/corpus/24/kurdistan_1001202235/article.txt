یەکێتی لە پرۆسەی دەنگدان بۆ دەستەی سەرۆکایەتی هۆڵی پەرلەمانی جێهێشت، لەکاتێکدا پارتی بەربژێری بۆ پۆستی جێگری دووەمی سەرۆکی پەرلەمان هەبوو. هەرچەندە پارتی و یەکێتی بە یەک شاند چوون، بەڵام هۆکارێکی ئەوەی پێکەوەنەبوون ئەوەبوو کە پرۆگرامێکی هاوبەش و تێڕوانینێکی هاوبەشیان نەبوو.  لە بەرنامەی گفتوگۆی رۆژنامەنووسی رادیۆی رووداو باسی پێکهێنانی کابینەی نوێی حکومەتی عێراق، ناکۆکیی لایەنە شیعییەکان و هەڵبژاردنەوەی سەرۆککۆمار و بەربژێری ئەو پۆستە لەنێوان پارتی و یەکێتیدا کرا کە هەر یەکە لە د. فەرهاد عەلائەددین، سەرۆکی ئەنجوومەنی راوێژکارانی عێراق، یاسین تەها، شرۆڤەکاری سیاسی، هیوا عوسمان، رۆژنامەڤان و شرۆڤەکاری سیاسی و عارف قوربانی، رۆژنامەڤان بەشداربوون و ئاکۆ محەممەد، رۆژنامەڤان پێشکێشی کرد.   دوای ئەو رووداوانەی لە پەرلەمانی عێراق رۆژی یەکشەممە روویاندا، ئێستا کێشەکە ماوەتەوە بۆ سەر سەرۆککۆمار، ئەوەی پارتی داوای دەکات ئەوەیە کە د. بەرهەم ساڵح بەربژێر نەکرێتەوە بۆ پۆستی سەرۆککۆمار، ئەگەر ئەو بەربژێربکرێتەوە، رەنگە پارتی بەربژێری خۆیان هەبێت، ئەوەش سەردەکێشێت بۆ ئەوەی کە ململانێ لەسەر پۆستی پارێزگاری کەرکووک وەکو پێشتر بەردەوام دەبێت و وەکو پێشتر رێککەوتن نابێت کە لە ئەنجامدا رەنگە بە قازانجی راکان جبووری بشکێتەوە، مانەوەی راکان جبووریش واتای جێبەجێکردنی تەعریب لە سنووری پارێزگاری کەرکووک کە ئەم دەسەڵاتەی ئێستا لەوێیە بنجی گرتووە و پەلی کێشاوە بۆ نێو هەموو بوارەکان و پلانەکە بە وردی جێبەجێ دەکرێت.  ئەو دۆخە لەوانەیە لێکەوتەی دیکەیشی هەبێت بۆ ناوخۆی هەرێمی کوردستان. چاوەڕوان دەکرێت دوای گەڕانەوەی بافڵ تاڵەبانی لە بەغدا پارتی و یەکێتی کۆبوونەوەیەک بکەن و قسەی ئەوە هەیە کە شاندێکی دیکەی یەکێتی بچنەوە بەغدا، ئەوانەی بڕیاربەدەستن لەنێو یەکێتی، دەڵێن، بەربژێریان بۆ سەرۆککۆمار د. بەرهەم ساڵحە، لەگەڵ ئەوەشدا ناوی د. خەسرەو گوڵ محەممەد و عیماد ئەحمەدیش دێن بۆ ئەوەی ببنە بەربژێر لەکاتێکدا یەکێتی نەیەوێت ئەو پۆستەی لەدەستبچێت، بەتایبەتیش کە سوننەکان و سەدرییەکان بە یەکێتییان گوتووە ئەوان کێشەیان نییە کە د. بەرهەم بێت یان کەسێکی دیکە، بەڵام دەبێت پارتی رازی بێت.  ماڵی شیعە ئاڵۆزییەکی زۆرتری تێکەوتووە و ماڵی کوردیش ئاڵۆز بووە  د. فەرهاد عەلائەددین، سەرۆکی ئەنجوومەنی راوێژکارانی عێراق بەشداربوویەکی بەرنامەکە بوو، پێشکێشکاری بەرنامەکە  لێی پرسی چی دەگوزەرێت و ئەوەی گوزەرا چاوەڕوانکراوبوو؟ د. فەرهاد وەڵامی دایەوە کە "ئەوەی چاوەڕوانکراوبوو و حیسابی بۆکرابوو لەلایەن چوارچێوەی هاوئاهەنگی ئەوەبوو کە کۆبوونەوە بکرێت و پەرلەمانتاران سوێندی یاسایی بخۆن، دواتر دانیشتنەکە دوابخرێت، رەنگە دەتوانن بڵێم پلانیشیان بۆ ئەوە دانابوو، بەڵام سووربوونی سەدرییەکان ئەو پلانەی ئەوانی پووچەڵکردەوە و توانییان بەهۆی ئەو تێگەیشتنەی کە لەنێوان پارتی، فراکسیۆنە سوننەکان و سەدرییەکان هەبوو، توانییان ئەوە بسەپێین کە سەرۆکی پەرلەمان و هەردوو جێگرەکەی هەڵببژێردرێت، بەوشێوەیەش پابەندبن بە دەستوور کە دەبێت لە یەکەم دانیشتندا سەرۆک و دوو جێگرەکەی هەڵببژێردرێن. "  ئەوە پێشهاتێکی نوێ بوو، چونکە لە یەکەم دانیشتنی خولەکانی پەرلەمان لەدوای ٢٠١٠ بە گوتەی فەرهاد عەلائەدین، لایەنەکان پابەندنەبوون بە ئەو بڕگەیەی دەستوور کە دەبێت سەرۆکی پەرلەمان و جێگرەکانی لە دانیشتنی یەکەمدا هەڵببژێردرێن.   د. فەرهاد عەلائەدین لەبارەی یەکدەنگبوونی کورد لە بەغدا گوتی، "پارتی پلانێکی تایبەتی خۆی هەبوو و یەکێتیش لە زۆربەی وردەکاریی ئەو پلانە ئاگادارنەبوو، تەنانەت کە شاندە هاوبەشەکەیان هات، [بۆ بەغدا] قسەکانیان جیاوازبوو لەگەڵ ئەوەی گوزەرا، بۆیە یەکێتیش نەچووە کۆبوونەوەکە و دەنگی نەدا، بەڵام پارتی پرۆسەکەی تەواوکرد. "  ئاڵۆزیی نێوماڵی شیعە "زۆرە و بەردەوامە" چوارچێوەی هاوئاهەنگی پەنایان بردووەتە بەر دادگە و هیوایان وایە کە ئەمجارە دادگەی فیدراڵی بتوانێت بڕیارێکی ئەرێنی بەلایەنی ئەوانەوە بدات، بەڵام دیارنییە کە ئەوە روودەدات یان نا.  بەبڕوای سەرۆکی ئەنجوومەی راوێژکاریی عێراق سوننە لەو پرۆسەیەدا "براوەی یەکەم" بووە، چونکە خۆیان بەربژێری خۆیان داناوە و هەڵیشبژێردرا، دەڵێت، لە رابردوودا هەردەم شیعەکان توانیویانە بەربژێر بۆ سوننە دابنێن. کاتێکیش کە توانییان یەک بگرن و زیاتر لە ٦٠ پەرلەمانتار لە یەک فراکسیۆندا بن، "بەڕای من سەرکەوتنە بۆ ئەوان. "  ئەوە یەکەمجاریشە کە سەرۆکی پەرلەمانی عێراق دووبارە هەڵبژێردرێتەوە.   چوارچێوەی هاوئاهەنگی دەیویست کۆبوونەوەکە سەرنەگرێت، یان کۆبوونەوەکە بکرێت، بەڵام دەستەی سەرۆکایەتی هەڵنەبژێردرێت، ئاشکرابوونی ئەو پلانەش وای لەلایەنی بەرامبەر (سەدرییەکان بەهاوکاری لەگەڵ سوننە و پارتی) وابکەن کە پلانی خۆیان سەربگرێت و کۆبوونەوەکە تەواوبکرێت.   "ئەوەی شەوی رابردوو روویدا دیسانەوە هەڵگێڕانەوەی مێزەکەبوو بەسەر چوارچێوەی هاوئاهەنگیدا، " هیوا عوسمان، رۆژنامەڤان و شرۆڤەکاری سیاسی گوتی، "ئەوەی بینیمان پەیامێکی روونی سەدرییەکان بەهاوکاری لەگەڵ سوننە و پارتی بوو کە ئێستا فراکسیۆنی زۆرینە هەیە، گرنگیش بوو بۆیان کە خۆیان بسەلمێنن، رێککەوتنێک بوو کە بەشێوەیەکی ورد و زیرەکانە پلانیان بۆ داڕشتبوو، ئەوەی گرنگبوو بۆ هەر سێ لایەنەکە کە پەیامێک بنێرێت بۆ لایەنەکانی دیکە کە فراکسیۆنی زۆرینە لەو بەرەیە دروستبوو. "  پەیامەکەی ئەو سێ لایەنە بۆ بەرامبەرەکانیان بە گوتەی هیوا عوسمان بەجۆرێکە کە گوتیان "ئێمە دەتوانین سەرۆکوەزیران دەستنیشان بکەین و دەشتوانین سەرۆککۆماریش هەڵببژێرین. " بۆیە ئێستا قۆناخێکی دیکەی گفتوگۆی ئەو سێ لایەنە لەگەڵ لایەنەکانی دیکە دەستپێدەکات و قۆناخەکە دەگۆڕێت، چونکە ئێستا روونبووەتەوە کە دوو بەرەی سەرەکی هەن و یەکێکیان بەرەی زۆرینەیە.   پارتی و یەکێتی هەموو شتەکانیان لە بەغدا "لەتبوو"  عارف قوربانی رۆژنامەڤان و شرۆڤەکاری سیاسی کە لە بەرنامەکەدا بەشداربوو باسی لەوە کرد کە لە روویەکەوە ئەوەی لە بەغدا روویدا، بەتایبەتی کە سوننەش خۆی وابەستەکردبوو بە بڕیاری کوردەوە، کورد توانی ئەو تەوقە بشكێنێت کە چاوەڕوان نەکات تاوەکو ماڵی شیعە لەنێوخۆیاندا رێکدەکەون، ئەوە "خاڵێکی زۆر گرنگە بۆ کورد و پرۆسەی سیاسیی عێراقیش. "  ئەوەی پەیوەندی بە یەکێتی و پارتییەوە هەیە، عارف قوربانی گوتی، هیچ رێگەیەکیان لەبەردەم نەمابووەوە جگە لەوەی پێکەوە بن، ئێستاش دەبێت پێکەوەبن، بەڵام جیاوازیی قووڵی پارتی و یەکێتی لەسەر تاکەکەسە، نەک لەسەر ئەوەی نەتوانن پێکەوەبن.   یەکێتی وەکو حیزب "لە دۆخێکی ناهەمواردایە، " عارف قوربانی لەگەڵ ئەو گوتەیەیدا ئاماژەی بەوەدا لەم دۆخەدا یەکێتی ملبدات بۆ پارتی بەوەی بەربژێرەکەی بگۆڕێت، یەکێتی سەرئێشەیەکی دیکە بۆخۆی دروستدەکات لەنێوخۆدا کە چاوەڕوان ناکرێت حیزبەکە ئەو کێشەیەشی پێهەزم بکرێت بەتایبەتی لەدوای رووداوەکانی ٨ ـی تەممووز و ئەوەی لەنێوان بافڵ تاڵەبانی و لاهوور شێخ جەنگی روویدا.  پێداگریی پارتیش بەوەی بەربژێرەکەی بگۆڕێت، وای لە یەکێتی کرد کە بکەوێتە دۆخێکەوە هیچ رێگەیەکی لەبەردەم نەمێنێتەو جگە لەوەی لە پارتی جیابێتەوە تاوەکو پۆستی سەرۆککۆمار یەکلایی دەبێتەوە. "من پێم وانییە ئەمە کۆتایی نێوانیان بێت و هیچ دەرفەتێک نەمابێت بۆ کارکردن، چونکە لانی کەم ئەم دووحیزبە بەرژەوەندیی بەڕێوەبردنی کوردستانیان هەیە پێکەوە. "  بەگوتەی عارف قوربانی، ئەوەی یەکێتی سوورە لەسەر هەڵبژاردنەوەی د. بەرهەم ساڵح پەیوەندی بە دروستنەکردنی کێشەی نێوخۆییەوە هەیە وەک لەوەی زۆر رازیبن لە ئەدای د. بەرهەم وەکو سەرۆککۆمار، "چونکە لە ئەنجامدا ئەگەر ئەو جیاوازییانەی نێوخۆیان نەبووایە، لەنێو یەکێتیش زۆربوون ئەو لایەنانەی ناڕازی بوون لە د. بەرهەم و ئەدای لە چوار ساڵی رابردوو. "  سووربوون لەسەر د. بەرهەم بۆ پۆستی سەرۆککۆمار بە گوتەی عارف قوربانی، رێگە ئاسانەکە بووە بۆ یەکێتی.   یەکێتی ئێستا تاڕادەیەکی زۆر یەکلاییکردووەتەوە کە بەرهەم ساڵح بەربژێریانە، بە گوتەی عارف قوربانی کاتێک پارتیش رازی نییە، دووبارە دەچنەوە سەر ئەو سیناریۆیەی لە ساڵی ٢٠١٨ لە هەڵبژاردنی سەرۆککۆمار روویدا. ئەو دەشڵێت، مەرج نییە ئەوەی لە پەرلەمانی عێراق روویدا هەمان دیمەنی هەبێت لە هەڵبژاردنی سەرۆککۆمار، پێیشی وایە ئەگەر پارتی بەربژێریشی هەبێت "هەر بەرهەم ساڵح دەبێتە سەرۆککۆمار. "   لەلایەکی دیکەوە د. فەرهاد عەلائەدین رایگەیاند، "دەبێت دوو شت لێکجیابکەینەوە، ئەوەی روویدا قۆناخی یەکەم بوو، قۆناخی دووەم زۆر گرنگترە بۆ سەدر کە دەستنیشانکردنی سەرۆکوەزیرانە، بۆیە بڕوایەکی گشتی هەیە کە سەدر بەتەنیا ئەو پرۆسەیە بەڕێوەنابات، شیعەکان دەزانن کە تەنیا سەدر لە گۆڕەپانەکەدا نییە، لەهەمانکاتدا کۆمەڵێک هێڵی سووری بڕیار لەنێو شیعەدا هەن کە لەنێو سوننە و کوردیشدا نین، بۆیە سەدر وا بەئاسانی ئەو کارە ناکات تەنیا لەبەر ئەوەی ژمارەی پەرلەمانی هەیە بەهۆی هاوپەیمانی لەگەڵ پارتی و سوننە، بۆیە چاوەڕوان دەکرێت لە دوو هەفتەی داهاتوو بەهەرشێوەیەک بێت دەبێت لەگەڵ هادی عامری بگاتە ئەنجامێک کە چارەسەرێک بدۆزنەوە بۆئەوەی زۆرینەی لایەنەکان بەشداریی تێدابکەن. "  لەبابەتی سەرۆککۆماریشدا ئەگەر کورد خۆیان یەکلایینەکردەوە، ئەوا شیعە یەکلایی دەکەنەوە، بۆ ئەوەش باسی ئاراستەیەکی کرد لەنێو شیعە کە لەگەڵ ئەوەدان کە کوردستان لەلایەن دوو لایەنەوە بەڕێوەببرێت، نەک لایەنێک بکەنە باڵادەست بەسەر لایەنەکەی دیکەدا، ئەوەش وادەکات، ئەگەر ئەو ئاراستەیە زاڵبێت، دەنگ بە د. بەرهەم بدەن و ئەو ببێتەوە سەرۆککۆماری عێراق.  هیوا عوسمانیش گوتی، "ئەگەر سەیری دۆخی کوردستان بکەیت، زەحمەتە لایەنەکان تەجاوزی یەکێتی بکەن، چونکە هێزێکە دوو پارێزگای کوردستان یان پارێزگا و نیوێکی لەژێردەستە و ئەستەمە ببێتە ئۆپۆزیسیۆن لە دەسەڵات و هیچ پۆستێکی لەدەست نەبێت و بخرێتە دەرەوەی دەسەڵات. " بۆیە پێی وابوو، دەبێت یەکێتی رۆڵی هەبێت لە حکومەتی داهاتوو.   ئەو رۆژنامەڤانە باسی لەوەشکرد کە پێکهێنانی فراکسیۆنی زۆرینە وایکردووە هەر لایەنێکی دیکە بیەوێت بچێتە نێو حکومەت بۆ نموونە یەکێتی، دەبێت رەزامەندی پارتی لەسەر بەربژێرەکانی هەبێت، یان چوارچێوەی هاوئاهەنگی دەبێت رەزامەندی سەدری لەسەربێت. "بە دروستکردنی ئەو هاوپەیمانێتییە پارتی وایکرد کە یەکێتی نەتوانێت بەربژێرەکانی بەسەردا بسەپێنێت. "  پارتی بۆچوونی دەگۆڕێت یان یەکێتی بەربژێرەکەی؟  عارف قوربانی لەبارەی ئەو پرسە ئاماژەی بەوە کرد، "د. بەرهەم پیاوێکی ئازایە و دەیتوانی خزمەتی زۆر بکات، بەڵام نەیکرد، کاتێکیش نەیکرد، لەبەر ئەو کێشە و ململانێیە بوو کە لەگەڵ پارتیدا هەیبوو.. و توانا و وزەی خۆی لەو ململانێیەدا خەرجکرد. " بۆیە باوەڕی وابوو کە دەبێت پارتی و یەکێتی رێکبکەون کە ئەو کارەکتەرە کە توانای هەیە کاربکات لە بەغدا، ئەو وزەیەی بۆ سوودی خەڵکی کوردستان بەکاربهێنێت.   بۆ ئەوەی سەرۆککۆماریش جەختی لەسەر پرسە چارەنووسسازەکان و لەبەرژەوەندیی کورد بێت، عارف قوربانی پێی وابوو بۆ کورد واپێویستە ئەو ململانێیە نەهێڵدرێت، "چونکە هەرێمی کوردستان لە چوار ساڵی رابردوودا زیانمەندی زۆر بوو، ئەگەر لەگەڵ د. بەرهەم دۆست و تەبابووایە، ئەو کێشانە روویان نەدەدا. "  ئەو رۆژنامەڤانە دەشڵێت، بۆچوونی ئەو لەگەڵ ئەوەدایە کە چانسی د. بەرهەم لە هەموو کەسێک زیاترە بۆ ئەوەی ببێتەوە سەرۆککۆمار، ئەوەش لەبەرئەوەی "یەکێتی ناتوانێت د. بەرهەم بەربژێر نەکات. " گوتیشی دەبێت "پارتی لەو دۆخەی یەکێتی تێبگات و بۆ پارتیش واباشە کارەکتەرێکی وەکو د. بەرهەم بخاتە خزمەت بەرژەوەندییەکانی هەرێمی کوردستان و خەڵکی هەرێمی کوردستانەوە. "  د. فەرهاد عەلائەدینیش گوتی، دەبێت سەرکردایەتیی سیاسیی کورد هاوکار و پشتیوانی کوردەکان لە بەغدا بن بە سەرۆککۆماریشەوە. لەبارەی بۆچوونی لایەنە عێراقییەکانیش لەسەر بەربژێرکردنەوەی د. بەرهەم ساڵح گوتی، "د. بەرهەم پێشتر کەمێک کێشەی هەبوو لەگەڵ لایەنی چوارچێوەی هاوئاهەنگی، بەڵام ئەو جیاوازییانە ئێستا کۆتاییهاتووە و ئەوانیش دەریانبڕیوە کە کێشەیان نییە. سوننەکانیش ئەگەر بێت و هاوپەیمانییان لەگەڵ پارتی نەبێتە رێگر، زۆربەیان کێشەیان نییە لە هەڵبژاردنەوەی د. بەرهەم، واتە وەکو کەسایەتی، د. بەرهەم قبووڵکراوە لەلایەن زۆربەی لایەنە عەرەبییەکانەوە. "  چوارچێوەی هاوئاهەنگی درزی تێدەکەوێت؟  یاسین تەها، شرۆڤەکاری سیاسی پێی وایە گومان هەیە کە چوارچێوەی هاوئاهەنگی رێگەی دادگە بگرنەبەر، ئەوەشی بە پشتبەستن بەو ئەزموونە گوت کە لە پەسندکردنی ئەنجامی هەڵبژاردنەکان روویدا کە "بەسەریاندا شکایەوە. "  ٨ ـی مانگی داهاتوو دوایین وادەیە بۆ هەڵبژاردنی سەرۆککۆماری عێراق، بە گوتەی یاسین تەها، تاوەکو ئەوکاتە پەرلەمان بۆ سێ لایەنی سەدرییەکان، پارتی و سوننە لە "دەستێکی ئەمیندایە" کە ئێستا سەرۆک و جێگری یەکەم و دووەمیان لە بۆ پۆستەکان هەڵبژێردراون.   خاڵێکی دیکە کە یاسین تەها باسی کرد ئەوەبوو کە "لەوانەیە" لە داهاتوودا لایەنەکانی چوارچێوەی هاوئاهەنگی هەر یەکە و بچێتەوە بەلای بژارە و بەرژەوەندییەکانی خۆی بەتایبەتی کاتێک سەدر "جگە لە مالیکی" کێشەی نەبووە لەگەڵ چوارچێوەی هاوئاهەنگی.   لەبارەی کارکردنی سەدر و لایەنەکان لەسەر هادی عامری کە ئەمڕۆ مستەفا کازمی، سەرۆکوەزیرانی عێراق سەردانی کرد، ئەو شرۆڤەکارە گوتی، "عامری وابەستەیە بە رێکخراوی بەدرەوە کە رێکخراوەکەش دەستی بەسەر زیاتر لە ٨٠ % ـی وەزارەتی ناوخۆی عێراقدا دەڕوات. عامریش لەنێو شیعەش بەوە ناسراوە کە پیاوی ئاشتەواییە و نایەوێت ئەو پەیوەندییەی لەگەڵ ئەمریکی و سعودییەکان هەیبووە، نەمێنێت و بەدەردی عەسائیب یان حیزبوڵڵا بچێت، بۆیە عامری ئەو خاڵەیە کە سەدر و کازمیش دەیانەوێت کاری لەسەر بکەن تاوەکو شەرعیەتێک لە لایەنی بەرامبەر وەربگرن ئەگەر بێت و مالیکیشی تێدا نەبێت. "