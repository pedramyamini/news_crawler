قارەمان مەولوود، سەرۆکی لێژنەی مۆلیدە ئەهلییەکانی هەولێر، سەبارەت بەهۆکاری ئەو بڕە پارەیەی بۆ هاوبەشانی موەلیدە ئەهلییەکان گەڕاوەتەوە و بەزۆری دەزانن، بە تۆڕی میدیایی رووداوی راگەیاند: "هۆکاری زۆریی کرێی ئەمپێری موەلیدەکان، زۆریی کاژێرەکانی کارەبایە کە موەلیدە ئەهلییەکان دابینیان کردووە، ئەویش ٣٢٩ کاژێر بووە لە مانگەکەدا و بەتێکڕا رۆژانە نزیکەی ١١ کاژێر کارەبا دراوە، جگە لەوەش نرخی گازوایل کە لە ٥٩٠ دینارەوە بۆ ٦٠٠ دینار زیادیکردووە، بۆیە بەپێی جیاوازی ناوچەکان نرخی ئەمپێرێک کارەبا لە ١٠ هەزار دینارەوە تاوەکو ١٦ دینار بووە ".  سەبارەت بە مانگی تشرینی دووەمی ٢٠٢١، گوتی: "لە مانگی ١١ بڕی ئەو کارەبایەی موەلیدە ئەهلییەکان دابینیان کردووە ٢٤٨ کاژێر بووە، کە رۆژانە  ٨ کاژێر کارەبا دابینکراوە و نرخی لیترێک گازوایل ٥٩٠ دینار بووە، هەروەها نرخی کرێی ئەمپێرێک کارەبا لەنێوان ٨ بۆ ١٢ دینار بووە".  قارەمان مەولوود، سەرۆکی لیژنەی بەدواداچوونی موەلیدە ئەهلییەکانی هەولێر باسی لەوەکرد گرانبوونی نرخی گازوایل کاریگەریی راستەخۆی لەسەر کرێی ئەمپێری کارەبا دەبێت، چونکە بە قسەی ئەو گازوایل رێژەی ٦٠ % ی خەرجییەکانی موەلیدەکان پێکدەهێنێت.  رۆژی دووشەممە وەزارەتی کارەبای حکومەتی هەرێمی کوردستان ئاستی بەرهەمهێنانی کارەبای لەهەرێمی کوردستان بڵاوکردەوە و تێیدا ئاماژەی بۆ ئەوەکردبوو، ساڵی ٢٠١٨ بەراورد بە ساڵی ٢٠٢١ بەرهەمهێبنانی کارەبا بە رێژەی ٢٦ % بەرز بووەتەوە. بەمەش کاتەکانی پێدانی کارەبا زیاتر لە ٢٢ % زیاد بووە. هەروەها داهاتی کارەبا زیاتر لە ١٨٥ % زیادی کردووە.