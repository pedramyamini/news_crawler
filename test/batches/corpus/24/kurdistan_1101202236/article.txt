مەسعود باتێلی، سەرپەرشتیاری کۆمەڵگەی گومرگی نێودەوڵەتیی حاجی ئۆمەران، بە تۆڕی میدیایی رووداوی راگەیاند، لە رۆژی چوارشەممەوە ١٢ - ٠١ - ٢٠٢٢ هەموو ئەو گەشتیارانەی سەردانی هەرێمی کوردستان دەکەن تەنانەت ئەگەر  کارتی ڤاکسینیشیان هەبێت، دەبێت پشکنینی کۆرۆنایان نوێ بکرێتەوە، مەگەر ئەو گەشتیارە پشکنینەکەی پێبێت و ٤٨ کاژێری بەسەریدا تێنەپەڕیبێت.   مەسعود باتێلی گوتی، "پاڵپشت بە راگەیێندراوی ژمارە یەکی وەزارەتی ناوخۆی هەرێمی کوردستان کە لە بڕگەی دووی راگەیێندراوەکەدا ئاماژەی بۆ کراوە، هەموو ئەو گەشتیار و رێبوارانەی لە رێگەی فڕۆکەخانە و سنوورەکانەوە سەردانی هەرێمی کوردستان دەکەن ئەگەر خاوەنی کارتی ڤاکسینیش بن ئەوا پێویستە پشکنینی نوێی کۆرۆنایان بۆ بکرێت. "  سەرپەرشتیاری کۆمەڵگەی گومرگی نێودەوڵەتیی حاجی ئۆمەران باسی لەوەش کرد، تەنیا ئەو کەسانەی پێش ٤٨ کاژێر پشکنینەکەیان کردووە، بڕیارەکە نایانگرێتەوە و بۆ هەر پشکنینێکی نوێش بڕی ٥٠ هەزار دینار وەردەگیردرێت.