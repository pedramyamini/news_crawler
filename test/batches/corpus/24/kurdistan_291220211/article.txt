ئاسۆ کەمال، بەڕێوەبەری کەشناسیی سلێمانی بە تۆڕی میدیایی رووداوی گوت، ئەمڕۆ و سبەینێ شەپۆلێکی بارانبارین چەند ناوچەیەکی عێراق دەگرێتەوە، بەڵام "هەرێمی کوردستان ناگرێتەوە".  بە گوێرەی زانیارییەکانی بەڕێوەبەرایەتیی کەشناسی و بوومەلەرزەزانیی هەرێمی کوردستان، ئەمڕۆ پلەی گەرمیی هەشتی ژێر سفر لە حاجی ئۆمەران تۆمار کراوە. بەڕێوەبەری کەشناسیی سلێمانی دەڵێت، نزمترین پلەی گەرما لەو ناوچەیە تۆمارکراوە.  بەڕێوەبەرایەتیی کەشناسی رایگەیاند، ئەمڕۆ نزمترین پلەی گەرما لە حاجی ئۆمەران ٨ پلە ژێر سفر و، لە کانی ماسێ ٣ پلە ژێر سفر، پێنجوێن ١ پلەی ژێر سفر بووە.  کەشوهەوای هەرێمی کوردستان ئاماژەی بەوەش داوە، دوێنێ سێشەممە حاجی ئۆمەران ١٠ پلە ژێر سفر بووە. ئاسۆ کەمال دەڵێت، "ئەوانە نزمترین پلەکانی گەرمان تۆمار کراون، چونکە لە ناوچەکە ساڵانە نزمترین پلەکان لە مانگی یەک و بەرزترین پلەی گەرمیش لە مانگی تەممووزدا تۆمار دەکرێن".