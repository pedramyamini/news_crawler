دایکی ئارام، پەنابەر دەڵێت، چوار منداڵی هەیە و لەپێناو بژێویی ژیانیان روویان لە هەرێمی کوردستان کردووە. ئارمانج هادی، پەنابەر باس لەوە دەکات، رێگەی قاچاخیان گرتووەتەبەر و پێنج کاژێر لە رێگەدا بوون تاوەکو گەیشتوونەتە سنووری پێشمەرگە.  هەندێک لەو پەنابەرانە لەبەر بێکاری و هەژاری و هەندێکیشیان نەخۆشیان هەیە، بەهۆی ئەوەی نەیانتوانیوە چارەسەری کێشەی بژێویی ژیانیان بکەن، هەربۆیە رێگەی پەنابەرییان گرتووەتەبەر.  فاتمە ئیبۆ، پەنابەر دەڵێت، بەهۆی نەخۆشیی منداڵەکانیەوە رووی لە هەرێمی کوردستان کردووە و دەڵێت، لە رۆژئاوا هەر پزیشکە و شتێکی لەبارە نەخۆشیی منداڵەکانیەوە دەگوت بۆیە ناچاربوون روو لە باشووری کوردستان بکەن.  لە ماوەی ١٠ رۆژدا هەزار و ٥٣٤ هاونیشتمانیی رۆژئاوای کوردستان بە رێگەی قاچاخ هاتوونەتە باشووری کوردستان، حکومەتی هەرێمی کوردستانیش بڕیاری داوە ئیدی پەنابەر وەرنەگرێت.  پیر دەیان، نوێنەری دەزگای خێرخوازیی بارزانی دەڵێت، بڕیار لای وەزارەتی ناوخۆی حکومەتی هەرێمی کوردستان و لایەنە ئەمنییەکانەوە هاتووە و ئاگاداریان کردوونەتەوە کە ئیدی رێگە داخراوە و ناکرێتەوە، بەڵام ئامادەن بۆ هەر حاڵەتێکی لەناکاو.  لە ساڵی ٢٠٠٤ ەوە پێنجەم جارە خەڵک لە رۆژئاوای کوردستان و سووریاوە وەکو پەنابەر روو لە باشووری کوردستان دکەەن و لە سنووری پارێزگای دهۆک پێنج کەمپیان هەیە.