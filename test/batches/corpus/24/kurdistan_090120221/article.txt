ئاری جەلال، بەرێوبەری دەزگای لووتکە رایگەیاند، هۆکاری ئەم رووداوانە نزمبوونەوەی پلەکانی گەرما و خراپیی کوالێتیی ئەو بەلەمانەیە کە قاچاخچییەکان ژمارەیەکی زۆر کۆچبەری تێدەکەن و لە ئەنجامدا رووداوی دڵتەزێنی لێدەبێتەوە.  نەعیمەی تەمەن ٧٠ ساڵان لە کۆیەوە رۆشتووەتە سلێمانی تاوەکو نموونەیەک لە خوێن و تاڵە مووەکانی قژی وەربگرن بۆ ئەوەی دڵنیابێتەوە لەو چوار تەرمەی لە دەریای ئیجە کە رۆژی پێنجشەممە دۆزراوەتەوە هەر هیچ نەبێت تەرمی کچەکەی یان هاوژینی کچەکەی یان دوو کچەزاکەی بگەڕێندرێنەوە بۆ هەرێمی کوردستان کە لە شەوی ٢١ لەسەر ٢٢ ـی مانگی ١٢ ساڵی رابردوو دوای نقوومبوونی بەلەمەکەیان لە دەریای ئیجە بێسەروشوێن بوون.  نەعیمە محەممەد، دایکی کۆچبەرێکی بێسەروشوێن دەڵێت، "منداڵەکانی هەر قسەمان لەگەڵ دەکرد دەیگوت نەنە چۆنی باپیرم چۆنە سکم پێیان دەسووتێت گچکۆکە بوون، داواکارم زوو بە زیندوویت یان مردوویت بۆم بێننەوە گۆڕێک شتێکیان هەبێت".  نەسرین غەفوور، دایکی کۆچبەرێکی دیکەی بێسەروشوێن دەڵێت، "لەگەڵ باپیری دەمانگوت ناهێڵین بڕۆیت، بشڕۆیت منداڵەکانت پێنادەین دەیگوت بەبێ منداڵەکانم ناڕۆم، ئێستا داواکارم بەزیندوویی یان مردوویی بۆم بنێرنەوە".  هێشوو عوسمان، خوشکی کۆچبەرێکی بێسەروشوێن دەڵێت، "دوو رۆژ پێش ئەوەی دیار نەمێنن قسەم لەگەڵ کردن، گوتی لە جەنگەڵین سواری بەلەم دەبین و دوو رۆژ دەنگمان نابێت با کەس نەزانێت دواتریش لە ناو بەلەم نامەی بۆ براکەی ناردبوو گوتی لەناو بەلەم و نامێنین گەردنمان ئازاد بکەن".  بەلەمە نقوومبووەکە زیاتر لە ٧٠ کۆچبەری لەسەر بووە و ٢٧ کورد بوون تاوەکو ئێستایش بێسەروشوێنن، بەپێی ئامارەکانی دەزگای لووتکە بۆ کاروباری پەنابەران، لە شەش ساڵی رابردوو، ٦٤٩ هەزار و ٢٧٣ کەس لە عێراق کۆچیان کردووە و لەو ژمارەیەش ٢٩٦ کۆچبەریان لە رێگەی کۆچ گیانیان لەدەستداوە و ٥١٢ کەسیشیان بێسەروشوێن بوون.