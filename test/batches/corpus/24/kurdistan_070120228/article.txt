قوتابخانەی گوندی ماویلیان خەریکە دەڕووخێت، ساڵی ١٩٩٨ دروستکراوە و سێ ساڵە دەوامی تێدا راگیراوە، منداڵانی گوندەکە لە دوو کابینەدا وانە دەخوێنن.  هیوا نوورەدین، بەڕێوەبەری قوتابخانەی ماویلیان دەڵێت، "خوێندن لەناو کابینەدا دەردەسەرییە و ناتوانیت ئەو ئەرکەی لەسەرتە بیگەیێنیت بە قوتابیەکان، زۆر لە منداڵان بەهۆی خراپی و نەبوونی شوێنەوە لە خوێندن دابڕاون".  هێڵەکانی تەزووی کارەبا بە دار و شێوەی دیکە دابەشی ماڵان کراوە، گوندەکان بێبەشن لە تۆڕی ئاوی خواردنەوە، بێ بنکەی تەندروستیشن. رووداو پرسی کەمیی خزمەتگوزارییەکانی گوندەکانی بردە یەکەی کارگێڕیی سۆران؛ بڕیارە ئەمساڵ ژمارەیەک پرۆژەیان بۆ بکرێت.  مەغدید ئەحمەد، قائیمقامی قەزای سۆران رایگەیاند، "بە گوژمەی ٧٠٠ ملیۆن دینار رێگەیان بۆ چاک دەکرێت و زۆربەی پرۆژەکانی وەکو کارەبا قوتابخانە و ئاویان بۆ کراوەتە دەرخستە و ئەمساڵ ئەو پرۆژانەیان بۆ دەکرێت".  زیاتر لە ١٥٠ خێزان دانیشتووی هەرچوار گوندی ماویلیان، هەروێ، موسریان و ماویلیانی سەروون. لە ساڵی رابردوودا بەهۆی کەمیی خزمەتگوزاری ١٩ خێزان گوندەکانیان جێهێشتووە.