ئەمڕۆ شەممە ٠٨ - ٠١ - ٢٠٢٢، شاندێکی هاوبەشی سوننەکان بە سەرۆکایەتی محەممەد حەلبووسی، سەرۆکی هاوپەیمانیی تەقەدووم گەیشتنە هەولێر و لەگەڵ سەرۆک مەسعود بارزانی کۆبوونەوە، دوای کۆبووونەوەکەش مەحموود محەممەد، گوتەبێژی پارتی دیموکراتی کوردستان لە کۆنگرەیەکی رۆژنامەڤانیدا رایگەیاند، "شاندەکە لە کۆبوونەوەیان لەگەڵ سەرۆک بارزانی باسی دوایین پێشهات و بەرەوپێشچوونەکانی ئەم دواییەیان کردووە دوابەدوای سەردانی هاوبەشی پارتی و یەکێتی بۆ بەغدا. هەروەها باسی ئەوە کراوە کە بەیانی رۆژی دیاریکراوە بۆ کۆبوونەوەی پەرلەمان و دیاریکردنی ئەو پۆستانەی کە هەیە".  لەلایەکی دیکەوە لەبارەی کۆبوونەوەکەوە لە راگەیێندراوێکی بارەگای بارزانی هاتووە، "جەخت لە پێویستی لەیەکدی نزیککردنەوەی پێکهاتەکانی عێراق و رەچاوکردنی بەرژەوەندی و سەقامگیریی عێراق کرایەوە".  بە گوتەی مەحموود محەممەد ئەوەی گرنگە، ئەوەیە "سوننەکان بڕیاریانداوە بەیەکەوە بەشداریی گفتوگۆکانی پێکهێنانی حکومەت بکەن، لە هەمان کاتدا خواستی ئەوەیان هەبوو لە کورد نزیکبن، بە هەردوولاشمان ئێمە و ئەوانیش جەختمان لەوەکردەوە هەوڵ بدەین برایانی شیعە لەنێو خۆیاندا رێکبکەون بۆ ئەوەی پرۆسەی پێکهێنانی کابینە بەرەو پێشەوە بچێت و چیدیکە ئەو دواخستنە بەردەوام نەبێت".  سەبارەت بە بەربژێری پۆستەکانیش، گوتەبێژی پارتی گوتی: "سوننەکان لەنێوان خۆیاندا ئەوەیان یەکلاکردووەتەوە کە کێ بۆ پۆستی سەرۆکی پەرلەمان بەربژێر دەکەن، بۆ دەستنیشانکردنی جێگری سەرۆکی پەرلەمانیش، بە دڵنیاییەوە تاوەکو ئێوارە ئەوە ساخدەکرێتەوە. ئەو دەسەڵاتەش دراوەتە شاندی هاوبەشی پارتی و یەکێتی کە ئێستا لە بەغدان، ئەوان ئەو بابەتە یەکلادەکەنەوە".  مەحموود محەممەد گوتیشی کە ئەوان وەکو پارتی و یەکێتی "لەسەر کارنامەی هاوبەش رێککەوتووین، دەمێنێتەوە سەر پۆستەکان ئەویش گفتوگۆی لەسەر دەکرێت، هێشتا سەرۆککۆمار کاتی ماوە، سبەی ئەگەر پەرلەمانیش دەستبەکاربێت ماوەیەک لەبەردەستدا دەبێت بۆ ئەوەی بەربژێری سەرۆککۆمار دیاری بکرێت، ماوەیەکی دیکەش لەبەردەستدادەبێت بۆ ئەوەی بەربژێری سەرۆکوەزیران دیاری بکرێت".  مەحموود محەممەد ئەوەشی راگەیاند کە هەموو هەوڵی ئەوان "وەکو پارتی دیموکراتی کوردستان و وەکو سەرۆک مەسعود بارزانی لە کوردستاندا ئەوەبووە هەوڵ بدەین هیچ لایەکمان دەستوەردان لە نێو پێکهاتەکانی دیکەدا نەکەین، وەکو ئەوەی کە ئێمەی کورد دەستوەردان لەنێو پێکهاتەی شیعە و سوننەدا نەکەین، بە پێچەوانەشەوە. بۆیە ئەوەی کە گرنگبوو ئەوەبوو هەلێکی زۆر لەو ماوەیە دراوەتە برایانی شیعە بۆ ئەوەی لەنێو ماڵی خۆیاندا رێکبکەون و هەوڵ بدەن ئەو رێککەوتنە ببێتە بنەمایەک بۆ ئەوەی ئەو سیاقاتی زەمەنی کە دیاریکراوە بۆ هەڵبژاردنی دامەزراوە یاساییەکان بەڕێوەبچێت".  سەردانەکە لە کاتێکدایە، رۆژی هەینی ٠٧ - ٠١ - ٢٠٢٢، شاندی هاوبەشی پارتی و یەکێتیی لە بەغدا لەگەڵ دەستەی سیاسیی رەوتی سەدر و هاوپەیمانیی تەقەدووم بە سەرۆکایەتیی محەممەد حەلبووسی و هاوپەیمانیی عەزم بە سەرۆکایەتیی خەمیس خەنجەر کە دوو گەورەترین هاوپەیمانیی سوننەن لە بەغدا کۆبوونەوە.  دوای ئەوەی بەرهەم ساڵح سەرۆککۆماری عێراق داوای لە خولی نوێی پەرلەمان کرد رۆژی یەکشەممەی داهاتوو ٩.١.٢٠٢٢ کۆببێتەوە، بڕیارە خولی نوێی پەرلەمان لەو وادە یەکەم کۆبوونەوەی خۆی ساز بکات، لە کاتێکدا تاوەکو ئێستا نە کورد و نە شیعە و نە سوننە بە ئاشکرا بەربژێرانی خۆیان بۆ پۆستەکانی سەرۆکایەتیی پەرلەمان و سەرۆکایەتیی کۆمار و سەرۆکوەزیران دەستنیشان نەکردووە.