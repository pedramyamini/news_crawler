لە رێوڕەسمێکدا کە ئێوارەی رۆژی ٢٧ - ١٢ - ٢٠٢١ لە ئیلامی رۆژهەڵاتی کوردستان بەڕێوەچوو، پێشکەشکردنی سێیەمین خەڵاتی باشوور درایە دوو ئەدیبی کورد کە ساڵانە بە دوو کەس لە بژاردە ئەدەبییەکانی رۆژهەڵاتی کوردستان دەدرێت، بۆ ئەوەش رای ٥٦ ئەدیبی رۆژهەڵاتی کوردستان وەرگیراوە.  عەلی ئولفەتی، خەڵکی کرماشانە و براوەی خەڵاتی باشوورە لە بەشی ئەدەبیاتی داهێنەرانەدا، ئەو دکتۆرای لە فەلسەفەدا هەیە، نزیکەی ١٥ کتێبی بە زمانەکانی کوردی و فارسی بڵاو کردوونەتەوە، ئولفەتی، کاریگەریی زۆری بەسەر ئەدەبیاتی ناوچەکانی ئیلام و کرماشانەوە هەیە.  عەلی ئەلفەتی، دەڵێت، "ساڵی رابردوو بەهۆی کۆرۆناوە خەڵاتی باشوور بە شێوەی ئۆنلاین بەڕێوەچوو، بەڵام ئەمساڵ کە هەندێک لە رێوشوێنەکانی بەرەنگاربوونەوەی کۆرۆنا ئاسان کراوە، دەرفەتێک رەخسا بۆ ئەوەی ئەدیبانی ناوچەکانی خوارووی رۆژهەڵاتی کوردستان پێکەوە کۆببنەوە، خەڵاتی باشوور بۆ گرنگیدانە بە هەوڵەکانی ئەم ئەدیبانە لە بواری ئەدەبیات".  محەممەد مورادی نساری، بەڕێوەبەری خەڵاتی باشوور گوتی، "ئەدەبیاتی کوردی لە ئیلام و کرماشان لە سێ دەیەی رابردوودا وردە وردە گەشەی کردووە، کولتوور و ئەدەبیاتی ناوچەکانی خوارووی رۆژهەڵاتی کوردستان دەرفەت و توانایی زۆریان بۆ دەوڵەمەندکردنی زمان و ئەدەبی کوردی هەیە، خەڵاتی باشوور دەیەوێت سەرنجی ناوچەکانی دیکەی رۆژهەڵاتی کوردستان بۆ ئەدەبیاتی ئیلام رابکێشێت و ئیلام بکاتە ناوەندی ئەدەب و کولتووری کوردی".  رەهبەر مەحموودزادەش کە لە بەشی لێکۆڵینەوە و رەخنەی ئەدەبیدا خەڵاتی بردووەتەوە، خەڵکی شاری شنۆیە. مەحموودزادە دکتۆرای لە فەلسەفەدا هەیە، رەخنەگرێکی بەنێوبانگی ئەدەبە لە رۆژهەڵاتی کوردستان، زۆر گوتاری رەخنەیی لەسەر ئەدەبیاتی کوردی هەیە و سێ کتێبیشی بە زمانی کوردی بڵاو کردوونەتەوە، بەڵام ئەو بەهۆی بەفر و سەهۆڵبەندانەوە نەیتوانی لەو رێوڕەسمەدا بەشداریی بکات.