لەو سەنتەرە پزیشکییە، ئامێرەکانی سیتی سکان بۆ پشکنینی شێرپەنجە، سیتی سکان، ئێم ئاڕ ئای، پشکنینەکان و چەند ئامێرێکی سۆنەر بە تەواوی ژێرئاو کەوتن.  دکتۆر مەکی عەلوان، خاوەنی سەنتەرە پزیشکییەکەیە و بە رووداوی گوت، "بۆ زانیاریتان لە تەواوی هەولێر ناوەندێکی وەها نییە، تەنیا ناوەندێکی دیکە هەیە کە هاوشێوەی ناوەندەکەی ئێمەیە، ئامێرەکانیشمان زۆر پێشکەوتوون و هەموویان لە براندی سیمنسە، زۆر بەداخەوەین بۆ ئەم رووداوە کە ئەمەش ویستی خوای لەسەرە، ناوەندەکە بەتەواوەتی وێرانبووە. زیانەکانمان بە زیاتر لە دوو ملیۆن دۆلار دەخەمڵێندرێت، چونکە تەواوی ئامێرەکان سووتاون و پەکیان کەوتووە. "  لە گەڕەکی زیلان ستی، ئاو چووە نێو ١٣٠ ماڵ و زیانی زۆری پێگەیاندن. مەسعوود هاشم، پێشمەرگەی زێرەڤانییە و لافاو هیچی لە ماڵەکەی بۆ نەهێشتووەتەوە، باسی ساتی لافاوەکە دەکات و دەڵێت، منداڵەکانی لەنێو ئاو دەرهێناون.  مەسعود هاشم، گوتی، "دەمزانی ئەو رێڕەوە ئاوە دەتەقێت، لە دەوام هاتمەوە، کە گەیشتمە ماڵ بینیم ئاو چووەتە نێو ماڵمان، منداڵەکانم خەوتبوون، شووشەی پەنجەرەکەم شکاند و چوومە ژوورەوە، منداڵەکانم هێنانە دەرەوە، نیومەتر ئاو هەستابوو، ئیدی سەرمان سەلامەتبوو، بەڵام زیانی زۆر بە ماڵەکەم گەیشتووە. "  تیمەکانی ناوەندی قەیرانەکانی پارێزگای هەولێر، شارەوانی، بەرگری شارستانی و دەزگای خێرخوازیی بارزانی دەستیان بەپاککردنەوە و لادانی پاشماوەکانی لافاو کردووە.  ٢٠ تیم سەرقاڵی خەمڵاندنی زیانەکان و تۆمارکردنی ناوی زیانبەرکەوتووانن، بەگوێرەی ئامارە سەرەتاییەکان ئاو چووەتە نێو نزیکەی ٢٠٠ خانوو، ١٢٠ دووکان و عەرەبانە و چەندان ئۆتۆمبێل و کۆگەی کەرتی تایبەت زیانیان بەرکەوتووە.  سروە رەسوول، بەڕێوەبەری قەیرانەکان و کۆچ و کۆچبەران لە پارێزگای هەولێر دەڵێت، "هەموو زیانەکان تۆماردەکەین، بۆ ئەوەی بزانین قەبارەی زیانەکان چەندە، ئەو ئۆتۆمبێلانەشی کە لەنێو گەڕەکەکان نەبوون و لەسەر شەقامە گشتییەکان بوون زیانیان بەرکەوتووە، لە رێگەی بەڕێوەبەرایەتیی هاتووچۆ، لە رێگەی بەڵگە و ڤیدیۆکانەوە تۆماریان دەکەین. "   لە ماوەی دوو مانگ، سێجار لافاو و کۆبوونەوەی ئاو لە هەولێر روویداوە، زیانبەرکەوتووانی لافاوەکەی ٣٠ - ١٠ - ٢٠٢١ قەرەبوو کراونەتەوە، زیانبەرکەوتووانی لافاوەکەی ١٧ - ١٢ - ٢٠٢١ کە زیانەکانیان بە ٢١ ملیار دینار خەمڵێندراوە تۆمارکراون و ئامادەن بۆ قەرەبووکردنەوە، زیانبەرکەوتووانی لافاوەکەی ئەمجارەش چاوەڕوانی بڕیاری قەرەبووکردنەوەن.