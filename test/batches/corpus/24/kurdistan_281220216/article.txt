مەحموود حوسێن لە کاتی کەوتنە خوارەوەی دەکەوێتە شوێنی ئەسانسۆر، ئەو باڵەخانەی مەحموودی لێکەوتووەتە خوارەوە پێنج ساڵە تەواونەکراوە.   عەگید عەبدی، شاهێدحاڵ بە رووداوی راگەیاند، "کاتێک کەوتەخوارەوە دەنگێکی بەهێز هات، من لە دەنگەکە زانیم و دواتر هاوارم کرد و خەڵک گەیشتنە شوێنی رووداوەکە. تاوەکو لە شوێنی ئاسانسۆرەکە دەرمانهێنا ٤٥ خولەکی خایاند. "  مەحموود ویستوویەتی کارێکی خێرخوازی بکات، کاتێک زانیویەتی چایخانەیەک کە رۆژانە خۆی سەردانی کردووە ئاوی لێ دێتەخوارەوە ویستوویەتی چاکی بکات. بەڵام ژیانی ئەو کۆتایی هات و هێشتا ئاوەکە وەکخۆیەتی و نەوەستاوە.   سەعید حوسێن، برای مەحموود دەڵێت " ئێمە بەم کارە تەواو دڵتەنگ بووین، پێش ١٠ خولەک لەگەڵ برازاکانی قسەی کردووە و بەیەوە پیاسەیان کردووە، دواتر سەردانی ئەو چایخانەیەی کردووە و دواتر گیانی لەدەستداوە. "  ئەو پیاوە تەمەنی ٥٢ ساڵ بووە و کاری فرۆشتنی مەڕ و بزن بووە، مەحموود لە دوای خۆی ١٣ منداڵی جێهێشتووە کە تەمەنیان لەنێوان ٤ بۆ ٢٩ ساڵدایە.   بەپێی ئامارەکانی بەڕێوەبەرایەتی دەستەبەری کۆمەڵایەتی ئەمساڵ لە پارێزگای دهۆک دوو کەس لەنێو باڵەخانە گیانیان لەدەستداوە و کەسێکیش برینداربووە.