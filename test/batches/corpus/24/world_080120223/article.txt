حێسن شاکر، شەش ساڵە لە ئەڵمانیا دوور لە خێزان و منداڵەکانی دەژی، تاکە هاوڕێی ئامێری عودەکەیەتی، دەڵێت، لەبەر منداڵەکانی چووەتە ئەڵمانیا، بەڵام تاوەکو ئێستا رێگەیان نەداوە منداڵ و خێزانەکەی بگوازێتەوە. ئەو باس لە خراپیی دۆخی ژیانی دەکات کە بەشێوەیەکە "نازانم چۆن رۆژ ئاوا دەبێت، هەموو رۆژەکانی ژیانم دووبارەن. "  حێسن شاکر بە رووداوی گوت، "من لەبەر خاتری خێزانەکەم هاتم بۆ ئەڵمانیا، لەبەر خاتری کوڕەکەم بۆ ئەوەی خوێندنی خۆی تەواو بکات. من چووم بۆ لای کارمەندی فەرمانگەی کۆچبەران تاوەکو کاخەزێکم بداتێ بۆ سێ مانگ کە مافم بپارێزێت بۆ هێنانی خێزانەکەم، بەڵام بەداخەوە ئەو کارمەندە کاخەزەکەی نەدامێ، دووجاریش چووم هەر نەیدامێ. "  بەسەتان خێزان بە هۆی کۆچەوە لەیەکدی دابڕاون، بەهۆی ئەوەی یاسای بەیەکگەیاندنی خێزان مەرجی زۆری هەبووە، یەکێک لەوانە هەبوونی کارتی نشینگەی سێ ساڵی بوو، بۆیە بەیەکگەیشتنەوەی خێزانەکان قورس بووە.  زەکەریا حەسەن، راوێژکاری کۆچبەران لە ئەڵمانیا ئاماژە بەوە دەکات، "زۆر کەس هەن لە رێگەی پۆڵەنداوە یان لە رێگەی یۆنانەوە بە قاچاخ خێزانەکانیان هێناون بۆ ئەڵمانیا، ئەوەش دوای چوا ساڵ چاوەڕوانی، هیچ دەرفەتیان نەبووە کە خێزانەکان یاخود منداڵەکانیان لە رێگەی یاساوە بهێنن بۆیە هەندێکیان لە رێگەی قاچاخەوە ئەو کارەیان کردووە. ئەوەش هەندێکیانی تووشی نەخۆشی دەروونی کردووە، جگە لەوەی کە پارەیەکی زۆریش خەرجدەکەن. "  حکومەتی نوێی ئەڵمانیا دژی بەربەست و رێگرییەکانی بەیەکگەیاندنی خێزانە، سوورە لەسەر ئاسانکاریی زیاتر بۆ وەرگرتنی بنەماڵەی ئەو پەنابەرانەی کە مافی مانەوەیان لە ئەڵمانیا پێدراوە، بۆیە گۆڕانکاری کردووە لە بڕیارەکانی پەیوەست بەو بابەتە، یەکێک لەوانە نشینگەی سێ ساڵی بوو کە بۆ یەک ساڵ کەمیکردووەتەوە.  ئەخێل سچافەر، پەرلەمانتار لە پەرلەمانی فیدراڵی سەر بە پارتی سۆشیال دیموکرات ئاماژەی بەوە کرد، "دەمانەوێت ئەو کەسانەی کە تەنیا خاوەنی مافی پەنابەری یەک ساڵەن، مافی ئەوانیش هاوشێوەی ئەوانە بێت کە خاوەنی مافی پەنابەری هەمیشەیین، دەمانەوێت دەرفەتی زۆرتریان بۆ بڕەخسێنین، هەروەها دەمانەوێت دڵمان بکەینەوە نیشانی بدەین ئەوەی تاوەکو ئێستا مەحاڵ بوو، ئێستا وانییە. "  ئەو پەرلەمانتارەی سۆشیاڵ دیموکرات باس لەوەش دەکات، ماوەی ٢٠ ساڵە لەگەڵ دیموکراتەکان شەڕ دەکەن بۆ ئەوەی کارئاسانی بکەن بۆ کۆچبەران. بەهیوان لەگەڵ پارتی سەوزەکان و لیبراڵەکان پێکەوە زۆر باشتر کاربکەن لەسەر ئەو پرسە.    بەپێی ئاماری فەرمانگەی کۆچبەرانی ئەڵمانیا، لە ساڵی ٢٠٢٠، ١٣ هەزار ڤیزەی تایبەت بە بەیەکگەیاندنەوەی خێزان دراوە بە پەنابەران. حکومەتی نوێی ئەڵمانیاش سەرەڕای گوشاری ئەو لێشاوە زۆرەی کۆچبەران، پێیوایە بۆ ئەوەی پەنابەران ئاسانتر لەگەڵ کۆمەڵگەی ئەڵمانیا بگونجێن، پێویستە ئاسانکاریی زیاتر و باشتر بۆ پێکگەیشتنەوەی خێزانەکان بکرێت.