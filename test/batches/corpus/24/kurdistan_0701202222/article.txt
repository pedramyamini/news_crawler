هەمزە رەزیکی، گوتەبێژی بەڕێوەبەرایەتی گشتی تەندروستی دهۆک، رۆژی هەینی ٧ - ١ - ٢٠٢٢ بە تۆڕی میدیایی رووداوی راگەیاند: "لە ئێوارەی دوێنێوە تاوەکو ئەمڕۆ ٨٠ خوێندکاری زانکۆ سەردانی نەخۆشخانەیان کردووە و ژەهراوی بوون، نازانرێت بە چی ژەهراوی بوون".  هەمزە رەزیکی دەڵێت: "دوای زۆربوونی ژمارەی ژەهراویبوونی خوێندکارەکان، تیمەکانی بەڕێوەبەرایەتیی چاودێریی تەندروستی دهۆکمان لە رووداوەکە ئاگادار کردەوە؛ بەهۆی ئەوەی دەوامی زانکۆ نەبوو، نەتوانراوە لێکۆڵینەوە لە رووداوەکە بکرێت".  سەبارەت بە دۆخی تەندروستی خوێندکارەکان، هەمزە رەزیکی گوتی: "هەموویان دۆخیان زۆر باشە و لە نەخۆشخانە دەرچوون، تەنیا دوو خوێندکار نەبێت کە رێژەی ژەهراویبوونەکەیان زۆرە و پێویستە تاوەکو ماوەیەک لە نەخۆشخانە بمێننەوە".  وەک گوتەبێژی تەندروستی دهۆک ئاماژەی بۆ دەکات، لەگەڵ کرانەوەی دەوامی فەرمیی زانکۆ، تیمەکانی چاودێریی پزیشکی دەستدەکەن بە لێکۆڵینەوە و سەردانی زانکۆ دەکەن تاوەکو سەرچاوە و هۆکاری ژەهراویبوونەکەیان دیاری بکرێت.