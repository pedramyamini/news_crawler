شاندەکەی چوارچێوەی هاوئاهەنگی بە سەرۆکایەتیی نووری مالیکی، رۆژی چوارشەممە ٢٢ - ١٢ - ٢٠٢١ هاتنە هەرێمی کوردستان و لەگەڵ پارتی و یەکێتی کۆبوونەوە، بەپێی زانیارییەکانی تۆڕی میدیایی رووداو، داوایان لە پارتی و یەکێتی کردووە حکومەتی زۆرینە کە پرەنسیپێکە و موقتەدا سەدر، رێبەری رەوتی سەدر لە پێکهێنانی کابینەی نوێی حکومەتی عێراق داوای دەکات، رەتبکەنەوە.  دڵشاد شەهاب، راوێژکاری باڵای سەرۆکی هەرێمی کوردستان لە میانەی بەرنامەی رووداوی ئەمڕۆ کە لەلایەن بێستوون عوسمانەوە پێشکێش دەکرێت گوتی "چوارچێوەی هاوئاهەنگی لەکۆبوونەوەکەدا گوتوویانە خاوەنی ٩٢ کورسین و گەورەترین فراکسیۆنی پەرلەمانین، بەڵام نایەوێت بەربژێریان بۆ سەرۆکی ئەنجوومەنی وەزیران هەبێت، لە هەمانکاتدا ناشیانەوێت لە کابینەی نوێی حکومەتی عێراق ببنە ئۆپۆزیسیۆن. "  بە پێی زانیارییەکانی رووداو چوارچێوەی هاوئاهەنگی چەند داواکارییەکیان لە پارتی و یەکێتی هەبووە کە ئەمانەن:  - لێکتێگەیشتن لە رووی سیاسی، سەربازی، بەڕێوەبردنی عێراق و بەرەنگاربوونەوەی تیرۆر.  - گەڕانەوە بۆ پرەنسیپی بەشداریکردن، هاوسەنگی، سازان و رەتکردنەوەی حکومەتی زۆرینە.  - بەهێزکردنی توانای سەربازیی عێراق بە بەشداریی چاڵاکانەی پێشمەرگە و حەشدی شەعبی.  - کورد نەبێتە بەشێک لە کێشەکانی نێو ماڵی شیعە.  وەڵامەکانی پارتی و یەکێتی بۆ شاندەکەی چوارچێوەی هاوئاهەنگی بریتی بوون لە:  - یەکێتی و پارتی بەیەکەوە کارنامەی هاوبەشیان دەبێت.   - شیعە نێو ماڵی خۆی رێکبخاتەوە.  - کورد بەشداری راستەقینەی بڕیارە سیاسی، سەربازی و ئەمنییەکانی عێراق بێت.  - جێبەجێکردنی ماددەکانی دەستوور.  عیماد ئەحمەد، ئەندامی مەکتەبی سیاسی یەکێتیی بە تۆڕی میدیایی رووداوی گوت، لەگەڵ پارتی بەیەک شاند و بە بەرنامەی هاوبەشەوە دەچنە بەغدا.  نێچیرڤان بارزانی، سەرۆکی هەرێمی کوردستان لە کۆبوونەوەی لەگەڵ نووری مالیکی، و شاندەکەی چوارچێوەی هاوئاهەنگی پێی راگەیاندوون، هەرێمی کوردستان هەرگیز نابێتە بەشێک لە کێشەکان، بەڵکو هەمیشە فاکتەرێکی یارمەتیدەر دەبێت بۆ چارەسەرکردنی کێشەکان و گەیشتن بە هاوبەشییەکی راستەقینەی نێوان لایەنە عێراقییەکان.  رۆژی چوارشەممە ٢٢ - ١٢ - ٢٠٢١ شاندێکی چوارچێوەی هاوئاهەنگیی بە سەرۆکایەتیی نووری مالیکی گەیشتە هەولێر و لەگەڵ سەرۆک بارزانی و نێچیرڤان بارزانی، سەرۆکی هەرێمی کوردستان کۆبوونەوە.