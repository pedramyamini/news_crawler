کاردیناڵ لویس روفائیل ساکۆ، پاتریاکی کەنیسەی کلدانی لە پەیامێکدا، کە ئاراستەی نێچیرڤان بارزانی، سەرۆکی هەرێمی کوردستان کردووە، دەڵێت: "بە خەمێکی قووڵ و ئازارێکی زۆرەوە، بەناوی خۆم و کەنیسەی کلدانی، پرسە و سەرەخۆشی لە خۆتان و کەسوکاری ئەو ١٦ کۆچبەرە کوردە دەکەم، کە لەکاتی هەوڵدانیان بۆ پەڕینەوە لە کەناڵی مانشی ئینلگیزدا، خنکان".  هەروەها لویس ساکۆ سەرەخۆشی لە حکومەتی هەرێمی کوردستان و کەسوکاری قوربانیانی لافاوە وێرانکەرەکەی هەولێر و دەوروبەری کردووە و دەڵێت: "نوێژ و نزاش لە خوا دەکەین بیانخاتە بەر دلۆڤانی فراوانی خۆی و ئاسودەیی هەمیشەییان پێ ببەخشێت".  کاردیناڵ لویس روفائیل ساکۆ، دەڵێ، دەمەوێت وەک دەرفەتێک سوود لە سەروبەندی کۆتاییەکانی ئەمساڵە وەربگرم، بەوەی هیوادارین فەخامەتتان لە ساڵی نوێ دا تەندروست و سەلامەت بن، لەگەڵ نزای بەردەواممان بۆ ئەوەی عێراق و هەرێمی کوردستان لە نیعمەتی ئاشتی و ئاسایش و سەقامگیریدابن.   رۆژی ٢٤ - ١١ - ٢٠٢١ بەلەمێکی کۆچبەران بە ٣١ سەرنشینەوە لە نۆکەندی ئینگلیز نقووم بوو، پۆلیسی فەرەنسا تەرمی ٢٧ کۆچبەری نێو بەلەمەکەی دۆزییەوە. بەرەبەیانی رۆژی یەکشەممە ٢٦ - ١٢ - ٢٠٢١ تەرمی ١٦ لەو کۆچبەرانە هێنرانەوە هەرێمی کوردستان.  هەروەها رۆژی ١٧ - ١٢ - ٢٠٢١ بەهۆی بارانی بەخوڕ، لە چەند ناوچەیەکی هەولێر لافاو دروستبوو، بەو هۆیەوە ١٢ کەس گیانیان لەدەستدا، کە تەرمی دوو کەسیان تاوەکو ئێستا نەدۆزراونەتەوە.