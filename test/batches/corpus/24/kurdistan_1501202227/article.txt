ئێوارەی ئەمڕۆ شەممە ١٥ - ٠١ - ٢٠٢٢ مەکتەبی سیاسیی یەکێتی بە سەرۆکایەتیی بافڵ تاڵەبانی، هاوسەرۆکی حیزبەکە کۆبووەوە. سەرچاوەیەک لە مەکتەبی سیاسیی یەکێتی کە نەیویست ناوی ئاشکرا بکات بە تۆڕی میدیایی رووداوی راگەیاند، بە گشتی کۆبوونەوەکە لەبارەی دوو تەوەر بووە، تەوەرێکیان یەکلاییکرنەوەی یەک بەربژێر بووە بۆ یەکێتی و تەوەرێکی دیکەشیان رێککەوتن و گفتوگۆکانیان لەگەڵ لایەنە سیاسییەکان بووە.  بەپێی لێکتێگەیشتنێکی سیاسی لە دوای پڕۆسەی رزگارکردنی عێراق، پۆستی سەرۆککۆمار بۆ کورد بووە، لە نێو کوردیش تاوەکو ٢٠١٨ بۆ یەكێتیی نیشتمانیی کوردستان بووە، بەڵام لە ٢٠١٨ پارتیش بەربژێری هەبوو، بەڵام بەرهەم ساڵح توانیی پۆستی سەرۆککۆمار وەربگرێت.  هۆرڤان رەفعەت، پەیامنێری رووداو لە سلێمانی ئاماژەی بەوە کرد، بڕیاربووە لە هەفتەی رابردوو کۆبوونەوەیەک لەنێوان سەرۆک مەسعود بارزانی و بافڵ تاڵەبانی بەڕێوەبچێت لەسەر ئەو پرسە، بەڵام کۆبوونەوەکە نەکرا، "بەپێی زانیارییەکانی من وا چاوەڕوان دەکرێت لە داهاتوویەکی نزیکدا کۆبوونەوەکە بکرێت. "  دوای زیاتر لە سێ مانگ لە هەڵبژاردنی ئەنجوومەنی نوێنەران، تاوەکو ئێستا تەنیا دەستەی سەرۆکایەتیی پەرلەمان دیاریکراوە. ئەوەش بە رێککەوتنی هەموو لایەنەکان نەبوو. شاخەوان عەبدوڵڵا لە پشکی پارتی توانیی پۆستی جێگری دووەمی سەرۆکی پەرلەمان وەربگرێت. یەکێتیش بەشداریی ئەو دەنگدانەی نەکرد.  لەبارەی پۆستی سەرۆککۆماریشەوە، تاوەکو ئێستا هەشت کورد خۆیان بەربژێر کردووە. دیارترینیان د. بەرهەم ساڵح، سەرۆککۆماری عێراق، هۆشیار زێباری، ئەندامی مەکتەبی سیاسیی پارتی و د. لەتیف رەشیدن.  د. لەتیف رەشید پێشتر لە هەڤپەیڤینێکی رووداودا ئاماژەی بەوە دا کە وەکو بەربژێری سەربەخۆ خۆی بەربژێر کردووە و، بافڵ تاڵەبانیش ئاگاداری ئەو بڕیارە بووە.  تاوەکو ئێستا پارتی و یەکێتی لەسەر بەربژێرێک رێکنەکەوتوون، یەکێتی بەرهەم ساڵحی وەکو بەربژێر دیاریکردووە و پارتیش هۆشیار زێباری.   دکتۆر ئاسۆ فەرەیدون، ئەندامی خولی پێنجەمی پەرلەمانی عێراق لە فراکسیۆنی یەکێتی، لەکاتی بەشداریکردنی لە بەرنامەی "رووداوی ئەمڕۆ"ی تۆڕی میدیایی رووداو رۆژی ١٣ - ٠١ - ٢٠٢٢ لەبارەی پەیوەندیی نێوان پارتی و یەکێتی رایگەیاند، هەمیشە ئەگەری دروستکردنی دانوستاندن و رێککەوتن و گەیشتن بە ئامانجێک لە پێناو بەرژەوەندیی گشتیدا هەیە، تاوەکو پێش چەند کاژێرێکی چوونە نێو هۆڵی پەرلەمانەوە.