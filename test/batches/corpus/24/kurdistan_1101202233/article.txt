ئەژی چەتۆ، بەرپرسی راگەیاندنی بەڕێوەبەرایەتیی گشتیی كەشناسی و بوومەلەرزەزانی هەرێمی كوردستان بە تۆڕی میدیایی رووداوی راگەیاند، لە مانگی كانوونی یەكەمی ٢٠٢١ دا ٥٩ بوومەلەرزە لە هەرێمی كوردستاندا روویداوە.     ئەوەش بەپێی داتاكانی تۆڕی چاودێری بوومەلەرزەی كوردستان كە لە رێگەی چەندین وێستگەی روانگەكردن و تۆماری بوومەلەرزەیی نێو سنووری هەرێمی كوردستاندا تۆماركراون.  بوومەلەرزەکان، بەپێی گوڕەكانیان، بە "پێوەری رێختەر" و ژمارەی روودانیان بەو شێوەیەی خوارەوە بوون؛   -  ١١ بوومەلەرزە بەگوڕی نێوان ١ تاوەکو ١.٩ پلە.   -  ٣٨ بوومەلەرزە بەگوڕی نێوان ٢ بۆ ٢.٩ پلە.  -  ١٠ بوومەلەرزە بەگوڕی نێوان ٣ بۆ ٣.٩ پلە.  -  هیچ بومەلەرزەیەک بەگوڕی نێوان ٤ تا ٤.٩ پلە رووینەداوە.   بەپێی داتاكان، بەرزترین ئەو گوڕانەی روویانداوە لە مانگی كانوونی یەكەمی ٢٠٢١ لەنێوان ٢ بۆ ٢.٩ پلە بووە بە پێوەری رێختەر كە ٣٨ جار بووە، بەڵام لە چوار بۆ سەرەوە هیچ بوومەلەرزەیەك لەو مانگەدا تۆمار نەكراوە.  ئەو بومەلەرزانەیشی کە زۆر بە كەمی هەستی پێدەكرێت باس نەکراوە، بەڵام بۆ ئامێرەكانی تۆماركردنی بوومەلەرزەیی ناسراو بە "سایسمۆمیتەر" هەموو گوڕێكی بوومەلەرزەیی كەم و زۆر هەستیپێكراون و تۆماردەكرێن.  شەوی ١٠ - ٠١ - ٢٠٢٢ چەند بوومەلەرزەیەك لە سنووری چەمچەماڵ روویاندا كە لە ماوەی نێوان كاژێر ٩: ١٥ ـی شەو تاوەکو ١١: ١١ ـی پێش نیوەڕۆی شەودا شەش بوومەلەرزە تۆماركران كە كەمترینیان ٣.٣ پلە و بەرزترینشیان گەیشتە ٤.٣ پلە بە پێوەری رێختەر.  لە چەند ناوچەیەکیش بەشێک لە خەڵك لە ترسی دووبارەبوونەوەی بوومەلەرزەكان، بۆ ماوەیەك لە ماڵەكانیان چوونە دەرەوە.