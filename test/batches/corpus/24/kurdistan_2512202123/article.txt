میرۆ کالۆ ناوی ئەو گەنجە کوردەیە کە لە ساڵی ٢٠١١ لەگەڵ ماڵباتەکەی لە عەفرینەوە چوونەتە نیویۆرک و لەوێ نیشتەجێبوونە. ئەو خەڵکی گوندی (شەڕا)ـی عەفرینی رۆژئاوای کوردستانە.   چەند رۆژێک پێش ئێستا میرۆ کالۆ بڕوانامەی دیبلۆمی لە بواری فڕۆکەوانی و زانستی سیاسی بەدەستهێناوە و یەکەم بووە، هەر بۆیە لەلایەن سەرۆکایەتیی زانکۆکەیەوە مەدالیای رێزلێنانی پێبەخشراوە.  رۆژی شەممە ٢٥ - ١٢ - ٢٠٢١ میرۆ کالۆ لە نیویۆرکەوە لەڕێگەی سکایپەوە بەشداری بوولتەنی کاژێر ١٩: ٠٠ی کرد کە دلبخوێن دارا پێشکێشی دەکات و گوتی "سوپاسی رووداو و خەڵکی کوردستان دەکەم، بە خۆشحاڵییەوە بڕوانامەم پێبەخشراوە و من بە فڕۆکە بەسەر ئاسمانی نیویۆرک و چەند شارێکی دیکەی ئەمریکادا رۆیشتم. "  میرۆ باس لەوە دەکات کە ئەو توانیویەتی بە سەرکەوتووی لە بواری فڕۆکەوانی و زانستی سیاسی بخوێنێت و پلەی یەکەم بەدەستبهێنێت، دەشڵێت "ماڵباتەکەم هاوکارێکی سەرەکیم بوون لە بەدەستهێنانی ئەو سەرکەوتنە، پلانیشم هەیە کە ئەگەر بتوانم بەسەر ئاسمانی کوردستانیشدا بفڕم. "  بەگوتەی میرۆ کالۆ لە زانکۆکەی ئەو ١٠ هەزار خوێندکار هەن و لەنێو هەموویاندا ئەو پلەی یەکەمی بەدەستهێناوە.   میرۆ پەیامی بۆ خوێندکارە کوردەکان هەیە کە لە ئەمریکا و ئەوروپا دەخوێنن و دەڵێت "پێویستە هەموو خوێندکارێک حەز لەو بەشە بکات کە تێیدا دەخوێنێت، ئەگەر بێت و حەز نەکات لەو بەشە ئەوا تێیدا سەرکەوتوو نابێت. "