عەمید ئەسعەد کەریم، گوتەبێژی هاتووچۆی گشتیی هەرێمی کوردستان ئەمڕۆ چوارشەممە ٢٢ - ١٢ - ٢٠٢١ بە تۆڕی میدیایی رووداوی راگەیاند،: "بڕیار دەرچووە و نووسراویش ئاراستەی پارێزگاکان کراوە بۆ ئەوەی لەمەودوا مامەڵەی دەرهێنانی مۆڵەتی نێودەوڵەتی لە پارێزگاکان بکرێت، نەک لە بەڕێوەبەرایەتیی گشتیی هاتووچۆی هەرێمی کوردستان".  عەمید ئەسعەد کەریم دەڵێت، لە سەرەتای ساڵی نوێوە ' دوای پشووی کۆتایی ساڵ ' ئەو بڕیارە جێبەجێ دەکرێت و یەک مەرجی هەیە، ئەویش ئەوەیە لە کۆتاییدا مامەڵەکە پێویستی بە واژۆی بەڕێوەبەری گشتیی هاتووچۆی هەرێمی کوردستان هەیە.  لەبارەی گەیشتنی ئەو نووسراوە بۆ هاتووچۆی پارێزگاکانی هەرێمی کوردستان، فازڵ حاجی، گوتەبێژی هاتووچۆی هەولێر بە تۆڕی میدیایی رووداوی گوت: "تاوەکو ئێستا رێنماییمان بۆ نەهاتووە، ئەوەی لە پارێزگای سلێمانی بڵاوکراوەتەوە، هیچ زانیارییەکمان لەسەری نییە".  بەختیار محەممەد، گوتەبێژی هاتووچۆی پارێزگای سلێمانی، بە ماڵپەری هاتووچۆی سلێمانی راگەیاندووە، لە ٠٣ - ٠١ - ٢٠٢٢ وە مۆڵەتی نێودەوڵەتیی شۆفێری لە بەڕێوەبەرایەتییەکانی هاتووچۆی پارێزگاکان دەدرێتە هاووڵاتیان، ئاگاداری خوازیارانیشی کردووەتەوە بۆ ئەو مەبەستە دەتوانن سەردانی بەڕێوەبەرایەتیی هاتووچۆی سلێمانی بکەن.  دەرهێنانی مۆڵەتی نێودەوڵەتیی شۆفێری، پێشتر لە دەسەڵاتی بەڕێوەبەرایەتیی گشتیی هاتووچۆی هەرێمی کوردستان بوو، دوای ئەو بڕیارە، خوازیاران دەتوانن لە ٠٣ - ٠١ - ٢٠٢٢ لە پارێزگاکانی خۆیان مامەڵەکانیان رایی بکەن و تەنیا بۆ واژۆی کۆتاییش مامەڵەکەیان دەنێردرێتەوە بۆ بەڕێوەبەرایەتیی گشتیی هاتووچۆی هەرێمی کوردستان.