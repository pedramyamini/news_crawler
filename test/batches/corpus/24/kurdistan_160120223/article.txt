پەرویز تەوەسولی زادە، داواکاری گشتیی کرماشان، دەڵێ: هەر یەک لەو ٥٠٠ رووداوەی تەقەکردن دەیتوانی ببێتە هۆی کوژرانی کەسێک و رووداوی تاڵی لێبکەوێتەوە، بۆیە ئەگەر ئەم دیاردەیە کۆنترۆڵ نەکرێ لە داهاتوو کێشە دەخوڵقێنێت.  تەوەسولی زادە داوای لە پۆلیس کردووە، بەرەنگاری "تاوانبار و تەقەکەرەکان" ببێتەوە، چەکی نایاسایی کۆبکاتەوە و چاودێریی وردتری ئەو شوێنانە بکرێت کە سەرچاوەی تاوانن و تەقەی زۆریان تێدا دەکرێت.  عەلی ئەکبەر جاویدان، فەرماندەی پۆلیسی پارێزگای کرماشان، هۆکاری تەقەکانی گەڕاندووەتەوە بۆ ناکۆکی خێزانی یان خێڵەکی و داوایکرد لە رێگەی ریشسپی، پیاوماقوڵ و گەورەکانی خێڵەکانەوە ناکۆکییەکان کەم بکرێتەوە، بەمجۆرە دەتوانن رێگری لە هۆکاری تەقەکردنەکان بکەن.  عەلی ئەکبەر جاویدان گوتی: رێکارە یاساییەکان بەرامبەر تەقەکەرەکان دەبێت تووندتر بکرێن. داواشی لە دەزگای داد کرد، وەک بەشێک لە رێگری لە تەقەکردن، سزای قورستر بەسەر سەرپێچیکاراندا بسەپێنێت.