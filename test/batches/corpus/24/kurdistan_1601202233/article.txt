کەشناسی و بوومەلەرزەزانیی هەرێمی کوردستان رایدەگەیێنێت، چوارشەممە شەپۆلی دووەمی بەفربارین دەستپێدەکات و سەنتەری شارەکانیش دەگرێتەوە، سەرەڕای بەفربارین، پێشبینی دەکرێت پلەکانی گەرما بگاتە ژێر سفری سیلیزی.  لە پارێزگای لوڕستانی رۆژهەڵاتی کوردستان بەفر کارەبای ٣٠٠ گوندی بڕیوە و رێگەی هاتووچۆی ٢٣٠ گوندیشی داخستووە.  محەممەد خودابەخشی، نوێنەری شاری ئەلیگودەرز لە پەرلەمانی ئێران رایگەیاند، بەڕێوەبەرایەتیی رێگەکانی پارێزگای کرماشان کەلوپەلی پێویستیان بۆ راماڵینی بەفری رێگەکان نییە و تاوەکوو کاتێک کە رێگاکان نەکرێنەوە کێشەی کارەبای ئەو ٣٠٠ گوندیش چارەسەر نابێت.  لە باکووری کوردستانیش، بەفربارین بەردەوامە و رێگەی ٧٦ گوند لە پارێزگاکانی شرناخ و سێرت بەهۆی کەڵەکەبوونی بەفرەوە داخران.  به‌هۆی كه‌ڵه‌كه‌بوونی به‌فره‌وه رێگەی نۆ گوند و چوار ئاوایی له ناوەندی شرناخ، ٢٢ گوند له شارۆچکەی به‌یتولشه‌باب و رێگەی حه‌وت گوندیش له شارۆچکەی ئوڵوده‌ره داخراون.  هه‌ر به‌هۆی به‌فربارین و هه‌ڵكردنی ره‌هێڵه‌وه رێگەی ٢١ گوند له شارۆچکەی په‌راوری و ١٧ گوندی دیكه‌یش له شارۆچکەی شریڤانی سەر بە پارێزگای سێرت داخراون.  ئەم شەپۆلی بەفربارینە، رۆژئاوای کوردستانی نەگرتەوە، بەڵام بەپێی پێشبینییەکان، باران لە سنووری قامیشلۆ و حەسەکە دەبارێت.