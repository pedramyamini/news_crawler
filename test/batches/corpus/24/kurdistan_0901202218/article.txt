ئێواره‌ى رۆژی يه‌كشه‌ممه ٠٩ - ٠١ - ٢٠٢٢ نێچيرڤان بارزانى، سه‌رۆكى هه‌رێمى كوردستان پێشوازىی لە كريستينه لامبرێشت، وه‌زيرى به‌رگريى ئه‌ڵمانيا به ياوه‌ريى سه‌رۆكى ليژنه‌ى به‌رگري له په‌رله‌مانى ئه‌ڵمانيا و شاندێكى سه‌ربازى و ديپلۆماسى كرد.  لە راگەیێندراوی سەرۆکایەتیی هەرێمی کوردستاندا هاتووە، له كۆبوونه‌وه‌ياندا سەرۆکی هەرێمی کوردستان و وه‌زيرى به‌رگريى ئه‌ڵمانيا هاوڕا بوون كه "شه‌ڕى دژى داعش هێشتا كۆتايى نه‌هاتووه و مه‌ترسى و هه‌ڕه‌شه‌كانى تيرۆر له ناوچه‌كه، مه‌ترسى و هه‌ڕه‌شه‌ى سه‌ر ئارامى و سه‌قامگيريى ئه‌وروپا و رۆژئاواشن".  بەپێی راگەیێندراوەکە، له کۆبوونەوەکەدا په‌يوه‌ندييه‌كانى ئه‌ڵمانيا له‌گه‌ڵ عێراق و هه‌رێمى كوردستان و بواره‌كانى هاوبه‌شى و هاريكاريى نێوانيان، دوايين پێشهاته‌كانى به‌ره‌نگاربوونه‌وه‌ى تيرۆر و مه‌ترسييه‌كانى داعش، پێداچوونه‌وه به ئه‌ركى هێزه‌كانى ئه‌ڵمانيا له عێراق و دۆخى ناوچه‌كه به گشتى تاوتوێ كراون.  نێچيرڤان بارزانى پيرۆزبایی ده‌ستبه‌كاربوونى خۆى و حكومه‌تى نوێى ئه‌ڵمانيا و ساڵى تازه‌ى له لامبرێشت و هێزه‌كانى ئه‌ڵمانيا كرد و سه‌ردانه‌كه‌ى "له‌م قۆناخه هه‌ستياره‌ى عێراقدا به گرنگ له قه‌ڵه‌م دا"، هه‌روه‌ها سەرۆکی هەرێمی کوردستان سوپاسى ئه‌ڵمانياى كرد "بۆ پشتگيريكردنى عێراق و هه‌رێمى كوردستان له شه‌ڕى دژى تيرۆردا"، جه‌ختى له‌وه‌ش كرووەتەوە كه "هه‌ڕه‌شه‌ى داعش كۆتايى نه‌هاتووه و نه‌هێشتنى تيرۆر ته‌نيا له رێى سه‌ربازييه‌وه نابێت، به‌ڵكوو هه‌نگاو سياسيشى پێويسته".  هه‌روه‌ها سه‌رۆكى هه‌رێمى كوردستان سوپاسى گه‌ل و حكومه‌ت و په‌رله‌مان و رۆڵ و ئاماده‌یی ئه‌ڵمانياى له عێراق و هه‌رێمى كوردستان كرد بۆ پشتگيريى سياسى و سه‌ربازى و مرۆيى و هاريكارى و په‌ره‌پێدان، به‌تايبه‌تى يارمه‌تيى مرۆيى بۆ لێقه‌وماوان و قوربانييانى شه‌ڕ له هه‌ردوو پێكهاته‌كانى ئێزدى و كريستيان.  وەکو لە راگەیێندراوی سەرۆکایەتیی هەرێمی کوردستاندا ئاماژەی بۆ کراوە، لامبرێشت وێڕاى دووپاتكردنه‌وه‌ى به‌رده‌وامیی پشتگيريى وڵاته‌كه‌ى بۆ عێراق و هه‌رێمى كوردستان، "گه‌شبينيى خۆى به داهاتووى كارى هاوبه‌ش و پێكه‌وه‌يى له‌گه‌ڵ عێراق و هه‌رێمى كوردستان ده‌ربڕى و سوپاس و پێزانينى ئه‌ڵمانياى بۆ رۆڵ و قوربانييه‌كانى پێشمه‌رگه له رووبه‌ڕووبوونه‌وه و تێكشكاندنى داعشدا، دووپات كرده‌وه".  دۆخى ئاواره و په‌نابه‌ران له هه‌رێمى كوردستان، جموجۆڵى داعش له سووريا، ره‌وشى كه‌مپى ئه‌لهۆڵ و چه‌ند بابه‌تێكى جێى بايه‌خى هاوبه‌ش، ته‌وەرێكى ديكه‌ى كۆبوونه‌وەكه بوو.  لە کۆبوونەوەی وەزیری بەرگریی ئەڵمانیا لەگەڵ سەرۆکی هەرێمی کوردستان هەریەکە لە دڵشاد بارزانی، نوێنەری حکومەتی هەرێمی کوردستان لە ئەڵمانیا؛ فەوزی هەریری، سەرۆکی دیوانی سەرۆکایەتیی هەرێمی کوردستان؛ شۆڕش ئیسماعیل، وەزیری پێشمەرگە؛ سەفین دزەیی، بەرپرسی فەرمانگەی پەیوەندییەکانی دەرەوەی هەرێمی کوردستان و فەلاح مستەفا، راوێژکاری باڵای سەرۆکی هەرێمی کوردستان بەشداربوون.