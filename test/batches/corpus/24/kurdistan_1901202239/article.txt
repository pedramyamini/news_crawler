رۆژی چوارشەممە ئالان حەمەسەعید، وەزیری پەروەردەی حکومەتی هەرێمی کوردستان و عومەر سوڵتان ئەلعولەما، وەزیری دەوڵەتی ئیمارات بۆ ئابووریی ئۆنڵاین و زیرەکیی دەستکرد یاداشتێکی لێکتێگەیشتنیان واژۆکرد.  قوتابخانەی ئۆنڵاین خزمەتگوزارییەکانی فێرکردنی ئۆنڵاین بۆ قوتابیانی هەرێمی کوردستان بە دوو قۆناخ دەڕەخسێنێت، یەکەمیان لەرێگەی دابینکردنی کەرەستە و ماددەکانی فێرکردنی ئۆنڵاین بە زمانی عەرەبی بۆ ٥٠ قوتابخانە، قوناخی دووەمیش بریتی دەبێت لە هاوئاهەنگیکردن بۆ گەشەپێدانی کۆپیی کەرەستە و ماددەکان بەپێی پرنسیپی راهێنانی راهێنەران.  عومەر سوڵتان ئەلعولەما، لەوبارەیەوە رایگەیاندووە: "دەستپێشخەرییەکە پەیامێکی ئومێدبەخشی ئامانجدار دەبێت، کە مەبەست لێی پتەوکردنی هاوپەیمانێتییە جیهانییەکانی فێرکردنە، کە توانا و شارەزاییەکانی قوتابیان پەرەپێدەدات بۆ ئەوەی داهاتوویەکی باشتریان هەبێت".  قوتابخانەی ئۆنڵاین، کە یەکەم قوتابخانەی ئۆنڵاین عەرەبیی تەواوە و یەکێکە لە دەستپێشخەرییە جیهانییەکانی محەمەد بن راشد ئال مەکتوم  یاداشتێکی لێکتێگەیشتنی لەگەڵ وەزارەتی پەروەردەی حکومەتی هەرێمی کوردستان واژۆ کرد، کە ئامانج لێی جێبەجێکردنی پرۆگرامی قوتابخانەی ئۆنڵاین و فراوانکردنی هاوئاهەنگیی نێوان هەردوولایە لەبوارەکانی فێرکردنی ئۆنڵاین لە هەرێمی کوردستان.  ئالان حەمەسەعید، وەزیری پەروەردەی حکومەتی هەرێمی کوردستان، لەبارەی قوتابخانە ئۆنڵاینەکەوە رایگەیاند: "ئەزموونی قوتابخانەی ئۆنڵاین ئەزموونێکی پێشەنگە لەناوچەکە بەتایبەت دوای بڵاوبوونەوەی ڤایرۆسی کۆرۆنا کە چەمکی فێرکردنی لەقوتابخانەوە گۆڕی بۆ پشتبەستنی زیاتر بە فێرکردنی ئۆنڵاین و خوێندن لەدوورەوە".  قوتابخانەی ئۆنڵاین، یەکەمین قوتابخانەی ئۆنڵاینی تەواوە، زیرەکانە و بەئاسانی خوێندن لەدوورەوە دەڕەخسینێت و قوتابیان لەهەر کوێیەک بن دەتوانن تێیدا بخوێنن، ماددەکانی خوێندن تێیدا ئۆنڵاین دەبێت، پەیوەندی نێوان مامۆستایان و قوتابیان لەرێگەی پۆلی خوێندنی گریمانییەوە دەبێت.  قوتابخانەکە میکانیزمی زیرەکانە دەڕەخسێنێت بۆ هەڵسەنگاندنی قوتابییان بۆ ئەوەی هاوکارییان بکات لە خودفێرکردن و بەدەستهێنانی شارەزایی و لێهاتوویی، هەروەها بڕوانامەی پەسندکراوی تێدا دەدرێت بە هاوئاهەنگی لەگەڵ دەستە و رێکخراوی نێودەوڵەتی.  هاوپەیمانێتییەکیش بەناوی هاوپەیمانی داهاتووی فێرکردنی ئۆنڵاینیەوە هەیە کە یەکەمین هاوپەیمانێتیی ئۆنڵاینییە لە جیهاندا. لە دوای واژۆکردنی گرێبەستی نێوان وەزارەتی پەروەردەی هەرێمی کوردستان و وەزارەتی دەوڵەتیی ئیمارات بۆ زیرەکی دەستکرد، ئەگەری هەیە هەرێمی کوردستانیش بچێتە نێو هاوپەیمانێتییەکەوە.