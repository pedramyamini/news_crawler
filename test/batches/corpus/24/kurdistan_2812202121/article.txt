عومەر محەممەد، یەکێک لەو دوو جووتیارەیە کە لە ٢٠ی مانگەوە، دادگە گرێبەستی ٣٠ دۆنم زەویی لێهەڵوەشاندوونەتەوە، ئەو کە ماوەی گرێبەستەکەی تا ساڵی ٢٠٢٣ بووە، داوا پێداچوونەوەی بە بڕیارەکەی دادگە کردووە و تا ئێستا ئامادەنەبووە زەوییەکە رادەستی عەرەبی هاوردە بکاتەوە.  عومەر محەممەد بە تۆڕی میدیایی رووداوی راگەیاند، "دوو عەرەبی هاوردە یەکێکیان سکاڵای لەسەر من تۆمارکردووە و ئەوەی دیکەش سکاڵای لە ئەرکان کرد، دادگەی داقووق لە بەرژەوەندیی ئەوان بڕیاری دا، ئەمە لە کاتێکدایە گرێبەستەکەی من تاوەکو  ٢٠٢٣ تازە کراوەتەوە، بەڕێوەبەری کشتوکاڵ دەستپێشخەرییەکی کردووە و دەڵێت، تۆ ٨٢ تاپۆی زەوییت هەیە و هەموویتان بۆ نوێ  دەکەمەوە و ئەو زەوییانەی دەمێنێتەوەش مافی ئێوەی پێوە نامێنێ".  هەڵوەشاندنەوەی گرێبەستی ئەو ٦٠ دۆنمەی کە هێشتا دوو ساڵیان مابوو ماوەکەی تەواو ببێ، ترسی لای جووتیارانی ناوچەکە دروستکردووە کە هەوڵەکە گشتگیر بکرێت و زەویی ئەوانیش بگرێتەوە.  يوسف رەزا، دانیشتووی حەفتەغار دەڵێت، ئەگەر ئەو بڕیارەی لەبارەی ٦٠ دۆنم زەوییەکەوە دراوە، پێداچوونەوەی بۆ بکرێت و بدرێت بە عەرەبی هاوردە، ئەوە نزیکەی ٤٠٠ دۆنمی دیکەشیان لەدەستدەچێ و قەرەبووی ئەو ١٥ ساڵەش لە کورد دەسەنن کە زەوییەکانی کێڵاوە، لەبەر ئەوە ئەو عەرەبانە خەڵکی ئەو ناوچەیە نین و لە کاتی خۆی لە تکریت و دۆڕە و دیالەوە هاتوون.  نزیکەی ٣٨٠ هەزار دۆنم زەویی کورد لە سنووری حەفتەغار، مەترسیی تەعریبیان لەسەرە، عەرەبی هاوردە جگە لە دەستبەسەرداگرتنی زەویی کورد، هەوڵی وەرگرتنەوەی قەرەبووی ئەو چەند ساڵەش دەدەن کە کورد زەوییەکانیانی کێڵاوە.  ئەگەرچی بەشێکی زۆری ماددەی ١٤٠ تایبەتە بە یەکلاییکردنەوەی خاوەندارێتیی زەوییە کشتوکاڵییەکان و رێگەنادات ئەو هاوردانەی قەرەبووی ئەو ماددەیەیان وەرگرتووە گرێبەستیان بۆ بکرێت، بەڵام ئەو بڕیارانە لە کەرکووک کاریان پێناکرێ.  شکار مەردان، پارێزەری جووتیارانی حەفتەغار گوتی، "کێشەیەکی دیکە لە بەڕێوەبەرایەتیی کشتوکاڵی کەرکووک هەیە کە ئێستا کاری پێدەکەن و بە جووتیارە کوردەکانیان گوتووە، ئێمە ناڵێین هەموو زەوییەکانتان بدەنە عەرەب، بەڵام نیوە بە نیوە لەگەڵ عەرەبەکان دابەشی بکەن و کێشەکە لە رێگەی عەشایرییەوە چارەسەربکرێت، بەبێ ئەوەی بگەڕێینەوە بۆ دادگە".  لە ماوەی ئەمساڵدا ١٣ جار عەرەبی هاوردە بۆ تەعریبکردنی زەویی کورد چووبوونە سەر دانیشتووانی سنووری حەفتەغار و هەموو جارێک دانیشتووانی ئەو سنوورە لە دژیان وەستاونەتەوە.