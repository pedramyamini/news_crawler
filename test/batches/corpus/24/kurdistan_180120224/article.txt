بەپێی زانیارییەکانی تۆڕی میدیایی رووداو، دەستەی خاڵە گومرگییەکان راسپێردراون کار بۆ دانانی شەش خاڵی گومرگی بکەن، هێشتا بڕیارەکە جێبەجێنەکراوە، بەڵام کارمەندەکانی ئەو خاڵە گومرگییانە راسپێردراون کارەکانیان بکەن و پێیان گوتراوە خۆیان ئامادە بکەن.  هێمن وەهاب، موختاری گوندی کەڵور بە رووداوی گوت، "پرسیاری چێشتخانە و دووکان کراوە، پەیوەندیمان لەگەڵ فەرمانبەرەکان هەیە کە پێشتر لێرە دەوامیان کردووە، تەلەفۆنمان بۆ دەکەن و دەڵێن دێینەوە سەر کار. "  ئەگەرچی بڕیاری دانانەوەی خاڵە گومرگییەکان نەچووەتە بواری جێبەجێکردنەوە، بەڵام بەدانانی بازگەی کاتی و نا فەرمی باجێکی زۆر لە بارهەڵگرەکان وەردەگیرێن، بەوەش گرانی کەوتووەتە نێو بازاڕەکان، بازرگانان دەڵێن، بە دانانەوەی ئەو خاڵە گومرگییانە، ئەوان دەبێت دووجار گومرگ بدەن، بەوەش کاڵا و پێداویستیی گران دەبێت.  ئارام بەهادین، بازرگانە و باس لەوە دەکات، "بە دڵنیاییەوە زەرەرمەندی یەکەم لێرە خەڵکە، بەو شێوەیە خەڵک زەرەری زۆر دەکات، ئێمە دواجار دەبێت دوو گومرگ بدەین؛ یەکێک لە سنوورەکانی هەرێمی کوردستان، دووەمیش لەو خاڵە گومرگییانە. "  حکومەتی عێراق بیانوی ئەوەیە، حکومەتی هەرێمی کوردستان پابەندی یەکخستنی پێناسی گومرگی نەبووە، لەکاتێکدا هەرێمی کوردستان رەتی دەکاتەوە ئەوان پابەندی رێککەوتنەکەیان نەبووبن.  شێخ عەتا محەممەد، جێگری سەرۆکی هاوردە و ناردنکارانی کوردستان رایگەیاند، "ئەو رێککەوتنەی کە لەنێوان حکومەتی هەرێمی کوردستان و حکومەتی ناوەندکراوە لەسەر بابەتی گومرگ، ١٠٠ % لە هەرێمی کوردستان جێبەجێدەکریت. "  بۆ رێگریکردن لەجێبەجێکردنی بڕیاری دانانەوەی خاڵە گومرگییەکان، بەرپرسانی هەرێمی کوردستان و نوێنەرانی کورد لەگەڵ بەغدا لە پەیوەندیدان.  دکتۆر گەیلان قادر، ئەندامی پەرلەمانی عێراق باس لەوە دەکات، "ئەو بڕیارە دراوە، ئێمەش وەکو نوێنەرانی کەرکووک، بەهەماهەنگی لەگەڵ بەرپرسانی یەکێتی و بەرپرسانی هەرێمی کوردستان لە هەوڵداین بڕیارەکە جێبەجێ نەکرێت. "  بەپێی پلانی دەستەی خاڵە گومرگییەکانی عێراق، لەماوەیەکی نزیکدا خاڵە گومرگییەکانی پارێزگای کەرکووک لەگەڵ هەولێر و سلێمانی، نەینەوا لەگەڵ دهۆک و هەولێر و دیالە / سەلاحەددین لەگەڵ سلێمانی دادەنرێنەوە.