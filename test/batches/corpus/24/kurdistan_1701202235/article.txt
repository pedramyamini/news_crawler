مەبەست لەو چالاکییە ئەوەیە، گەنج و نەوەی نوێی کۆمەڵگە بە دابونەریتی ئاهەنگ و زەماوەند و خواردنی کولتووری ئاشنابکڕێن، چالاکییەکە لەلایەن ژمارەیەک گەنجی خۆبەخشی رێکخراوی سڤیل کە لە کورد، عەرەب و کریستیان پێکهاتبوون رێکخراوە، مەبەست لەوەش ناساندنی کولتوورە جیاوازەکانی رۆژئاوای کوردستانە لە ئاهەنگی گەلەری و کۆمەڵایەتیدا.   وان شێخۆ، بەشداربووی چالاکییەکەیە و دەڵێت، "من لە دەستپێشخەرییەکەدا بە رۆڵی بووک بەشداربووم، ئێمە خەنەی کوردی و زەماوەندی کریستیانەکانمان نیشاندا، ئامانجی ئێمە لەم چالاکییە ئەوەیە، یەکگرتوویی کۆمەڵگەی خۆمان لە رووی دابوونەریتەوە دەربخەین کە هەر پێکهاتەیەک، دابوونەریتی جیاوازی خۆی هەیە. من هەستم بەم یەکگرتنە کۆمەڵایەتییە کرد و ئەم یەکگرتنەش لای ئێمە زۆر گرنگە. "   لە ئاهەنگەکەدا، ژمارەیەک خواردنی میللی، جلوبەرگی ناوچەکە و دابوونەریتی ئاهەنگگێڕان؛ وەکو خوازبێنیی عەرەبی، خەنەی کوردی و گواستنەوەی بووک لەلای سریانییەکانەوە، نمایشکران کە وەکو ناسنامەی پێکهاتەی ئەو ناوچانە دەبیندرێن.   حەمید عەبدێ، خۆبەخشە و گوتی، "ئامانج لەو چالاکییە ناساندنی کولتوری نەتەوەکانە بەیەکدی، دواتر ئاهەنگێک بە هەرسێ رەنگ خەمڵێندرا و هەر نەتەوەیەک خواردنی تایبەتی دانابوو کە گوزارشتی لە کولتوری نەتەوەکان دەکرد. "  مەبەستی ئەو گەنجانەی چالاکییەکەیان رێکخستبوو، زیندووکردنەوەی دابوونەریتی دێرینی ناوچەکەبووە.   مونا عەبدولسەلام، ئەندامی رێکخراوێکی سڤیل ئاماژەی بەوە کرد، "کەلەپوور وەکو بینیمان چیدی کاری پێناکرێت، بۆیە ئەو هەلەمان بە گەنجاندا تاوەکو کولتوور و دابوونەریتی ناوچەکە بناسن. بێگومان، پێکهاتەکانی جزیرە بۆ ماوەی هەزاران ساڵە بەیەکەوە دەژین و هێشتاش ئەو پێکەوە ژیانە بەردەوامە. "   لە ئاهەنگەکەدا، ژمارەیەک چالاکی هونەری پیشاندران کە بوونە هۆی دڵخۆشکردنی ئامادەبووان.