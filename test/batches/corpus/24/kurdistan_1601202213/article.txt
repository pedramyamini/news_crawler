مەسعود ئەنوەر، سەرۆکی کۆمەڵەی ژینی کوردستان لە هەولێر، کە کۆمەڵەیەکی تایبەت بە خاوەن پێداویستی تایبەت (نڤیشکان)ە، ئەمڕۆ یەکشەممە ١٦ - ١ - ٢٠٢٢، بە تۆڕی میدیایی رووداوی راگەیاند: "کاژێر ٥ی ئێوارەی رۆژی چوارشەممە ١٢ - ١ - ٢٠٢٢ لە چوارڕێیانی مەخموور لە شاری هەولێر، ئۆتۆمبێلێک لە دواوە خۆی پێداکێشام و خۆم و عەرەبانەکەی خستم و تەقڵەیەکی پێلێدام و بەهۆیەوە هەموو گیانم ئازاری هەیە و چوار ددانم شکاوە و دەموچاوم هەمووی شین و مۆر بووەتەوە و ئازارم زۆرە و توانای قسەکردنیشم کەمە".  سەرۆکی کۆمەڵەی ژینی کوردستان، گوتیشی: "ئەو ئۆتۆمبێلەی لێیدام و بەجێیهێشتم نازانم چ ئۆتۆمبێلێک بوو و کێ شۆفێری بوو، بەڵام رانەوەستا، ئەو رووداوە بۆ ئێمەی خاوەن پێداویستی تایبەت چەند جارێک قورسترە، ئێستا  تەندروستییم باش نییە، داواکارم سنوورێک بۆ کێشەکانی هاتووچۆ دابنرێت".  بەپێی ئامارەکانی هاتووچۆی گشتیی هەرێمی کوردستان، لە ساڵی ٢٠٢١ دا چوار هەزار و ١١٩ رووداوی هاتووچۆ لە هەرێمی کوردستان روویانداوە، کە بە هۆیانەوە ٦٦٢ کەس گیانیان لەدەستداوە، ٧ هەزار و ١٢٠ کەسیش بریندار بوون، هەروەها ملیۆنێک و ٨٥٠ هەزار سەرپێچی لەلایەن شۆفێرانەوە روویانداوە.