شیمال کەمال، مەڕدارێکی گوندی بەنێنانە لە سنووری ناحیەی دارەتووی سەر بە قەزای بەردەڕەش بە تۆڕی میدیایی رووداوی راگەیاند، لە چەند گوندێکی سنوورەکە چەند رۆژێکە هەڵمەتێکیان بۆ بەخشینی سەرمەڕ بەو خێزانە دەستپێکردووە و تاوەکو ئیشتاش بەردەوامن، بڕیارە مەڕەکانیان رادەستی باوکی شوانەکەی هەولێر بکەن.  شیمال کەمال، سەرپەرشتی هەڵمەتەکە دەکات و گوتی، "تەنیا لە گوندی بەنێنان تاوەکو ئێستا ٣٠ سەرمەڕ کۆکراوەتەوە، خەڵک بەردەوام دێن و بەشداری دەکەن، لە چەند گوندێکی دیکەش هەڵمەتەکە هەیە و ژمارەیەکی باش بەخشراوە، ئەوە وەک هاوسۆزییەک بۆ ئەو خێزانە بووە و ئەرکی سەرشانمانە. "  هەڵمەتەکە لە ناحیەی دارەتوو و هەریەک لە گوندەکانی، بەنێنان، خێلەکی، مۆریلان، کەونەباک، شەمسەخڕ، گربدە و زەنگەنان بەڕێوەدەچێت.  شیمال کەمال گوتیشی، "کاژێر ١٠: ٠٠ ـی بەیانی رۆژی چوارشەممە هەڵمەتەکە کۆتایی پێدەهێنرێت و سەرمەڕەکان کۆدەکرێنەوە، بە بارهەڵگرێک رەوانەی شاری هەولێری دەکەین و رادەستی باوکی شوانەکەی دەکەین. "  لە لافاوەکەی هەولێر کە شەوی هەینی ١٧ - ١٢ - ٢٠٢١ کە لە سنووری دارەتوو و رۆشنبیری و چەند ناوچەیەکی دیکەی هەولێر روویدا، ١٢ کەس گیانیان لەدەستدا و زیان بە سەتان ماڵ گەیشت. لەو ١٢ کەسەی کە گیانیان لەدەستداوە یەکێکیان شوانە و تاوەکو ئێستا تەرمەکەی نەدۆزراوەتەوە، سەتان سەرمەڕیشی بەهۆی لافاوەکەوە مردارەوەبوون.