ڤیان سەبری، سەرۆکی فراکسیۆنی پارتی دیموکراتی کوردستان لە پەرلەمانی عێراق بە رادیۆی رووداوی راگەیاند: "باشترە ماڵی کورد لەناو خۆیاندا یەک بن. ساڵی ٢٠١٨ د. بەرهەم ساڵح بەربژێری کورد نەبوو، بەڵکو تەنیا بەربژێری یەکێتی بوو. ئەم جارەیش زۆر هەوڵمان دا کە یەکدەنگ بین و تاوەکو یەکەم دانیشتنی پەرلەمانیش رێککەوتنێک هەبوو کە پێکەوە بچینە ژوور و دەنگ بدەین، بەڵام ئەوان نەهاتنە دانیشتنەکە و دەنگیان بە بەربژێری ئێمە بۆ جێگری دووەمی سەرۆکی پەرلەمان نەدا. "  پێكهێنانی حکومەتی نوێی عێراق و دیاریکردنی سەرۆکوەزیران مژارێکی دیکەی رۆژەڤی سیاسیی عێراقە کە ماڵی شیعەی پێوە سەرقاڵە.  سەرۆکی فراکسیۆنی پارتی دیموکراتی کوردستان لە پەرلەمانی عێراق گوتی: "پرسی پێکهێنانی حکومەت لە ماڵی شیعەدا ئاڵۆزە. ناکۆکی لەنێوان رەوتی سەدر و چوارچێوەی هاوئاهەنگیدا هەیە. رەوتی سەدر پێیان خۆشە هادی عامری لە حکومەتدا بەشدار ببێت، نەک هەموو چوارچێوەی هاوئاهەنگی. "  ئەو پەرلەمانتارە گوتیشی: "ئێمە پێمان خۆشە ماڵی شیعە لەناو خۆیاندا رێک بکەون و، هەوڵیشمان داوە لەناو خۆیاندا پێکبێن. زۆر جار بۆ چارەسەری کێشەکان ئەوان، چ رەوتی سەدر چ چوارچێوەی هاوئاهەنگی، هاتوونەتە لای پارتی، ئەم جارەیش ئەگەری هەیە هادی عامری بێت. "  ڤیان سەبری ئاماژەی بەوە دا کە بەپێی دەستوور و یاسای هەڵبژاردن فراکسیۆنی گەورە رەوتی سەدرە و ئەوانیش پێیانخۆشە هەمووان بەشدار بن، بەڵام تێبینییان لەسەر هەندێک کەس هەیە.