رەمەزان خالد، لە گوندی زەنگەنانی سەر بە قەزای بەردەڕەش مەڕدارە بە رادیۆی رووداوی راگەیاند، لە ماوەی نزیکەی مانگێکدا زیاتر لە ١٨٠ سەر مەڕ و بزنی مردار بوون. لایەنی پەیوەندیداریان ئاگادار کردووەتەوە، بەڵام تاوەکو ئێستا هیچ کەسێک سەردانیانی نەکردووە، دەشڵێت، "ئاژەڵەکانمان هەر رۆژەی کۆمەڵێکیان مردار دەبن، رۆژ هەیە پێنج سەر و رۆژیش هەیە ١٥ سەر دەمرن. "  نەخۆشییەکە چەند نیشانەیەکی هەیە لەوانە: چەند رۆژێک مەڕەکە لاواز دەکات، هەندێکیان کوێر دەبن، هەڵامەت دەگرن و لەشیان وشک دەبێتەوە. دوای چەند رۆژێکیش لە دەرکەوتنی نیشانەکان مردار دەبێت.  د. محەممەد مەجید، بەرپرسی بنکەی ڤێتێرنەریی بەردەڕەش بە روودای گوت، "هۆکاری ئەو نەخۆشییە ڤایرۆسێکە کە تووشی نەخۆشیی دانکەیان دەکات. ئەو نەخۆشییە لەناو مەڕ، بزن، باڵندە و پەلەوەرانیشدا هەن. هۆکاری سەرەکیی گواستنەوەی نەخۆشییەکەیش مێشە، هەروەها بە هەوایش دەگوازرێتەوە. نەخۆشییەکە بۆ مرۆڤیش دەگوازرێتەوە، بەڵام کاریگەرییەکی ئەوتۆی لەسەر مرۆڤ نییە. "  رەمەزان خالدی ئاژەڵدار ئاماژەی بەوە کرد، "هەموو رێگایەکم گرتووەتە بەر بۆ چارەسەرکردنیان، لە دهۆک پشکنینم بۆ کردن. ئەو دەرمانانەیشی بە ئاژەڵەکانمم داون هیچ سوودێکیان نەبووە. "  د. محەممەد مەجید، بەرپرسی بنکەی ڤێتێرنەریی بەردەڕەش باسی لەوە کرد کە سەرووی خۆیانیان ئاگادار کردووەتەوە بۆ ئەوەی رێگە لە تەشەنەسەندنی نەخۆشییەکە بگرن.   د. محەممەد مەجید گوتیشی، "ئەو نەخۆشییە ڤایرۆسییە و دەبێت ئاژەڵەکە لە مانگی تەمووز و ئابدا بە ڤاکسین بکوترێت بۆ ئەوەی نەیگرێت. ڤاکسینەکەیش مانگێکی پێویستە تاوەکو لە لەشی ئاژەڵەکەدا چاڵاک دەبێت. رەنگە ئەو ئاژەڵدارە کوتانەکەی دواخستبێت بۆیە ئێستا ئاژەڵەکانی ئەو نەخۆشییەیان گرتووە. "  رەمەزان خالد، ئاماژەی بەوەدا، ٢٠ رۆژ بۆ مانگێک دەبێت کە ئاژەڵەکانی کوتاون.  ئەو ئاژەڵانەی نەخۆشییەکەیان گرتووە دەبێت لە ئاژەڵە ساخەکان جیا بکرێنەوە بۆ ئەوەی ئەوانی دیکەش نەیگرن.   د. محەممەد مەجید، بەرپرسی بنکەی ڤێتێرنەریی بەردەڕەش ئەوەی خستەڕوو، ساڵانی پێشوو حکومەت هەڵمەتی کوتانی ئاژەڵانی ساز دەکرد و دەچوونە گوندەکان ئاژەڵەکانیان دەکوتا، بەڵام ئێستا ئەوە نەماوە و داوا لە حکومەت دەکەن دەست پێبکاتەوە.