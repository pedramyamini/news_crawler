بەبۆنەى ساڵڕۆژى دامەزراندنى هەردوولایان، رۆژی دووشەممە ٢١ - ٠٢ - ٢٠٢٢ بۆ یەکەمجار و بەبێ چەک و خۆبەستن، لەیەک گۆڕەپانى راهێنانى سەربازییاندا ئاهەنگیان بۆ یادی ٤٣ ساڵەی دامەزراندنی حزبەکەیان گێڕا، ئەوە لە کاتێکدایە کە لە ١٥ ساڵى رابردوودا بە جیا ئەو یادەیان دەکردەوە.  ئەبوبەکر مودەڕیسى، جێگرى سکرتێرى کۆمەڵەى شۆڕشگێڕی کوردستانى ئێران گوتارى هاوبەشى هەردوو حیزبى خوێندەوە کە زیاتر رەخنە بوون لە کۆمارى ئیسلامى ئێران، لە گوتارەکەیدا گوتی: "بەپێى ئامارە نێودەوڵەتییەکان تا چەند ساڵى کەمى داهاتوو نزیکەى ٥٠ ملیۆن کەس لە خەڵکى ئێران لەبەر نەبوونى ژیان لەو وڵاتە هەڵدێن. "   لە هاوینى رابردووەوە کۆمیتە و لیژنەکانى هەردوو کۆمەڵە بۆ دانووستاندنى یەکگرتنەوەیان بەردەوامە، بەگوتەى خۆیان لە هاوینى ئەمساڵدا ئاهەنگى پێکشادبوونەوەى یەکجارییان سازدەکەن، هاوینێک کە هەمان ئەو وەرزە بوو کە لە ساڵى ٢٠٠٧ لەیەکى جیاکردنەوە.  رەزا کەعبى، جێگرى سکرتێرى کۆمەڵەى زەحمەتکێشانى ئێران باسی لەوە کرد: "ئەم کارەى ئەمڕۆ هەوڵێکى جیدییە بە ئاڕاستەى یەکبوونەوە و یەکگرتنەوە بەمنزیکانە. "  لەو کاتەوەى پارتەکانى رۆژهەڵاتى کوردستان لەیەکترازاون، زۆرترین هەواڵى گەرمیان مەیل و ویستى یەکگرتنەوە بووە، هەردوو حیزبى دیموکراتیش بۆ ئەو ئامانجە لیژنەى هاوبەشیان هەیە و نزیکن لە یەکبوونەوە. حەمەنەزیف قادرى، بەرپرسى گشتیى پەیوەندییەکانى حدکا ئاماژە بەوە دەکات: "هەردوو لایەنى دیموکرات زۆرینەى هەنگاوەکانى یەکگرتنەوەمان بڕیوە، بەو ئامانجەى لە ئایندەیەکى کەمى نزیکدا، یەکگرتنەوە رابگەیێنین. "   ئەو هەوڵانە لە کاتێکدان، چەند رۆژى کەمى رابردوو، کێلى گۆڕى فوئاد مستەفا سوڵتانى، یەکێک لە دامەزرێنەرانى کۆمەڵە لە مەریوان شکێنرا، کۆمەڵەکان ئێران بە بکەری کارەکە ناو دەهێنن. سۆران نوورى، ئەندامى کۆمیتەى ناوەندى حیزبی دیموکراتی کوردستانی ئێران گوتی: "ئەم جۆرە یەکگرتنەوەیەى دوو کۆمەڵە و دوو دیموکرات، هەوڵێکە بۆ یەکبوونى سەرتاسەریى پارتەکانى رۆژهەڵاتى کوردستان. "  زۆرینەى پارتەکانى رۆژهەڵاتى کوردستان لە باشوورى کوردستانەوە خەباتى چەکداریی و بەرهەڵستکارى بەرامبەر بە ئێران پیادە دەکەن، کۆمەڵەکان لە رزگوێزى سلێمانى و دیموکراتەکانیش لە کۆیەى هەولێر، بەڵام گەورەترین رەخنەى نێوخۆیی  بەرامبەریان ئەو پەرتەوازەییە بووە کە یەک بە دواى یەک لەنێویاندا تۆمارکراوە.