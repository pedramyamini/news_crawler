شێرزاد جاف، نوێنەری حکومەتی هەرێمی کوردستان لە وارشۆ بە تۆڕی میدیایی رووداوی راگەیاند، رێکارە یاساییەکان بۆ گەڕاندنەوەی تەرمی ئەڤین تەواوکراوە. گوتیشی، "نوێژمان لەسەر تەرمەکە کردووە و لە رێگەی فڕۆکەوە کاژێر ٣ی بەرەبەیانی هەینی تەرمەکە دەگاتە فڕۆکەخانەی بەغدا. "  نوێنەری حکومەتی هەرێمی کوردستان لە وارشۆ ئاماژەی بەوەدا، دوای تەواوکردنی رێکاری یاسایی لە فڕۆکەخانەی بەغداوە رەوانەی فڕۆکەخانەی نێودەوڵەتیی هەولێر دەکرێت. تەرمی ئەڤین عیرفان دەنێردرێتەوە دهۆک و بڕیارە هەر لەوێ بەخاکبسپێردرێت.  ئەڤین عیرفان، تەمەن ٣٨ ساڵ دووگیان بوو، لەگەڵ پێنج منداڵ و هاوژینەکەی مانگی تشرینی یەکەمی ٢٠٢١ لە رێگەی بیلارووسەوە ویستیان بەرەو ئەوروپا کۆچ بکەن، بەڵام بەهۆی سەرما و خراپی رێگەوە، دۆخی تەندروستی ئەڤین تێکدەچێت. رۆژی ١٠ی تشرینی دووەمی ٢٠٢١ رەوانەی نەخۆشخانەیەکی پۆڵەندا دەکرێت لەسەر سنوور. رۆژی سێی کانوونی یەکەمی ٢٠٢١ لە نەخۆشخانە گیانی لەدەستدا.