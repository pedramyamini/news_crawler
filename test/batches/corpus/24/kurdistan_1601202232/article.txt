ئەسعەد مەلا، شۆفێر لەکاتێکدا دەیەویست لە سنووری ئیدارەی سۆرانەوە بچێتە ئیدارەی راپەڕین، بەڵام نەیتوانی پێچەکانی رێگەی زینی وەرتێ تێپەڕێنێت کە ٤٣ سانتیمەتر بەفری لێ باریوە، ئەو دەڵێت، "ئێرە رێگەیەکی سەرەکییە، ئەمڕۆ نەخۆش و رێبوار هەبوون کە کاری گرنگیان لە رانیە و بە پێچەوانەوە لە سۆران هەبووە و رێگە نەبووە، دەبێت حکومەت تیمێکی راماڵینی بەفری لێرە هەبێت".  لە ناوچە شاخاوییەکانی هەولێر و ورمێ ٤٨ کاژێرە بەفر دەبارێت. رێگەی سەرەکیی هاملتۆن لەنێوان چۆمان و حاجی ئۆمەران، نزیکەی ٦٠ سانتیمەتر بەفری لێ باریوە. تیمەکان خراونەتە ئەرکەوە بۆ کردنەوەی رێگەی نێوان هەردوو پارێزگاکانی هەولێر و ورمێ.  کامەران عەبدوڵڵا، شۆفێری ئامێری بەفر دەڵێت، "جگە لەوەی بەردەوام بەفر دەبارێت، خێرایی ئاستی با - ی زۆرە و شوێن هەیە زیاتر لە مەترێک بەفری لێ کۆدەبێتەوە و زوو زوو رێگە دەگیرێت".  رێگە سەرەکییەکانی مێرگەسۆر بەرەو شارۆچکە و گوندەکانی، رێگەی نێوان سۆران، سیدەکان، چۆمان بەرەو شارۆچکە و گوندەکانی، چەندین رێگەی دیکەی لاوەکیی  گوندەکان ئاستەنگی هاتووچۆیان بۆ دروستبووە.  خوسرەت سادق، بەڕێوەبەری رێگەوبانی سۆران ئاماژە بەوە دەکات، "ئەو ژمارە ئامێرەی هەمانە و ئەو تیمانەی هەمانە بەشی ئەو رێگایانە ناکات، بەتایبەت کاتێک پێکەوە هەموو ناوچەکان بەفریان لێ دەبارێت و بە ناچاری ئەوکات رێگە گرنگ و سەرەکییەکان هەڵدەبژێرین بۆ راماڵینی بەفر لێیان".  کۆی بەفری باریوی ساڵ لە سنووری حاجی ئۆمەران گەیشتە یەک مەتر و ٦٣ سانتیمەتر، ئەمەش بەراورد بە ساڵی رابردوو ٩٠ سانتیمەتر زیاترە.