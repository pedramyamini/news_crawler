خالید ئەلبێرت، بەڕێوەبەری گشتیی کاروباری کریستیانەکان لە وەزارەتی ئەوقاف و کاروباری ئایینیی هەرێمی کوردستان بە تۆڕی میدیایی رووداوی گوت، ژمارەی کریستیانەکانی عێراق پێش ساڵی ٢٠٠٣ نزیکەی ملیۆنێک و ٨٠٠ هەزار کەس بوو، بەڵام ئێستا ئەو ژمارەیە تەنیا ٤٠٠ هەزار کەسی لێ ماوەتەوە؛ بەشێکی زۆری ئەوانیش لە هەرێمی کوردستان، کەرکووک و دەشتی نەینەوا دەژین کە ژمارەیان نزیکەی ٢٥٠ هەزار کەس دەبێت.   عەلی بەیاتی، ئەندامی کۆمیسیۆنی مافەکانی مرۆڤیش لە عێراق دەڵێت، زیاتر لە ٨٠ % ی کریستیانەکان پێش ساڵی ٢٠٠٣ عێراقییان جێهێشتووە،  ئەوەش بەهۆی ناسەقامگیریی دۆخی سیاسی و ئاسایش و ئابووریی عێراقەوە بووە.   جۆزیڤ کەساب، سەرۆکی پەیمانگەی داکۆکیکردن و گەشەپێدانی کریستیانەکانی عێراق دەڵێت، "هۆکارە سەرەکییەکانی کۆچکردنی کریستییانەکان لە عێراق بریتین لەو جیاکارییە ئایینییەی لە عێراق هەیە، ئەمە تا ئێستاش هەیە، جگە لە هەرێمی کوردستان کە کەمترە، بەڵام لە ناوچەکانی دیکەی عێراق بەتایبەت لە ناوچەی دەشتی نەینەوا و پارێزگای نەینەوا بەگشتی گۆڕینێکی زۆری دیمۆگرافی هەیە لەلایەن چەند توێژ و ئەو میلیشیایانەوە دەکرێت کە نامۆن بە ناوچەکە، ئەمەش کاریگەریی زۆری لەسەر موڵکەکان هەیە کە موڵکایەتی ئەو موڵکانە لە کریستیانەکانەوە بۆ ئەو کەسانە دەگوێزرێتەوە، بەشێکیان بە زۆر پێیان دەکرێت و بەشێکیشیان موڵکەکانیان بە نرخی زۆر هەرزان لێوەردەگرن".   شەڕەکانی ئێران و عێراق و کەنداو و گەمارۆی ئابووریی سەر عێراق دیارترین ئەو هۆکارانەی پێش ساڵی ٢٠٠٣ ـن کە پاڵنەری کۆچکردنی کریستیانەکان بۆ دەرەوەی وڵات بوون.  لە دوای ساڵی ٢٠٠٣ شەوە هۆکارەکانی ناسەقامگیریی دۆخی سیاسی و ئاسایشی عێراق و شەڕی تائیفی ٢٠٠٦ تا ٢٠٠٨ و دواتر شەڕی داعش و پاشان مامەڵەی هەندێک گرووپی چەکداری شیعە هۆکاری کۆچکردنی کریستیانەکان بوون بۆ دەرەوەی عێراق.  یونادم یوسف، ئەمینداری گشتیی بزووتنەوەی دیموکراتی ئاشووری دەڵێت، "ئێمە پێویستمان بە چەسپاندنی دەسەڵاتی یاسایە تەنانەت لە هەرێمی کوردستانیشدا، لە هەرێمی کوردستان دەست بەسەر موڵک و ماڵمان ناگیرێت، بەڵام زێدەڕۆیی دەکرێتە سەر زەویی و گوندەکانمان، لە ناوچەکانی دیکەی عێراق لە دوای ساڵی ٢٠٠٣ ەوە هێزی یاسا لاوازبوو و هەزاران موڵک و ماڵی کریستیانەکان داگیرکراون و دەستیان بەسەرداگیراوە".  مانگی ئاداری ئەمساڵ پاپا فرانسیس، پاپای ڤاتیکان سەردانی هەرێمی کوردستان و عێراقی کرد و داوای لە کریستیانەکان کرد شوێنی رەسەنی خۆیان جێنەهێڵن، داوای لە بەرپرسانی عێراقیش کرد کار بۆ پاراستنی مافی کریستیانەکان بکەن.