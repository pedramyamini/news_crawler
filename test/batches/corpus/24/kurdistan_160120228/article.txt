شەوی رابردوو مەکتەبی سیاسیی یەکێتی بە سەرۆکایەتیی بافڵ تاڵەبانی، هاوسەرۆکی حیزبەکە کۆبووەوە. سەرچاوەیەک لە مەکتەبی سیاسیی یەکێتی کە نەیویست ناوی ئاشکرا بکات بە تۆڕی میدیایی رووداوی راگەیاند، بە گشتی کۆبوونەوەکە لەبارەی دوو تەوەر بووە، تەوەرێکیان یەکلاییکرنەوەی یەک بەربژێر بووە بۆ یەکێتی و تەوەرێکی دیکەشیان رێککەوتن و گفتوگۆکانیان لەگەڵ لایەنە سیاسییەکان بووە.  هەرچەند بڕیاربوو لە كۆبوونەوەکەدا تاكە  بەربژێری یەكێتی بۆ پۆستی سەرۆككۆمار یەكلابكرێتەوە، بەڵام ئەو پرسە  دواخراوە و بڕیارە لەم هەفتەیەدا جارێكی دیكە مەكتەبی سیاسیی یەكێتی بۆ ئەو  پرسە كۆبێتەوە.  سەرچاوەیەكی مەكتەبی سیاسیی یەكێتی بە تۆڕی میدیایی رووداوی راگەیاند،  هەرچەندە ئامانجێكی كۆبوونەوەكە یەكلاكردنەوەی  بەربژێری یەكێتی بوو بۆ پۆستی سەرۆككۆمار لەنێوان هەر دوو بەربژێر، د. لەتیف  رەشید و د. بەرهەم ساڵح، بەڵام ئەو پرسە بۆ كۆبوونەوەی داهاتووی مەكتەبی  سیاسی دواخراوە و گوتی: "هەرچەندە لەتیف رەشید وەکو سەربەخۆ خۆی بەربژێر كردووە نەك  بەربژێری یەکێتی، بەڵام هەر یەكێتییە، بۆیە هەردووكیان وەك یەك چانسی  بوونە سەرۆككۆماریان هەیە، لەم هەفتەیەدا ئەو پرسە یەكلادەكرێتەوە".   بەپێی لێکتێگەیشتنێکی سیاسی لە دوای پڕۆسەی رزگارکردنی عێراق، پۆستی سەرۆککۆمار بۆ کورد بووە، لە نێو کوردیش تاوەکو ٢٠١٨ بۆ یەكێتیی نیشتمانیی کوردستان بووە، بەڵام لە ٢٠١٨ پارتیش بەربژێری هەبوو، بەڵام بەرهەم ساڵح توانیی پۆستی سەرۆککۆمار وەربگرێت.  دوای زیاتر لە سێ مانگ لە هەڵبژاردنی ئەنجوومەنی نوێنەران، تاوەکو ئێستا تەنیا دەستەی سەرۆکایەتیی پەرلەمان دیاریکراوە. ئەوەش بە رێککەوتنی هەموو لایەنەکان نەبوو. شاخەوان عەبدوڵڵا لە پشکی پارتی توانیی پۆستی جێگری دووەمی سەرۆکی پەرلەمان وەربگرێت. یەکێتیش بەشداریی ئەو دەنگدانەی نەکرد.  لەبارەی پۆستی سەرۆککۆماریشەوە، تاوەکو ئێستا هەشت کورد خۆیان بەربژێر کردووە. دیارترینیان د. بەرهەم ساڵح، سەرۆککۆماری عێراق، هۆشیار زێباری، ئەندامی مەکتەبی سیاسیی پارتی و د. لەتیف رەشیدن.