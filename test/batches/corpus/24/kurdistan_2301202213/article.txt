محەممەد زکری، بەڕێوەبەری شارەوانیی رۆژئاوای دهۆک بە رادیۆی رووداوی راگەیاند، لە ساڵی ٢٠١٣ ـەوە دەست بە جێبەجێکردنی ژمارەیەک پڕۆژە کرا لە گەڕەکەکانی ماسیکە گوند، شاخکێ و ماڵتای سەروو، بەڵام بەهۆی شەڕی داعش لە ٢٠١٤ و سەرهەڵدانی قەیرانی دارایی، ئەو پڕۆژانە بە تەواوی وەستان، ئەگەرچی بەڵێندەرەکانیان توانییان بەشێكی پڕۆژەکان بە رێژەی % ٤٨، % ٣٥ و ٦٠ % تەواو بکەن.  ئەو بەڕێوەبەرە ئاماژە بەوەش دەکات، چەندین جار داوایان لە بەڵێندەرەکان کردووە لە کارکردن بەردەوام بن، تاوەکو لەلایەن حکومەتەوە پارەکانیان بۆ خەرج بکرێت. دەڵێت "ئەگەرچی هەندێکیان بەدەم داواکارییەکانمانەوە هاتن و دەستیان بە کارکردن لە پڕۆژەکان کردەوە، بەڵام دواتر کە زانییان پارەکانیان بۆ خەرج ناکرێت، بەیەکجاری بڕیاریاندا پڕۆژەکان بوەستێنن. "  بە گوتەی بەڕێوەبەری شارەوانیی رۆژئاوای دهۆک، پرسی ئەو پڕۆژانە کە پێیان دەگوترێت پڕۆژە "بەردەوامەکان" بە وەزیری شارەوانی و پارێزگاری دهۆک گەیێندراوە، ئەوانیش بەڵێنی تەواوکردنی پڕۆژەکانیان داوە بەوەی هەر بڕە پارەیەک بگاتە پارێزگای دهۆک راستەوخۆ بۆ ئەو پڕۆژانەی تەرخانی دەکەن کە بڕی دوو ملیار دیناری پێویستە.