هەفتەی رابردوو ئەنجوومەنی نەرویجی بۆ پەنابەران (NRC) لە لێكۆڵینەوەیەکی نوێدا رایگەیاند، لەو ناوچانەی عێراق کە بەر وشکەساڵی کەوتوون، لە هەرسێ خێزان، یەکێکیان پێویستی بە هاوکارییە، لە هەر پێنج خێزانیش، یەکێکیان بەشی هەموو ئەندامەکانی خواردنی پێویستی دەستناکەوێت. ئاسۆی ساڵی ٢٠٢٢ نیگەرانکەرە، کەمیی ئاو و وشکەساڵی بەردەوامن، چاوەڕێدەکرێت وەرزی داهاتوو دۆخی کشتوکاڵ خراپ بێت.  سەفین ئاغا، بڕیاردەری لیژنەی کشتوکاڵ و سەرچاوە ئاوییەکان لە پەرلەمانی کوردستان بە تۆڕی میدیایی رووداوی گوت، بەهۆی بەکارنەهێنانی زەوییە کشتوکاڵییەکانەوە جووتیارەکان قەرزاربوون، "پێویستە حکومەت بە گەنم، بنەتۆ، دەرمان و گاز هاوکاریی جووتیاران بکات، ئالیک بۆ مەڕدارانیش دابین بکات. "  ئازاد هەڵەبجەیی کە بە جووتیاری نموونەیی ناسراوە، دەڵێت، "باران لە کاتی خۆیدا ببارێت و تۆ بکرێت گەنم باشتردەبێت. ئەو بارانەی تاوەکو ئێستا باریوە بۆ ئاوی ژێرزەوی باشە، بەڵام گەنم لەکاتی خۆیدا ئاوی دەوێت و ناتوانین بزانین بەرهەمی گەنمی ئەمساڵ چۆن دەبێت تاوەکو کاتی گوڵکردنی. "  شارەزایانی چاندن پێیانوایە، قووڵکردنی زەوییەکانی بە ١٠ سانتیمەتر بەو خەرماشانەی لە هەرێمی کوردستاندا هەن، هۆکاری سەرەکیی کەمیی بەرهەمی گەنمە، چونکە بە بڕوای ئەوان لە دوای مانگی سێ بە تیشکی خۆر زەوییەکە وشک دەبێتەوە.   ئازاد هەڵەبجەیی گوتی، "ئێمە لە کاتی وشکەساڵیدا ناچین هانابەرین بۆ سێ گاسنە، چونکە سێ گاسنە تاوەکو چاڵەکەی قووڵتربێت تیشکی خۆر لە ساڵێکی وشکەساڵیدا ناتوانێت ٣٠ سانتیمەتر لەو زەوییەدا وشک بکاتەوە، بەڵام ئەگەر خەرماشەکە بێت ١٠ بۆ ١٥ سانتیمەترە، بە زووترین کات وشکی دەکاتەوە و گوڵێکی لاوازمان دەستدەکەوێت. "  لە هەرێمی کوردستاندا نزیکەی شەش ملیۆن و ٥٠٠ هەزار دۆنم زەوی کشتوکاڵی هەن، ساڵانە بەشێکی زۆری بە بەروبوومی جۆراوجۆر دادەچێندرێت. بۆ باشتربوونی بەرهەمی گەنم، پێویستە جووتیاران هەموو ساڵێک زەوییەکانیان دانەچێنن و بیگۆڕن.