ستار عەبدوڵڵا دانیشتووی گوندی سوێری بچووکە، ئەو گوندەی نزیکەی کیلۆمەترێك لە عەلوەی هەولێرەوە دوورە، گەردەلوول و رەشەبا بنمیچی ماڵەکەی تێکداوە. ستار لەگەڵ ٨ کەسی خێزانەکەی لەو ماڵەدا دەژین کە دووانیان کوڕ و بووکەکەین.  ستار عەبدوڵڵا لەبارەی ئەو رۆژەوە دەڵێت، "لە ژوورەوە بووم گوێم لە دەنگێک بوو بەس قیژەی دەهات، رامکردە دەرەوە  عەلوەیەکی نوێ لەودیو هەیە بەتەواوی بڵندی کردبوو لە ئاسمان دەیسوڕاند نزیکەیی ٢٠٠ چینکۆی دەسوڕاند. رامکردە دەرەوە بەس سەیری ئەوەم دەکرد کە گەردەلوولەکە گەیشتە من خۆم بە دینگەیەک گرت، ئەگەر خۆم نەگرتبا دەیبردم، چونکە بەس ئێمە دەزانین چی بردووە. هەر نازانم ئەو بنمیچەی چۆن برد، چونکە بەس من سەیری سەرەوەم دەکرد، دەزانم لەسەرەوە چی هەبوو، رەنگە نزیکەی ٢٠ کەس بووبین لەو دوو ژوورە و هۆڵە دانیشتبووین یانی بەس سوپاس بۆ خوا زیانی گیانی نەبوو ئەوە زۆر سوپاسگوزارییەکی گەورەی دەوێ".   گەردەلوول و رەشەبا زیانی بە ماڵەکەی کاکل رەسوولیش، دانیشتووی گوندی سوێری بچووک گەیاندووە، تەنانەت ئەو ئۆتۆمبێلەشی کە تاکە سەرچاوەی داهاتی بوو و کەلوپەلی کۆنەی پێ کۆدەکردەوە بە گەردەلوولەکە زیانی زۆری پێگەیشتووە.  کاکل رەسوول دەڵێت، "گوتم کوڕم وەرنەوە دەنگێک هات و هاوارێکی لێهات لەگەڵ هاوارەکە گەردەلوول هات ئەوکاتە منداڵەکانم هاتن بۆ لام، ئینجا جەمەلۆن و کۆمەڵێک شت کەوتن".  ٢٥ ماڵ دانیشتووی گوندی سوێری بچووکن و ٥ ماڵ لە ئەنجامی گەردەلوول و رەشەبای ئێوارەی هەینی دیوار و بنمیچیان رووخاوە  و زیانی ماددییان بەرکەوتووە.  رۆژی ١٣ ئەم مانگەش لە ئەنجامی بارانی بەخووڕ ئاو چووبووە ناو چەند ماڵێکی ئەو گوندە و زیانی پێگەیاندبوون.