یاسین سەمیع، گوتەبێژی ئاسایشی سلێمانی بە تۆڕی میدیایی رووداوی راگەیاند "هێزەکانمان چوونەتە گەڕەکی راپەڕین بۆ دەستگیرکردنی سێ تۆمەتبار کە فەرمانی دەستگیرکردنیان هەبووە، بەڵام لە کاتی دەستگیرکردنیان رووبەڕووی هێزەکانی ئاسایش بوونەتەوە و تەقەیان کردووە، لە ئەنجامدا هێزەکانی ئاسایش وەڵامی داواکراوەکانیان داوەتەوە و بەهۆیەوە یەکێک لە داواکراوەکان برینداربووە. "  گوتەبێژی پۆلیسی سلێمانی ئاماژە بەوە دەدات کە هەر سێ داواکراوەکە عەرەبن، بەڵام ئاماژەی بەوە نەدا کە لەسەر چ تۆمەتێک فەرمانی دەستگیرکردنیان بۆ دەرچووە و دەشڵێت "لە چەند رۆژی داهاتوودا وردەکاری تۆمەتەکانیان دەخرێتەڕوو. "  بەگوتەی یاسین سەمیع دوو تۆمەتبارەکەی دیکە دوای رووداوەکە لەلایەن هێزەکانی ئاسایش دەستگیرکراون و ئەو تۆمەتبارەیشی برینداربووە لەژێر چاودێریی ئاسایش و هێزە ئەمنییەکان لە نەخۆشخانە چارەسەر وەردەگرێت.  رۆژی ١٩ - ١٢ - ٢٠٢١ ئاسایشی سلێمانی رایگەیاند، "لەکاتی هەوڵی دەستگیرکردنی کەسێک بە تۆمەتی بەکارهێنان و بازرگانیکردن بە ماددە هۆشبەرەکان، رووبەڕووبوونەوەی لەنێوان هێزەکانیان و ئەو کەسەدا دروستبوو و ئاسایشێک برینداربوو، پاشان کەسەکە دەستگیرکرا. "  هەروەها شەوی ٤ - ١٢ - ٢٠٢١ لە گەڕەکی تانجەرۆ لە کاتی دەستگیرکردنی تۆمەتبارێک کە لەلایەن هاوژینەکەیەوە سکاڵای لەسەر تۆمارکرابوو بەوەی کە تووندوتیژی بەرامبەر دەکات پۆلیسی بەڕێوەبەرایەتی تووندوتیژی دژی ژنان لە سلێمانی هەوڵی دەستگیرکردنی دەدەن، بەڵام تۆمەتبارەکە رووبەڕوویان دەبێتەوە و بەهۆیەوە نەقیبێکی پۆلیس بەناوی محەممەد لەتیف کوژرا و سێ پۆلیسی دیکەش بریندار بوون.