هەرێم دڵشاد، بەڕێوەبەری پۆلیسی تەقتەق، رۆژی هەینی ٧ - ١ - ٢٠٢٢ بە تۆڕی میدیایی رووداوی راگەیاند، لە گوندی مەرزیخە لە بەرامبەر تەقتەق کە زێی بچووک کەوتووەتە نێوانیان گوللەیەک هاتووە و بەر گەنجێکی جووتیار کەوتووە و بەو هۆیەوە گیانی لەدەستداوە.  گوندی مەرزیخە دەکەوێتە سنووری ناحیەی شوان سەر بە شاری کەرکووک؛ وەک هەرێم دڵشاد گوتی، ئەو گەنجەی کوژراوە ناوی دیار محەممەد مستەفایە، تەمەنی ٢٦ ساڵە.   بەڕێوەبەری پۆلیسی تەقتەق ئاماژە بەوە دەکات کە " ئەمە یەکەم کوشتنە لە سنووری تەقتەق لە ساڵی ٢٠٢٢ تۆمار دەکرێت".  هەرێم دڵشاد گوتی، گەنجەکە خەریکی کاری جووتیاری بووە لەسەر زەوییەکەی.  بەڕێوەبەری پۆلیسی تەقتەق دەڵێت: "هەرچەندە گوللەکە لە سنووری ئێمەوە نەتەقێندراوە، بەڵام تیمێکمان ناردووە بۆ ناحیەی شوان بۆ لێکۆڵینەوە و دەستگیرکردنی تۆمەتباری رووداوەکە".