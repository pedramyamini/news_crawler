رۆژی یەکشەممە ١٦ی کانوونی دووەمی ٢٠٢٢ لە گوندی "ئامانیورت" سەربە شارۆچکەی "سەراو"ی وان تەرمی ژنێکی ئەفغانی دۆزراوەتەوە کە لە سەرما گیانیلەدەستداوە.   بە گوێرەی ئەو دیمەنانەی لە تۆڕە کۆمەڵایەتییەکاندا بڵاوکراونەتەوە، سێ سەربازی سوپای تورکیا، تەرمی ئەو کۆچبەرە ژنە دەبەنە سەر سنووری رۆژهەڵاتی کوردستان و هەر لەو ناوچەیەی سەر سنووریش تەرمی کۆچبەرێکی ئەفغانی دەدۆزنەوە.    سەرەڕای نالەباری کەش و هەوا بارینی بەفرێکی زۆر لە ناوچەکەدا لە دیوی ئێرانەوە هاتنی بە لێشاوی کۆچبەرانی ئەفغانی بۆ باکووری کوردستان بەردەوامە.   رۆژی ٣٠ی کانوونی یەکەمی ٢٠٢١ لە سنووری شارۆچکەی قەلقەلیا لە پارێزگای وان ژنە کۆچبەرێک بۆ پاراستنی منداڵەکانی لە سەرما، گۆرەوییەکانی لە پێی خۆی دەرکردبوو و کردبووی بە دەستکێش بۆ منداڵەکانی. ئەو ژنە کۆچبەرە خۆی بەهۆی سەرماوە گیانی لەدەستدا و دوو منداڵەکەشی لەلایەن خەڵکی ناوچەکەوە رزگار کرا.  بەگوێرەی داتاکانی کۆمەڵەی مافی مرۆڤ لە ماوەی دوو مانگی رابردوودا لە پارێزگای وان لە سنووری نێوان باکوور و رۆژهەڵاتی کوردستان کۆی گشتیی ٨ کۆچبەر بەهۆی سەرما گیانیانلەدەستداوە. ئەمە لە کاتێكدایە لە رۆژانی رابردوودا  دەستنیشانکرا ئەو تەرمەی ٤٦ رۆژ بەرلە ئێستا لە سەر سنووری وان بە سەربڕاوی دۆزراوەتەوە تەرمی کۆچبەرێک بووە و لە سنووری کارگێڕی شارۆچکەی چاڵدێرانی وانیش تەرمی کۆچبەرێک دۆزرایەوە کە بەهۆی سەرما گیانیلەدەستدابوو.