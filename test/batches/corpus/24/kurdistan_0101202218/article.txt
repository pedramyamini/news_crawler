رۆژی شەممە ١ - ١ - ٢٠٢٢ پەرلەمانی کوردستان ئاماری کار و چالاکییەکانی لە ساڵی ٢٠٢١ دا بڵاوکردەوە و رایگەیاند، لە ساڵی ٢٠٢١ دا پەرلەمان ٣٢ دانیشتنی کردووە و ٢٠ یاسای پەسندکردووە، کە ١٢ یان پرۆژەیاسا، هەشتیان پێشنیازە یاسا بوون.  لە ئامارەکەی پەرلەمانی کوردستاندا هاتووە "لە ماوەی ساڵی ٢٠٢١ دا ١٢ بڕیاری پەرلەمانی دەرچوون، هەروەها  هەشت فەرمانی سەرۆکایەتی دەرچوون، چوار راسپاردە ئاراستەی حکومەت کراون و لە دانیشتنەکانی پەرلەمان ١٢ بابەتی گشتی خراونەتەڕوو و گفتوگۆیان لەبارەوە کراوە له هەردوو وەرزی یاسادانانی ساڵی ٢٠٢١ دا.  هەر بەپێی ئەو ئامارەی پەرلەمانی کوردستان بڵاویکردووەتەوە، لە ساڵی ٢٠٢١ دا ٣٣ وەزیری حکومەتی هەرێمی کوردستان لە دانیشتنەکانی پەرلەمان ئامادەبوون و وەڵامی پەرلەمانتارانیان داوەتەوە و ١١٧ جاریش سەرۆکی دەستە و بەڕێوەبەرە گشتییەکان ئامادەی کۆبوونەوەی لیژنەکان بوون، هەروەها لیژنە هەمیشەییەکانی پەرلەمان ٣٨٠ کۆبوونەوەیان کردووە کە زۆرترین کۆبوونەوە لیژنەی کاروباری یاسایی کردوویەتی کە ٦٦ کۆبوونەوە بووە و کەمترینیش لیژنەی ناوچە کوردستانییەکانی دەرەوەی ئیدارەی هەرێمی کوردستان کردوویەتی کە ٦ کۆبوونەوە بووە.  لە ٣ - ١ - ٢٠٢١ تاوەکو ٢٢ - ١٢ - ٢٠٢١ پەرلەمانی کوردستان ٢ هەزار و ٧٩٦ نووسراوی کردووە، ٧١٤ نووسراوی بۆ ئەنجوومەنی وەزیران بووە، وەڵامی ٦٢٤ نووسراوی دراونەتەوە و ٩٠ نووسراوی وەڵام نەدراونەتەوە.   پەرلەمانی کوردستان سێ هەزار و ١٠٩ نووسراوی ئاراستەی حکومەت کردووە و دوو هەزار و ٦١٠ نووسراویان وەڵامدراونەتەوە و ٤٩٩ نووسراویان بێوەڵام ماونەتەوە.   هەروەها پەرلەمان پێنج نووسراوی ئاراستەی سەرۆکایەتیی هەرێمی کوردستان، سێ نووسراو بۆ ئەنجوومەنی دادوەری، ٢١ نووسراو بۆ دیوانی چاودێری دارایی، شەش نووسراو بۆ دەستەی دەستپاکی، سێ نووسراو بۆ دەستەی مافی مرۆڤ، دوو نووسراو بۆ کۆمیسیۆنی باڵای هەڵبژاردن، یەک نووسراو بۆ سەرۆکایەتیی داواکاری گشتی، یەک نووسراو بۆ ئەنجوومەنی هەرێمی نەوت و گاز، دوو نووسراو بۆ سەندیکای پزیشکان، دوو نووسراو بۆ سەندیکای دەرمانسازان، یەک نووسراو بۆ سەندیکای پارێزەران و نووسراوێکیش بۆ رێکخراوی کۆمەڵگەی مەدەنی کراون.   هەروەها ٢٤٢ نووسراو ئاراستەی نووسینگەکانی پەرلەمانی کوردستان و ١٥١ نووسراویش ئاراستەی فراکسیۆنەکان کراون. لە بەرامبەردا سێ هەزار و ٦٧٩ نووسراو ئاراستەی پەرلەمانی کوردستان کراون، کە سێ هەزار و ٢١٢ نووسراویان لە ناوخۆی پەرلەمان و ٧٦٢ نووسراویش لە دەرەوەی پەرلەمان بوون.