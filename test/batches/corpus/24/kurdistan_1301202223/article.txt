رێکخراوی چاودێری مافەکانی مرۆڤ (HRW) دۆسیەی حوکمدراوانی بادینان و چەند کەیسێکی دیکە دەهێنێتەوە بەرباس و دەڵێت: "بە درێژایی ساڵی ٢٠٢١، حکومەتی هەرێمی کوردستان بە دوای چەندین کەیسی دادگاوە بوو لە دژی رۆژنامەنووسان بەهۆی نووسینەکانیانەوە. لە شوباتی ٢٠٢١ دادگەی تاوانی هەولێر سێ رۆژنامەنووس و دوو چالاکڤانی بە شەش ساڵ زیندانیکردن سزادا لە رێکارێکدا کە گومانی جیددی لەسەر پێشێلکردنی دادگاییەکی دادپەروەرانەی تێدابوو، هەروەها دەستێوەردانی سیاسی باڵا".  راپۆرتەکە دەڵێت: "دادگە سکاڵای ئەو تۆمەتبارانەی رەتکردووەتەوە کە گوتویانە ئەشکەنجەدراون و مامەڵەی خراپیان لەگەڵدا کراوە، بەوەی کە بەڵگە لەبەردەستدا نییە".  هەر لە راپۆرتەکەدا هاتووە: "رۆژنامەنووسێکی دیکە لەسەر خراپبەکارهێنانی مۆبایل و ناوزڕاندن لە مانگی حوزەیران و ئەیلوول، سزای زیندانی یەک ساڵی بۆ دەرچوو. چوار چالاکڤان و رۆژنامەنووسی دیکە لە ٢٠٢٠ دەستگیرکران، لە ٨ی تشرینی دووەمی ٢٠٢١ هەریەکەیان سزای زیندانیان لەنێوان ساڵیک بۆ دوو ساڵ بۆ دەرچوو".  چاودێری مافەکانی مرۆڤ دەڵێت کارگەر عەباس، بەندەوار ئەیوب سزای زیندانی ساڵێک و دوو مانگیان بۆ دەرچوو، شێروان تەها بە دوو ساڵ و سێ مانگ زیندانی سزادران، مەسعود عەلی بە سێ ساڵ و شەش مانگ زیندانی سزادرا.  دۆسیەی حوکمدراوانی بادینان چییە؟  دۆسیەی "حوکمدراوانی بادینان" و دەستگیرکردنی رۆژنامەنووسێک لەسەر "خراپبەکارهێنانی ئامرازەکانی پەیوەندیکردن" لانی کەم دوو ساڵە پرۆسەی دادوەری لە هەرێمی کوردستان بەخۆیەوە سەرقاڵکردووە و کاردانەوەی بەرفراوانی نێوخۆیی و نێودەوڵەتییان بەدواداهاتوووە.  لە هاوینی ٢٠٢٠ ژمارەیەک مامۆستا و چالاکڤان و رۆژنامەنووس لە دهۆک بە تۆمەتی جیاواز دەستگیرکران، دۆسیەکەیان سەریکێشا تاوەکو لە ١٦ی شوباتی ٢٠٢١ دادگای هەولێر، پێنج گیراوی پارێزگای دهۆکی بە تۆمەتی تێکدانی ئاسایش بە شەش ساڵ زیندانی سزا دا.  لە ١٩ی شوباتی ٢٠٢١، مەسرور بارزانی، سەرۆکوەزیرانی هەرێمی کوردستان لە تویتێکدا رایگەیاند: "داوا لە هەموو لایەک دەکەم رێز لە سیستەمی دادوەریی لە هەرێمی کوردستان بگرن بۆ ئەوەی بتوانێت بەشێوەیەکی سەربەخۆ و بێ دەستوەردان کارەکانی بکات".   دوای دروستبوونی کاردانەوەی بەرفراوان لەسەر ئاستی نێوخۆی و نێودەوڵەتی، لە ٢٧ی حوزەیرانی ٢٠٢١ دادگەی پێداچوونەوەی هەرێمی کوردستان بڕیاری کۆتایی لەبارەی حوکمدراوانی بادینان دەرکرد و هەریەکەیان بە شەش ساڵ زیندانیکردن سزادران.  رۆژێک دواتر و لە ٢٨ی شوباتی ٢٠٢١ دیندار زێباری، رێکخەری راسپاردە نێودەوڵەتییەکان لە حکومەتی هەرێمی کوردستان بە تۆڕی میدیایی رووداوی راگەیاند: "ئێمە وەکو حکومەتی هەرێمی کوردستان رێز لە سەربەخۆیی دادگەکانی هەرێمی کوردستان و سەربەخۆیی دەسەڵاتی دادوەریش دەگرین. وەکو حکومەت، ناتوانین دەستوەردان لە کاروباری دادگەکاندا بکەین".  رێکخەری راسپاردە نێودەوڵەتییەکان لە حکومەتی هەرێمی کوردستان گوتیشی: "داوا لە لایەنی نێوخۆیی و دەرەکیش دەکەین رێز لە سەربەخۆیی دادگەکان و بڕیارەکانیان بگرن، چونکە دادگەکان لە هەرێمی کوردستان و دەسەڵاتی دادوەرییش لە هەرێمی کوردستان میکانیزمێکی زۆر روونیان بۆ پێداچوونەوە و پەسندکردنی بڕیارەکانیان هەیە".  لە ٨ی تشرینی دووەمی ٢٠٢١ دادگاییکردنی حوکمدراوانی بادینان لە هەولێر بەڕێوەچوو، سەرۆکی تیمی پارێزەرانی دۆسیەی حوکمدراوانی بادینان رایگەیاند، دوو لە حوکمدراوەکان ئازادکران دوای ئەوەی هەریەک لە  کارگەر عەباس و بەندەوار ئەیووب ساڵێک و دوو مانگ حوکمەکەیان لە زیندان تەواوکرد، دووانی دیکەش بە سێ ساڵ و شەش مانگ و دوو ساڵ و شەش مانگ زیندانیی کران.  مەسعود شنگالی یەکێکە لەو گیراوانەی کە بۆ ماوەی سێ ساڵ و شەش مانگ حوکمدراوە، باوکی مەسعود شنگالی ئەوکات گوتی "حوکمدانی کوڕەکەم زوڵمە و تێکەڵی بابەتێکی سیاسیی کراوە. دەڵێن کوڕەکەم نامەی بۆ باڵیۆزی ئەمریکا نووسیوە، بەڵام ئەوە مانای ئەوەنییە کە مەسعود داوا لە خەڵک بکات خۆپێشاندان بکات و هەرێمی کوردستان تێکبدات، ئەوە کفرە، بەس بزانم ئەو حوکمدانە چییە، وەڵڵا نایاساییە. "  ئەو راگیراوانە، زیاتر لە ساڵێک بەسەر راگرتنیاندا تێدەپەڕببوو، ئەوان بەپێی قسەی پارێزەرەکەیان لە مانگەکانی ئەیلوول و ئۆکتۆبەری ساڵی ٢٠٢٠ وە دەستگیرکراون.  راپۆرتەکەی هیومان رایتس وۆچ بۆ ساڵی ٢٠٢٢ پێکدێت لە ٧٥٢ لاپەڕە، لەو راپۆرتەدا باس لە دۆخی مرۆیی نزیکەی ١٠٠ وڵات کراوە.