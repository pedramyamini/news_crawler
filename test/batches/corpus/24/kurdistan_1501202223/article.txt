ئەحمەد قادر، دانیشتووی گوندی جێشانەیە کە پارەی بە کەسەکە داوە دەڵێت، "ئەو کەسە دوو تەنکەری بەتاڵی لەگەڵ خۆی هێنا و گوتی پارەکانم بدەنێ من دەچم نەوتەکان ئەکەمە ئەم دوو تەنکەرەوە و دەیهێنمەوە، لە دوو جێگە دایدەنێم بۆ ئەوەی ماندوو نەبن، پاشان پارەی کردە عەلاگە و رۆیشت و دەنگی نەما".  ئەو کەسەی خەڵکی گوندەکەی فریوداوە زیاتر لە ٦ ملیۆن دیناری لێ وەرگرتوون کە هی هەموو ماڵەکانی گوندەکەیە، بەڵێنی ئەوەی پێداون کە نەوتی نرخ هەرزانتر لە بازاڕیان پێبگەیێنێت، پێشی گوتوون، پارە لەو ژنانە وەرناگرن کە هاوژینیان نییە، چونکە کارەکەیان خێرخوازییە.  نەبەز عەلی، پێشمەرگەیەکە و دەڵێت، "باوەڕم پێی نەبوو، بەڵام خەڵك گوتیان ' نا وانییە راستە '. براگەورەکەم گوتی، ' شتەکە وانییە، من دەیکڕم ' منیش گوتم، ' باشە منیش دەیکڕم '. ئەوەندە هەرزان بوو خەریکبوو دوو بەرمیل بکڕم و ١٤٠ هەزار بدەم، دواتر هەر دەنگی نەبوو هەر کەسە و شتێکی دەگوت تەلەفۆنمان بۆ کرد هەر وەڵامی نەبوو ئیدی زانیمان فێڵە و رۆشت، تەواو".  ئەو کەسەی خەڵکی گوندەکەی فریوداوە بەناوی رێکخراوێکی بیانی و خاوەنی بەنزینخانەی چەمی رێزان چووەتە لایان، نوێنەری بەنزینخانەکەش دەڵێت، ئاگاداری ئەو کارە نین و تەنانەت نەوتیان بۆ فرۆشتنیش نییە".  دارا ئەمین، نوێنەری بەنزینخانەی چەمی رێزان گوتی، "کەسێك هەستاوە بەناوی ئێمەوە کارێکی ناشرینیان کردووە بەڕاستی پێمان ناخۆشە، چونکە ئێمە نە نوێنەرمان هەیە نە ئەو کارانەیش دەکەین، ئەوەی ئەو کارەشی کردووە خۆی بەرپرسە نەوەک ئێمە، کەسێک کارێکی ئاوای بەناوی ئێمەوە کردووە ئێمەیش سکاڵامان دەبێت".  خەڵکی گوندەکە سکاڵایان لە بنکەی پۆلیسی بەکرەجۆ تۆمارکردووە، بە گوتەی گوتەبێژی پۆلیسی سلێمانی، پەڕاوی لێکۆڵینەوەیان بۆ رووداوەکە کردووەتەوە و سەرەداویان دەستکەوتووە، تاوەکو ئێستایش ٥٥ کەس سکاڵایان لای پۆلیس تۆماکردووە و لێکۆڵینەوە لە رووداوەکە بەردەوامە.  گوندی جێشانە بە دووری هەشت کیلۆمەتر دەکەوێتە باکووری رۆژئاوای سلێمانی، دانیشتووانەکەی زیاتر لە ٩٠ ماڵ دەبێت.