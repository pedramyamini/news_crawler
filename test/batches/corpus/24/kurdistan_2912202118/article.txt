یەکێک لەوانەی لافاو زیانی لە ماڵەکەی داوە، فەرمانبەرێکە، شەوی لافاوەکە تەنیا توانیویەتی لەگەڵ ئەندامانی خێزانکەی خۆیان رزگار بکەن، هەموو کەلوپەلەکانیان یان ئاو بردوویەتی یانیش کەڵکی بەکارهێنانیان نەماوە.  شکور مەحموود، فەرمانبەر باس لەوە دەکات، "بەتانی و کومبار و یارمەتیمان لەلایەن خێرخوازانەوە بۆ هاتووە، بەڵام تاوەکو ئێستا ئەوەی کە ئاڕم و لۆگۆی حکومەتی پێوەبێت، هیچمان بەدەست نەگەیشتووە".  لە لافاوەکەی شەوی ١٦ بۆ ١٧ی کانوونی یەکەمی ٢٠٢١ لە هەولێر ١٠٢٦ ئۆتۆمبێلیش بەر لافاوەکە کەوتوون و زیانیان پێگەیشتووە؛ هەروەها ئاو چووەتە نێو زیاتر لە ٢٧٠٠ ماڵیش.  تەها پاڵانی، فەرمانبەر ئاماژە بەوە دەکات، "سەیارەکەمان تاوەکو ئەوسەری کۆڵان ئاو بردی. قەرەبووەکانیش تەنیا لەلایەن خێرخوازانەوە بووە و قەرەبوومان لەلایەن حکومەتەوە نەدیوە".  زیانلێکەوتوویەکی لافاوەکە دەڵێت، "ئەوەی کە بۆمان هاتووە لەلایەن دەزگای روانگەوە بووە. حکومەت هیچی بۆ نەکردووین و هیچ پارە یان هاوکارییەکیشمان بۆ نەهاتووە".  بەپێی ئامارەکانی پارێزگای هەولێر، نزیکەی سێ ملیار دینار وەکو هاوکاریی سەرەتایی گەیێندراونەتە ناوچە و گەڕەکە زیانلێکەوتووەکان. پارێزگاری هەولێر باس لە بڕێک پارە دەکات کە وەکو یارمەتی خراوەتە سەر ئەژمارە بانکییەکانی تایبەت بۆ زیانلێکەوتووەکان.  ئومێد خۆشناو، پارێزگاری هەولێر دەڵێت، "بڕی شەش ملیار دینار خراوەتە سەر ئەو ئەژمارە بانکییەی کە راگەیێندراوە بۆ کۆکردنەوەی هاوکاری بۆ زیانلێکەوتووانی لافاو. ئەو بڕە یارمەتییەش کە حکومەتی عێراق ناردوویەتی وەرمان نەگرتووە، چونکە ئەو یارمەتییە لەئاست ئەو زیانانەدا نییە و هیوادارین حکومەتی عێراق بڕی یارمەتییەکان زیاد بکات".  بۆ قەرەبووی زیانلێکەوتووان ٣٢٧٦ فۆڕم لەلایەن پارێزگای هەولێرەوە بۆ زیانلێکەوتووان پڕکراوەتەوە. بەپێی خەمڵاندنەکەی پارێزگای هەولێر زیانی لافاوەکەی هەولێر زیاتر لە ٢١ ملیار دینار بووە؛ هەروەها ١٢ کەسیش گیانیان لەدەستداوە کە تەرمی دوو کەسیان هێشتا نەدۆزراونەتەوە.