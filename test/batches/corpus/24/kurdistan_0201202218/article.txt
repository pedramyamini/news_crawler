د. عەلی رەشید، سەرۆکی ئەنجوومەنی پارێزگای هەولێر بە رادیۆی رووداوی راگەیاند: "هۆکاری سەرەکیی لافاوەکە ئەوە بووە کە بارانێکی زۆر لە ماوەیەکی کەمدا باریوە. راپۆرتی لیژنەکەیش وردەکاریی زۆری تێدایە. لەگەڵ ئەوەیشدا رێڕەوە ئاوییەکان پڕبوونەتەوە و کونی پردەکان گیراون و خەڵکیش خاشاکیان فڕێ داوەتە بەستەکانەوە. هاوکات پڕۆژەی وەبەرهێنان هەبووە کە هۆکارە و، شارەوانی، گەشتوگوزار، ئاوەدانکردنەوە، نەخشەدانان و ئاو و ئاوەڕۆ هەموویان بە فەرمی رەزامەندییان لەسەر دروستکردنی ئەو پڕۆژەیە داوە. "  سەرۆکی ئەنجوومەنی پارێزگای هەولێر ئاماژەی بەوە دا کە ئەو لیژنەیەی بۆ لێکۆڵینەوە لە هۆکاری روودانی لافاوەکانی هەولێر پێکهێنرا راپۆرتی خۆی بە وردەکاریی زۆرەوە بۆ ئەنجوومەنی وەزیران ناردووە و دەستیان لەسەر برینەکان داناوە، بەڵام تاوەکو ئەنجامەکان لە ئەنجوومەنی وەزیرانەوە رانەگەیێندرێن لەو بارەیەوە هیچ شتێک بڵاوناکرێتەوە.  د. عەلی رەشید ئەوەی خستەڕوو کە ئێستا دەست کراوە بە خاوێنکردنەوەی ئەو ئاوەڕۆ و بەستانەی روویان لە هەولێرە، چونکە ئەگەری هەیە لە کۆتایی مانگی کانوونی دووەمیشدا لافاو رووبدات.   د. عەلی رەشید گوتیشی: "ئێمە لەگەڵ کەشناسیدا لەسەر هێڵین بۆ ئەو کاتانەی کە ئەگەری هەیە بارانی زۆر ببارێت بۆ ئەوەی فەرمانگە پەیوەندیدارەکان لە کاتی پێویستدا ئامادە بن. "  بە گوتەی سەرۆکی ئەنجوومەنی پارێزگای هەولێر، قەرەبووی زیانلێکەوتووانی لافاوەکە دەست بە دابەشکردنی کراوە و هەر بڕە پارەیەکی دیکەیش بێت دەستبەجێ دەست بە دابەشکردنی دەکەن و، قۆناخی دووەمی قەرەبووی زیانلێکەوتووانی لافاوەکەی یەکەم هێشتا تەواو نەبووە.  د. عەلی رەشید گوتی: "تاوەکو ئێستا نەخشەدانان کە پلان و ماستەرپلانی شارەکان دادەڕێژێت پێویستە نەخشەی ئاو و ئاوەڕۆکانیش دابنێت. بە داخەوە ئەوان زیاتر سەرنجیان لەسەر دابەشکردنی زەوییە. "  ئەمساڵ لە هەولێر دوو جار لافاو هەستاون کە لە رۆژانی ٢٠٢١/١٠/٣٠ و ٢٠٢١/١٢/١٧ روویان دا.   رۆژی ٢٩ - ١٢ - ٢٠٢١ ئومێد خۆشناو، پارێزگاری هەولێر لە کۆنگرەیەکی رۆژنامەڤانیدا رایگەیاند، بەپێی خەمڵاندنەکان لافاوەکەی یەکەم زیانی پێنج ملیار و ٨٥٣ ملیۆن هەبووە، ئەو پارەشی بۆ قەرەبووی ئەو زیانلێکەتووانە کۆکراوەتەوە چوار ملیار و ٤٦٠ ملیۆن دینار بووە و ئەوەی دیکەشی کە ملیارێک و ٣٩٣ ملیۆن دینارە لەلایەن مەسرور بارزانی، سەرۆکوەزیران هەرێمی کوردستان تەرخانکراوە.  لەبارەی ئەو خێزانانەی لە لافاوەکەی یەکەم زیانیان بەرکەوتووە، پارێزگاری هەولێر دەڵێت، ٨٢٦ خێزان زیان بەر ماڵ و کەلوپەلەکانیان کەوتووە، هەروەها ٣١٤ ئۆتۆمبێلیش زیانیان بەرکەوتووە.   بە گوتەی پارێزگاری هەولێر بەشێکی زۆری ئەو پارەیەی کە کۆکراوەتەوە بەمشێوەیە بووە: سێ ملیار دینار لەلایەن حکومەتی عێراق، ٥٠٠ ملیۆن دینار لەلایەن سەرۆکایەتیی دیوانی وەزارەت، دەزگای خێرخوازیی بارزانی ٢٢٠ ملیۆن دینار، شێخ باز ٤٥٠ ملیۆن دینار، دەزگای خێرخوازیی نانەکەلی ١٠٠ ملیۆن دینار، گرووپی کۆمپانیاکانی جیهان ١٠٠ ملیۆن دینار.