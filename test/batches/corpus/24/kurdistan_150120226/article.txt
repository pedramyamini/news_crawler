خوسرەت سادق، بەڕێوەبەری رێگەوبانی سۆران بە تۆڕی میدیایی رووداوی راگەیاند، سێ تیمی بەفر راماڵین لە کاژێر حەوتی بەرەبەیانی رۆژی شەممە ١٥ - ١ - ٢٠٢٢ لەڕێگەی نێوان سۆران سیدەکان، چۆمان حاجی ئۆمەران، وەرتێ و سەرکەپکان، رێگەکانی سنووری مێرگەسۆر دەستیان بەکارکردوو بۆ کاژێر ١٠ تەواوی رێگە سەرەکییەکان کرانەوە، بەڵام بەهۆی بارینی بەفرێکی زۆر بە تایبەت لە سنووری بارزان، زینی وەرتێ، سەری بەرد و رێگەی حاجی ئۆمەران هێشتا گرفتی هاتووچۆ لە رێگەی زینی وەرتێ و ژمارەیەک لە گوندەکانی سنووری ئیدارەی سۆران ماوەو تیمەکان بەردەوامن لە راماڵینی بەفر و کرانەوەی تەواوی رێگە سەرەکی و لاوەکییەکان.  بەڕێوەبەری رێگەوبانی سۆران راشیگەیاند، زۆرترین رێژەی بەفربارین لە سنووری قەزای مێرگەسۆر و شارۆچکەی حاجی ئۆمەران بووە کە تیمەکانیان نزیکەی ٢٠ سانتیمەتر بەفریان لە رێگەکەدا راماڵیوە.  بەڕێوەبەری رێگەوبانی سۆران دەشڵێت، لەگەڵ راماڵینی بەفری رێگاکان خوێی نەهاڕاویش لە رێگاکەدا فەڕش دەکەن، بەڵام خێرایی ئاستی با لە زۆر شوێن کڕێوە دروستدەکات و زۆر جار گرفتی هاتووچۆی ئۆتۆمبێل دەبێت و داواکاریش بوو ئەو شۆفێرانەی دەچنە ئەو رێگەیانە زنجیر لە تایەکانیان ببەستن بۆ سەلامەتی خۆیان و دروستنەکردنی گرفتی هاتووچۆ.