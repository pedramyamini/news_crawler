لە ٢٥ی کانوونی دووەمەوە، دەست بە دابەشکردنی مووچەی یەک کراوە و رۆژی پێنجشەممە خانەنشینان مووچە وەردەگرن، بەمەش کۆتایی بە دابەشکردنی مووچەی مانگی یەک دێت، بەڵام لە سنووری پارێزگای سلێمانی، مووچە بە سستی دابەش دەکرێت و ئەندامێکی لیژنەی داراییش دەڵێ: "بەرپرسیارێتی دواکەوتنی مووچە لە ئەستۆی جێگری سەرۆکوەزیران و وەزیری داراییدایە".  بەپێی ئەو خشتەیەی کە وەزارەتی دارایی و ئابووریی هەرێمی کوردستان بڵاوی کردووەتەوە، ئەمڕۆ دووشەممە مووچەی وەزارەتی شارەوانی دابەشکرا، بەڵام لە سنووری پارێزگای سلێمانی، مووچەی کارمەندانی ئاسایش دابەشکرا، کە دوو هەفتەیە لە هەولێر و دهۆک دابەشکراوە.   عومەر گوڵپی، ئەندامی لیژنەی دارایی لە پەرلەمانی کوردستان بە تۆڕی میدیایی رووداوی راگەیاند، ئەمە دووەمجارە لەسەر یەک کە دابەشکردنی مووچە لە سنووری سلێمانی بەراورد بە هەولێر و دهۆک دوادەکەوێت، بۆیە لە لیژنەی داراییەوە داوای روونکردنەوەیان لە وەزارەتی دارایی و حکومەت کردووە، بەڵام تاوەکو ئێستا وەڵایان نەداونەتەوە.  عومەر گوڵپی گوتی: "کێشەی نەبوونی پارە لە بانکەکاندا تەنیا لە سنووری پارێزگای سلێمانی هەیە؛ راستە بەگشتی سستی لە دابەشکردنی مووچە هەیە، بەڵام نەبوونی پارە لە بانکەکانی هەولێر و دهۆک نییە و کاتێک حکومەتی هەرێمی کوردستان گوتی مووچە دابەش دەکرێت، لە بانکەکانی هەولێر و دهۆک بێ گرفت دابەشدەکرێت، بۆیە پێویستە لەسەر جێگری سەرۆکوەزیران و وەزیری دارایی، روونکردنەوە لەوبارەوە بدەن".  رۆژی ١٦ - ٠٢ - ٢٠٢٢ کاسترۆ مەعرووف، ئەندامی ئەنجوومەنی پارێزگای سلێمانی، بە تۆڕی میدیایی رووداوی گوت، گرفتی سستی دابەشکردنی مووچە و نەمانی پارە لە بانکەکانی سلێمانی بەردەوامە.  کاسترۆ مەعرووف گوتیشی: "نووسراومان کردووە بۆ وەزارەتی دارایی و ئابووری هەرێمی کوردستان و لە هۆکاری نەبوونی پارەیان لە بانکەکانی سلێمانیدا پرسیوە، لە وەڵامدا وەزیری دارایی گوتی ناتوانین زانیاریتان پێبدەین، مەگەر لەلایەن سەرۆکی ئەنجوومەنی وەزیرانەوە رەزامەندی وەربگیرێت".  کاسترۆ مەعرووف دەڵێت "ناکرێت وەڵامی ئێمە نەدرێتەوە و روونبکرێتەوە بۆچی پارە نییە، چونکە رووننەکردنەوەی لەلایەن وەزیری داراییەوە زیانەکەی بۆ هاونیشتمانیان و ناشیرینکردنی حکومەتی هەرێمی کوردستانە".  رۆژی یەکشەممە ٢٠ - ٠٢ - ٢٠٢٢ سەرچاوەیەک لە وەزارەتی دارایی و ئابووریی هەرێمی کوردستان بە تۆڕی میدیایی رووداوی راگەیاند، رۆژی دووشەممە ٢١ - ٠٢ - ٢٠٢٢ مووچەی مانگی ١ی ساڵی ٢٠٢٢ی وەزارەتی شارەوانی دابەشدەکرێت و رۆژی سێشەممەش مووچەی سێ سەرۆکایەتیی پەرلەمان، حکومەت و هەرێمی کوردستان دابەشدەکرێت، لە رۆژی پێنجشەممەشدا مووچەی خانەنشینی سەربازی و خانەنشینی سڤیل دابەشدەکرێت و کۆتایی بە پرۆسەی دابەشکردنی مووچەی مانگی کانوونی دووەمی ٢٠٢٢ دێت.  رۆژی ٢٥ - ٠١ - ٢٠٢٢ دەست بە دابەشکردنی مووچەی مانگی کانوونی دووەمی ئەمساڵ کرا، یەکەم وەزارەت کە مووچەی وەرگرت، وەزارەتی تەندروستی بوو.  لە هەرێمی کوردستاندا یەک ملیۆن و ٢٥١ هەزار و ٤٥١ مووچەخۆر هەن، ٧٥١ هەزار و ٨٠٥ یان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بەبێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.