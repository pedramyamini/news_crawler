ئەمڕۆ شەممە ٠١ - ٠١ - ٢٠٢٢ سەرۆکایەتیی شارەوانیی هەولێر راگەیێندراوێکی بڵاوکردەوە و رایگەیاند، دوای ئەوەی شەوی رابردوو لە ئاهەنگی دوایین شەوی ساڵی ٢٠٢١ دا ژمارەیەکی زۆری گەشتیار و هاونیشتمانیان لە بازاڕی هەولێر کۆبوونەوە، پاشماوە و زبڵ و خاشاکێکی زۆریان لەدوای خۆیاندا جێهێشتووە، ئەوەش سەرەڕای ئەوەی سەلەی تایبەتیان بۆ زبڵ دانابوو.  لە بەشێکی دیکەی راگەیێندراوەکەی شارەوانیی هەولێردا هاتووە، "سەرۆکایەتیی شارەوانیی هەولێر، لەڕێگەی تیمی فراوانی بەڕێوەبەرایەتیی خزمەتگوزاری و ژینگەپارێزی هەڵمەتێکی پاککردنەوەی زبڵ و خاشاک و پاشماوەکان و شوشتنی بۆ بازاڕی هەولێر ئەنجامدا".  شارەوانیی هەولێر ئاماژەی بەوە کردووە، لەو هەڵمەتەیاندا سەرجەم پاشماوە و زبڵ و خاشاکەکان هەڵگیرانەوە و شوێنەکان زۆر بە رێکوپێکی شۆردراون، داواش لە هاونیشتمانیان دەکات کە "ئەمڕۆ یەکەم رۆژی ساڵی نوێیە، با لەمەودوا هاوکاریی کرێکار و تیمەکانی شارەوانی بین و ژینگەی شارەکەمان بە پاکی رابگرین کە دواجار پاکییەکە بۆ خۆمانە".  بە گوتەی ئومێد خۆشناو، پارێزگاری هەولێر، لە ٢٥ - ١٢ - ٢٠٢١ تاوەکو شەوی ٣١ - ١٢ - ٢٠٢١، بۆ بەشداریکردن لە ئاهەنگەکانی شەوی سەری ساڵ ٧٦ هەزار و ٦٤٨ گەشتیار تەنیا لە شارەکانی عێراقەوە سەردانی هەولێریان کردووە.