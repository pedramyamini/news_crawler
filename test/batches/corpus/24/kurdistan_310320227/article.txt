رۆژی پێنجشەممە، ٣١ ـی ئاداری ٢٠٢٢، نەبەز ئیسماعیل، گوتەبێژی وەزارەتی ئەوقاف و کاروباری ئایینی حکومەتی هەرێمی کوردستان بە تۆڕی میدیایی رووداوی راگەیاند، سبەی ئێوارە هەینی، ١ ـی نیسان، لە دوای بانکی مەغریب لیژنەی بینینی مانگ کۆدەبێتەوە و چاودێری دەرکەوتنی مانگ دەکەن. دەشڵێت، "لیژنە لاوەکییەکانی پارێزگاکانیش بۆ هەمان مەبەست چاودێریی مانگ دەکەن. "   نەبەز ئیسماعیل گوتیشی، "ئەگەر مانگ بینرا، رۆژی شەممە یەکەم رۆژی مانگی رەمەزانە، ئەگەریش نەبینرا، دەبێتە تەواوکەری مانگی شەعبان و رۆژی یەکشەممە دەبێتە یەکەم رۆژی مانگی رەمەزان. "   رۆژی سێشەممە، ٢٢ ـی ئاداری ٢٠٢٢، مەلا عەبدوڵڵا مەلا سەعید، سەرۆکی یەکێتیی زانایانی ئایینیی ئیسلامیی هەرێمی کوردستان لە بارەی یەکەم رۆژی مانگی رەمەزانەوە بە رووداوی گوت، "بە گوێرەی هەموو پێشبینییە فەلەکییەکان، ٢ ـی نیسانی ٢٠٢٢ یەکەم رۆژی مانگی رەمەزانی پیرۆزە. "   ساڵانە بەپێی رۆژژمێری زایینی، مانگی رەمەزان ١٠ رۆژ پێش وادەی دیاریکراوی ساڵی پێشوو دەبێت، بەڵام بۆ دڵنیابوون لە هاتنی مانگی رەمەزان، بینینی مانگ بۆ بەڕۆژووبوون کراوەتە پێوەر.  هەموو ساڵێکیش لە دوایین رۆژەکانی مانگی شەعبان لیژنەی بینینی مانگ لە هەرێمی کوردستان کۆبوونەوەی خۆی ئەنجامدەدات بۆ چاودێریکردنی بینینی مانگ، داوا لە هەموو هاونیشتمانییانی هەرێمی کوردستانیش دەکەن چاودێری بینینی مانگ بکەن و لە هەر شوێنێک مانگیان بینی لیژنەکە ئاگاداربکەنەوە.