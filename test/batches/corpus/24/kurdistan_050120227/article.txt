ئەمڕۆ چوارشەممە ٠٥ - ٠١ - ٢٠٢٢، رەنجە جەمال، پەیامنێری رووداو لە هەولێر رایگەیاند: کۆبوونەوەکەی شاندی پارتی و یەکێتی لە پیرمام لە بارەگای مەکتەبی سیاسیی پارتی دیموکراتی کوردستان دەبێت، کاری لیژنەکەش تایبەتە بە پرسی بەشداریی کورد لە حکومەتی داهاتووی عێراق.  شاندی پارتی پێکهاتوون لە هۆشیار زێباری، جەعفەر ئیمێنکی، ئومێد سەباح، عەرەفات کەرەم، شاندی یەکێتیش پێکهاتوون لە عیماد ئەحمەد، ئاسۆ مامەند، خالید شوانی.  بەپێی ئەو زانیارییانەی لە چەند ئەندامێکی شاندەکە دەست پەیامنێری رووداو کەوتووە، ئەمڕۆ گفتوگۆ لەسەر پرسی پۆستی سەرۆککۆمار ناکرێت، رەنگە ئەو پرسە لە کۆتاییدا لەنێوا سەرۆک مەسعود بارزانی و بافڵ جەلال تاڵەبانی، هاوسەرۆکی یەکێتی یەکلا بکرێتەوە.  شاندێکی پارتیش لە سلێمانین، ئەرکان عەلی، پەیامنێری رووداو لە سلێمانی رایگەیاند: شاندەکەی پارتی پێکهاتوون لە خەسرۆ گۆران، بەرپرسی دەزگای هەڵبژاردنی پارتی، هێمن هەورامی، ساحێب قارەمان، رزگار ئەژی گۆران، زانا مەلا خالید.  شاندی یەکێتیش پێکهاتوون لە رزگار حاجی حەمە، بەرپرسی دەزگای هەڵبژاردنی یەکێتی، زیاد جەبار، تەلار لەتیف، سلێمان مستەفا، یوسف گۆران.  پێکهاتەی هەردوو شاندەکە لەسەر ئاستی دەزگای هەڵبژاردنەکانە، تەوەرەکانی کۆبوونەوەکەش ئامادەکردنی رەشنووسی دەستوور، هەموارکردنەوەی یاسای هەڵبژاردنی کوردستان و هەڵبژاردنەوەی کۆمیسیۆنی هەڵبژاردنەکان و راپرسییە.  کۆبوونەوەکانی شاندەکانی یەکێتی و پارتی لە کاتێکدایە چوار رۆژ ماوە بۆ یەکەمین دانیشتنی خولی پێنجەمی پەرلەمانی عێراق.  پۆستی سەرۆککۆماری عێراق یەکێکە لەو بابەتانەی کە تاوەکو ئێستا یەکێتی و پارتی لەسەری رێکنەکەوتوون.  رۆژی یەکشەممە ١٩ - ١٢ - ٢٠٢١، شاندی باڵای هەردوو مەکتەبی سیاسی پارتی و یەکێتی لە شاری سلێمانی کۆبوونەوەو بڕیاری پێکهێنانی چەند لیژنەیەکی جیا بۆ پرسە جیا جیاکان درا.