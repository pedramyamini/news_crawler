ئێوارەی رۆژی ٢٤ - ١١ - ٢٠٢١ لە پیرەمەگروون بەشێک لە خۆپێشاندەران چوونە بەردەم بەڕێوەبەرایەتی کتێبخانەی گشتیی شارۆچکەکە و جگە لە کتێبخانەکە، پێنج فەرمانگەی حکومیشیان سووتاند، دواتر ئاسایشی سلێمانی دانپێدانانی ١٨ کەسی بە جلی پرتەقاڵییەوە بڵاوکردەوە کە لە خۆپێشاندانەکانی پیرەمەگروون بە گوتەی ئاسایش دەستیان هەبووە. رۆژی ٠٦ - ٠١ - ٢٠٢٢، ١٥ کەسیان ئازادکران.  یاسین سەمیع، گوتەبێژی ئاسایشی سلێمانی لەبارەی ئازادنەکردنی ئەو سێ کەسە بە تۆڕی میدیایی رووداوی راگەیاند، "ئەوانەی ئازادکران بە بڕیاری دادوەر بە کەفالەت ئازادکراون، ئەو سێ کەسەی دیکە بە فەرمانی دادوەر لە زیندان هێڵدراونەتەوە و هەرکات دادوەر بڕیاربدات ئازاد دەکرێن".  گوتەبێژی ئاسایشی سلێمانی گوتیشی، "ئێمە فەرمانی دادوەر جێبەجێ دەکەین و هەرکات دادوەر بڕیاری ئازادکردنیان بدات ئازادیان دەکەین".  بڵاوکردنەوەی دانپێدانانی گەنجەکان بە جلی پرتەقاڵییەوە، لەلایەن بەشێک لە هاونیشتمانییەکانەوە ناڕەزایەتیی لێکەوتەوە. دواتر ئاسایشی سلێمانی لە روونکردنەوەیەکدا ئاماژەی بەوە دا، "رەنگی پۆشاک بەهیچ جۆرێک، تاوان دیاری ناکات و یاسا ئەوە یەکلایی دەکاتەوە".