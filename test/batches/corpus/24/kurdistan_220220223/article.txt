رۆژی چوارشەممە ٢ - ٢ - ٢٠٢٢ پۆلیسی گەرمیان رایگەیاند، لە نزیک قەڵای شێروانەی کەلار تەرمی گەنجێک بە ناوی عەلی لە دایکبووی ٢٠٠٠ دۆزراوەتەوە کە بە بلۆک کوژراوە.  فاتیمە محەممەد، خوشکی گەنجە کوژراوەکە بە رادیۆی رووداوی راگەیاند: "براکەم لە ٢٠٢٢/٠٢/٠١ کوژرا. پۆلیس بە گوتەی خۆیان دەڵێن کە پێنج کەسیان دەستگیر کردووە، بەڵام تاوەکو ئێستا ئێمە وەک بنەماڵەی کوژراوەکە هیچمان پێنەگوتراوە کە ئاخۆ بکوژەکان کێن و براکەمان لەسەر چی کوژراوە. "   بنەماڵەی کوژراوەکە هیچ پارێزەرێکیان بۆ ئەو کەیسە نەگرتووە. پۆلیسیش مۆبایلی کوڕەکەیان و ڤیدیۆی کامێراکانی دەوروبەری قەڵای شێروانەیان لایە.   خوشکی گەنجە کوژراوەکە گوتی: "دایک و باوکم کە دەچن بۆ بنکەی پۆلیس هەر ئەمڕۆ و سبەییان پێدەکەن. وایلێهاتووە کە شتەکە وندەبێت لە کاتێکدا هەموو بەڵگەیەکیان لە بەردەستدایە. دوایین جار کە دایک و باوکم چوون بۆ پۆلیسی نەهێشتنی تاوان پێیان گوتوون کە ئیتر مەیەنەوە؛ خۆمان تەلەفۆن دەکەین. "  فاتیمە جەختی لەوە کردەوە کە ئەوان دووژمندار نین، لەگەڵ هیچ کەسێکدا کێشەیان نییە، قەرزاری کەس نین و گومانیشیان لە کەس نییە.   لەو بارەیەوە موقەدەم عەلی جەمال قدووری، گوتەبێژی پۆلیسی گەرمیان بە رادیۆی رووداوی راگەیاند: "ئێستا بە بڕیاری دادوەر پێنج کەس لەسەر ئەو تاوانە دەستگیرکراون و لێیاندەکۆڵرێتەوە، بەڵام هیچ کامیان دانیان بە تاوانەکەیاندا نەناوە. پیدەچێت یەکێک لەو پێنج کەسە کارەکەی کردبێت، چونکە بەڵگەکان لێوەی نزیکن. "  گوتەبێژی پۆلیسی گەرمیان باسی لەوە کرد، بەشی پۆلیسی نەهێشتنی تاوانی گەرمیان لەو کەیسە دەکۆڵێتەوە، هەندێک وردەکاریی لێکۆڵنەوەکە هەن ناتوانن ئێستا ئاشکرایان بکەن.   قدووری گوتیشی: "ڤیدیۆی کامێرای چاودێریی شوێنەکانمان هەڵگرتوونەتەوە و هەندێک بەڵگەمان لە بەردەستدان. "