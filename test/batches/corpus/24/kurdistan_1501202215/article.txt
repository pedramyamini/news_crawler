بەڵام بەشێک لە بەرپرسانی حکومەت بارانبارین و کەمیی بودجە بە هۆکاری خراپیی ژێرخانەکان دەزانن. بەهۆی لافاویشەوە کار و کەسابەتی خەڵکیش زیانی زۆری بەرکەوتووە.   مەسعود دەمان، بەڕێوبەری ناحیەی مورموری دەڵێت، "لە شارۆچکە مورموری لە ماوەی کەمتر لە ٣ کاژێردا ٩٥ میلیمەتر باران باریوە، ئەوەش سرووشتییە کە رووبار و رێڕەوەکانی ئاوی ناو شار توانای کۆکردنەوەی ئەم ئاوەی نەبوو".  مەجید بیگلەریان، بەڕێوەبەری کۆنترۆڵی قەیرانی پارێزگای ئیلام دەڵێت، "ئاو بڕابوو، کارەبا بڕابوو، ئەمانە چارەسەربوون، خەڵک ژیانی ئاساییان دەستپێکردووەتەوە، بەڵام ئەو خانووانەی زیانیان بەرکەوتووە، خەڵکەکەیان لە ماڵی خزمانیاندا رۆژیان کردەوە، تاوەکو کاتێک کە کێشەی ئەم ماڵانە چارەسەر دەبێت ئێمە دەبێت رێگەچارەیەک بۆ شوێنی ژیانیان بدۆزینەوە، هەندێ ماڵ و دووکان رووخان، ئێمە بە راستی بودجەیەکی باشمان دەوێ بۆ ئەوەی یارمەتیی ئەم خەڵکە بدەین".   لافاو زیانی بە هەندێ لە گوندەکانیش گەیاندووە. لانیکەم لە گوندەکانی لەغزە و سەراوباخ ئاو چووەتە ماڵان و مەڕوماڵاتی خەڵک لە ئاودا خنکاون. هەروەها لە ناوچەکانی دێلوران و دەشتی عەباسیش لافاو هەستا. دەیان سەر مەڕوماڵات خنکاون و زیانی زۆر بە ئالیک و رێگەوبانی کۆچەرییەکان گەیشتووە.  لە مورموری ژێرخانەکان زیانی زۆریان بەرکەوتووە. شەقام و پرد و ژێرخانەکانی دیکە کە پێش لافاویش، بە درێژایی ساڵانێکی زۆر پشتگوێخراوبوون. ئێستا زیانەکانی لافاویشیان هاتووەتەسەر. بەرپرسان دەڵێن بۆ ساڵانی داهاتوو هەوڵدەدەن لافاوەکان کۆنترۆڵ بکەن.