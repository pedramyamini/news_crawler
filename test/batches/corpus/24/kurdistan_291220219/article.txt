سەرچاوەیەک لە پۆلیسی دووبز بە تۆڕی میدیایی رووداوی راگەیاند "عومەر کەریم نای ئەو کەسەیە کە گیانی لەدەستداوە، دوای ئاگادارکردنەوەیان چوونەتە شوێنی رووداوەکە و پەڕاوی لێکۆڵینەوەیان کردووەتەوە و تەرمەکەیان رەوانەی دادپزیشکی کردووە. "  محەممەد قادر هاوڕێی عومەر بە رووداوی راگەیاند "شەو بەهۆی سەرماوە دوو زۆپای بردووەتە ژوورەوە و تا نیوەڕۆ ئاگادارنەبوونە لەگیانلەدەستدانی، کاتێک دەرگای ژوورەکەیان کردووەتە بینیویانە دووکەڵێکی زۆر لەژوورەیە و عومەر گیانی لەدەستداوە. "  ئەو هاوڕێیەی لە بەشێکی دیکەی قسەکانیدا دەڵێت، عومەری هاوڕێی لەگەڵ کەسوکاری کارگەی بلۆکییان هەیە و هەر لەوێ کاری کردووە.  رۆژی پێنجشەممە ٢٣ی کانوونی یەکەمی ٢٠٢١ دایکێک و چوار منداڵی بەهۆی دووکەڵی خەڵووز لە گوندی (قوپک) لە قەزای ئاکرێ خنکان.  هەروەها رۆژی ٢٦ی ئەم مانگە کرێکارێکی عەرەبی سووریا بەهۆی هەڵمژینی غازی خەڵووز گیانی لەدەستدا.