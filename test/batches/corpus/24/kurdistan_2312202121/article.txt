شانەی راگەیاندنی ئەمنیی عێراقی لە بەیاننامەیەکدا رایگەیاند، "ئاژانسی ھەواڵگری و لێکۆڵینەوەی فیدراڵیی وەزارەتی ناوخۆ لە پارێزگای کەرکووک و لە چوارچێوی ئۆپەراسیۆنێکی ھەواڵگری و بەپێی ماددەی ٤ی تیرۆر، توانیویانە چوار کەس لە چەکدارانی داعش لە چەند شوێنێکی جیاجیادا دەستگیربکەن کە کاری سێ کەسیان دابینکردنی ھاوکاری و ئەوەی دیکەش ساڕێژکردنی بریندارەکانی داعش بووە".  بەپێی بەیاننامەکەی شانەی راگەیاندنی ئەمنی کە رۆژی پێنجشەممە ٢٣ی کانوونی یەکەمی ٢٠٢١ بڵاوکراوەتەوە، ئۆپەراسیۆنەکە لە سەرەتای ئەم مانگەدا کراوە و تێیدا ئاماژە بۆ ئەوە دەکات، یەکێک لە گیراوەکان فەرمانبەری وەزارەتی تەندروستیی عێراقە و لە کەرتی کەرکووک دەوام دەکات، پێداویستیی تەندروستیی دابین کردووە و ئەرکی ساڕێژکردنی بریندارەکانی داعش بووە.  لە بەیاننامەکەدا ئەوەش خراوەتەڕوو، "گیراوەکانی دیکەش جگە لەوەی چەکداری داعش بوون، پێداویستی و ھاوکاریی لۆجستییان بۆ داعش دابینکردووە و لە دژی ھێزە عێراقییەکان شەڕیان کردووە".