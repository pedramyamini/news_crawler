تەنیا ٢٦ خولەک مابوو دەرگای خۆبەربژێرکردن بۆ پۆستی سەرۆککۆماری عێراق دابخرێت، ئومێد پاڵانی، مامەڵەی پێشکەشکردنی بەڵگەنامەکانی خۆبەربژێرکردنی بۆ پۆستی سەرۆککۆماری تەواوکرد و رادەستی پەرلەمانی کرد.  ئومێد پاڵانی بۆ جاری سێیەم بەختی خۆی تاقیدەکاتەوە، دوای ئەوەی لە ساڵی ٢٠١٩ خۆی بۆ پۆستی سەرۆکی هەرێمی کوردستان و ٢٠٢١ خۆی بۆ پۆستی پارێزگاری هەولێر بەربژێرکرد و لەهیچیاندا سەرنەکەوت و تەنانەت یەک دەنگیشی نەهێنا.  ئومێد عەبدولسەلام قادر، ناسراو بە ئومێد پاڵانی، پارێزەر، دانیشتووی هەولێر، بە تۆڕی میدیایی رووداوی گوت: "بۆ ئەوەی مافی خۆم و بەتایبەت مافی سیاسییم جێبەجێ بکەم، خۆم بەربژێرکردووە، ئەوە خەونێکی منداڵیمە رۆژێک ببمە سەرۆک کۆماری عێراق، بەڵێندەدەم ئەگەر سەرکەوتم دەبمە سەرۆکی هەموو عێراقییەکان و خزمەت دەکەم".  ئومێد پاڵانی، سەبارەت بە وردەکاریی خۆ بەربژێرکردنی گوتی: "من کاژێر ١٤: ٢٠ خولەکی رۆژی پێنجشەممە ١٣ - ١ - ٢٠٢٢ گەیشتمە ئەنجوومەنی نوێنەرانی عێراق و کاژێر ١٤: ٣٤ خولەک شتەکانم رادەستکردن و مامەڵەکانم پێدان، واتە دوایین بەبربژێرم، کە بەڵگەنامەکانم پێشکێش کردبێت".  ئومێد پاڵانی، لەدایکبووی ساڵی ١٩٧٩ی هەولێرە، پارێزەری راوێژکارە، لە ساڵی ٢٠٠٦ بەکالۆریۆسی لەیاسا لەزانکۆی سەڵاحەدین بەدەستهێناوە و ماوەی ١٦ ساڵ لەدادگەکانی هەرێمی کوردستان کاری پارێزەرایەتی کردووە، دەڵێت داوای دەنگی لە هیچ لایەنێک نەکردووە و پێیوایە سەرنەکەوینی کێشە نییە و دەڵێت: "لای من سەرنەکەوتن نییە، بەڵکو ئەوەی هەیە ئەزموون و ئەنجامە، تەنانەت ئەگەر دەنگیشم پێنەدرێت و دەریشنەچم".  ئەو پارێزەرە، کە لە رابردوودا دووجار شکستی هێناوە و نەبووەتە سەرۆکی هەرێم و پارێزگاری هەولێر دەڵێت: "لەدەرفەتێک دەگەڕێم کێشەکانی نێوان یەکێتی نیشتیمانی کوردستان و پارتی دیموکراتی کوردستان قوڵترببنەوە  و نەگەنە رێککەوتن لەسەر بەربژێرێک، کە ئێستا تادێت کێشەکانییان قوڵتر دەبێتەوە و هەریەکەیان بەربژێری خۆیان بۆ پۆستی سەرۆککۆمار هەیە، ئەگەری هەیە مەترسی لەسەر پۆستەکە بۆ کورد دروست ببێت، بۆیە دەتوانم ئەو کات داوایان لێبکەم دەنگم پێبدەن و بەڵکو ببمە بەربژێرێک بۆ هەمووان، بەتایبەت ئەوان بەربژێری حیزبییان بۆ پۆستەکە هەیە، نەوەک بەربژێری نەتەوەیی".  بەپێی زانیارییەکانی تۆڕی میدیایی رووداو دوای تەواوبوونی وادەی پێشکێشکردن بۆ پۆستی سەرۆککۆماری عێراق کە رۆژی پێنجشەممە ١٣ - ٠١ - ٢٠٢٢ کۆتاییهات، ٢٦ کەس ناو و سیڤیی خۆیان بە فەرمی رادەستی سەرۆکایەتی ئەنجوومەنی نوێنەرانی عێراق کردووە، کە ١١ یان کوردن.  رۆژی دووشەممە ئەنجوومەنی نوێنەرانی عێراق دەرگای خۆبەربژێرکردنی بۆ پۆستی سەرۆککۆماری عێراق کردەوە لە راگەیێندراوێکدا دەڵێت، بەپێی ماددەکانی ٢ و ٣ لە یاسای ژمارە ٨ی ساڵی ٢٠١٢، یاسای حوکمەکانی خۆبەربژێرکردن بۆ پۆستی سەرۆککۆمار، ئەنجوومەنی نوێنەرانی عێراق رایدەگەیێنێت دەرگای خۆبەربژێرکردن بۆ پۆستی سەرۆککۆماری عێراق دەکاتەوە.  جگە لە هۆشیار زێباری کە بەربژێری پارتی دیموکراتی کوردستانە، یەکێتی نیشتیمانی کوردستان بەرهەم ساڵحی بۆ پۆستی سەرۆککۆماری عێراق بەربژێرکردووەتەوە، هەروەها رێبوار ئەوڕەحمان وەکو بەربژێری نەوەی نوێ؛ لەتیف رەشید، حاکم رزگار و خالید شێخ سدیق، کە ئەو دووانەی کۆتاییان وەکو کەسایەتیی سەربەخۆ خۆیان بەربژێر کردووە.