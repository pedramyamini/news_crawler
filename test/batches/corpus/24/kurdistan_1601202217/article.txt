فازڵ ئیبراهیم، بەڕێوەبەری گشتیی کەشناسی و بوومەلەرزەزانیی هەرێمی کوردستان، لەکاتی بەشداریکردنی لە بوولتەنی هەواڵەکانی کاژێر ١٣: ٠٠ی تۆڕی میدیایی رووداو، کە سیما مستەفا، پێشکەشی دەکات، سەبارەت بە رەوشی کەشوهەوا لە کوردستان و پێشبینییەکانیان بۆ رۆژانی داهاتوو رایگەیاند: "ئێستا شەپۆلی بەفربارین بەشی هەرە زۆری ناوچە شاخاوییەکان و بە تایبەتی ئەو ناوچانەی کەوا بەرزیان لە رووی ئاستی دەریاوە لە سەرووی هەزار مەترە، گرتووەتەوە".  بە گوتەی فازڵ ئیبراهیم، بەپێی ئەو نەخشانەی لەبەردەستدان پێشبینی دەکرێت "شێوازی دابارینی بەفرەکە بە دوو قۆناخ بێت، قۆناخی یەکەم لە شەوی رابردوو، بەرەبەیانی ئەمڕۆوە دەستیپێکردووە و تاوەکو ئێستاش بەردەوامە، بەردەوامی دەبێت بە درێژایی ئەمڕۆ و ئەمشەویش بەردەوام دەبێت تاوەکو بەرەبەیانی رۆژی دووشەممە".  فازڵ ئیبراهیم ئاماژە بەوە دەدات کە لە دوای نیوەڕۆی رۆژی دووشەممەوە "واتە لە بەیانییەوە تاوەکو رۆژی سێشەممە بەفربارین وەستانێکی کاتی بەخۆیەوە دەبینێت دابارین نامێنێت، بەڵام چوارشەممە دووبارە ئەو شەپۆلە چالاک دەبێتەوە، پێشبینی دەکرێت رێژەی دابارینی بەفر لە رۆژی چوارشەممە و بەرەبەیانی پێنجشەممە، تەنانەت بگاتە ئەو بەرزیانەی کە ٦٠٠ مەتریشن لە ئاستی رووی دەریا، واتە دابارینەکە زیاتر دێتە خوارەوە نزیک دەبێتەوە لە سەنتەری شارەکان، لە بەرەبەیانی رۆژی پێنجشەممەوە دەتوانین بڵێین شەپۆلەکە کۆتایی دێت".  بەڕێوەبەری گشتی کەشناسی ئاماژە بەوە دەدات، سەرەڕای ئەو شەپۆلە بەفربارینەی هەرێمی کوردستانی گرتووەتەوە، "بارستەهەوایەکی سارد لە بەرەبەیانی ئەمڕۆ کاریگەری کردووەتە سەر ناوچەکە بەشێوەیەکی گشتی، کە سەرچاوەکەی بارستە هەوای سیبیرییە، بۆیە پلەکانی گەرما بە راددەیەکی بەرچاو رووی لە دابەزین کردووە، پێشبینی دەکرێت پلەکانی گەرما روو لە دابەزینێکی بەرچاوبێت، ئێستا پلەکانی گەرما لە حاجی ئۆمەران لە رۆژدا ٦ پلە لەژێر سفری سەدییە. بەپێی ئەو نەخشانەی کە هەن پێشبینی دەکرێت لە شەودا کەمتر لە ١٠ پلە لەژێر سفری سەدی تۆمار بکات".  فازڵ ئیبراهیم دەڵێت: "پێشبینی دەکرێت دابەزینی پلەکانی گەرما سەنتەری شارەکانیش بگرێتەوە، بە جیاوازی شوێنەکان پلەکانی گەرما بە تایبەت لە رۆژانی چوارشەممە لەسەر پێنجشەممە و پێنجشەممە لەسەر هەینی بۆ ژێر سفری سەتی دابەزێت".  سەبارەت بەو شەپۆلەی کە پێشبینی دەکرێت لە رۆژی چوارشەممەوە دەستپێبکات و ئەو ناوچانەی کە بەفر دەیانگرێتەوە، فازڵ ئیبراهیم گوتی، "سنووری رۆژئاوای هەرێمی کوردستان، تەنانەت ناوچەکانی دەرەوەی ئیدارەی هەرێمی کوردستان وەکو شنگال و ئەو ناوچانەش بگرێتەوە، هەروەها سەنتەری پارێزگای دهۆک، سەنتەری شاری هەولێریش ئەگەری بەفربارینێکی کەم دەکرێت، کە تێکەڵبێت لە نێوان کڕێوەی بەفربارین و بارانی بەستوو بۆ ماوەیەکی کەم ببارێت، بە تایبەت ئێوارە. بەڵام سەنتەری شاری هەڵەبجە و شاری سلێمانی بەفربارین پێشبینیکراوە، هەروەها بەشێک لە دەشتاییەکانی گەرمیان پێشبینی دەکرێت سپیپۆش بێت لە قۆناخی دووەمی ئەو شەپۆلە".