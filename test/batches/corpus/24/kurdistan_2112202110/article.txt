بوشرا دەڵێت، چەندین جار لەگەڵ هاوڕێکانی لەلایەن پۆلیسی پۆڵەنداوە گەڕێندراوەتەوە دیوی سنووری بێلاڕووس؛ سەختی رێگاکە و زۆری بەربەستەکان نەبوونە هۆی ئەوەی بوشرا کۆڵبدات؛ ئەو کچە کوردە خۆی گەیاندە گوندێکی پۆڵەندا و لەوێوە یارمەتی درا  تاوەکو پەڕیەوە نێو ئەڵمانیا.   بوشرا، گوتی: "دوای ئەوەی مینسکی بێلاڕووسم جێهێشت، تووشی دۆخێکی سەخت بووم. حەوت رۆژ لەنێو دارستان مامەوە. پەیوەندیم لەگەڵ خێزانەکەم پچڕا. کەشوهەوای زستان زۆر سەخت بوو. ئەو کەشوهەوایە بۆ من شتێکی جیاواز بوو، چونکە لە سووریا هەر وشکەساڵی و گەرما بوو. زۆر سەخت بوو، کاتێك بەنێو تاریکی شەوی ساردی دارستاندا دەچووین. ئەوە جاری یەکەم بوو بەشەو بچمە دەرەوە. "    هاوینی ئەمساڵ بێلاڕووس سنوورەکەی لەگەڵ پۆڵەندا لەبەردەم کۆچبەراندا کردەوە و لێشاوێکی گەورەی کۆچبەران روویان لەو وڵاتە کرد. بوشرا یەکێک بوو لەو هەزاران کۆچبەرەی کە سنووری پۆڵەندای بڕی و خۆی گەیاندە ئەڵمانیا.  لەو رێگەیەدا لانیکەم ١٥ کۆچبەر گیانیان لەدەستداوە.   بوشرا ئاماژەی بەوەداوە لە سووریا بەهۆی ئەوەی لەگەڵ کۆمەڵە رێکخراوێک کاری کردووە و کاری لەسەر گەندەڵی کردووە، لەلایەن بەشێک لە بەرپرسانەوە هەڕەشەی لێکراوە. لە کۆتایی مانگی ئەیلوولدا هەولێری بەرەو مینسک جێهێشت، ئێستا لە ئەڵمانیا دەیەوێت زانستە سیاسییەکان بخوێنێت.   بوشرا دەڵێت: "ئەگەر ئەڵمانیا داواکەم پەسند بکات، سەرەتا خۆی فێری زمان دەکەم، چونکە بۆ ئەوەی بتوانی لە وڵاتێکدا بژیت، زمان گرنگە. دوای ئەوەی زمان بە باشی فێربووم، دەمەوێت لەگەڵ کۆمەڵگەی ئەڵمانی تێکەڵ بم، چونکە نامەوێت وەکو کەسێکی نامۆ و بیانی سەیربکرێم. "   بەگوێرەی ئامارەکانی نەتەوەیەکگرتووەکان، لە هەر ١٠ کەسێک لە سووریا ٩ ـیان لە هەژارییدا دەژین، نزیکەی ١٣ ملیۆن کەسیش لە سووریا پێویستیان بە یارمەتیی مرۆیی هەیە، کە رێژەکە بەراورد بە ساڵی رابردوو ٢٠ % زیادیکردووە.   بەگوێرەی ئامارەکانی یەکێتیی ئەوروپا، تەنیا ئەمساڵ زیاتر لە ٧٨ هەزار هاووڵاتیی سووری داوای پەنابەرێتییان پێشکێشی وڵاتانی یەکێتییەکە کردووە و ئەوەش بەراورد بە ساڵی رابردوو ٧٠ % زیادیکردووە.