رۆژی دووشەممە ١٧ - ١ - ٢٠٢٢، نوخشە ناسیح، قایمقامی هەڵەبجە بە تۆڕی میدیایی رووداوی راگەیاند، بەهۆی شەپۆلی بەفرەوە لە سنووری پارێزگای هەڵەبجە پشوویان راگەیاندووە.  قایمقامی هەڵەبجە دەڵێت "بۆ پاراستنی گیانی هاونیشتمانییان پشوومان راگەیاندووە و تەواوی قوتابییان، خوێندکاران و فەرمانبەران دەگرێتەوە، جگە لە فەرمانگە خزمەتگوزارییەکان".  نوخشە ناسیح باسی لەوەشکرد، فەرمانگە خزمەتگوزارییەکانی سنوورەکەیان سەرقاڵی هاوکاریکردنی هاونیشتمانییان و پاککردنەوەی رێگەکانن.  بە گوتەی قایمقامی هەڵەبجە، تاوەکو ئێستا لە سنووری هەڵەبجە ئاستەنگی بۆ هاتووچۆی شۆفێران دروستنەبووە.  هەر ئەمڕۆ ئیحسان چەلەبی، بەڕێوەبەری ناحیەی سیدەکان، بە تۆڕی میدیایی رووداوی راگەیاند، بەهۆی بارینی بەفرێکی زۆر و بەستنی رێگەکان و داخستنیان، پشووی گشتیان لە سنوورەکەیان راگەیاندووە.  هەروەها دڵشاد عومەر، بەڕێوەبەری گشتی پەروەردەی سلێمانی بە تۆڕی میدیایی رووداوی گوت، دەسەڵاتیان داوە بە سەرجەم بەڕێوەبەرایەتییەکانی سنوورەکەیان بۆ راگەیاندنی پشوو لە کاتی پێویستدا. گوتیشی: "زۆربەی پەروەردەکانی سنووری پارێزگاکە پشوویان بۆ قۆناخەکانی یەک تاوەکو سێی بنەڕەتی و باخچەی ساوایان بۆ ماوەی سێ رۆژ راگەیاندووە".  هەر ئەمڕۆ دووشەممە، رێژەن بورهان بەڕێوەبەری هاتووچۆی دەربەندیخان بە تۆڕی میدیایی رووداوی گوت، بەهۆی بەفربارینەوە رێگەی سەرەکی دەربەندیخان - سلێمانی داخراوە و داوایکرد، هیچ کەسێک رێگەکە بەکارنەهێنێت.