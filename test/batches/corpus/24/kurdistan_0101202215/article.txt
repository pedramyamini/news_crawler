بەیانیی ئەمڕۆ شەممە ٠١ - ٠١ - ٢٠٢٢ رەسوول فەقێ، پێشمەرگەی شۆڕشی ئەیلوول، گوڵان، راپەڕین و خاوەن "مەدالیای بارزانی"، کۆچی دواییکرد، لە رێوڕەسمێکدا لە زێدی خۆی لە گوندی گەرۆتە بە خاکدەسپێردرێت.  سەرۆک بارزانی رایگەیاند، "بە داخێكی زۆرەوە هەواڵی كۆچی دوایی پێشمەرگە و فەرماندە و تێكۆشەری هەردوو شۆڕشی ئەیلوول و گوڵان و خەباتگێڕی بە وەفای رێبازی كوردایەتی و بارزانی و، كەسایەتیی ناسراوی دەڤەری خۆشناوەتی و كوردستان رەسوول فەقێمان بیست".   هەروەها نێچیرڤان بارزانی، سەرۆکی هەرێمی کوردستان پرسەنامەیەکی ئاراستەی بنەماڵەی رەسوول فەقێ کرد و ئاماژەی بەوە دا، "مام ره‌سوول فه‌قێ له ته‌مه‌نێكى زووه‌وه ده‌ستى به خه‌بات كردووه و هه‌موو ژيانى خۆى به تێكۆشان و پێشمه‌رگايه‌تى بۆ گه‌ل و وڵاته‌كه‌ى به‌سه‌ر برد".  واحید حەمید، ئامۆزای رەسوول فەقێ گەرۆتەیی لەبارەی ژیانی ئەو پێشمەرگەیەی شۆڕشی ئەیلوول و گوڵانەوە بە رووداوی گوت، ساڵی ١٩٣٢ لە گوندی گەرۆتە لەدایکبووە، لە تەمەنی گەنجێتییەوە پەیوەندی بە ریزەکانی پارتی دیموکراتی کوردستان و شۆڕش کردووە. دوای گەڕانەوەی مەلا مستەفا بارزانی لە یەکێتیی سۆڤیەت لە ساڵی ١٩٥٨ پەیوەندیی بە ریزەکانی شۆڕش کرد و بۆ ماوەیەک لە بەغدا مایەوە.   ساڵانی ١٩٦١ بۆ ١٩٦٤ بە نهێنی کاروبارەکانی شۆڕشی بەڕێوە بردووە لەنێوان هەولێر و بەغدا. دوای ساڵی ١٩٧٤ چەندین پلەی سەربازی و حیزبی لە ئەستۆ گرتووە، لە دەستپێکردنی شۆڕشی گوڵان جارێکی دیکە بووەتەوە پێشمەرگە، لەسەر شۆڕش و کوردایەتی ئاوارەی ئێران بووە.   دوای نسکۆ و دووبارە دەستپێکردنەوەی شۆڕش ساڵانی نێوان ١٩٧٦ بۆ ١٩٧٧ بەرپرسیارێتیی سەربازیی لقی دووی پارتی دیموکراتی کوردستانی وەرگرتووە. دواتر ئاوارەی ئێران دەبێت و لە تەنیشت ماڵی مەلا مستەفا بارزانی نیشتەجێ دەبێت. لە راپەڕینی بەهاری ساڵی ١٩٩١ دەگەڕێتەوە کوردستان و دەست بە کار و چالاکییەکانی دەکاتەوە.