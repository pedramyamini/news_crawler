رۆژی پێنجشەممە، ٣١ - ٠٣ - ٢٠٢٢، نەبەز عەبدولحەمید، قایمقامی قەزای ناوەندیی هەولێر لە کۆنفرانسێکی رۆژنامەڤانیدا رایگەیاند، "هەموو ساڵێک پێش مانگی رەمەزان پلان و بەرنامەیەکی تایبەتمان دەبێت بۆ پێشوازیکردن لەو مانگە پیرۆزە لە هەموو روویێکەوە. "   لە دیوانی پارێزگا لایەنە پەیوەندییدارەکانی هەولێر کۆبوونەوەیەکیان ئەنجامدا. بڕیارە رێنوێنییەکانی مانگی رەمەزان دەربچێت کە خۆی لە ١٠ خاڵدا دەبینێتەوە.   قایمقامی هەولێر ئاماژە بەوەش دەکات، "لە مانگی رەمەزاندا ژمارەی لیژنەکانمان زیاد دەکەین، لە رووی چاودێرییەوە کارەکان چڕتر دەکرێنەوە، سەردانی شوێنەکان بە رێژەیەکی زیاتر دەکرێت بۆ ئەوەی رێگری لە قۆرخکاری بکرێت، رێگری لەو کەسانە بکرێت کە هەوڵدەدەن نرخی خۆراک بەرز بکەنەوە بە تایبەت ئەو خۆراکانەی کە پێداویستی رۆژانەی هاونیشتمانیانن لە مانگی رەمەزان بە تایبەت خورما، نیسک، شیرنەمەنییەکان و ئەو شەربەتانەی ئێواران دەفرۆشرێن. "   نەبەز عەبدولحەمید باس لەوەش دەکات، "بە درێژایی مانگی رەمەزان سەرجەم شوێنەکانی خواردنەوە کحولییەکان دادەخرێن و فرۆشتنیان قەدەخەیە. خواردنی، خواردن و خواردنەوە بە ئاشکرا رێگەپێدراو نابێت، خواردنگە و چێشتخانەکان ئازادن لە رەمەزاندا شوێنەکانیان بکەنەوە، بەڵام دەبێت رێزی ئەو مانگە بپارێزن و بە پەردەیەکی پاک و نوێ شوێنەکانیان دابپۆشن. "   سەبارەت ئاهەنگگێڕان لە یانە شەوانەکان و شوێنە گشتییەکان، قایمقامی هەولێر دەڵێت، "بە هەموو شێوەیەک بە درێژایی مانگی رەمەزان ئاهەنگگێڕان لە یانە شەوانەکان و شوێنە گشتییەکان قەدەخەیە. "