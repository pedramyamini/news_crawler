سامان محەممەد، بەڕێوبەری پلاندانان لە دەستەی گەشتوگوزاری هەرێمی کوردستان، رۆژی هەینی ٧ - ١ - ٢٠٢٢ بە تۆڕی میدیایی رووداوی راگەیاند، باشبوونی دۆخی ئابووری، سەقامگیری و ئاسایشی هەرێمی کوردستان و هاوئاهەنگییان لەگەڵ کۆمپانیا گەشتیارییەکان وایکردووە ژمارەکە بەرزبێتەوە.  سەبارەت بە کێشەکانی بەردەم کەرتی گەشتیاری، سامان محەممەد گوتی: "خزمەتگوزاریی گەشتیاری بەپێی پێویست نییە و حکومەت پاڵپشتیی کەرتی گەشتیاری ناکات؛ کەرتی تایبەت بەدەم داخوازییەکانی گەشتوگوزارەوە نایەت؛ بودجەی پێویست لەبەردەست نییە. گەشتیار دێن و کەموکوڕییەکان دەبینن. ئەو گەشتیارانەی کە دێن ٨٥ % ی گەشتیاری نێوخۆی عێراق و ١٥ % ی گەشتیاری وڵاتانی دراوسێی عێراق و وڵاتانی دیکەن".  بەڕێوەبەری پلاندانان لە دەستەی گەشتوگوزاری هەرێمی کوردستان دەڵێت، لە پلاندایە ساڵی ٢٠٢٢ ژمارەی هاتنی گەشتیار بۆ هەرێمی کوردستان بەرز بکەنەوە بۆ زیاتر لە پێنج ملیۆن گەشتیار.  بەپێی ئەو ئامارەی کە فەرمانگەی میدیا و زانیاریی حکومەتی هەرێمی کوردستان بڵاویکردووەتەوە، ساڵی ٢٠١٥، ٧٨٢ هەزار گەشتیار سەردانی هەرێمی کوردستانیان کردووە؛ ژمارەکە لە ساڵی ٢٠١٦ بەرزبووەتەوە بۆ یەک ملیۆن و ٦٠٠ هەزار گەشتیار؛ لە ساڵی ٢٠١٧ ژمارەی هاتنی گەشتیاران بەرزبووەتەوە بۆ دوو ملیۆن و ٢٠٠ هەزار گەشتیار؛ ساڵی ٢٠١٨ ژمارەی هاتنی گەشتیار بۆ هەرێمی کوردستان سێ ملیۆن و ٥٠ هەزار گەشتیار بووە؛ لە ساڵی ٢٠١٩ ژمارەکە بەرز بووەتەوە بۆ سێ ملیۆن و ٧٠٠ هەزار گەشتیار؛ بەڵام بەهۆی کۆرۆنا و کەرەنتینەوە ژمارەکە لە ساڵی ٢٠٢٠ نزمبووەوە بۆ ٨٤٦ هەزار گەشتیار؛ ساڵی ٢٠٢١ دیسانەوە بەرزبووەوە بۆ چوار ملیۆن گەشتیار.  فەرمانگەی میدیا و زانیاریی حکومەت دەڵێت، لە ماوەی حەوت ساڵدا سەردانی گەشتیار بۆ هەرێمی کوردستان بە رێژەی ٥٢٥ % زیادی کردووە.  لە ماوەی چەندین ساڵی رابردوودا حکومەتی هەرێمی کوردستان کاری کردووە بۆئەوەی بایەخی زیاتر بە کەرتی گەشتیاری بدات و گەشتیاری بکاتە سەرچاوەیەکی باشی داهات لە هەرێمی کوردستان.   ساڵی ٢٠١٢ ئەپلیکەیشنێکی تایبەت بۆ گەشتوگوزاری هەرێمی کوردستان کارا بوو، بەڵام دوای هێرشی چەکدارانی داعش و قەیرانی دارایی لە هەرێمی کوردستان، ئەو ئەپلیکەیشنە تاوەکو ئێستا وەستاوە.  نادر رۆستی، گوتەبێژی دەستەی گەشتوگوزاری هەرێمی کوردستان رۆژی هەینی ٧ - ١ - ٢٠٢٢ بە تۆڕی میدیایی رووداوی گوت: "لە پلاندایە ئەپلیکەیشنی گەشتیاریی هەرێمی کوردستان بخەینەوە کار؛ پڕۆژەمان پێشکێش بە وەزارەت کردووە، بەڵام دیار نییە قبووڵ دەکرێت یان نا؛ پڕۆژەکەش هی کەرتی تایبەتە".  گوتەبێژی گەشتوگوزاری هەرێمی کوردستان دەڵێت: "ساڵی ٢٠١٠ تاوەکو ٢٠١٢ ژمارەیەکی بەرچاو گەشتیار هاتنە هەرێمی کوردستان و خزمەتگوزاریی گەشتیاری زۆرباش بوو؛ ساڵی ٢٠١٣ بە ساڵی زێڕین لە بواری گەشتیاریی هەرێمی کوردستاندا ناودەبرێت".  نادر رۆستی دەڵێت: "بناخەی زیادبوونی گەشتیار بۆ هەرێمی کوردستان بۆ ساڵی ٢٠١٦ دەگەڕێتەوە، چونکە ئەو کات خزمەتگوزاریی گەشتیاری زۆرباش بوو؛ تەنیا لە ساڵی ٢٠١٣ نزیکەی سێ ملیۆن گەشتیار هاتنە هەرێمی کوردستان".  وەک گوتەبێژی دەستەی گەشتوگوزاریی هەرێمی کوردستان ئاماژەی بۆ دەکات، ساڵی ٢٠١٦ لە ١٧ % ی داهاتی گەشتیاری بۆ خزمەتگوزاری گەشتیاری خەرج دەکرا و هەر ئەو ساڵەش رەزامەندی بۆ خەرجکردنی ئەو داهاتە وەرگیرا، بەڵام ئێستا لە ١٥ % ی داهاتی گەشتیاری بۆ خزمەگوزاری گەشتیاری خەرج دەکرێت.  نادر رۆستی گوتی، پلانێکی تۆکمە لەگەڵ کۆمپانیاکان، هاوئاهەنگییکردن لەگەڵ بازگەکان، سەقامگیری ئابووری و ئاسایشی هەرێمی کوردستان هۆکاری سەرەکی زیادبوونی ژمارەی سەردانی گەشتیارانە بۆ هەرێمی کوردستان.  بەپێی ئەو ئامارەی کە تۆڕی میدیایی رووداو لە دەستەی گەشتوگوزاری هەرێمی کوردستان دەستی کەوتووە، ساڵی ٢٠١٠، یەک ملیۆن و ٣١٣ هەزار گەشتیار سەردانی هەرێمی کوردستانیان کردووە؛ ژمارەکە لە ساڵی ٢٠١١ بەرز بووەتەوە بۆ  ١.٧٠٢.٠٠٠ گەشتیار؛ ساڵی ٢٠١٢ بەرزبووەتەوە بۆ ٢.٢١٧.٠٠٠ گەشتیار؛ ساڵی ٢٠١٣ "ساڵی زێڕینی گەشتیاری بوو" کە ٢.٩٥٢.٠٠٠ گەشتیار سەردانی هەرێمی کوردستانیان کرد؛ ساڵی ٢٠١٤ بەهۆی هێرشی چەکدارانی داعش و داخرانی بازگەکان هاتنی گەشتیاران کەمیکرد بۆ ١.٥٢٩.٠٠٠ گەشتیار؛ ساڵی ٢٠١٦ بوژانەوەی گەشتیاری دەستیپێکردەوە.  هاتنی گەشتیار لە ساڵی ٢٠٠٧ تاوەکو ٢٠١٩ بە رێژەی ٩٠٠ % زیادی کرد.  دەستەی گەشتیاریی هەرێمی کوردستان لە پلانیدایە کۆتایی مانگی کانوونی دووەمی ٢٠٢٢ یان لە مانگی شوباتی ٢٠٢٢ دا کۆنفرانسێک لەبارەی پلانی گەشتیاری بۆ ٢٠٢٢ رێکبخات بۆ ئەوەی ژمارەی هاتنی گەشتیار بۆ هەرێمی کوردستان بگەیێننە زیاتر لە پێنج ملیۆن گەشتیار.  بەپێی ئاماری دەستەی گەشتوگوزار، ١٠٧٥ شوێنی مانەوەی گەشتیاران هەن كە بریتین لە ٦٢٥ هۆتێل، ٣٧٠ مۆتێل، ٨٠ گوندی گەشتیاری، ئەمە جگە لە نزیكەی ٨٠٠ رێستۆرانت و كافتریای گەشتیاری و سەتان كەپری گەشتیاری لە ناوچە گەشتیارییەكان.