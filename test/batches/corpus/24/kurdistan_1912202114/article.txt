مەسعود کاڕەش، جێگری پارێزگاری هەولێر بە رادیۆی رووداوی راگەیاند، "لە پارێزگای هەولێر چەند لیژنەیەکمان پێکهێناوە، کاری لەپێشینەشمان خاوێنکردنەوەی ئەو شوێنانە بوو کە بەهۆی لافاوەوە زیانیان بەرکەوتووە، خەڵکێکی زۆر ماڵەکانیان جێهێشتووە ئێستا لیژنەکە دەستبەکاربووە و خەریکن ئەو شوێنانە پاکدەکەنەوە و رێگەکان دەکەنەوە، تیمەکان لە هەموو شوێنێک کار دەکەن. "  بەهۆی لافاوەکەوە زیانێکی زۆر بە ماڵ و گەڕەک و کۆڵانەکانی چەند ناوچەیەک گەیشتووە، زۆرترین زیانە گیانی و داراییەکان لە شارۆچکەی دارەتوون، بۆ خاوێنکردنەوەی ماڵ و گەڕەکەکانیش، هەموو فەرمانگە خزمەتگوزارییەکانی حکومەت لە پارێزگای هەولێر بە هاوئاهەنگیی هەندێک کۆمپانیای کەرتی تایبەت و دەزگای خێرخوازیی بارزانی خەریکن، بەهۆی زۆریی زیانەکانیش رەنگە پرۆسەکە کاتی بووبێت.  جێگری پارێزگاری هەولێر گوتی: "زیانەکان جیاوازن هەندێک بەر کەرتی گشتیی کەوتووە، هەندێکیش بەر ماڵی هاونیشتمانییان، لیژنەیەکی دیکەمان بۆ خەمڵاندنی زیانەکان پێکهێناوە، لە رێگەی موختار و ناحیەکانمان خەڵکمان ئاگادار کردووەتەوە کە لەو دوو رۆژە ئامادەبن، بەڵام بەداخەوە هەندێک لە هاونیشتمانییان لە ماڵ نەبوون، بۆیە پرۆسەی تۆمارکردنی زیانەکان دواکەوتووە. "  مەسعود کاڕەش باسی لەوەکرد، "هەر کاتێک داتاکانمان بەتەواوی ئامادەبوون، دەتوانین میکانیزمی قەرەبووکردنەوەی هاونیشتمانییان دیاری بکەین، بەشێک لە زیانەکان رەنگە بتوانین بە کەلوپەل قەرەبوویان بکەینەوە، بۆ نموونە کەسێک تەلەڤزیۆن یان بەفرگری تێکچووە، رەنگە بتوانین بە هەمان ئامێر قەرەبووی بکەینەوە. هەوڵدەدەین قەرەبووکردنەوەی هاونیشتمانییان رۆتین و کاتی زۆری نەوێت، ئاسانترین رێگە هەڵدەبژێرین بۆ قەرەبووکردنەوەیان. "  لەبارەی هۆکارەکانی دروستبوونی لافاو مەسعود کاڕەش گوتی: "لیژنەیەک بۆ بەدواداچوونی هۆکارەکان دروستکراوە، کەسانی باشی تێدایە و لە ئەنجوومەنی وەزیرانەوە سەرپەرشتی دەکرێت، هەر کەسێک کەمتەرخەم بووبێت سزادەدرێت، دەبێت دیراسەیەکی زانستی ورد بکرێت، بۆ ئەوەی جارێکی دیکە کارەساتی لەوجۆرە دووبارە نەبێتەوە. کۆمەڵێک کێشە هەبوون بۆ نموونە بەربەست دروستکراوە، ئاو گلدراوەتەوە ئەوانەش هۆکار بوونە، ئەو لیژنەیەی دروستکراوە هەموو شتەکان دیاری دەکات. "  لە لافاوەکەی رۆژی هەینی شاری هەولێر، ١٢ کەس گیانیان لەدەستدا کە تەرمی دوو کەسیان تاوەکو ئێستا نەدۆزراونەتەوە.