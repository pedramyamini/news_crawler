بە گوێرەی ئامارەکانی بەڕێوەبەرایەتیی نەوت و کانزاکانی هەولێر، لە سنووری پارێزگاکە زیاتر لە ٤٠ بەنزینخانە مۆڵەتی ئەوەیان هەیە کە بەنزینی نۆرماڵی حکومی بە ٦٩٠ دینار بفرۆشن، بەڵام چەندین بەنزینخانەی دیکە لە هەولێر هەن، بەبێ لۆگۆی وەزارەتی سامانە سرووشتییەکان، بەنزین بە ٦٩٠ دینار دەفرۆشن.  لە پشکنینێکدا دەردەکەوێت، بەنزینی ٦٩٠ دیناری یەکێک لە بەنزینخانە رێگەپێدراوەکان کاتێک لەگەڵ ئاو تێکەڵی دەکەیت رەنگەکەی ناگۆڕێت، بەڵام بەنزینی بەنزینخانە رێگەپێنەدراوەکان رەنگەکەی دەگۆڕێت و سپی دەبێت.   هەروەها لە رووی گوشاری هەڵمیشەوە، بە گوێرەی ستاندارد و رێنوێنییەکانی وەزارەتی سامانە سرووشتییەکان، لە وەرزی هاوین دەبێ گوشاری هەڵمی بەنزین لە نێوان ٤٥ بۆ ٥٧ پلە بێت و لە زستاندا لەنێوان ٤٩ بۆ ٨٣ پلە بێت، ئەنجامی پشکنینی گوشاری هەڵمی بەنزینە حکومییەکە ئاسایی و ٦٠.١ پلەیە، بەڵام بەنزینەکەی دیکە ٩٠.٧ پلەیە، ئەوەش لە سەرووی پلەی ئاساییە و دەگوترێت ئەوە هۆکاری ئەوەیە کە گوشار لەسەر تانکی بەنزین دروستدەبێت و رەنگە ببێتەهۆی گڕگرتنی ئۆتۆمبێل.  ئاری کاکەشین، بەڕێوەبەری نەوت و کانزاکانی هەولێر بە رووداوی راگەیاند، هەر بەنزینخانەیەک بەنزینی نۆرماڵی ٦٩٠ دیناری فرۆشت و تابلۆی وەزارەتی سامانە سرووشتییەکانی هەڵنەواسیبوو، ئەوا بەنزینەکەی قاچاخ و کوالێتیی نزمە، بەو هۆیەشەوە دەیان بەنزینخانە سزادراون".  سزای فرۆشتنی بەنزینی خراپ و کوالێتیی نزم ملیۆنێک و ٨٠٠ هەزار دینارە. عەلی حەمە ساڵح، سەرۆکی لیژنەی سامانە سرووشتییەکانی پەرلەمانی کوردستان دەڵێت، "لە کۆمەڵێک گۆڕەپانی بێ مۆڵەت، نەفتە، میسانۆڵ و کۆمەڵێک ماددەی دیکەی پترۆکیمیایی زۆر مەترسیدار وەک بەنزین تێکەڵدەکرێت و دەدرێت بە ٦٩٠ دینار، شوفێر وادەزانێت ئەوە بەنزینە حکومییەکەیە، لە ئەنجامدا ژەهراویبوونی ژینگە دروستدەبێت و ئۆتۆمبێلەکانیش تێکدەدات، ئەوەش لە گۆڕەپانە بێمۆڵەتەکان دەکرێت و کەسیش چاودێریی ناکات".  بەگوێرەی توێژینەوە پزیشکییەکان، تایبەتمەندیی ماددەی میسانۆل کە ماددەیەکی ژەهراوییە و دەگوترێت بەنزینی قاچاخی پێ دروستدەکرێت، لەگەڵ هەریەک لە ماددەکانی یەکەم ئۆکسیدی کاربۆن، دووەم ئۆکسیدی کاربۆن و بینز پایرین، کە بە رێژەیەکی زۆر بەهۆی بەنزینی کوالێتیی نزم دەچنە هەواوە، هۆکارێکن بۆ نەخۆشییەکانی شێرپەنجە، هەوکردنی جگەر و گورچیلە.