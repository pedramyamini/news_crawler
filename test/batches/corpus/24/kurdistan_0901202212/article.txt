بەڕێوەبەرایەتیی پۆلیسی پارێزگای سلێمانی، رۆژی یەکشەممە ٩ - ١ - ٢٠٢٢ لە راگەیێندراوێکدا ئاماژە بۆ ئەوە دەکات، تیمەکانی بنكه‌ى پۆلیسى كوردسات تۆمه‌تبارێكیان ده‌ستگیركرد، كه هاونیشتمانییەکی به گوللە بریندار كردبوو و رایکردبوو.   لە درێژەی راگەیێندراوەکەدا ئاماژە بەوەشکراوە: "دواى ئه‌وه‌ى هاووڵاتییه‌ك ته‌قه‌ى لێكراو بریندارکرا، مه‌فره‌زه‌كانى پۆلیسى سلێمانى گه‌یشتنه شوێنى رووداوه‌كه و هیڵكاریى بۆ شوێنى تاوانه‌كه کرا و لێكۆڵینه‌وه‌كان بۆ دۆزینه‌وه و ده‌ستگیركردنى تۆمه‌تبار ده‌ستیپێكرد و توانرا تۆمەتبارەکە له‌لایه‌ن بنكه‌ى پۆلیسى كوردساته‌وه ده‌ستگیربكرێت".  بەپێی راگەیێندراوەکەی پۆلیس تۆمەتبارەکە ناوی (و، ق، ف)ە و له دایكبووى ١٩٩٦ ە. به‌بڕیارى دادوه‌ر به‌پێى مادده‌ى ٤٠٥ و ٣١ له یاساى سزادانى عێراقى راگیراوه.  وەک پۆلیسی سلێمانی ئاماژەی پێداوە له‌كاتى ده‌ستگیركردنی تۆمەتبارەکەدا  ده‌ستیش به‌سه‌ر چه‌كێك لە جۆرى ده‌مانچه‌دا گیراوە.