رووداوەکەی ئارتوکڵو ئەمڕۆ یەکشەممە ٢٦ - ١٢ - ٢٠٢١ لەکاتی کارکردنی کرێکارەکان لە باڵەخانەیەک روویداوە، هێشتا بە وردی هۆکارەکەی روون نییە، کرێکاران پەیوەندییان بە تیمەکانی فریاکەوتنەوە کردووە و لەو رووداوە ئاگاداریان کردوونەتەوە کە لە کاتی کاردا دوو کرێکار کەوتوونەتە ژێر داروپەردووی باڵەخانەکەوە.  تیمەکان دوای ئەوەی گەیشتنە شوێنی رووداوەکە، یەکێک لەو کرێکارانەیان بە ناوی بەکر ئێلچیبۆغا دەرهێنا و رەوانەی نەخۆشخانەیان کرد، بەڵام کرێکاری دووەم بەناوی سائیم تۆپارڵی، هەر لە شوێنی رووداوەکەدا گیانی لەدەستدابوو، تەرمەکەی لەلایەن تیمەکانی فریاکەوتنەوە دەرهێندرا و رەوانەی پزیشکی دادی نەخۆشخانەی فێرکاریی مێردین کرا.  دوای رووداوەکە پۆلیس دەستی بە لێکۆڵینەوە کردووە، بەڵام تاوەکو ئێستا هیچ راگەیێندراوێکی فەرمییان بڵاو نەکردووەتەوە.  بەپێی ئاماری ئەنجوومەنی سەلامەتیی کار و تەندروستیی کرێکارانی تورکیا، لە ماوەی ١١ مانگی ساڵی ٢٠٢١ دا لە باکووری کوردستان و تورکیا دوو هەزار و ١٧ کرێکار گیانیان لەدەستداوە. هەر بەپێی ئامارەکە، زۆرترین گیانلەدەستدانی کرێکاران لە مانگی نیسان تۆمارکراوە کە ٢٥٨ کرێکار بوون.