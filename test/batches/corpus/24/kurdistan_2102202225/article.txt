ئەمڕۆ دووشەممە، ٢١ - ٠٢ - ٢٠٢٢، جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێڕاق بە تۆڕی میدیایی رووداوی راگەیاند، دواکەوتنی پارەی چاودێرانی سندووقەکانی دەنگدان تەنیا چەکی بانکی ماوە و یەکلاییکردنەوەی ئەوەی هەر کەسێک لە چ بانکێک پارەکەی وەردەگرێت.  سەبارەت بە کاتی دابەشکردنی پارەکەش، غەلای گوتی: "پارەکان بۆ گەنجینەکانی سەرجەم  پارێزگاکان نێردراوە و چاوەڕوانن بۆ ئەوەی کاری رێکخستنی بانکەکان رێکبخرێت و بەمنزیکانە دەست بە دابەشکردنی دەکرێت".  هەروەها حەیدەر محەممەد، بەڕێوەبەری لقی هەولێری کۆمسیۆنی باڵای سەربەخۆی هەڵبژاردنەکانی عێراق  بە رووداوی راگەیاند: "هەموو کارەکان ئامادەن رەنگە لە ماوەی ١٠ رۆژی دیکە پارەکە دابەش بکرێت، چاوەڕوانین پارەکەیان بۆ لە بانکەکان دابنرێت و هەر کەسێک بەگوێرەی نزیکترین بانک وەریبگرێت".   عێراق لە یاسای بودجەی گشتی ساڵی ٢٠٢١ دا بڕی ٣٢٧ ملیار و ٥٠٠ ملیۆن دینار "نزیکەی ٢٢٤ ملیۆن دۆلار و ٣٠٠ هەزار دۆلار"ی بۆ کۆمیسیۆنی باڵای سەربەخۆی هەڵبژاردنەکانی تەرخانکرد بۆ سەرپەرشتیکردنی هەڵبژاردنی ١٠ی ئۆکتۆبەری ٢٠٢١.