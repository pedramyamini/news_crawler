ئەمڕۆ چوارشەممە، ٢ی شوباتی ٢٠٢٢، هاوار محەممەد، بەرپرسی بەشی یاسایی دەزگای هەڵبژاردنی پارتی دیموکراتی کوردستان، بە تۆڕی میدیایی رووداوی راگەیاند: "بەپێی لێکدانەوە و زمانی ژمارە بێت بەربژێرەکەی پارتی بۆ پۆستی سەرۆککۆماری عێراق براوەیە و لە رکابەرایەتی بەدەستهێنانی پۆستی سەرۆککۆمار سەردەکەوێت".  هاوار محەممەد گوتیشی: "ئەو لایەنانەی کە لەرۆژی ٧ی شوبات، رۆژی هەڵبژاردنی سەرۆککۆماری عێراق دەنگ بە هۆشیار زێباری دەدەن بریتین لە: پارتی دیموکراتی کوردستان، کە ٣١ کورسی هەیە، رەوتی سەدر ٧٥ کورسی، هاوپەیمانی سەروەریی سوننەکان ٦٧ کورسی و سەربەخۆکان ٥ کورسی، بەو پێیە بێت ژمارەی ئەو پەرلەمانتارانەی دەنگ بە هۆشیار زێباری دەدەن، دەگاتە ١٧٨ پەرلەمانتار".  سەبارەت بە دەنگەکانی بەرهەم ساڵح، کە بەربژێری یەکێتیی نیشتمانیی کوردستانە بۆ پۆستی سەرۆککۆماری عێراق، هاوار محەممەد، دەڵێت: "ئەو لایەنانەی دەنگ بە بەرهەم ساڵح دەدەن بریتین لە یەكێتی نیشتیمانی کوردستان ١٨ کورسی و چوارچێوەی هاوئاهەنگی ٧٨ کورسی، بەو پێیە کۆی گشتی دەنگەکانی بەرهەم ساڵح  دەکاتە ٩٦ دەنگ".  سەبارەت بەو لایەنانەی هێشتا بۆ هەڵبژاردنی سەرۆککۆمار خۆیان یەکلایی نەکردووەتەوە، بەرپرسی بەشی یاسایی دەزگای هەڵبژاردنی پارتی دیموکراتی کوردستان گوتی: "یەکگرتووی ئیسلامی کوردستان، ٤ کورسی بەرەی تورکمانی ١ کورسی، کۆمەڵی دادگەری ١ کورسی، هاوپەیمانیی گەل ١٨ کورسی، ئەلئیشراقە ١٠ کورسی، فراکسیۆنی شەعبی سەربەخۆ ٤ کورسی و بابلیون ٤ کورسی، کە کۆی کورسییەکانیان دەکاتە ٤٢ کورسی، لەگەڵ ١٣ پەرلەمانتاری دیکە، کە هێشتا هەڵوێستیان دیار نییە".  رۆژی ٠٩ - ٠١ - ٢٠٢٢ خولی نوێی ئەنجوومەنی نوێنەرانی عێراق بە سەرۆکایەتیی بە تەمەنترین پەرلەمانتار، کە مەحموود مەشهەدانی بوو، کۆبووەوە، بەڵام لە کاتی دانیشتنەکە مەحموود مەشهەدانی تەندروستی تێکچوو و بە پەلە گەیێندرایە نەخۆشخانە، بۆیە دووەم بە تەمەنترین پەرلەمانتار، کە خالید دەڕاجی بوو سەرۆکایەتی دانیشتنەکەی کرد، لە دانیشتنەکەدا دەستەی سەرۆکایەتیی پەرلەمان هەڵبژێردران و پەرلەمانتارانیش سوێندی یاساییان خوارد.  رۆژی ٣١ی کانوونی دووەمی ٢٠٢٢، سەرۆکایەتی ئەنجوومەنی نوێنەرانی عێراق رایگەیاند ٢٥ کەس لەوانەی خۆیان بۆ پۆستی سەرۆککۆماری عێراق بەربژێرکردبوو، هەموو رێوشوێنەکانی بەربژێرکردنیان یەکلایی بووەتەوە.  وا بڕیارە رۆژی ٧ی شوباتی ٢٠٢٢ سەرۆککۆماری عێراق بە دەنگی ئەندامانی ئەنجوومەنی نوێنەرانی عێراق هەڵبژێردرێت، رکابەرایەتیی بەهێزیش لەسەر ئەو پۆستە لەنێوان هۆشیار زێباری، بەربژێری پارتی دیموکراتی کوردستان و بەرهەم ساڵح، بەربژێری یەکێتی نیشتیمانی کوردستانە.