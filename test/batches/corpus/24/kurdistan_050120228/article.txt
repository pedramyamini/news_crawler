ئەمڕۆ چوارشەممە ٥ - ١ - ٢٠٢٢، عەلی حوسێن، ئەندامی ئەنجوومەنی سەرکردایەتی پارتی دیموکراتی کوردستان بە تۆڕی میدیایی رووداوی راگەیاند، "کۆبوونەوەی مەکتەبی سیاسیی پارتی دیموکراتی کوردستان و یەکێتیی نیشتمانیی کوردستان لە هەولێر لەسەر پرسی ئامادەکردنی یەک پڕۆژەیە بۆ چوونە بەغدا بۆ گفتوگۆکردن لەسەر پێکهێنانی کابینەی نوێی حکومەت و داخوازییەکانی کورد و ئەو خاڵانەی لایەنی کوردستانی داوایان دەکات".  عەلی حوسێن گوتیشی، "ئێمە لە پارتی دیموکراتی کوردستان کارنامەی خۆمان ئامادەکردووە کە تێیدا چەند خاڵێکی تێدایە تایبەتە بە بەشداریی لایەنی کوردستانی و داواکارییەکان و چۆنییەتی بەشداریکردن لە حکومەتی نوێی عێراق، برادەرانی یەکێتیش کارنامەی خۆیان هەیە، لە کۆبوونەوەی ئەمڕۆ تاوتوێی پێشنیازەکانی هەردوولا و تێبینیمان لەسەر کارنامەی یەکدی دەکەین بۆ ئەوەی یەک کارنامە ئامادەبکەین و بتوانین یەکدەنگیمان هەبێت لە بەرامبەر ماف و داواکارییەکانی لایەنی کوردستانی".  بەپێی زانیارییەکانی رووداو، لە شاندی پارتی هەریەک لە هۆشیار زێباری، نازەنین محەمەد وسو، د. عەرەفات کەرەم و د. ئومێد سەباح هەن، لە شاندی یەکێتی نیشتیمانیی کوردستانیش ژمارەیەک لە ئەندامانی مەکتەبی سیاسی و سەرکردایەتی بەشداردەبن.  لایەنە کوردستانییەکان لە هەڵبژاردنی ١٠ی ئۆکتۆبەری ٢٠٢١، ٦٣ کورسییان بەدەستهێنا، پارتی دیموکراتی کوردستان ٣١ کورسی، یەکێتیی نیشتیمانیی کوردستان ١٨ کورسی، نەوەی نوێ ٩ کورسی، یەکگرتووی ئیسلامیی ٤ کورسی، کۆمەڵی ئیسلامی ١ کورسییان.   یەکێتیی نیشتیمانیی کوردستان و پارتی دیموکراتی کوردستان چەند جارێک دەستپێشخەرییان کرد بۆ ئەوەی لایەنە کوردستانییەکان بەیەک کارنامەوە بچنە بەغدا و بەشداریی لە حکومەت بکەن.  بڕیارە رۆژی یەکشەممە ٩ - ١ - ٢٠٢٢، یەکەم کۆبوونەوەی خولی نوێی ئەنجوومەنی نوێنەرانی عێراق بکرێت، بەڵام هێشتا دیار نییە لەو کۆبوونەوەیە کە بەپێی دەستووری عێراق سەرۆک و جێگرانی سەرۆکی ئەنجوومەنی نوێنەرانی عێراق هەڵدەبژرێردرێت، ئەو کارە دەکرێت یان نا، چونکە هێشتا پێکهاتەی سوننە کە پشکی سەرۆکی ئەنجوومەنی نوێنەرانی عێراقیان بەردەکەوێت، یەکلاییان نەکردووەتەوە.  کۆبوونەوەی ئەمڕۆ چوارشەممەی هەردوو حیزب یەکەم کۆبوونەوە دەبێت لە ساڵی نوێدا، دوایین کۆبوونەوەیان رۆژی یەکشەممە ١٩ - ١٢ - ٢٠٢١، لە شاری سلێمانی بوو.  یەکێتیی نیشتمانیی کوردستان، پۆستی سەرۆککۆماری عێراق بە پشکی خۆی دەزانێت، پارتی دیموکراتی کوردستانیش جەخت لەوە دەکاتەوە کە پۆستەکە پشکی کوردە و دەبێت بە یەکدەنگی کەسێک بەربژێر بکرێت.  رۆژی ٢٣ - ١٢ - ٢٠٢١ ئەندامێکی سەرکردایەتیی پارتی دیموکراتیی کوردستان بە تۆڕی میدیایی رووداوی راگەیاند: "پارتی و یەکێتی رێککەوتوون کە چوار لیژنە بۆ پرسی دەستوور، هەڵبژاردن، کۆمسیۆنی باڵای سەربەخۆی هەڵبژاردن، بەشداری کورد لە حکومەتی عێراق و راگەیاندن پێکبێنن".  ئەو ئەندامەی سەرکردایەتیی پارتی، کە نەیویست ناوی بڵاوبکرێتەوە، گوتی: "لیژنەی یەکەم بۆ کاروباری دەستوور، هەڵبژاردن و کۆمسیۆنی باڵای سەربەخۆی هەڵبژاردنە. لە پارتی هەر یەک لە خەسرۆ گۆران و هێمن هەورامی، ئەندامی سەرکردایەتی و زانا مەلا خالید، سەرۆکی فراکسیۆنی پارتی لە پەرلەمانی کوردستان دەبنە ئەندامی لیژنەکە. لە یەکێتیش هەر یەک لە رزگار حەمە، ئەندامی مەکتەبی سیاسی، تەلار لەتیف، ئەندامی سەرکردایەتی و زیاد جەبار، سەرۆکی فراکسیۆنی سەوز لە پەرلەمانی کوردستان دەبنە ئەندام".  کاری لیژنەی دووەمی نێوان پارتی و یەکێتی، بە گوتەی ئەندامەکەی سەرکردایەتیی پارتی: "نووسینەوەی رێککەوتنێکی نوێی ستراتیژییە لە نێوان پارتی و یەکێتی". ئەندامانی لیژنەکەش پێکدێن لە: مەحموود محەممەد و عیزەددین بەرواری و رێبوار یەڵدا، ئەندامانی مەکتەبی سیاسی و پشتیوان سادق، ئەندامی ئەنجوومەنی سەرکردایەتیی پارتی. هەروەها رەفعەت عەبدوڵڵا و عیماد ئەحمەد، ئەندامانی مەکتەبی سیاسی یەکێتیی و پۆڵا تاڵەبانی، بەرپرسی پەیوەندییەکانی یەکێتیی، ئەندامی ئەو لیژنەیە دەبن.  سەبارەت بە لیژنەی سێیەمیش، ئەندامەکەی ئەنجوومەنی سەرکردایەتیی پارتی گوتی: "لیژنەکە پاکێجی کوردستان بۆ بەشداری لە حکومەتی نوێی عێراق ئامادە دەکات". ئەندامانی ئەو لیژنەیەش پێکدێن لە: هۆشیار زێباری و جەعفەر ئێمینکی، ئەندامانی مەکتەبی سیاسیی پارتی و عەرەفات کەرەم، بەرپرسی دۆسیەی عێراق لە بارەگای بارزانی. هەرچی ئەندامانی یەکێتین لە لیژنەکە پێکدێن لە: قوباد تاڵەبانی، ئەندامی مەکتەبی سیاسیی یەکێتی و خالید شوانی، ئەندامی سەرکردایەتی.  لیژنەی چوارەم و کۆتاییش بە گوتەی ئەندامەکەی سەرکردایەتیی پارتی تایبەتە بە پرسی راگەیاندنی هەردوولا، بەرپرس و ئەندامانی مەکتەبی راگەیاندنی هەردوولا کۆدەبنەوە و گفتوگۆ دەکەن، بۆ ئەوەی لەسەر خاڵێکی هاوبەش لەبارەی میکانیزمی کارکردنی راگەیاندنەکانیان بگەنە رێککەوتن.