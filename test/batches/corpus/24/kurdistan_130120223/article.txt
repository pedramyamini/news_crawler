سەرۆکی حکومەتی هەرێمی کوردستان لە تویتێکدا دەڵێت: "سوپاسی حکومەتی ئەڵمانیا دەکەم لە بەرامبەر ئەو سەرکردایەتییەی کە ئەمڕۆ (چوارشەممە) بۆ درێژکردنەوی ماوەی ئەرکی وەزارەتی بەرگریی وڵاتەکەی لە عێراق نیشانیدا. "  کابینەی ئۆلاف شۆڵتز رۆژی چوارشەممە، بڕیاریدا تاوەکو ٣١ی تشرینی یەکەمی ٢٠٢٢، ٥٠٠ سەربازی ئەڵمانی لە هەرێمی کوردستان و عێراق بمێننەوە، بەڵام بڕیاریدا ئەرکی هێزەکانی لە سووریا و رۆژئاوای کوردستان کۆتایی پێبهێنێت.  بەگوێرەی بڕیارێکی پەرلەمانی ئەڵمانیا، بڕیاربوو ٣١ی ئەم مانگە ئەرکی هێزەکانی ئەو وڵاتە لە هەرێمی کوردستان و عێراق کۆتایی بێت.  بۆ جێبەجێکردنی بڕیارەکەی کابینەی ئۆلاف شۆڵتز، پێویست دەکات بڕیارەکە لە بۆندستاگ، واتە پەرلەمانی فیدراڵیی ئەو وڵاتە، پەسندبکرێت.  مەسرور بارزانی دەڵێت: "پاڵپشتیی ئەڵمانیا لە ساڵی ٢٠١٤ هاوکاری پێشمەرگەکانمانی کرد لە بەرپەرچدانەوەی گرووپە تیرۆرستەکە. داعش هێشتاش هەڕەشەیەکی گەورەی هاوبەشە و داواکارم لە پەرلەمانی ئەڵمانیا ماوەکە نوێبکاتەوە. "  بڕیاری درێژکردنەوەی ماوەکە دوای سەردانی کرستینە لامبرێشت، وەزیری بەرگریی ئەڵمانیا بۆ هەرێمی کوردستان و عێراق هات کە لەگەڵ سەرۆکی هەرێمی کوردستان و سەرۆکوەزیرانی عێراق کۆبووەوە.  رۆژی چوارشەممە نێچیرڤان بارزانی، سەرۆکی هەرێمی کوردستان لە تویتێکدا پێشوازیی لە بڕیارەکە کرد.  سەرۆکی هەرێمی کوردستان لە تویتەکەیدا گوتی: "پێشوازی و ستایشی بڕیاری کابینەی ئەڵمانی دەکەم بۆ درێژکردنەوەی ماوەی مانەوەی هێزەکانی لە عێراق، هیواداریشم کە بۆندستاگ [پەرلەمانی فیدراڵیی ئەڵمانیا] هەمان بڕیار بدات".  نێچیرڤان بارزانی هەروەها گوتیشی: "داعش هێشتا هەڕەشەیە بۆ سەر ئاشتی و ئاسایشی نێودەوڵەتی و بەردەوامبوونی هەوڵی پێکەوەیی بۆ رووبەڕووبوونەوە و ریشەکێشکردنی تیرۆر پێویستە".  وەزارەتی بەرگریی ئەڵمانیا لە چوارچێوەی هاوپەیمانیی نێودەوڵەتیی دژی داعش مەشق و راهێنان بە پێشمەرگە و هێزە ئەمنییەکانی عێراق دەکات.  هەروەها فڕۆکەی چاودێری بۆ کۆکردنەوەی زانیاریی هەواڵگری لە ئاسمانەوە دابیندەکات، ئەوەش وێڕای بەردەستکردنی ئەو فڕۆکانەی کە لە ئاسمانەوە تانکیی سووتەمەنیی فڕۆکە شەڕکەرەکانی هاوپەیمانیی نێودەوڵەتی پڕدەکەنەوە. زۆربەی سەربازانی ئەڵمانیا لە عێراق، لە هەرێمی کوردستان جێگیر کراون.  بەگوێرەی ئانالینا بێربۆک، وەزیری دەرەوە و کرستینە لامبرێشت، وەزیری بەرگریی ئەڵمانیا، سوپای وڵاتەکەیان لە هەرێمی کوردستان و عێراق ئەرکیان دابینکردنی "پڕکردنەوەی سووتەمەنی لە ئاسمانەوە، گواستنەوەی ئاسمانی، چاودێریی ئاسمانی"،  دەبێت، لەگەڵ بەرزکردنەوەی توانای هێزە ئەمنییە خۆجێییەکان.  فڕۆکە هەواڵگرییە سەربازییەکانی ئەڵمانیا لە سووریا و رۆژئاوای کوردستان تاوەکو ئاداری ٢٠٢٠ بەردەوام بوون لە کۆکردنەوەی زانیاری و هاوئاهەنگیکردن لەگەڵ ناوەندی بڕیاردانی هاوپەیمانیی نێودەوڵەتیی دژی داعش. رۆژی چوارشەممە، کابینەی ئۆلاف شۆڵتز، بڕیاریدا سووریا لە لیستی ئەو وڵاتانە لاببات کە فڕۆکەکانی دەتوانن ئۆپەراسیۆن تێدا بکەن.