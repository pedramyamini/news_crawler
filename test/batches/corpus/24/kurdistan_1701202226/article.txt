بڕیارە رۆژی سێشەممە، ١٨ کانوونی دووەمی ٢٠٢٢، لەژێر چاودێری مەسرور بارزانی، سەرۆکی حکومەتی هەرێمی کوردستان و بە ئامادەبوونی وەزیری کارەبا و پارێزگاری دهۆک، وەزارەتی کارەبا پرۆژەیەکی کارەبا لە پارێزگای دهۆک بکاتەوە.  وەزارەتی کارەبای هەرێمی کوردستان لە راگەیێندراوێکدا ئاماژە بەوە دەکات، "پرۆژەی دانان و بەستنی هێڵی ٣٣ کەی ڤی کەلەکچی - قەسرۆک لە پارێزگای دهۆک بە گوژمەی یەک ملیار و ٦٠٩ ملیۆن دینار جێبەجێکراوە.  وەک وەزارەتی کارەبا ئاماژەی پێداوە، "ئەو پرۆژەیە لە چوارچێوەی پرۆژەیەکی فراوانی کارەبای کەلەکچی - قەسرۆک، دارەتوو - بەردەرەش، فایدە - شاریە دێت کە بەتێچووی هەشت ملیار و ٨١٤ ملیۆن دینار لەلایەن کۆمپانیای شاراوە جێبەجێکراوە. "  وەزارەتی کارەبا لە راگەیێندراوەکەیدا ئەوەشی خستووەتەڕوو، "پرۆژەکە بەشێکی باشی بار زۆری سەر وێستگەکان، گرفتی ڤۆڵتییە، پچڕانی کارەبا و نەهاتنی کارەبای پێویست بۆ تەواویی دەڤەرەکە چارەسەر دەکات. "