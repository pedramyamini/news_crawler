ئەمڕۆ یەکشەممە، ١٦ - ١ - ٢٠٢٢، سەردار یەحیا، قایمقامی قەزای شێخان بە تۆڕی میدیایی رووداوی راگەیاند: "کاژێر نزیکەی ١١ی شەوی شەممە سێ رۆکێت ئاڕاستەی بنکەی سەربازیی تورکیا لە ناحیەی زێلکان کران، مووشەکەکان لە دەوروبەری گوندی گوداد کەوتوونەتە خوارەوە و سێ کیلۆمەترێک لە بنکە سەربازییەکەوە دوورە، بەڵام هیچ زیانێکی گیانی و ماڵی نەبووە".  سەردار یەحیا گوتیشی: "ئەوە چەند جارێکە هێرش دەکرێتە سەر ئەو بنکەیە و بەپێی زانیارییەکانی ئێمە مووشەکەکان لە گوندەکانی باشیکەوە ئاڕاستەکراون".  گوندی گوداد ٥ کیلۆمەتر لە سەنتەری قەزای شێخان دوورە و ٨٠٠ کەسی تێدا دەژی. ساڵی رابردوو چەند جارێک مووشەکی ئەو گرووپانەی ناوە ناوە هێرشدەکەنە سەر بنکە سەربازییەکە، لە دەوروبەری گوندەکە کەوتوونەتە خوارەوە و جارێکیان مووشەکەکان لە نێو گوندەکە کەوتنە خوارەوە. مانگی نیسانی ٢٠٢١ هێرشەکان برینداریشی لێکەوتووە، کە کچێکی تەمەن ١٢ ساڵان بوو.