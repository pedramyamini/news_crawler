فەرهاد دۆڵەمەری، پەیامنێری رووداو لە شوێنی خۆپێشاندانەکە بوو و رایگەیاند: ئێوارەی ئەمڕۆ سێشەممە ١١ - ٠١ - ٢٠٢٢، ژمارەیەک لە خاوەن پێشانگەکانی ئۆتۆمبێل و کڕیارانی ئۆتۆمبێل لەسەر شەقامی ١٠٠ مەتریی هەولێر گردبوونەوە.  بە گوتەی خاوەن پێشانگەکانی ئۆتۆمبێل و کڕیارانی ئۆتۆمبێل، ئەوان ناڕازین لە گرێبەستی ئەلیکترۆنی، کە بەهۆیەوە بازاڕیان نەماوە و ناتوانن کار بەو بڕیارە بکەن.  یەکێک لە خاوەنی پێشانگەکانی ئۆتۆمبێل، قسەی بۆ پەیامنێری رووداو کرد و گوتی، "بەهۆی گرێبەستی ئەلیکترۆنییەوە بازاڕمان نەماوە، ئێمە ناتوانن خاوەنی بانگ بکەین تاوەکو گرێبەستی ئەلیکترۆنیان لەگەڵ بکەین، هەروەها لە بەڕێوەبەرایەتیی هاتووچۆش مامەڵەکانمان بەبێ گرێبەستی ئەلیکترۆنی ناڕوێنن".  بەپێی نووسراوی ژمارە ٨٢٥ی وەزارەتی ناوخۆی هەرێمی کوردستان، کە رۆژی ١٠ - ١ - ٢٠٢٢ بە واژۆی وەزیری ناوخۆی هەرێمی کوردستان دەرچووێنراوە، رێنوێنیی ژمارە ٣ی ساڵی ٢٠٢١ی تایبەت بە رێکخستنی کاری کۆمپانیاکانی هاوردەکردن و گواستنەوە و فرۆشتنی ئۆتۆمبێل هەموارکراوەتەوە.  بەپێی هەموارە نوێیەکە ئەو گرێبەستانەی پێش ٢ - ١ - ٢٠٢٢ کراون، لە بەڕێوەبەرایەتییەکانی هاتووچۆ کاریان پێدەکرێت و پەسند دەکرێن، هەروەها ئەو ئۆتۆمبێلانەی بەهۆی نەبوونی گرێبەستی ئەلیکترۆنی سزای دواکەوتنیان کەوتووەتە سەر، لەو سزایانەی لە رۆژی ٢ - ١ - ٢٠٢٢ تاوەکو ١٥ - ٣ - ٢٠٢٢ لەسەریان هەیە دەبەخشرێن.  هەروەها بەگوێرەی هەموارەكە پێویستە كۆمپانیا و پێشانگەكانی ئۆتۆمبێل تاوەکو ١٥ی ئاداری ساڵی ٢٠٢٢ خۆیان تۆمار بكەن، بەپێی رێنوێنیی ژمارە ٣ی ساڵی ٢٠٢١.   لە هەموارە نوێیەکەی وەزارەتی ناوخۆدا ئاماژە بەوەدراوە، ئەو كۆمپانیا و پێشانگەیانەی ئۆتۆمبێل، کە كێشەی باج یان خاوەندارێتی یان كێشەی گرێبەستیان هەیە كۆدیان پێدەدرێت و پێویستە تاوەکو رۆژی ٣١ی ١٢ی ٢٠٢٢ ئەو كێشانە لەگەڵ لایەنی پەیوەندیدار لە حكومەت چارەسەر بكەن.  فازل حاجی، گوتەبێژی هاتووچۆی هەولێر لەبارەی هەمواری رێنوێنییەکانەوە بە تۆڕی میدیایی رووداوی گوت: "زۆر شتی تێدا گۆڕاوە".  سەبارەت بەو بڕە پاریەیەی بۆ گرێبەستی ئەلیکترۆنی وەردەگیرێت، گوتی: "لەم رێنماییە هیچ بڕە پارەیەک دیارینەکراوە بۆ ئەوەی لەکاتی کڕین و فرۆشتن وەربگیرێت، ئەوە پەیوەندیی بە پێشانگە و کۆمپانیاکانەوە هەیە. هەیانە ٢٥ هەزار دینار وەردەگرێت، هەشە ١٠٠ دۆلار وەردەگرێت، لە رێنمایی پێشتریش هەروا بووە".  رێنوێنیی تۆمارکردنی گرێبەستی ئەلیکترۆنی کە سەرەتای ساڵی ٢٠٢٢ چووە واری جێبەجێکردنەوە رووبەڕووی رەخنەی زۆر بووەوە و بەشێک لە خاوەن پێشانگە و کۆمپانیاکانی کڕین و فرۆشتن ناڕەزایەتیی خۆیان لەو بارەیەوە دەربڕی و دواتر وەزیری ناوخۆ لەگەڵ بەڕێوەبەری گشتیی هاتووچۆی پارێزگاکانی هەرێمی کوردستاندا کۆبووەوە و رێنوێنییەکان هەموارکران.