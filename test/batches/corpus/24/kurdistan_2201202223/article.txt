رۆژی شەممە ٢٢ - ١ - ٢٠٢٢ وەزارەتی پەروەردەی هەرێمی کوردستان راگەیێنراوێکی بڵاوکردەوە و دەڵێت، بەمەبەستی پاراستنی سەلامەتی گیانی  مامۆستایان و قوتابییان و خوێندکاران لە دابەزینی پلەکانی گەرمی  پاش هەڵسەنگاندنی وەزارەتی گواستنەوە و گەیاندن / بەڕێوەبەرایەتی گشتیی کەشناسی و بومەلەرزەزانی هەرێمی کوردستان، بڕیارماندا:   یەکەم: لە سەرجەم ناوەندەکانی خوێندنی (حکومی - ناحکومی) پشوو دەبێت تا رۆژی یەکشەممە ٣٠ - ١ - ٢٠٢٢ واتا رۆژی یەکشەممە پشوو دەبێت.   دووەم: ئەو هەڵسەنگاندن و تاقیکردنەوانەی  وەرزی یەکەم کە ئەنجام نەدراون لە رۆژی دووشەممە ٣١ - ١ - ٢٠٢٢ دەستپێدەکرێتەوە، کارگێڕی ناوەندەکانی خوێندن خشتەی ئەو تاقیکردنەوانەی کەماون بۆ قوتابیان و خوێندکاران رادەگەیێنن بەمەرجێک بەیانیان لە کاتژمێر ٩: ٣٠ی بەیانی دەستپێبکات، پاش ئەنجامدانی ئەو تاقیکردنەوانەی کە ماون خوێندنی وەرزی دووەم دەستپێدەکات.   سێیەم: قوتابخانەکانی (سابیس) و (نێودەوڵەتییەکان) و (بیانییەکان) کە پرۆگرامی تایبەتیان هەیە دەتوانن تا وادەی ئاماژەپێکراو بە شێوازی خوێندنی ئۆنلاین بەردەوام بن.  چوارشەممە: ئەنجوومەنی وەزارەتی پەروەردە بۆ قەرەبووکردنەوەی ماوەی لەدەستچوو، ساڵنامەی خوێندن هەمواردەکاتەوە.  بەڕێوەبەری کەشناسی و بوومەلەرزەزانیی سلێمانی رایدەگەیێنێت، بەپێی پێشبینییەکان لە چەند رۆژی داهاتوودا شەپۆلێکی دیکەی بەفر و باران زۆربەی ناوچەکانی هەرێمی کوردستان دەگرێتەوە و پلەکانی گەرماش روو لە دابەزین دەکەن.   ئەمساڵ ٢٥١.٤ ملیمەتر باران لە سنووری سلێمانی باریوە. بەپێی پێشبینییەکان، لە رۆژی دووشەممەوە شەپۆلێکی دیکەی بەفر و باران ناوچەکانی هەرێمی کوردستان دەگرێتەوە و زیاتر کاریگەریی لەسەر ناوچەکانی دهۆک و بەشێک لە پارێزگای هەولێر دەبێت.  هاوکات لە سنووری پارێزگای هەڵەبجە هێشتا رێگەی بەشێک لە گوندەکان ماون خاوێن بکرێنەوە، بە سەتان گوندیش لە قەزاکانی پێنجوێن، شارباژێڕ و ماوەت بەفر بووە بە ئاستەنگ لەبەردەم رێگەی هاتووچۆیاندا.  هەروەها بەهۆی بەستنی شەقامەکان و دابەزینی پلەی گەرما، لە پێنجوێن دوو رۆژ پشوو راگەیێندرا، قایمقامی شارەکەش دەڵێت، هاتووچۆ زۆر زەحمەتە لە شەقامەکاندا. هاوکات پارێزگای هەڵەبجە و ئیدارەی راپەڕینیش بە هەمان هۆکار، رایانگەیاند، سبەی دەوامی فەرمانبەران لە کاژێر ٠٩: ٣٠ بەیانییەوە دەستپێدەکات.