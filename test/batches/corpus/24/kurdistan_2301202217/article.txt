رۆژی یەکشەممە ٢٣ - ١ - ٢٠٢٢ ئومێد خۆشناو، پارێزگاری هەولێر لە دیوانی پارێزگا پێشوازیی لە چۆی کوان ژین، کۆنسوڵی گشتیی کۆریای باشوور لە هەولێر کرد.  مەبەستی سەردانەکەی کۆنسوڵی کۆریای باشوور بۆ ماڵئاوایی کردن بووە و لە چەند رۆژی داهاتوودا وڵاتەکەی کۆنسوڵی نوێ دەستنیشان دەکات.   بەپێی راگەیێنراوێکی کۆبوونەوەی نێوانیان کە پارێزگاری هەولێر بڵاوی کردووەتەوە، چۆی کوان ژین سوپاسی ئیدارەى پارێزگای هەولێر کرد بۆ ئەو پەیوەندی و هەماهەنگی و هاوکاری و ئاسانکارییانەی لە ماوەی رابردوودا پێشکەشى کراوە.  کۆنسوڵی کۆریای باشوور ئاماژەی بەوەداوە کە خۆشترین کاتەکانی ژیانی لە سێ ساڵی رابردوو لە هەولێر بووە و دەشڵێت "له ماوەى ئەو سێ ساڵەى كه له هه‌ولێر ژیاوم هەرگیز هەولێر و دۆستانى ئەوشارە لە بیرناکەم و بۆ هەمیشە هەولێر لەدڵمدا دەمێنێتەوە، ئەمڕۆش زۆر دڵگرانم کە جێتان دەهێڵم. "  لە ماوەی چەند ساڵی رابردوودا کۆنسوڵی کۆریای باشوور لە بواری سیاسی، کولتووری و هونەری خزمەتی بە پارێزگای هەولێر کردووە، ئومێد خۆشناو رایگەیاند "لە ماوەى ١٧ ساڵى پەیوەندییەکانمان لەگەڵ کۆریای باشوور، بەڕێزتان سەلماندتان کە بەهەق دۆستى ئێمەن، لە لایەک دڵگرانین بە ماڵئاوایی کردنتان و لەلایەکى دیکەوە ھیوای سەرکەوتنتان بۆ دەخوازین لە ئەرک و کارە نوێیەکەتان. "  پارێزگاری هەولێر بە کۆنسوڵی کۆریای باشووری گوتووە "هەولێری پایتەخت هەمیشە تۆى وەک کەسێکى خۆشەویست لەیاد دەبێت، خوازیارین لەگەڵ کونسوڵى نوێى وڵاتەکەتان کاری ھاوبەشی گرنگ و پێویست ئەنجام بدەین، ئێمە شانازی بە پەیوەندییەکانمان دەکەین لەگەڵ گەلی کوریای باشوور کە نزیکایەتیەکى زۆرى کولتوور و فەرهەنگی و خاڵى هاوبەشی زۆر لە نێوانماندا هەیە، پەرەپێدانى زیاتر بەم هاوبەشییەی نێوانیشمان یەکێک لە هۆکارەکانى بەڕێزتان بوون. "  لە بەشێکی دیکەی قسەکانیدا پارێزگاری هەولێر رایدەگەیێنێت، ئومێد دەکەین لەداهاتوودا لەگەڵ کۆنسوڵى نوێ هەمان پەیوەندی و دۆستایەتیمان هەبێت لە پێناو تۆکمەترکردنى ئەم دۆستایەتییە و گەشەپێدانی زیاتر بە پەیوەندییە ئابووری و بازرگانییەکانی نێوان هەرێمى کوردستان و کۆریاى باشوور.  لەدوای کۆتاییهاتنی کۆبوونەوە ئومێد خۆشناو، پارێزگاری هەولێر وەک رێزلێنان و یادەوەرى ئیدارەی پارێزگای هەولێر دیارییەکی پێشکەشی کۆنسوڵی کۆریای باشوور کرد.   چۆی کوان ژین، کۆنسوڵی گشتیی کۆریای باشوور لە هەرێمی کوردستان رۆژی ١٤ - ٤ - ٢٠٢١ بە مەبەستی گەیاندنی خەڵات و بڕوانامەی لێهاتوویی وەزیری دەرەوەی وڵاتەکەی سەردانی تۆڕی میدیایی رووداوی کرد، کە بەناوی (خەڵاتی رێزلێنانی لێهاتوویی بۆ تۆڕی میدیایی رووداو) هاتووە و واژۆی چۆنگ یۆوا یەنگ، وەزیری دەرەوەی کۆریای لەسەرە.  کۆنسوڵی گشتیی کۆریای باشوور، لە رووداو بەو بۆنەیەوە گوتارێکی پێشکێشکرد، کە ستایشی کارە میدیاییەکانی تۆڕی میدیایی رووداوی کرد و گوتی "رووداو لە هەموو جیهان بەنێوبانگە". هەروەها گوتیشی "رووداو رۆڵێکی گرنگ و کاریگەری گێڕا لە بەهێزکردنی پەیوەندیی دووقۆڵیی نێوان کۆریا و کوردستان".