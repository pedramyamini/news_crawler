بەپێی راپۆرتی کۆڵبەرنیوز، لە ماوەی ساڵەکانی ٢٠١٢ تاوەکو ٢٠٢١ لە ناوچە سنوورییەکان ٥٤٧ کۆڵبەر کوژراون و زیاتر لە هەزار و ٦١ کۆڵبەریش بریندار بوون.  بەپێی راپۆرتەکە، ساڵی ٢٠١٩ زۆرترین کۆڵبەر کوژراون، کە ٨٠ کۆڵبەر بوون، ساڵی ٢٠١٤ ش بە کوژرانی ٣٤ کۆڵبەر کەمترین کۆڵبەر گیانیان لەدەستداوە.  بۆ برینداربوونی کۆڵبەرانیش، دیسان ساڵی ٢٠١٩ بە برینداربوونی ٢٦٣ کۆڵبەر زیاترین و ساڵی ٢٠١٢ ش بە برینداربوونی ٢٩ کۆڵبەر کەمترین ژمارەی برینداربوون تۆمارکراوە.  ژمارەی کوژران و برینداربوونی کۆڵبەرەکان لە ساڵی ٢٠١٧ لە ناکاو زۆر بەرز بووەتەوە،  واتە دوای ئەوەی گەمارۆکان بەسەر ئێراندا سەپێندرانەوە و دۆخی ئابووریی ئێران رووی لە داتەپین کرد.  لە ساڵی ٢٠١٦ دا ١٢٢ کۆڵبەر کوژراون و بریندار بوون، بەڵام ساڵی ٢٠١٧ ئەم ژمارەیە بۆ ٢٢٠ کۆڵبەر بەرز بووەتەوە و بەردەوام رووی لە هەڵکشانیش بووە.  کۆڵبەرەکان بەشی زۆریان بەهۆی تەقەی هێزە سەربازییەکانی ئێرانەوە بریندار دەکرێن یان دەکوژرێن، بەڵام ساڵانە ژمارەیەک لەوان بەهۆی کەوتنە خوارەوە لە بەرزاییەکان، رەقبوونەوە، وەرگەڕانی ئۆتۆمبیل و مینەوە گیانلەدەست دەدەن یان بریندار دەبن.  کۆڵبەرەکان بەهۆی دۆخی خراپی ئابووری، نەبوونی هەلی کار لە رۆژهەڵاتی کوردستان و بۆ دابینکردنی بژێوی ژیان روو لە ناوچە سنوورییەکان دەکەن.   پێشتر تەنیا دانیشتوانی ناوچە سنوورییەکان کۆڵبەرییەکان دەکرد، بەڵام لەم ساڵانەی دواییشدا خەڵکی ناوچە و شارەکانی دوور لە سنووریش روو لەو ناوچە سنوورییانە دەکەن.، کە دەرفەتی کۆڵبەری تێدایە.  حکومەتی ئێران کۆڵبەری وەک کارێکی قاچاخ لە قەڵەم دەدات و هۆشداری داوە هەر کەس لە هێڵی سنوور نزیک بێتەوە، تەقەی لێدەکات.   بەپێی یاسای هەڵگرتنی چەک لە ئێران، هێزە سەربازییەکان نابێت بە مەبەستی کوشتن تەقە لە کۆڵبەرەکان بکەن.