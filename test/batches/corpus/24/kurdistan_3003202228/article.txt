حوسێن كاچماز، پەرلەمانتاری فراکسیۆنی هەدەپە له كۆنگره‌یه‌كی رۆژنامەڤانیدا لە په‌رله‌مانی توركیا، له‌باره‌ی دۆزینه‌وه‌ی ته‌رمی مێرمنداڵێكی تەمەن ١٦ ساڵان بەناوی موحەڕەم ئاکسەم له چۆڵه‌وانییه‌كی شارۆچکەی ئه‌یوبییه‌ی سەر بە پارێزگای رووها لە باکووری کوردستان، رایگەیاند ته‌رمی مێرمنداڵەکە له‌و ناوچه‌یه دۆزراوەتەوە كه گۆڕه‌پانی مه‌شقی ته‌قه‌کردنی پۆلیسی هێزی تایبه‌ته و گوتی: "ئه‌م ناوچه‌یه له ٢٠٠٥ ـه‌وه وه‌ك گۆڕه‌پانی مه‌شقی ته‌قه‌کردن به‌كارده‌هێندرێت".  ئەو پەرلەمانتارەی هه‌ده‌په راشیگه‌یاند: "هەر لەم ناوچەیە رێوشوێنی ئەمنی پێویست تێیدا نەگیراوەتەبەر، بۆیە پێویسته گۆڕه‌پانی مه‌شقی ته‌قه‌کردن له ناوچه‌كانی نیشته‌جێبوون دوور بخرێنه‌وه".  بەگوێرەی راپۆرتێکی کۆمەڵەی مافی مرۆڤ لە تورکیا، لە ماوەی ١٠ ساڵدا ٣٠٠ منداڵ بەهۆی بڕیارەکانی قەدەخەکردن، راگەیاندنی ناوچەیی ئەمنی، شەڕ و پێکدادان و هێرشە سەربازییەکان و رووداوی هاوشێوەیەوە گیانیان لەدەستداوە.   لێکۆڵینەوەکانی پۆلیس دەریخستووە، موحەررەم ئاکسەم - ی تەمەن ١٦ ساڵ لەو کاتەدا گوللەیەکی بەرکەوتووە کە هێزەکانی پۆلیس مەشقی تەقەکردنیان کردووە و مەشقەکە کاژێر ١٥: ٠٨ خولەکی هەمان رۆژ کراوە، راپۆرتە پزیشکییەکانیش ئاماژە بەوە دەکەن مێردمنداڵەکە لەو کاتەدا کوژراوە.