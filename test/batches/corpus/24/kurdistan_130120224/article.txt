فازڵ حاجی، گوتەبێژی پۆلیسی هاتووچۆی هەولێر بە تۆڕی میدیایی رووداوی راگەیاند، بەهۆی لافاوەوە، ئاستەنگ بۆ زۆربەی شەقامەکانی هەولێر دروستبووە، بەتایبەتی نزیک فڕۆکەخانە، هەندێ شوێنی رێگەی کۆیە، ٣٠ مەتری و ١٠٠ مەتری، بەڵام هیچ رێگەیەک دانەخراوە و داوا لە شۆفێران دەکات بۆ کاری زۆر پێویست نەبێ نەیەنە دەرەوە.  فازڵ حاجی گوتی: " سناپچاتەر و تیکتۆکەرەکان بەهۆی تۆمارکردنی ڤیدیۆی باران قەرەباڵغیان لە شەقامەکان دروستکردووە، ئەمە مەترسییە بۆ سەر ژیانیان و داوایان لێدەکەین نەچنە ئەو شوێنانەی ئاستی ئاو تێیدا بەرزە".  سەرکەوت کاڕەش، گوتەبێژی پۆلیسی بەرگریی شارستانی هەولێر بە رووداوی گوت: "تاوەکو ئێستا هیچ زیانێکی گیانی نەبووە، تیمەکانیشمان دەرچوون و لە ئامادەباشیدان، هەر هاونیشتمانییەکیش پێویستی بە هاوکاری هەبوو، با پەیوەندیمان پێوە بکات".  بەڕێوەبەرایەتی کەشناسی و بوومەلەرزەزانی هەرێمی کوردستان، پێشبینی دەکات بارانبارین ئەمڕۆ بەردەوامبێت. ئەژێ چەتۆ، بەرپرسی راگەیاندنی کەشناسی و بوومەلەرزەزانی هەرێمی کوردستان بە رووداوی گوت: "بارانبارین بەشێوەی پچڕپچڕ بەردەوامدەبێت و هەندێ کات دەبێتە لێزمەباران، شەپۆلەکە سنووری گەرمیانیش دەگرێتەوە و پێشبینی دەکرێت لە ناوچە شاخاوییەکانیش باران ببارێت".  بەیانی ئەمڕۆ پێنجشەممە، بەڕێوەبەرایەتی گشتیی پەروەردەی هەولێر لە راگەیێنراوێکدا گوتی: "بەهۆی ئەو بارانە بەخوڕەی بەرەبەیانی ئەمڕۆ، بۆ پاراستنی گیان و سەلامەتی قوتابییان و مامۆستایان بڕیارماندا تاقیکردنەوەی ئەمڕۆ دوابخرێت بۆ رۆژی شەممە و ئەمڕۆ تاقیکردنەوەکان لە سنووری بەڕێوەبەرایەتی گشتییمان جگە لە حەوزی سۆران نەکرێن. "