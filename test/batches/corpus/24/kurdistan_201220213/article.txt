نەتەوە یەکگرتووەکان لە راگەیێندراوێکدا بڵاویکردووەتەوە، حکومەتی فەرەنسا بڕی ٤٧٩ ملیۆن دۆلار بۆ ئەو خەڵکە تەرخاندەکات کە لەم ماوەیەدا گەڕاونەتەوە ناوچەکانی خۆیان لە شنگال و بەعاج "بۆئەوەی خانوو و ژیانیان بونیادبنێنەوە". ئەوەش لە کاتێکدایە کە زیانبەرکەوتنی ژێرخان و لەنێوچوونی موڵک و ماڵی خەڵکی پاڵنەرێکی سەرەکی بووە کە وایکردووە ئاوارەکان لە ماوەی چەندین ساڵی رابردوودا ئامادە نەبن بگەڕێنەوە شوێنەکانی خۆیان.  نەتەوە یەکگرتووکان دەڵێت، یارمەتییەکەی فەرەنسا لە کاتی خۆیدایە و بەکاردەهێندرێت بۆ باشکردنی دۆخی ژیانی نزیکەی ٢٧ هەزار کەس، ئەوەش لە رێگەی پێشکێشکردنی یارمەتیی یاسایی بۆ ٢٠٠ خێزان و نۆژەنکردنەوەی دوو قوتابخانە.  نەتەوە یەکگرتووەکان ئاماژە بەوەش دەکات، ئەو هەنگاوەی فەرەنسا دەبێتە یارمەتیدەرێک بۆئەوەی ئاوارەی زیاتر لە کامپەکان و شارەکانی دیکەوە بگەڕێنەوە شوێنی خۆیان، بەتایبەتی کاتێک بۆیان رووندەبێتەوە کە دەرفەتی خوێندن بۆ منداڵەکانیان رەخساوەتەوە. لە هەمان کاتدا، خێزانەکان دەزانن کە پاڵپشتیی یاساییان دەکرێت بۆئەوەی داوای قەرەبوو بکەن لە بەرامبەر ئەو زیانەی پێیان گەیشتووە و ئەو ماڵ و موڵکەی لەدەستیانداوە.  هاوکات ئێریک چێڤالیەر، باڵیۆزی فەرەنسا لە عێراق گوتی، "لەگەڵ خەڵکی عێراقین و لەگەڵیان دەمێنینەوە لە ئاوەدانکردنەوەی ئەو ناوچانەی کە لە دەستی داعش رزگارکراون. دابینکردنی پێداویستییەکان بۆ گەڕانەوەی ئاوارەکان پێویستە، بەتایبەتی لە شنگال و بەعاج".  رێکخراوی نەتەوە یەکگرتووەکان لە ساڵی ٢٠١٦ وە دەستی بە هەنگاوەکانی تایبەت بە ئاوەدانکردنەوەی شنگال و لە ساڵی ٢٠٢٠ ـەوە دەستی بە کارەکانی تایبەت بە ئاوەدانکردنەوەی بەعاج کردووە؛ ئەو لایەنانەی تاوەکو ئێستا یارمەتیی نەتەوە یەکگرتووەکانیان داوە بۆ سەرکەوتنی لەو کارەدا بریتین لە یەکێتیی ئەوروپا، ویلایەتە یەکگرتووەکانی ئەمریکا و ژاپۆن.  نەتەوە یەکگرتووەکان ئاماژە بەوە دەکات کە بە سوودوەرگرتن لە پاڵپشتیی ئەو وڵات و رێکخراوانە، هەوڵدەدات یارمەتیدەری ئاوارەکان بێت بۆ دروستکردنەوە و نۆژەنکردنەوەی خانووەکانیان و رەخساندنی دەرفەتی کار بۆ گەنجەکانیان.