ژمارەیەک چەکداری داعش هێشتا لە دەوروبەری گرتووخانەی غوێڕان خۆیان حەشار داوە. ئەوان ناوە ناوە هێرشدەکەنە سەر هێزەکانی سووریای دیموکرات. دانیشتووانی ژمارەیەک لە گەڕەکەکانی دەوروبەری گرتووخانەکە لە شەوی پێنجشەممە لەسەر هەینی ئاوارەبوون.   بەرپرسانی خۆجێیی باس لە ئاوارەبوونی نزیکەی چوار هەزار کەس لە نزیک گرتووخانەکە دەکەن. فڕۆکەکانی هاوپەیمانانیش بە هەڕەمەکی ناوچەکەیان بۆردووماندەکرد بۆیە ناچار بووە ماڵەکەی چۆڵ بکات. شایەتحاڵێکی دیکە باسی لەوەکرد کە سێ داعشی بینیوە کە بە شێوەزاری عێراقی قسەیان کردووە.   رۆژی پێنجشەممە زیاتر لە ١٠٠ چەکداری داعش هەڵیانکوتایە سەر گرتووخانەی غوێران، شەڕ و رووبەڕووبوونەوە تاوەکو رۆژی شەممە بەردەوامبوو. چەکداران دەیان دیلی داعشیان ئازادکرد، نزیکەی ٢٠٠ یان لەلایەن شەڕڤانانەوە دەستگیرکرانەوە.  بەگوتەی فەرهاد شامی، گوتەبێژی هەسەدە، تەنیا لە رووبەڕووبوونەوەکەی رۆژی شەممە، ٢٢ چەکداری داعش کوژراون، ١٧ شەڕڤانیش گیانیان لەدەستداوە.   بەگوتەی شایەتحاڵان کە بەریەککەوتنیان لەگەڵ چەکدارەکان هەبووە، داعشەکان خەڵکی عێراقبوونە و بە شێوەزاری عێراقی قسەیان کردووە، هەر کوردێک یاخود سەربازێکیشیان دەستکەوتبایە دەستیان لێ نەدەپاراست.  شایەتحاڵێک دەڵێت، "نزیکەی ٣٠ چەکدار لەنێوان ئێمە و ماڵەکانمان بڵاوکرانەوە، من ئەمەم بەچاوی خۆم بینی. بە منیان گوت قسە بکەی تۆ و خێزانەکەت دەکوژین. بە شێوەزاری عێراقی قسەیان دەکرد. عێراقی بوون. مۆبایلەکانیان لێوەرگرتین، دوایی لەسەر سەقفی خانوو دۆزیمانەوە کە زەنگیان لێدەدا. چوومە سەر خانووەکە ببینم ئاخۆ لەوێ ماون، بینیم تانکی ئاوەکە قوپابوویەوە، چونکە لەسەری دانیشتبوون بەرلەوەی لە ناوچەکەمان بڕۆن".  شایەتحاڵێکی دیکە دەڵێت، "بەسەر ماڵەکانیاندا، هەرکەسێک سەرباز یاخود کوردبا دەیانکوشت، من زۆرم بەچاوی خۆم نەبینی بەڵام گوێبیستی بووین بەمشێوە بوو، فڕۆکەی ئاسمانیش هەڕەمەکی ئەوانی دەکردە ئامانج. "  لە دوای هێوربوونەوەیەک، هێشتا مەترسیی بەرهەڵستی چەکدارانی داعش هەیە. ئەم رووبەڕووبوونەوەیە سەخترینە لەوەتەی شەڕی باغۆز لە ٢٠١٩ دا تەواو بووە.  سەرەتای ئەم هەفتەیە هەزاران شەڕڤان بۆ پاراستنی ئەمنییەتی حەسەکە لە شارەکە جێگیرکران، فڕۆکەی جەنگی هاوپەیمانانیش پشتیوانیی شەڕڤانان دەکەن.