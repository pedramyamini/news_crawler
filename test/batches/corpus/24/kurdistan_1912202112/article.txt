ئەمڕۆ یەکشەممە ١٩ - ١٢ - ٢٠٢١ شاندێكی مەکتەبی سیاسیی پارتی لە دەباشان لەگەڵ مەکتەبی سیاسیی یەکێتی بە میوانداریی بافڵ تاڵەبانی، هاوسەرۆکی یەكێتی کۆبووەوە. بەپێی راگەیێندراوی کۆبوونەوەکە دۆخی سیاسیی عێراق لە دوای هەڵبژاردنی ١٠ - ١٠ - ٢٠٢١ تاوتوێکراوە و، باسیان لە مافەکانی کورد و یەکخستی هەڵوێستی لایەنە کوردستانییەکان کردووە.  عیماد ئەحمەد، ئەندامی مەکتەبی سیاسیی یەکێتی دوای کۆبوونەوەکە وەڵامی ئەرکان عەلی، پەیامنێری رووداوی دایەوە و گوتی، کۆبوونەوەکە زۆر باش و ئەرێنی بووە، بە وردی پۆستی سەرۆککۆمار و پارێزگاری کەرکووکیان تاوتوێ نەکردووە، بەڵام چارەسەری بنەڕەتیی کێشەکانیان دیاریکردووە.  شاندەکەی پارتی بە سەرۆکایەتیی فازڵ میرانی، سکرتێری مەکتەبی سیاسی و ئەندامێتیی ئەندامانی مەکتەبی سیاسیی پارتی مەحموود محەممەد، جەعفەر ئێمینکی، زەعیم عەلی، عیزەدین بەرواری، عارف تەیفوور، هەروەها ئەندامانی سەرکردایەتیی  رێبوار یەڵدا، عەلی حوسێن و خەسرەو گۆران بوو.  لە بەشێکی دیکەی راگەیێندراوەکەدا هاتووە، تەوەرێکی کۆبوونەوەکە لەبارەی هەوڵدان بۆ گەڵاڵەکردنی کارنامەیەکی هاوبەشی کوردستانی لەسەر بنچینەی هاوبەشیی راستەقینە، رێککەوتن و هاوسەنگی دەستوور بووە.   لە کۆبوونەوەکەدا مەترسییە ئەمنی و سەربازییەکانی رێکخراوی داعش لە کەرکووک و ناوچە کوردستانییەکانی دەرەوەی ئیدارەی هەرێمی کوردستان تاوتوێکراوە. هەردوولا بە پێویستیان زانیوە لە رووبەڕووبوونەوەی داعش هاوئاهەنگی بکەن و ژینگەیەکی باشی تەبایی و یەکڕیزی لە نێوانیان بڕەخسێنن، ئەوەش بۆ پەرەپێدانی پەیوەندییە دووقۆڵییەکان.