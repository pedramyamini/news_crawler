ماڵباتی گوڵستان، زەینەل ئابارۆک کە بە رەچەڵەک رووسیە و زڕباوکی لە دێرسیم پۆلیسە بە تۆمەتبار دەزانن. سەرۆکی بارۆی ئامەدیش داوا دەکات ئاشکرا بکرێ لەو بابەتەدا کێ پارێزگاری لێدەکات و بۆچی.  نیهاد ئەرەن، سەرۆکی بارۆی ئامەد دەڵێت، "بەداخەوە سەرباری ئەوەی دوو ساڵ بەسەر رووداوەکەدا تێپەڕیوە، هیچ هەنگاوێکی کرداری بەرەو پێش نەنراوە. هەموومان باش دەزانین لێکۆڵینەوەیەکی تەواو ئەنجام نەدراوە. کێ و بۆچی پارێزگاری لێ دەکرێ؟ دەبێ وەڵامی ئەم پرسیارانە بدرێنەوە. ئەمڕۆ هاتووین بۆ ئێرە بۆ پاڵپشتی لەو داواکارییەی لەم هەلومەرجە سەختەدا بەدوای دادپەروەرییدا دەگەڕێ. "   رۆژی هەینی، جگە لەو شاندەی بارۆی ئامەد، شاندێکی پەرلەمانتارانی جەهەپەش لەبەردەم دادگەی دێرسم خێزانی گوڵستان دۆکویان بەسەرکردەوە و ئاماژەیان بەوەدا، لە رووی یاساییەوە پاڵپشتیی تەواویان دەکەن.   ئۆزگور ئۆزەل، بریکاری سەرۆکی فراکسیۆنی جەهەپە ئاماژە بەوە دەکات، "پارێزگاری ئەوسای دێرسم بەردەوام دەیگوت، کچەکەتان لەنێو ئاوی بەنداوەکەیە و لە نێو ئاوەکەدا دەدۆزرێتەوە و هەمووانی بەو جۆرە ئاراستەکرد. بەداخەوە، لەسەرەتاوە گوێ نەدرا بە هاواری ئەم خێزانە. بۆیە ئێستا لەسەر بەنداوەکە نین، بەڵکو لە بەردەم دادگە بەدوای دادپەروەرییدا دەگەڕێین. ئەم خێزانە بانگەوازی کرد و دەیانەوێت دەنگی خۆیان بگەیێننە تەواوی تورکیا؛ ئێمەش بۆ گوێدان بەو بانگەوازە هاتووین بۆ ئێرە. "    گوڵستان دۆکو نیشتەجێی شاری ئامەد بوو و لە هەمانکاتدا خوێندکاری زانکۆ بوو لە دێرسم؛ لە ٥ی کانوونی دووەمی ٢٠٢٠ ـەوە دوای ئەوەی لە بەشی ناوخۆیی زانکۆ چووە دەرەوە، بێسەروشوێنە.  لە ماوەی رابردوودا بە مەبەستی گەڕان بەدوای تەرمەکەیدا، بە فەرمانی وەزیری ناوخۆ، ئاوی بەنداوی ئوزونچایر زۆر کەمکرایەوە، بەڵام بەهۆی بێ ئەنجامی هەوڵەکان، پرۆسەی گەڕان لە بەنداوەکەدا بەیەکجاری راگیرا.