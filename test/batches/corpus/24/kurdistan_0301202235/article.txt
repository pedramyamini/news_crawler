ئەمڕۆ دووشەممە ٠٣ - ٠١ - ٢٠٢٢ شۆڕش ئیسماعیل، وەزیری پێشمەرگە پێشوازی لە د. جووتیار عادل، سەرۆکی فەرمانگەی میدیا و زانیاری و گوتەبێژی حکومەتی هەرێمی کوردستان کرد.  کۆبوونەوەکە بە ئامادەبوونی سەربەست لەزگین، بریکاری وەزارەتی پێشمەرگە، عەمید عوسمان محەممەد مستەفا، بەڕێوەبەری گشتیی راگەیاندن و هۆشیاری نیشتمانی، عەقید ستار عەبدولکەریم، بەڕێوبەری راگەیاندن بەڕێوەچوو.  بەپێی راگەیێندراوی وەزارەتی پێشمەرگە، لە کۆبوونەوەکەدا جەخت لە هاوئاهەنگی و کاری هاوبەشی میدیایی، بۆ رێکخستنەوەی راگەیاندنی سەربازی بەگشتی و میدیای فەرمی وەزارتی پێشمەرگە بەتایبەتی کراوەتەوە، هەروەها بڕیاری قەدەخەکردنی میدیاکان بۆ ناو بەرەکانی جەنگ و میحوەرەکانی پێشمەرگە بە هەنگاوێکی گرنگ لە قەڵەم درا.  وەزیری پێشمەرگە لەو بارەیەوە گوتوویەتی، بڕیاری قەدەخەکردنی میدیا بۆ ناو بەرەکانی جەنگ و لێدوانی فەرماندە و بەرپرسانی سەربازی چووەتە بواری جێبەجێکردنەوە، هەر فەرماندە و یەکەیەک سەرپێچی بکات رووبەڕووی سزای سەربازی دەکەنەوە، هاوکات ئەو میدیایانەی پابەندی بڕیاری وەزارەتی پێشمەرگە نابن، نووسراوی فەرمییان ناردووە بۆ وەزارەتی رۆشنبیری و لاوان بۆ لێپێچێنەوەی یاسایی و ئیداری پێویست، لەگەڵ دەزگاکانی راگەیاندن لەوبارەیەوە.  بەپێی راگەیێندراوەکە جووتیار عادل گوتوویەتی، "وەکو حکومەتی هەرێمی کوردستان، ئامانجمانە رێگە لەو پەرتەوازییەی میدیا بەشێوەیەکی گشتی بگرین و هەمووان بەیەکەوە بەرەو رێگە راستەکەی میدیا بە دیاریکراوی لە بواری سەربازی و ئاسایش و ئەمنیدا بڕۆین".  لە کۆتاییدا، لەلایەن جووتیار عادلەوە دەستخۆشی لە وەزارەتی پێشمەرگە کرا، کە پڕۆژەی ستراتیژی میدیا و هۆشیارییان تەواو کردووە و ئێستاش وەک هەنگاوی یەکەم شانەی راگەیاندن و هۆشیاری پێشمەرگە لە قۆناخی تەواوبوون دایە.