محەممەد سادق موعتەمدیان، پارێزگاری ورمێ و شاندێکی یاوەری، سەردانی هەرێمی کوردستانیان کرد و لە دەروازەی نێودەوڵەتی حاجی ئۆمەران، لەلایەن هێمن قادر، جێگری پارێزگاری هەولێر، نەسرووڵڵا رەشنوودی، سەرکۆنسوڵی گشتیی کۆماری ئیسلامی ئێران لە هەولێر، عەبدوڵڵا ئاکرەیی، بەرپرسی پەیوەندییەکانی هەرێمی کوردستان لەگەڵ کۆماری ئیسلامیی ئێران و مەسعود باتێلی، سەرپەرشتیاری دەروازەی حاجی ئۆمەرانەوە پێشوازییان لێکرا.  ئەمڕۆ سێشەممە ٢٢ - ٢ - ٢٠٢٢، نەبەز عەبدولحەمید، قایمقامی قەزای ناوەندیی هەولێر، بە تۆڕی میدیایی رووداوی راگەیاند، پارێزگاری ورمێ لە سەردانەکەیدا چەند دیدارێکی دەبێت، لەنێویاندا کۆبوونەوە لەگەڵ ئومێد خۆشناو، پارێزگاری هەولێر.  هاوکات هێمن قادر، جێگری پارێزگاری هەولێر رایگەیاند: "ئامانجی سەردانی شاندەکەی پارێزگای ورمێ، بۆ گفتوگۆکردنە لەسەر باشترکردنی جموجۆڵی بازرگانی لەنێوان هەردوولا، هەروەها نەهێشتنی ئەو گیروگرفتانەی کە هەن، کە تائێستا بەشێک لەو خاڵانە جێبەجێکراون، کە لە یاداشتنامەی نێوان هەولێر و ورمێ هەیە، لەو سەردانەی شاندەکەشدا جەخت لە پتەوکردنی پەیوەندییە بازرگانییەکان دەکرێتەوە".  سەردانەکە لەکاتێکدایە، رۆژی ٢٦ - ١٢ - ٢٠٢١ ئومێد خۆشناو، پارێزگاری هەولێر و محەممەد سادق موعتەمیدیان، پارێزگاری ورمێ لە ناوەندی پارێزگای ورمێ لە رۆژهەڵاتی کوردستان کۆبوونەوە و لەسەر ١٤ خاڵ رێککەوتن، کە لەناوەڕۆکدا بریتییبوون لە ئاسانکاری زیاتر و چارەسەرکردنی گرفتەکانی کەرتی بازرگانی لە دەروازەی نێودەوڵەتی حاجی ئۆمەران.  رۆژی دووشەممە ١٤ - ٠٢ - ٢٠٢٢، سیروان حوسێن، گوتەبێژی دەروازەی حاجی ئۆمەران بە تۆڕی میدیایی رووداوی گوت: "لەدوای سەردانی پارێزگاری هەولێر بۆ ورمێ، هیچ ئاستەنگێک نەماوە و هەموو کاڵایەک لە دەروازەکەمانەوە هەناردە دەکرێت، کە پێش سەردانی ئومێد خۆشناو بۆ پارێزگای ورمێ، زۆر شت رێگەی پێنەدەدرا لە دەروازەکەوە تێپەڕێت، بۆ نموونە، جگەرە لە هەموو دەروازەکانەوە رێگەپێدراو بوو، بەڵام لە حاجی ئۆمەرانەوە قەدەخە بوو، بەڵام ئێستا هەموو کاڵایەک ئاڵوگۆڕ دەکرێت".  بەگوێرەی ئامارەکانی ئێران، هەناردەی کاڵا و کەلوپەل لە دەروازەی حاجی ئۆمەرانەوە ساڵانە نزیکەی ٤٨٠ ملیۆن دۆلارە، بەرپرسانی ئێران پلانیان هەیە تاوەکو ساڵی ٢٠٢٣ بیگەیێننە ٢ ملیار دۆلار.