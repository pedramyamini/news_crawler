ئەنجوومەنی شیفا ئەو دەرمانگەیە بەڕێوەدەبات، ئەنجوومەنەکە بۆ پشتگیری لە نەخۆشییە تایبەتییەکان لە ساڵی ٢٠٠٦ دامەزراوە، پردی نێوان خێرخواز و ئەو نەخۆشانەیە کە نەخۆشیی تالاسیمیا، هیمۆفیلی و گورچیلەیان هەیە یان تووشبووی شێرپەنجەن.  لە زۆربەی نەخۆشخانە گشتییەکانی شارەکانی رۆژهەڵاتی کوردستان بەشی تایبەت بە چارەسەری نەخۆشییە تایبەتەکان هەیە، بەڵام پێداویستی و پزیشکی پسپۆڕی پێویستیان نییە. نەخۆشەکان ناچار دەبن بچنە ناوەندی پارێزگاکان یان پایتەختی ئێران. ئەوەش بارگرانیی زیاتری ماددییان دەخاتەسەر. ئەنجوومەنی شیفا دەیەوێت بە دروستکردنی نەخۆشخانەیەک، ئەو کێشەیە لە کۆڵ خەڵکی بانە و شارەکانی دەوروبەری بکاتەوە.  زەوی نەخۆشخانەکە لەلایەن خێرخوازێکەوە دابینکراوە و پلان دانراوە نەخۆشخانەیەکی پێنج نهۆمیی گەورە و پێشکەوتووی لەسەر دروستبکرێت. ئەندامانی ئەنجوومەنەکە دەڵێن، بێ هاوکاریی خەڵک ناتوانن پلانەکەیان بە تەواوی جێبەجێ بکەن.  سەرکەوتنی پرۆژەی دروستکردنی نەخۆشخانەی نەخۆشییە تایبەتییەکان لەلایەن خۆبەخش و خێرخوازانی بانە، تەنیا بۆ نەخۆشانی ئەو شارە نابێت، نەخۆشیی شارەکانی دیکەشی لێ چارەسەر دەکرێن. هانی خۆبەخش و خێرخوازانی شارەکانی دیکەش دەدات، گۆشەیەک لە کێشەی ئەو نەخۆشانە کەمبکەنەوە.