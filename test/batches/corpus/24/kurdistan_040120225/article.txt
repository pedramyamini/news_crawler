موقەدەم فازڵ حاجی حوسێن، گوتەبێژی پۆلیسی هاتووچۆی هەولێر بە رادیۆی رووداوی راگەیاند: "ئێمە چەند ساڵێک بوو کێشەی ئەوەمان هەبوو کە نەماندەتوانی مۆڵەتی شۆفری بۆ کەمئەندامان دەربهێنین، ئەوەیش بەهۆی ئەو سیستەمە ئەلیکترۆنییە کۆرییەوە بوو کە کارمان پێدەکرد کە ئۆتۆمبێلەکان لە کۆریاوە هێنرابوون و ئۆتۆمبێلی ئاسایی بوون. "  گوتەبێژی پۆلیسی هاتووچۆی هەولێر ئاماژەی بەوە دا کە ئێستا لەگەڵ دروستکردنی گۆڕەپانی تازەی دەرهێنانی مۆڵەتی شۆفێری داوایان لە هەمان کۆمپانیای کۆری کردووە کە بەپێی جۆری کەمئەندامییەکان چەند ئۆتۆمبێلێکی تایبەتیان بۆ دروست بکەن کە سیستەمی ئەلیکترۆنییشیان تێدا بێت.   فازڵ حاجی حوسێن گوتیشی: "لە ئەمڕۆوە [سێشەممە ٢٠٢٢/٠١/٠٤] کەمئەندامان دەتوانن بۆ دەرهێنانی مۆڵەتی شۆفێری سەردانی بەڕێوەبەرایەتیی هاتووچۆی هەولێر بکەن تا فۆڕمی تایبەت وەربگرن. "  بە گوتەی فازڵ حاجی، هەروەها دەبێت کەمئەندامان بچنە لیژنە پزیشکییەکان تا لەوێ بڕیار بدرێت کە ئەوانە کەمئەندامن و جۆری کێشەکەیان دیاری بکرێت کە ئاخۆ لە دەستیاندایە یان لە قاچ. ئەو کاتە ئەوانیش بەپێی جۆری کەمئەندامییەکەی ئۆتۆمبێلەکەی بۆ دیاری دەکەن.  گوتەبێژی پۆلیسی هاتووچۆی هەولێر ئەوەی خستەڕوو، ئەو لیژنە پزیشکییە بڕیار دەدات کە ئاخۆ ئەو کەسە بۆ شۆفێری شیاوە یان نا. ئەگەر لیژنەکە بڵێت ئەو کەسە شیاو نییە، بێ گومان مۆڵەتی نادرێتێ. ئەو کەسانەیش هەفتەی رۆژێکیان بۆ دیاری دەکرێت کە تاقیکردنەوە بکەن.