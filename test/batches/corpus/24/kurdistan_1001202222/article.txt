لەو ڤیدیۆیەی لە سۆشیاڵمیدیا بڵاوکراوەتەوە کەسێک دەردەکەوێت و دەڵێت، لەکاتێکی درەنگی شەو کە ئاماژەی پێنەکردووە کاژێر چەندە "مامۆستا شێروان عەبدوڵڵا هونەرمەندی میللیی کورد کاتێک بەو دۆخەوە بینیم نەمناسییەوە، بەداخەوە کە نازانێت لە کوێیشە و دەڵێت، چەند رۆژە لێرە بێ نان، بێ ئاو، بێ پارە و بێ مۆبایلە و دۆخی زۆر زۆر خراپە، داوا لە خێزانەکەی دەکەم و داوا لە کوڕەکەی دەکەم بێن بە هانایەوە. "  مەریوان عەبدوڵڵا، برای شێروان عەبدوڵڵایە و دانیشتووی سلێمانییە، لەبارەی ڤیدیۆکە بە تۆڕی میدیایی رووداوی راگەیاند، "راستە براکەم ئالوودەی خواردنەوە کحولییەکان بووە، بەڵام ئەوە راست نییە کە دەڵێت چەند رۆژێکە بێ نان و ئاو و پارەیە. "  شێروان عەبدوڵڵا لە ئەڵمانیا دەژی و دوایینجار بە گوتەی خێزانەکەی لە مانگی کانوونی یەکەمی ٢٠٢٠ گەڕاوەتەوە هەرێمی کوردستان و نزیکەی پێنج مانگیشە گەڕاوەتەوە ئەڵمانیا. بە گوتەی براکەی شێروان عەبدوڵڵا مافی نیشتەجێبوونی لەو وڵاتە هەیە.   براکەی شێروان عەبدوڵڵا زانیاری لەبارەی دۆخی تەندروستیی ئەو هونەرمەندە میللییە ئاشکراکرد و گوتی، "براکەم دۆخی دەروونی جێگیر نییە، تەنانەت لە ئەڵمانیا کارتی تەندروستی هەیە کە دەڵێت مێشکی بە رێژەی ٥٠ % لەسەر خۆی نەماوە. "   شێروان عەبدوڵڵا لە ئەڵمانیا بەتەنیا دەژی، ئەوەی لە نزیکیەتی بە گوتەی براکەی "دۆست و هاوڕێکانییەتی" دەشڵێت، "ئەو پێویستی بە کەسێکی نزیکە لە خێزانەکەی خۆی کە ئاگای لێی بێت، کاتێک گەڕایەوە سلێمانی خۆم ئاگام لێی بوو، بەڵام ئێستا کەس نییە ئاگای لێی بێت. "  لەبارەی بڵاوبوونەوەی ڤیدیۆکە و کاریگەریی لەسەر خێزانەکەی، مەریوان عەبدوڵڵا گوتی، "دایک و باوکم لە دۆخێکی تەندروستیی زۆر خراپدان و ژیانمان نەماوە دوای بینینی ڤیدیۆکە. " بۆیە داوای لە حکومەتی هەرێمی کوردستان کرد هاوکاریی بکەن و ڤیزای بۆ دابین بکەن تاوەکو بچێتە ئەڵمانیا و ئاگاداری براکەی بێت یان بیهێنێتەوە هەرێمی کوردستان.   رووداو لێی پرسی کە ئایا راستە شێروان عەبدوڵڵا بێ پارە و خۆراکە و لەسەر شەقام دەمێنێتەوە؟ ئەو گوتی، "نەخێر، ئەو هێشتا بەردەوامە لە دانیشتنەکانی و کێشەی پارەی نییە، چەندین پەیوەندیش دێن و بۆ ئاهەنگەکان داوەتی دەکەن، بەڵام بەهۆی دۆخییەوە ناتوانێت بەتەنیا ئەو کارە بکات. "