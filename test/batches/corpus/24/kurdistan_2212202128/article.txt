عومەر فارس، ئەندامی کەمپەینی "وەفایەک لە هەڵەبجەوە بۆ هەولێر" کە ماوەی سێ رۆژ بەردەوام بوو و ئەمڕۆ دوایین رۆژی کەمپەینەکە بوو، ئەمڕۆ چوارشەممە ٢٢ - ١٢ - ٢٠٢١، بە تۆڕی میدیایی رووداوی گوت، "دوای ئەوەی وەکو وەفایەک بۆ دانیشتووانی هەولێر بەتایبەت ئەوانەی زیانیان لێکەوتووە لە لافاوەکەی رۆژی هەینی کەمپەینێکمان راگەیاند لە ماوەی ئەو سێ رۆژە بڕی ٤٢٧ ملیۆن و ٢٥٠ هەزار دینارمان کۆکردەوە کە سەرجەم توێژەکانی پارێزگای هەڵەبجە بەشدارییان لە هاوکاریکردنەکە هەبوو، کە بڕی ٤٠٠ ملیۆن دیناری بە تەنها لەلایەن ئاسۆ حاجی محەممەد بامۆکی، خاوەنی گرووپی کۆمپانیاکانی هەڵەبجەوە تەرخانکرابوو، بڕیارە دوای ئەوەی ئەمڕۆ پارەکەمان ژمارد لە رێگەی لیژنەیەکەوە بیگەیێنینە لیژنەی زیانلێکەوتووانی لافاوەکەی هەولێر".  رۆژی هەینی ١٧ - ١٢ - ٢٠٢١ بەهۆی زۆریی بارانبارینەوە بۆ دووەمجار لە ئەمساڵدا لافاو لە هەولێر دروستبوو، بە گوتەی ئومێد خۆشناو، پارێزگاری هەولێر، لافاوەکە نزیکەی ٢٠ بۆ ٢١ ملیار دینار زیانی هەبووە.  پارێزگاری هەولێر ئاماژەی بەوەش دا، ئاو چووەتە ٢٥٠٩ ماڵ و زیانی بە کەلوپەلەکانیان گەیاندووە، ٤٠٢ خانوو زیانمەندبوون، ٨٦٧ ئۆتۆمبێلیش زیانیان بەرکەوتووە کە بەشێکیان حکومین، ١٥٣ دووکان و مارکێت و کارگە زەرەرمەند بوون.  پێشتر نێچیرڤان بارزانی لە رێگەی دەزگای روانگە و دەزگای خێرخوازیی بارزانی بڕی یەک ملیار دینار هاوکاریی گەیاندە زیانبەرکەوتووانی لافاوەکە.