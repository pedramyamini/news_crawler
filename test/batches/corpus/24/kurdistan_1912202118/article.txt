ئەمڕۆ یەکشەممە ١٩ - ١٢ - ٢٠٢١ کۆنسوڵخانەی ئەمریکا لە فەیسبووکی خۆیان راگەیێندراوێکی لەبارەی لافاوەکەی رۆژی هەینی هەولێر بڵاوکردەوە و رایگەیاند، "بەخەم و پەژارەیەکی زۆرەوە ھەواڵی قوربانییانی لافاوەکەی ھەولێرمان پێگەیشت. گیانلەدەستدان و نەمانی گوزەران وێرانکەرە".  رۆژی هەینی بەهۆی زۆریی بارانبارینەوە لە بەشێک لە ناوچەکانی پارێزگای هەولێر لافاو دروستبوو و زیانێکی زۆری گیانی و ماددیی لێکەوتەوە. ئەمڕۆ پارێزگاری هەولێر لە کۆنگرەیەکی رۆژنامەڤانیدا لەبارەی قەبارەی زیانەکانی لافاوەکە رایگەیاند، بە گشتی لافاوەکە نزیکەی ٢٠ بۆ ٢١ ملیار دینار زیانی ماددی هەبووە.  نێچیرڤان بارزانی، سەرۆکی هەرێمی کوردستان دوێنێ لە رێگەی دەزگای روانگە و بە هاوئاهەنگی لەگەڵ پارێزگای هەولێر و دەزگای خێرخوازیی بارزانی بە بڕی یەک ملیار دینار هاوکاریی زیانلێکەوتووانی لافاوەکەی کرد.  هەروەها کۆمپانیای ئاسیاسێڵیش بڕی ملیارێک دینار دەداتە پارێزگای هەولێر بۆ بەهاناوەچوون و یارمەتیدانی زیانلێکەوتووانی لافاوەکەی رۆژی هەینی.  پارێزگاری هەولێر ئاماژەی بەوەشد، ئاو چووەتە ٢٥٠٩ ماڵ و زیانی بە کەلوپەلەکانیان گەیاندووە، ٤٠٢ خانوو زیانمەندبوون، ٨٦٧ ئۆتۆمبێلیش زیانیان بەرکەوتووە کە بەشێکیان حکومین، ١٥٣ دووکان و مارکێت و کارگە زەرەرمەند بوون.  جگە لە زیانی ماددی، لافاوەکە زیانی گیانیشی لێکەوتەوە. ١٢ کەس بەهۆی لافاوەکە گیانیان لەدەستداو کە تاوەکو ئێستا تەرمی دووانیان نەدۆزراوەتەوە و گەڕان و پشکنین بە دوایاندا بەردەوامە.