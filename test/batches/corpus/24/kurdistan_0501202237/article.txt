رووخاندنی خانووە کۆنەکان و دروستکردنی پرۆژەی نوێی نشتەجێبوون، رەنگە سیمایەکی جوان بە شار ببەخشن، بەڵام لە هەمان کاتدا رێگەیەکی گونجاو بۆ فڕێدانی پاشماوەکانی خانووبەرە دانەنراوە.  کارزان عەبدوڵڵا، ئەندازیاری تەلارسازی دەڵێت، "ئەو زەویەمان کە وەرگرت، پاشماوەیەکی زۆری لێبوو، تەنانەت خانووی دێرین تاوەکو ئێستاش ماوەتەوە و تێکنەدراوە، ئەمە رێگرییە بۆ وەبەرهێنەر کە دەست بە کار دەکات، بە دڵنیاییەوە ئێمە ئەو پاشماوانە فڕێدەدەین لە رێگەی بەڵێندەرەکانی خۆمانەوە".  گەرچی بەڵێندەرەکان دەڵێن پاشماوەکان دەبەنە زبڵخانەی کانی قرژاڵە، بەڵام زۆربەی پاشماوەکانی خانووبەرە هەر لە دەوروبەرەی شار دەبیندرێن، بەتایبەت لەو شوێنانەی کە رۆژی هەینی ١٧ - ١٢ - ٢٠٢١ لافاو زیانی بە سەدان ماڵ گەیاند. بەپێی راپۆرتە نێودەوڵەتییەکان رێژەی پاشماوەکان لە کەرتی بیناسازیدا لە کاتی رووخانی بیناکان ٣٠ % دەبێت.  د. بەنگین، مامۆستای زانکۆ لە سۆران توێژینەوەیەکی لەسەر مەترسییەکانی ژینگە لە هەرێمی کوردستان ئامادە کردووە، لە توێژینەوەکەدا باس لە مەترسییەکانی فڕێدانی پاشماوەکان، چۆنێتی گۆڕینی رێڕەوی ئاو و دروستبوونی لافاو و چارەسەریەکان کراوە.  کەرتی خانووبەرە و بیناسازی لە هەرێمی کوردستان یەک لەسەر سێی قەبارەی وەبەرهێنان لەخۆدەگرێت، بەپێی ئاماری دەستەی وەبەرهێنان لە ساڵی ٢٠٠٦ ـەوە نزیکەی ١٧ ملیار دۆلار وەبەرهێنان لە کەرتی خانووبەرەدا کراوە، رۆژ بە رۆژ پرۆژەیەکی نوێی نیشتەجێبوون لە شارەکانی کوردستان دەردەکەون و ئەگەر بیر لە دروستکردنی کارگەیەکی ریسایکلینگ یان دووبارە بەکارهێنانەوەی پاشماوەکانی بیناسازی نەکرێتەوە، تاوەکو چەند ساڵێکی دیکە پاشماوەکان مەترسیی ژینگەیی زیاتر بۆ هەرێمی کوردستان دروست دەکەن.