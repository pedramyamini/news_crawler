رۆژی چوارشەممە ١٢ - ٠١ - ٢٠٢٢ چەند جووتیارێک بە نوێنەرایەتیی جووتیارانی هەرێمی کوردستان بۆ داواکردنی پارەی گەنمی ساڵانی ٢٠١٤، ٢٠١٥ و ٢٠١٦ لە بەغدا بوون، رۆژی چوارشەممە ١٢ - ٠١ - ٢٠٢٢ شاندی جووتیاران لەگەڵ سەرۆکی نوێنەرایەتیی حکومەتی هەرێمی کوردستان لە بەغدا و هەروەها د. موسەنا ئەمین، ئەندامی پەرلەمانی عێراق، سەردانی ئەمینداری ئەنجوومەنی وەزیرانی عێراقیان کرد.  سەبارەت بە کۆبوونەوەکە فارس عیسا، سەرۆکی نوێنەرایەتیی حکومەتی هەرێمی کوردستان لە بەغدا، بە تۆڕی میدیایی رووداوی راگەیاند، "ئەمڕۆ دوو کۆبوونەوەمان ئەنجامداوە، یەکێکیان لەگەڵ ئەمینداری ئەنجوومەنی وەزیرانی عێراق، ئەوی دیکەشیان لەگەڵ وەزیری بازرگانیی عێراق کە بە تەنیا کۆبوومەوە".  فارس عیسا ئاماژە بەوە دەکات، "لەگەڵ عەلا حەسەن، وەزیری بازرگانی کۆبوومەوە، بەڵێنیان داوە بەزووترین کات کۆتایی بەم دۆسیەیە بهێنن و چارەسەری بکەن، لە رێگەی بودجەی ٢٠٢٢ بێت یان هەر رێگەیەکی دیکە".  هاوکات د. موسەنا ئەمین، ئەندامی پەرلەمانی عێراق بە تۆڕی میدیایی رووداوی گوت، "حەمید غزی ئەمینداری ئەنجوومەنی وەزیرانی عێراق بەڵێنی پێداین، داواکارییەکانی جووتیاران بگەیێنێتە مستەفا کازمی، سەرۆکوەزیرانی عێراق، بۆئەوەی لە بودجەی ٢٠٢٢ ئەو پارەیە بۆ جووتیاران خەرج بکرێت".  جووتیارانی هەرێمی کوردستان بەشی یەکەمی پارەی گەنمی ساڵانی ٢٠١٤، ٢٠١٥ و ٢٠١٦ یان لە حکومەتی عێراق وەرگرتووە، بەڵام بەشی دووەمی پارەکەیان ماوە کە زیاتر لە ٣٠٨ ملیار دینارە.