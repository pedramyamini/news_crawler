ئێوارەی یەکشەممە ١٦ - ١ - ٢٠٢٢، سیروان حوسێن، گوتەبێژی دەروازەی نێودەوڵەتیی حاجی ئۆمەران بە تۆڕی میدیایی رووداوی گوت: "لەبەر بارینی بەفرێکی زۆر، کەمبوونەوەی ئاستی بینین و خراپی کەشوهەوا، هەروەها بارینی بەفرێکی زۆر لە نێو سنووری ئێران، داوا دەکەین ئەگەر بۆ کارێکی زۆر پێویست نەبێت گەشتیاران سەردانی دەروازەی حاجی ئۆمەران نەکەن".  سیروان حوسێن دەڵێت، داوا لە هاونیشتمانییانی هەردوو دیوی سنوور و هاووڵاتیان دەکەن لەو دەروازەیەوە گەشت نەکەن تاوەکو دۆخەکە ئاسایی دەبێتەوە.  هاوکات گوتەبێژی دەروازەی باشماخ رایگەیاند، تیمەکانیان بەردەوامن لە خاوێنکردنەوەی رێگەکە و راماڵینی بەفر، بەڵام بەهۆی بەردەوامیی بەفرەکەوە رێگاکە شیاوی هاتووچۆ نییە و گوتیشی، "ئەمڕۆ شەش جار رێگەکە پاککراوەتەوە لەلایەن تیمەکانی خزمەتگوزاریی دەروازەکەوە، بەڵام بەهۆی بەردەوامیی بەفرەکەوە دیسان بەفر ئاستەنگی درووستکردووە".  ئیسماعیل عەلی، گوتەبێژی دەروازەی نێودەوڵەتیی باشماخ بە تۆڕی میدیایی رووداوی گوت، "بەفربارین بەردەوامە، تیمەکانیشمان لە ئامادەباشیدان و تاوەکو ئێستا هاتووچۆ ئاساییە".  هەروەها عەباس ئیسماعیل، بەڕێوەبەری دەروازەی نێودەوڵەتیی پەروێزخان بەوەکالەت بە تۆڕی میدیایی رووداوی گوت: "لای ئێمە هیچ کێشەیەک نییە؛ هاتووچۆی گەشتیار و بازرگانی وەکو رۆژانی ئاسایی بەردەوامە".  جگە لەو دەروازە نێودەوڵەتیانە، چەند دەروازەیەکی دیکەی نیمچە فەرمی و لاوەکانی لەنێوان ئێران و هەرێمی کوردستاندا هەن.