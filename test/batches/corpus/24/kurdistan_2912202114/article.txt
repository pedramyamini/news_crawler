جەمال سه‌عدۆ کۆرکی، بەرپرسی هێزەکانی پاراستنی ژینگەی دهۆک ئەمڕۆ چوارشەممە ٢٩ - ١٢ - ٢٠٢١ بە تۆڕی میدیایی رووداوی راگەیاند، هێزەکانی پۆلیسی ژینگەی دهۆک لە گوندی زڕێزە لە سنووری قەزای باتیفا هەوڵدەدەن پڵنگێک بگرن کە پێشتر زیانی بە مەڕدارانی گوندەکە گەیاندووە، بەڵام لەو کاتەدا دوو کەس بریندار دەکات و دواتر پڵنگەکەش هەڵدێت.  جەمال سەعدۆ، گوتی، "چەند رۆژێکە لە گوندی زڕێزە ٢٥ مەڕی شوانەکانی ئەو گوندە دیار نامێنێت، خەڵکی گوندەکەش بۆ ئەوەی بزانن چ ئاژەڵێکە مەڕەکانیان دەخوات، تەلەی بۆ دادەنێن، دواتر دەچن سەیری دەکەن، تەڵەکە پڵنگێکی گرتووە. "  جەمال سەعدۆ، باس لەوەش دەکات، خەڵکی گوندەکە پەیوەندییان پێوەکردوون، ئەوانیش لە رێگەی تیمێکی چەند کەسییەوە چوونەتە شوێنەکە.  بەگوتەی جەمال سەعدۆ "لەکاتی هەوڵدان بۆ گرتنی پڵنگەکە لەڕێگەی گولەی سڕکەرەوە، پڵنگەکە خۆی لە دوو هاونیشتمانی دەدات و برینداریان دەکات، دواتریش هەڵدێت. "  ئەو کەسانەی برینداربوون، هاونیشتمانییەکە بەناوی حەکیم حیکمەت حوسێن کە تەمەنی ٣٦ ساڵە و بەهجەت حەسەن تەحلۆی کە تەمەنی ٥١ ساڵە، ئەوان بۆ سەیرکردنی دیمەنی گرتنی پڵنگەکە چوونەتە ئەوێ.  بە گوتەی بەرپرسی هێزەکانی ژینگەی دهۆک، پڵنگەکە قاچێکی شکاوە و هەڵاتووە، تاوەکو ئێستاش هەوڵەکان بۆ گرتنی بەردەوامن.  گوندی زڕێزە، سەر بەقەزای باتیفایە لە سنوری زاخۆ و، نزیکەی ١٥ ماڵ تێیدا دەژین