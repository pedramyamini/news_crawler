ئەحمەد هۆشیار، بەڕێوەبەری گشتی فڕۆکەخانەی نێودەوڵەتیی هەولێر بە تۆڕی میدیایی رووداوی راگەیاند، "سەبارەت بە گۆڕانکاری لە کەشوهەوا بۆ وەرزی زستان لە هەموو فڕۆکەخانەکانی جیهان روودەدات، فڕۆکەخانەی نێودەوڵەتیی هەولێریش یەکێکە لە فڕۆکەخانە نێودەوڵەتییەکان. کاژێر ٠٤: ١٠ی بەیانیی ئەمڕۆ پێنجشەممە فڕۆکەخانەی نێودەوڵەتیی هەولێر بەهۆی کەمبوونەوەی ئاستی بینین تاوەکو کاژێر ٠٥: ١٠ خولەک بۆ ماوەی یەک کاژێر داخرا، چونکە لەو کاتەدا نەدەتوانرا کۆنترۆڵی هەستان و نیشتنەوەی فڕۆکەکان بکرێت".  بە گوتەی بەڕێوەبەری فڕۆکەخانەی هەولێر، لە کاژێر ٠٨: ١٠ خولەک بۆ ٠٩: ١٠ خولەکی بەیانییش جارێکی دیکە فڕۆکەخانە داخراوەتەوە، دواتر گەشتەکان دەستیان پێکرووەتەوە، "لەو ماوەیەش تەنیا دوو هێڵ گەشتەکانیان هەڵوەشاوەتەوە، ئەوانیش هێڵی ئاسمانیی تورکیش ئێرلاین و هێڵی ئاسمانیی مەلەکیە بوون".  ئەحمەد هۆشیار گوتیشی، هێڵەکان بەرلەوەی گەشتەکانیان بکەن، "داوای راپۆرت لە ئێمە دەکەن، ئێمەش بەرلەوەی ئەوان گەشتەکانیان بکەن ئاگاداریان دەکەینەوە".  ئەو گەشتانەی هەڵوەشاونەتەوە، بەڕێوەبەری فڕۆکەخانەی هەولێر دەڵێت، گەشتەکانیان ئەنجام دەدەنەوە، "قسەمان لەگەڵ هێڵی ئاسمانیی تورکش ئێرلاین کردووە، کە هەر ئەمڕۆ گەشتەکەیان بە گەشتێکی دیکە بۆ قەرەبوو دەکەینەوە، یاخود لە رێگەی فڕۆکەیەکی گەورەتر گەشتیارەکان بگەیێنن".  بو گوتەی بەڕێوەبەری فڕۆکەخانەی هەولێر، هەفتەی رابردووش چوار گەشتی هێڵی ئاسمانیی تورکش ئێرلاین هەر بەهۆی کەمبوونەوەی ئاستی بینین هەڵوەشاونەتەوە و نەیاتوانی گەشتەکانیان بۆ فڕۆکەخانەی نێودەوڵەتیی هەولێر ئەنجامبدەن، "بەڵام بە چوار گەشتی دیکە بۆمان قەرەبوو کردنەوە".  ئەحمەد هۆشیار ئاماژەی بەوە کرد، "ئێستا کەشوهەوا جێگیرە و هەموو گەشتەکان لە کاتەکانی خۆیان ئەنجام دەدرێت و هیچ کێشەیەک نییە".