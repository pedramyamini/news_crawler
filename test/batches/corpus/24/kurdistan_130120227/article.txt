زەینەب ئیسماعیل، هاونیشتمانی لە گەڕەکی سێبەردانی هەولێر بە تۆڕی میدیایی رووداوی راگەیاند، بەیانی کە لە خەو هەستاین ماڵەکەمان پڕببوو لە ئاو، ئەمەش دووەمجارە ئاو دەچێتە نێو ماڵەکەمان و هیچمان بۆ دەرنەچووە.   ئەو هاونیشتمانییە لە بەشێکی دیکەی قسەکانیدا ئاماژە بەوە دەدات کە پێشتر ئاو نەدەهاتە ژوورەوە "کۆمپانیای هیوا لای خۆی چاککرد و لای ئێمەی نزمکرد، هەر لەبەرئەوەشە کە ئاوەکە هاتووەتە نێو ماڵەکەمان. "  جگە لەو ماڵە چەند ماڵێکی دیکە ئاو چووەتە نێو ماڵەکانیان، ئەو ژنە دەشڵێت "جاری رابردووش کەس نەهاتووە بۆ ئەوەی قەرەبوومان بکاتەوە و هیچ شتێکم بۆ دەرنەچوو، ئەمجارەش هەموو کەلوپەلەکانمان فڕێدایە دەرەوە. "  گەڕەکی سێبەردان دەکەوێتە نزیک شارۆچکەی کەسنەزان بەرامبەر شاری هیوا لە هەولێر. یەکێک لە ماڵەکان بەهۆی ئەوەی کە ماڵەکەی ژێرئاونەکەوێت چووەتە بەشی سەرەوەی خانووەکەی دەژیت و بەشی خوارەوەی خانووەکەی داخستووە.  بەهۆی بارانبارین و بەرزبوونەوەی ئاستی ئاو لە چەند گەڕەک و شەقامێکی هەولێر چەند ئۆتۆمبێلێک زیانیان بەرکەوتووە و ئاویش چووەتە نێو چەند ماڵێک. پارێزگاری هەولێرش داوا لە هاونیشتمانییان دەکات هاتووچۆ سنووردار بکەن و لە کاتی پێویست نەبێت نەچنە دەرەوە. هەروەها سەرکەوت کاڕەش، گوتەبێژی بەرگریی شارستانی هەولێر بە تۆڕی میدیایی رووداوی راگەیاند "ئەوەی تاوەکو ئێستا هەیە بە داخەوە، لە ترافیک لایتی ئەنجوومەنی وەزیران ٦ ئۆتۆمبێل ژێر ئاو کەوتوون، ئۆتۆمبێلی حکومیشی تێدایە، لە هەندێک گەڕەک ئاو چووەتە ناو ماڵانیش بە تایبەت لە گەڕەکەکانی سێتاقان، گڵکەند، هەولێری نوێ، سێبەردان، ناحیەی بەحرکە. "   رێبین نادر، هاونیشتمانییەکی دیکەی گەڕەکی سێبەردان لە هەولێر بە رووداوی راگەیاند کە هیچمان بۆ دەرنەچووە و ماڵەکەمان هەمووی ئاو بردوویەتی. پێشتر لافاوی وامان نەبینوە، لافاوی رابردووش ماڵەکەی ئێمەی ئاو گرتییەوە بەڵام بەمشێوەیە زیانی نەبوو.     هادی سەلیمی، پەیامنێری رووداو رایگەیاند، نزیکەی ١٠ ماڵ لەو گەڕەکە ئاو چووەتە نێو ژوورەکان و شەقامەکانیش بە تەواوی بووەتە ئاو و قوڕ.