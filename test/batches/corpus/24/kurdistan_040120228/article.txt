رۆژی سێشەممە ٠٤ - ٠١ - ٢٠٢٢، سیروان محەممەد، گوتەبێژی کارەبای سلێمانی بە تۆڕی میدیایی رووداوی راگەیاند، خشتەی کارەبای موەلیدە بەو جۆرە دیاریکراوە کە لە نەبوونی کارەبای نیشتمانیدا بەیانییان کاژێر ٠٦: ٣٠ بۆ کاژێر ٠٨: ٠٠ موەلیدەکان کاریان پێدەکرێت، جگە له رۆژانی هه‌ینی و پشووه فه‌رمییه‌كان کە تێیاندا به‌یانییان کاژێر ١٠: ٠٠ کاریان پێدەکرێت، هەروەها نیوەڕۆیان کاژێر ١٢: ٠٠ تاوەکو ٠١: ٠٠ ـی بەرەبەیان موەلیدەکان کارەبا دابیندەکەن.  هەروەها قارەمان مەولوود، سەرۆکی لیژنەی موەلیدە ئەهلییەکانی هەولێر بە تۆڕی میدیایی رووداوی گوت، کەمبوونەوەی کاژێرەکانی کارەبای نیشتمانی و زیادبوونی نرخی گازوایل دوو هۆکاری سەرەکین کە وایانکردووە نرخی ئەمپێری کارەبا لە مانگی کانوونی یەکەمی ٢٠٢١ زیاتر بێت.  قارەمان مەولوود گوتیشی، "هۆکاری زۆریی کرێی ئەمپێری موەلیدەکان، زۆریی کاژێرەکانی پێدانی کارەبای موەلیدەیە، ئەویش ٣٢٩ کاژێر بووە لە مانگەکەدا و بەتێکڕا رۆژانە نزیکەی ١١ کاژێر کارەبا دراوە، جگە لەوەش نرخی گازوایل کە لە ٥٩٠ دینارەوە بۆ ٦٠٠ دینار زیادیکردووە، بۆیە بەپێی جیاوازیی ناوچەکان نرخی ئەمپێرێک کارەبا لە ١٠ هەزار دینارەوە تاوەکو ١٦ دینار بووە. "  لە شاری دهۆک نرخەکان جیاوازترن، لە سەنتەری شارەکە موەلیدە ئەهلییەکان هەموو ئەو کاتانە کاردەکات کە کارەبای نیشتمانی نییە، لەو بارەوە ئەمڕۆ سێشەممە هەکار هرووری، سەرپەرشتیاری لیژنەی موەلیدە ئەهلییەکانی دهۆک بە رووداوی گوت، مانگی ١٢ ـی ساڵی رابردوو لە دهۆک ٣٤٩ کاژێر کارەبای موەلیدە دراوەتە هاونیشتمانییان.  لە پارێزگای دهۆک نرخی کارەبای موەلیدە لە ناوچەیەک بۆ ناوچەیەکی دیکە جیاوازە و پێدانی کاژێرەکانی کارەباش لە هەر رۆژێکدا ئەو جیاوازییە دروستدەکات، هەکار هرووری گوتیشی، "بە گوێرەی پێدانی کاژێرەکانی کارەبا، نرخی ئەمپێرێک کارەبای موەلیدە لە شەش هەزار و ٢٥٠ دینارەوە دەستپێدەکات تاوەکو ١٦ هەزار و ٥٠٠ دینار. "  رۆژی دووشەممە ٣ - ١ - ٢٠٢٢، وەزارەتی کارەبای حکومەتی هەرێمی کوردستان ئاستی بەرهەمهێنانی کارەبای لە هەرێمی کوردستان بڵاوکردەوە و تێیدا ئاماژەی بۆ ئەوەکردبوو، ساڵی ٢٠١٨ بەراورد بە ساڵی ٢٠٢١ بەرهەمهێنانی کارەبا بە رێژەی ٢٦ % زیادبووە.