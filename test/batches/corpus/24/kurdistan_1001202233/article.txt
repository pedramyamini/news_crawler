ئەمڕۆ دووشەممە، ١٠ - ١ - ٢٠٢٢، عیماد ئەحمەد، ئەندامی مەکتەبی سیاسیی یەکێتیی نیشتیمانیی کوردستان بە تۆڕی میدیایی رووداوی راگەیاند: "ئێمە وەکو یەکێتیی نیشتیمانیی کوردستان هێشتا بەربژێری خۆمان بۆ پۆستی سەرۆککۆماری عێراق دەستنیشاننەکردووە و بەمنزیکانە کەسێک بەربژێر دەکەین". عیماد ئەحمەد گوتیشی: "یەکێتی یەک بەربژێری بۆ پۆستی سەرۆککۆمار دەبێت".  ئەو قسانەی بەرپرسەکەی یەکێتی دوای ئەوە دێت بەپێی زانیارییەکانی رووداو لەنێو یەکێتیی نیشتیمانیی کوردستان ژمارەیەک کەس بۆ پۆستی سەرۆککۆمار ناویان دێت، بەڵام هێشتا کەسیان یەکلایی نەبوونەتەوە. بەپێی سەرچاوەیەکی نزیک لەبەرهەم ساڵح، سەرۆککۆماری عێراق. ئەگەری هەیە ناوبراو ببێتەوە بە بەربژێری ئەو حیزبە بۆ پۆستی سەرۆککۆمار، بەڵام هێشتا بەتەواوەتی یەکلایینەکراوەتەوە.  لەدوای ساڵی ٢٠٠٥ ەوە پۆستی سەرۆککۆمار ئیستیحقاقی کوردە، دوو سەرۆکایەتییەکەی دیکەش، سەرۆکی ئەنجوومەنی وەزیران بۆ شیعە و سەرۆکی ئەنجوومەنی نوێنەرانیش بۆ سوننەیە، لەنێو کوردیشدا بەپێی رێککەوتنی نێوان هەردوو لایەنە سەرەکییەکەی کوردستان (پارتی دیموکراتی کوردستان و یەکێتیی نیشتیمانیی کوردستان) پۆستی سەرۆککۆمار بۆ یەکێتی بووە، بەڵام پارتی لە خولی رابردوو بەربژێری هەبوو، لەم خولەشدا جەخت لەوە دەکاتەوە ئەو پۆستە ئیستحقاقی گەلی کوردستانە.  رۆژی یەکشەممە ٠٩ - ٠١ - ٢٠٢٢ لە یەکەم دانیشتنی خولی پێنجەمی پەرلەمانی عێراق،  دەستەی سەرۆکایەتی هەڵبژێردرا، ٢٢٨ پەرلەمانتار دەنگیان دا، لەو ژمارەیەش ٢٠٠ پەرلەمانتار دەنگیان بە محەممەد حەلبووسی دا وەک سەرۆکی پەرلەمان، ١٨٢ پەرلەمانتار دەنگیان بە حاکم زاملی دا وەک جێگری یەکەم و ١٨٠ پەرلەمانتاریش دەنگیان دایە شاخەوان عەبدوڵڵا، وەک جێگری دووەمی سەرۆکی پەرلەمانی عێراق.  دوای هەڵبژاردنی دەستەی سەرۆکایەتیی ئەنجوومەنی نوێنەرانی عێراق، ئەمڕۆ دووشەممە ئەنجوومەنی نوێنەرانی عێراق دەرگای خۆبەربژێرکردنی بۆ پۆستی سەرۆککۆماری عێراق کردەوە.  ئەنجوومەنی نوێنەرانی عێراق لە راگەیێندراوێکدا داوا دەکات ئەو کەسانەی ئارەزووی خۆبەربژێرکردنیان بۆ ئەو پۆستە هەیە، بەنووسراو داواکارییەکانیان پێشکەشی سەرۆکایەتیی ئەنجوومەنی نوێنەران بکەن و هەموو بەڵگەنامە فەرمییەکانیان لەگەڵدابێت، لەگەڵ سیڤییەکانییان و رادەستی فەرمانگەی یاسایی لە ئەنجوومەنی نوێنەران - کۆشکی کۆماری بکەن، لە کاژێر ٩ تاوەکو ٣ی پاش نیوەڕۆ لە رۆژانی سێشەممە و چوارشەممە و پێنجشەممە، کە دەکاتە ١١ و ١٢ و ١٣ی کانوونی دووەمی ٢٠٢٢. بەرامبەر بەوە وەسڵێک وەربگرن، کە بیسەلمێنێت داواکارییان پێشکەشکردووە.