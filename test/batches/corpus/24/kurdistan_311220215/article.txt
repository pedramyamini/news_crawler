رۆژی هەینی ٣١ - ١٢ - ٢٠٢١ فازڵ حاجی، گوتەبێژی هاتووچۆی هەولێر رایگەیاند، "سەرجەم شوفێران و هاووڵاتییانی شاری هەولێر ئاگاداردەکەینەوە، بەهۆی ئەگەری دروستبوونی قەرەباڵخی و کۆبوونەوەی خەڵک لە هەندێک شەقام و شوێنە گشتییەکان بەبۆنەی سەری ساڵی تازە، لە کاژێر ٧ی ئێوارەی ئەمڕۆوە تاوەکو درەنگانی شەو چەند شەقامێک بەتەواوی دادەخرێن بەڕووی شوفێراندا. "  گوتەبێژی هاتووچۆی هەولێر دەشڵێت، هاتووچۆکردن لەو شەقامانە تەنیا بەپیادە دەبێت و ئەم شەقامانە دەگرێتەوە:  - چوارڕیانی ئیسکان لەسەر شەقامی ٦٠ مەترییەوە تاوەکو باخچەی برووسک.  - چوارڕیانی گەل بەرەو ناو بازاڕ.  - چوارڕیانی میدیا بەرەو ناوبازاڕ.  - چوارڕیانی پارێزگا بەرەو ناو بازاڕ  - شەقامی ١٠٠ مەتری ئەو بەشەی بەپێش فاملی مۆل دادەڕوات بۆ رێگەی شەقڵاوە، تەنها یەکساید دەگیرێت کە سایدی چوونە بۆڕێگای شەقڵاوە وە سایدی هاتن بۆلای رێگەی کۆیە کراوە دەبێت.  پێشتر ئومێد خۆشناو، پارێزگاری هەولێر رایگەیاندبوو کە "بۆ رێزگرتن لە قوربانییانی لافاوەکەی ئەم دواییەی هەولێر و شەهیدانی پێشمەرگە ئاهەنگی سەری ساڵ ناگێڕین"، پارێزگای دهۆکیش دوای ئەوە و لە رۆژی دووشەممە بە فەرمی رایگەیاند، "بەهۆی دۆخی هەولێرەوە" ئاهەنگی سەری ساڵ ناگێڕن.  حکومەتی هەرێمی کوردستان بەبۆنەی سەری ساڵەوە لە رۆژی ٢٥ - ١٢ - ٢٠٢١ تاوەکو ١ - ١ - ٢٠٢٢ پشووی راگەیاندووە، هەروەها رۆژی یەکشەممە ٢ - ١ - ٢٠٢٢ دەوامی فەرمی لە سەرجەم فەرمانگەکان دەستپێدەکاتەوە.