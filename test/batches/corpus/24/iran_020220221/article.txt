بەهمەن ئەمیری موقەدەم، پارێزگاری کرماشان دەڵێت، "ئێستا من بە ئەرکی خۆمی دەزانم، ئەم دواکەوتووییەی کە لە پارێزگاکەدا هەیە، بە یارمەتی ئێوە چارەسەری بکەم. پارێزگای ئێمە، پارێزگایەکی دەوڵەمەند و بە توانایە. بۆ پێشخستنی ئەم پارێزگایە، بەشداری و یارمەتی ئێوەم دەوێت. خۆتان دەستە دەستە کۆببنەوە و کێشەکانی پارێزگاکەم بۆ بنووسن و بۆم بنێرن. بەڕێوەبەرانی دامودەزگە حکومییەکانیش دەبێت لە خزمەتی خەڵکدا بن. "  لەم ماوەیەدا کێشەکانی نێوان ئەو پارێزگارە و پەرلەمانتارانی کرماشان، لەسەر دیاریکردنی بەرپرسانی دامودەزگە حکومییەکانی ئەو پارێزگایە، دیوێکی دیکەی کێشەکان بوو کە لە دەستنیشانکردنی سەرۆکی زانکۆی پزیشکی کرماشان، لە لایەن وەزارەتی تەندروستیی و بە پێشنیازی چەند پەرلەمانتارێکی پارێزگاکە، خۆی دەرخست.   ئەمیری موقەدەم، پارێزگاری کرماشان باسی لەوە کرد، "دانیشتووانی کرماشان، بەرپرسێکیان دەوێت کە سۆزی بۆ پارێزگاکەیان هەبێت و دڵسۆزیان بێت. هەر بەرپرس و بەڕێوەبەرێک، بە بێ وەرگرتنی مۆڵەتی پارێزگار دابمەزرێت، مافی ئەوەی نییە بێتە نێو پارێزگاکەمان. "  دەمەقاڵێی پارێزگار و پەرلەمانتاران لە کاتێکدایە کە زۆربەیان لە رووی روانگەی سیاسییەوە، سەر بە لایەنی نەریتخوازن، بەڵام لەنێوخۆی ئەو بەرەیەدا کێشە و ناکۆکیی هەیە. ژمارەیەک دەستە و گرووپ بە ناوی وەکو ئەنجوومەنی هاوپەیمانیی هێزەکانی شۆڕش یان کۆڕی مافخوازانی پارێزگای کرماشان کە لە پارێزگاری کرماشان نزیکن، رۆژانە راگەیێندراو و بەیاننامە بڵاودەکەنەوە و هۆشداریدەدەن بە پەرلەمانتاران لە بارەی دەستێوەردان لە دانانی بەرپرسانی پارێزگاکە.  کۆڕی مافخوازانی پارێزگای کرماشان لە نامەیەکدا بۆ پارێزگار داوایان لێکردووە؛ بەر لە دەستێوەردانی پەرلەمانتاران لە دامەزراندنی بەڕێوەبەری دامودەزگە حکومییەکانی پارێزگای کرماشان بگرێت. ئەوان دەڵێن؛ یەکێک لە زیانە گەورەکانی پارێزگای کرماشان کە لە چەند ساڵی رابردوودا بووەتە هۆی دواکەوتوویی پارێزگاکە، خۆ تێهەڵقورتاندنی پەرلەمانتاران بووە لەو بابەتانەدا کە پەیوەندی بەوانەوە نەبووە.  ژمارەیەک لە پەرلەمانتارانی کرماشان لە کاردانەوەیاندا بە گوتەکانی پارێزگار و پاڵپشتیکارانی، رایانگەیاندووە؛ بڕیاری دیاریکردن و دابینکردنی بەڕێوەبەرایەتی دامودەزگە حکومییەکان، لە ئەستۆی پارێزگارە و پەرلەمانتاران تەنیا ئەرکیان ئەوەیە چاودێری بڕیارەکانی پارێزگار بکەن.