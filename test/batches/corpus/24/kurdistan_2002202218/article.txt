کارگەکە سێ ساڵە بە سەرمایەى سێ ملیۆن دۆلار دامەزراوە؛ بە گوتەى خۆیان، ئەگەر حکومەت پاڵپشتیی دابینکردنى بەرهەمهێنانیان بکات، دەتوانن لە ئاییندەیەکى نزیکدا زەیتى هەموو کوردستان دابین بکەن.  ئەوەى بەلاى خەڵکەوە گرنگە لە بەکارهێنانى زەیتدا، دڵنیاییە لە سرووشتیبوون و بەرزیى کوالێتییەکەى.  سایە ئومێد، بەڕێوەبەرى تاقیگەى زەیتى کاشۆ دەڵێت، "دڵنیایی دەدەینە خەڵک کە زەیتەکەى ئێمە تەواو سرووشتییە و هیچ جۆرە مەوادێکى کیمیایی بۆ پاراستنى بەکارناهێنین و بە رێگەى پەستاندنى سارد لە قتووى دەنێین، کردارى هایدرۆجینەیشن پەیڕەو ناکەین".  لە ١٠ ساڵى رابردوودا، بەشێک لە بازرگان و کۆمپانیاکان لەبرى بەرهەمهێنانى خۆماڵى، پەنایان بردە بەر هاوردەکردنى زەیتى شل و پاشان لەقتوونانى، رێگەیەک کە نزیککردنەوەى رێگە و کەمکردنەوەى تێچووى هاوردەکردنیەتى.  بەڕێوەبەرى کۆمپانیایەک کە ٣٠ ساڵە لە کوردستان سێ جۆر زەیت هاوردە دەکات، دەڵێت مەرج نییە هەموو زەیتێکى هاوردەکراو سرووشتى نەبێت.  هاکان گورسیس، بەڕێوەبەرى کۆمپانیایەکى زەیتى هاوردەکراو دەڵێت، "سێ جۆر زەیت لە ئازەربایجانەوە هاوردە دەکەین، کە بە تەواوەتى سرووشتین و هەرچییان تێکەڵ بکرێت، راستەوخۆ بە تام و بۆن و رەنگەکەیەوە دیارە".  لە بازاڕکردنیەوە تاوەکو هەڵگرتن و گواستنەوە، کۆگاکردن و بەکارهێنانیش زەیت لە رۆن ئاسانترە، بەڵام هێشتا بەکارهێنەران و دڵخوازانى رۆنیش رکابەرى سەرسەختى زەیتن.  وەستا سامان سەعید، وەستاى چێشتخانە ئاماژە بەوە دەکات، "رۆنى تەنەکە بۆ برنجى درێ بەکاردەهێنم، زەیتیش بۆ برنجى خڕ و بۆ سوورکردنەوە، کە زەیت بۆ ئەمانە تام و بۆنى خۆشتر دەدات".  بەپێى ئامارى هاوردە و ناردنکاران، بازاڕەکانى عێراق ساڵان پێویستى بە نزیکەى یەک ملیۆن لیتر زەیت و رۆنە، هەرێمى کوردستان لەو رێژەیە نزیکەى ٢٠٠ هەزاری بەکاردەهێنێت کە نیوە زیاترى لەڕێگەى وڵاتانى تورکیا و ئێرانەوە هاوردە دەکرێت.