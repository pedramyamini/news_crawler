شەمس عەلی حەق وێردیان، سەرۆکی پۆلیسی بەرەنگاربوونەوەی ماددە هۆشبەرەکانی پارێزگای ورمێ دەڵێت، لە ٨ مانگی رابردوودا ٣٤١ قاچاخچی ماددەی هۆشبەر، هەزار و ٩٤٤ فرۆشیاری ماددەی هۆشبەر و ٨ هەزار و ٢٦٥ گیرۆدەبووی ماددە هۆشبەرەکان گیراون.  بە گوتەی شەمس عەلی حەق وێردیان، هەر لەو ماوەیەدا ٥ تۆن و ٧٧٤ کیلۆ لە جۆرە جیاوازەکانی ماددە هۆشبەرەکان دەستی بەسەردا گیراوە.  پارێزگای ورمێ بەهۆی هاوسنووربوونی لەگەڵ باکووری کوردستان، رێڕەوێکە بۆ گواستنەوەی ماددە هۆشبەرەکان بۆ وڵاتانی رۆژئاوا، بەتایبەت ئەوروپا.  بەپێی راپۆرتی پۆلیسی ورمێ ساڵی ٢٠٢٠ یش ١٣٨ باندی قاچاخی ماددە هۆشبەرەکان دەستگیرکراون، بە گشتیی ١٤ هەزار و ٢٥٠ کەسی دیکەش بە تۆمەتی پەیوەندیدار بە ماددە هۆشبەرەکانەوە گیراون. زیاتر لە ١٠ تۆن ماددەی هۆشبەریش دەستی بەسەردا گیرابوو.  محەممەد سادق موعەتمێدیان، پارێزگاری ورمێ چەند رۆژێک لەمەوبەر بێ ئەوەی باس لە ژمارەی گیرۆدەبووان بە ماددە هۆشبەرەکانی ئەم پارێزگایە بکات، گوتی: "ئەو ئامارانەی لەبارەی ژمارەی گیرۆدەبووانەوە هەیە، جێگەی نیگەرانیی قووڵە".  بەپێی راپۆرتی هاوینی ساڵی ٢٠١٩، ٣ % ی کۆی دانیشتووانی ورمێ گیرۆدەبووی ماددە هۆشبەرەکانن. بەپێی راپۆرتی تۆماری باری کەسێتی پارێزگای ورمێ، ژمارەی دانیشتووانی ئەو پارێزگایە لە بەهاری ساڵی ٢٠٢٠ دا ٣ ملیۆن و ٤١٦ هەزار کەس بووە.