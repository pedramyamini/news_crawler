بازاڕی هەفتانەی دزەی مەرگەوەڕی ورمێ ئەمساڵ کەوتووەتە پێش شەوچەرە، فرۆشیار لە دوور و نزیکەوە خواردەمەنییەکانی تایبەت بەو شەوەیان نمایشکردووە، بەڵام هاونیشتمانییان ئەمساڵ ناتوانن وەک پێویست ئامادەکاری بۆ ئەو شەوە بکەن.   لەو شەوەدا  جگە لە نانی ئێوارە، هاونیشتمانییان چەرەزات، میوەی وەکو شووتی و هەنار و شیرنەمەنیش دەخۆن، ئەمساڵ بەهۆی گرانبوونی زۆری نرخی خواردەمەنییەکانی تایبەت بەو رێوڕەسمە، بەشێک لە هاونیشتمانییان نەیانتوانیووە ئامادەکاریی پێویست بکەن.   محەممەد عەباس، لە بازاڕی تایبەتی شەوی یەڵدا لە ورمێ چەرەس فرۆشە و دەڵێت، "نرخی خواردەمەنییەکان لەم جۆرە بازاڕانەدا کەمترە لە نێوشارەکان، بەشێک لە فرۆشیارانی ئەم بازاڕە هاتوون قەرەبووی بێ بازاڕی نێوشارەکانی پێ بکەنەوە. "  کەمال فەرەجی، لەو بازاڕە تایبەتەدا میوەفرۆشە و گوتی، "ئەمساڵ دابینکردنی پێداویستییە سەرەکییەکانی شەوچەرە بۆ هەر کەسێک نزیکەی ١٠٠ هەزار تمەنی پێویستە. کیلۆیەک چەرەزات بە ١٥٠ بۆ ٢٨٠ هەزار تمەنە، شیرنەمەنیش لە ٦٥ بۆ ٧٨ هەزار تمەن و کیلۆی شووتی لەنێوان چوار بۆ ١٥ هەزار تمەنە. "  میدیاکانی ئێران دەڵێن، ئامادەکردنی پێداویستییەکانی شەوچەرە بەشێوەی مامناوەندی بۆ هەر کەسێک ١٠٠ هەزار تمەنی تێدەچێت.  ئەو گوتیشی، "هەر کیلۆیەک هەنار بە ١٨ تاوەکو ٣٠ هەزار تمەن دەفرۆشرێت، دابینکردنی ئەو خواردەمەنییانە تەنیا بۆ بەشێک لە خێزانەکان دەست ئاسانە، ئەوانی دیکە بەبێ رازاندنەوەی سفرە، دەبێت شەوچەرە ئەمساڵ بەڕێبکەن.  عەبدولجەبار شەریفی هاونیشتمانییەکی رۆژهەڵاتی کوردستانە و دەڵێت، "ئەمڕۆ سێشەممە دوایین رۆژی پاییز و شەوەکەشی درێژترین شەوی ساڵ دەبێت. دوای ئەو شەوە رۆژ درێژتر و شەوەکان کورتتر دەبنەوە. "  وەک نەریتێکی کۆن خەڵکی رۆژهەڵاتی کوردستان ساڵانە لەو شەوەدا لە دەوری یەکدی کۆدەبنەوە و سفرەی تایبەت بەو یادە دەڕازێننەوە.