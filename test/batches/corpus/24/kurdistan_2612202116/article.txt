دەزگای خێرخوازیی بارزانی ئەمڕۆ یەکشەممە ٢٦/١٢/٢٠٢١ لە کۆنگرەیەکی رۆژنامەڤانیدا، رایگەیاند، پاکێجی هاوکارییان بەسەر زیاتر لە سێ هەزار خێزانی زیانبەرکەوتوو دابەشکردووە. جۆری هاوکارییەکانیش بریتیبوون لە نەوت، خۆراک، دۆشەک و بەتانی، فەرش، سۆپا، غاز، کەلوپەلی کارەبایی ناوماڵ.  بڕ و جۆری پاکێجی هاوکاری دەزگای خێرخوازیی بارزانی بەمشێوەیە راگەیێندراوە:  - دوو هەزار و ٧٩٠ پارسێل خۆراک  - ١٠٠ لیتر نەوت بۆ هەر خێزانێک، کۆی گشتی، ٢٤٤ هەزار و ٧٠٠ لیتر  - ٥ دۆشەک بۆ هەر خێزانێک، کۆی گشتی، ١١ هەزار و ٧٠٠.  - ٧ بەتانی بۆ هەر خێزانێک، کۆی گشتی، ١٢ هەزار و ٧٤٠.  - ٥ بالیف بۆ هەر خێزانێک. کۆی گشتی، ١١ هەزار و ٧٠٠ - ٥٢ مەتر فەرشی ناوماڵ بۆ هەر خێزانێک.  - سۆپایەک بۆ هەر خێزانێک، کۆی گشتی، دوو هەزار و ٢١٨.  - ژەمەخۆراک لە سەرەتای لافاوەکە. کۆی گشتی ١٤، ٧٤٠ ژەمەخۆراک.  - ٤٠٠ خێزان غازی ناوماڵی بۆ دابینکراوە.  - ١٥٠٠ خێزان کەرەستەی کارەباییان وەرگرتووە کە پێکهاتوون لە جلشۆر، تەباخ، سەلاجە و پێداویستییەکانی دیکەی کارەبایی ناوماڵ.  دەزگای خێرخوازیی بارزانی بە هاوبەشی سێ لایەنی جیاواز پاکێجی کۆمەکەکانی گەیاندووەتە زیانبەرکەوتووان، هەریەک لە  ١ - کۆمپانیاکان: کۆمپانیاکانی بارێز، گرووپی گەلیاوە،  هێمن گرووپ، کۆمپانیای لاناز، کۆمپانیای دارین، کۆمپانیای ئاڵا، کۆمپانیای کار، کوردماکس.  ٢ - رێکخراوەکان: دەزگای روانگە، مانگی سووری عێراقی لقی هەولێر، مانگی سووری ئیماراتی.  ٣ - لایەنە حکومییەکان: پارێزگای هەولێر، پارێزگای دهۆک، پارێزگاری ئەنبار، تیمی عەمار حەکیم، پاسەوانی سنوور، ئیدارەی سەربەخۆی زاخۆ، لاوانی چەمچەماڵ.  دەزگای خێرخوازیی بارزانی پەیامێک بۆ زیانبەرکەوتووانی لافاوەکەی سنووری شاری هەولێر دەنێرێت و دەڵێت: "ئەوەی دابەشکراوە قەرەبوو نییە، بەڵکو ئەوەی کە دانراوە وەک قەرەبوو لەلایەن حکومەتی هەرێمی کوردستان و سەرمایەداران، ژمارە بانکییەکانی ناوخۆ و دەرەوەی کوردستانە، ئەمە بابەتێکی دیکەیە و لیژنەی تایبەتی بۆ پێکهێنراوە لە پارێزگای هەولێر و سەرپەرشتی دابەشکردنی ئەو پارە کاشە دەکات".