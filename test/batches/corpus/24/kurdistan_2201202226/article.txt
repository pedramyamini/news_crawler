موقتەدا سەدر، ئەمڕۆ شەممە ٢٢.١.٢٠٢٢، لە هەژماری خۆیدا لە تویتەر رایگەیاند، "دووژمنی تیرۆریست بانگەشە دەکات کە دێت، ئەگەر ئێوە دێن ئەوا ئێمە دەتوانین، بەڵام کێشە گەورەکە ئەوەیە کە کەسانێک دەیکەن بۆ گەورەکردنی بابەتەکە و بۆ بڵاوکردنەوەی ترس و تۆقاندن و تایەفەگەری لەنێو گەلی عێراق، بۆئەوەی لە پێشیان بە پارێزەری خاک و نامووس دەرکەوێت. "  موقتەدا سەدر دەشڵێت، "ئێمە وەکو موجاهید و بەرگریکار، بەو بەرگری و جیهادەمان منەت بەسەر هیچ کەسێکدا ناکەین، بەڵکو زۆر سوپاس بۆ خودای مەزن کە سەریخستین بۆ ئەو کارە، هەروەها سوپاس بۆ گەلی مەزنی عێراق، کە رازی بوو بەرگریکاری ئەو، بەشێوەیەکی گشتیش ئێمە لەوپەڕی ئامادەباشیداین و دەبێ سەرایای سەلام لەوپەڕی ئامادەباشیدا بێت شانبەشانی هێزە ئەمنییەکان بۆ رووبەڕووبوونەوەی هەر مەترسییەک. "  رێبەری رەوتی سەدر جەختیش دەکاتەوە کە نابێت ئەو جۆرە هەواڵانە "ورەی جیهادکاران، گەل و چاکسازیکاران بۆ تەواوکردنی پێکهێنانی حکومەتی زۆرینەی نیشتمانی کەمبکەنەوە، چونکە رەنگە ئەوانە بیانووبن بۆ گەڕانەوە بۆ خاڵی سفر. "  ئەو گوتانەی رابەری رەوتی سەدر دوای رۆژێک هاتن لە کوژرانی ئەفسەرێک و ١٠ سەربازی عێراقی لە هێرشێکدا لە ناوچەی حاوی عوزێم لە پارێزگای دیالە، کە وەزارەتی بەرگریی عێراق دەڵێت، چەکدارانی داعش ئەنجامیان داوە. داعش هەر دوێنێ بەرپرسیارێتیی هێرشەکەی لە ئەستۆگرت.  گوتەکانی سەدر هەروەها هاوکاتن لەگەڵ هەڵاتنی ژمارەیەکی زۆر لە چەکدارانی پێشووی داعش لە بەندیخانەی غوێران لە پارێزگای حەسەکە لە رۆژئاوای کوردستان، کە هێزەکانی سووریای دیموکرات - هەسەدە بەڕێوەیدەبەن و دەڵێن؛ ئێوارەی پێنجشەممەی رابردوو چەکدارانی داعش بە ئۆتۆمبێل و ماتۆڕسکیلی بۆمبڕێژکراو هێرشیان کردە سەر بەندیخانەکە، کە نزیکەی ٥ هەزار چەکداری پێشووی داعش تێیدا بەندکراون و تاوەکو ئێستا دۆخەکەی ئاسایی نەبووەتەوە و شەڕ و پێکدادان و هەوڵی هەسەدە بۆ کۆنترۆڵکردنەوەی بەردەوامە.