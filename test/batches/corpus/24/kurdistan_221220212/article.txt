پۆڵا تاڵەبانی، ئەندامی مەکتەبی سیاسی یەکێتی نیشتمانی کوردستان لەبارەی گفتوگۆکانیان لەگەڵ پارتی دیموکراتی کوردستان لەسەر چۆنیەتیی دابەشکردنی پۆستەکان بەتایبەت پۆستی سەرۆککۆماری عێراق بەرادیۆی رووداوی گوت: "لە کۆبوونەوەمان لەگەڵ برادەرانی پارتی باسمان لەوەکردووە، کە پۆستی سەرۆککۆماری عێراق پشکی کوردە و لەنێو کوردیشدا پشکی یەکێتی نیشتمانی کوردستانە. بەربژێری یەکێتیش بۆ ئەم پۆستە د. بەرهەم ساڵحە".  لەبارەی پۆستی پارێزگاری کەرکووکیش پۆڵا تاڵەبانی گوتی: "بۆ پرسی پارێزگاری کەرکووک ئێمە ئەمە بە پشکی خۆمان دەزانین و پێمانوایە بە ژمارەی کورسیبێت، بە دەنگ بێت و بە مێژووش بێت دەبێت ئەو پۆستە بۆ یەکێتیی نیشتمانیی کوردستان بێت، بەڵام تائێستا هیچ بەربژێرێکمان دیاریی نەکردووە".  ئەندامەکەی مەکتەبی سیاسییی یەکێتی لەبارەی دوایین کۆبوونەوەی پارتی و یەکێتی و ئەنجامەکانی کۆبوونەوەکە گوتی: "دوایین کۆبوونەوەی نێوان یەکێتی پارتی کۆبوونەوەیەکی زۆر باشبوو، لێکتێگەیشتنی زۆر باش هەبوو، دڵنیاشم هەموو لایەک هەست بەو بەرپرسیاریەتییە دەکات و لەسەر پرسی گفتوگۆکانیش لەگەڵ عێراق بەیەک دەنگی هەردوولامان هاوهەڵوێستین".  لە بەشێکی دیکەی گفتوکەدا پۆڵا تاڵەبانی لەبارەی گۆڕانکاریی لە پۆستی پارێزگاری سلێمانی گوتی: "لەگەڵ بزووتنەوەی گۆڕان لە گفتوگۆداین و، هەر هەنگاوێک بنرێت بە رێککەوتن لەگەڵ گۆڕان دەکرێت".