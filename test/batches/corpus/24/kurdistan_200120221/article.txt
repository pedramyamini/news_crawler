لیژنەی فریاگوزاری سلێمانی لە راگەیێندراوێکدا کە بەیانی ئەمڕۆ پێنجشەممە ٢٠.١.٢٠٢٢ بڵاویکردووەتەوە رایگەیاند. "ئاگادای سەرجەم شۆفێران و هاووڵاتییانی شاری سلێمانی دەکەین، کە ئێستا بەفرێکی زۆر لە سەنتەری شاری سلێمانی باریوە و شۆفێریکردن مەترسیدارە و ئەگەری رووداوی هاتووچۆ زیاترە،  بۆیە داوامان وایە ئەگەر کارێکی زۆر پێویستتان نییە لە ماڵەکانتان بمێننەوە لەبەر سەلامەتی گیانی خۆتان".  هاوکات هەڤاڵ ئەبووبەکر، پارێزگاری سلێمانی لە راگەیێندراوێکدا رایگەیاند، دامودەزگا حکومییەکان لە ئەمڕۆدا؛ بۆ خزمەتکردنی هاووڵاتییان، بەردەوام دەبن لە کاری رۆژانەی خۆیان، ئەو فەرمانبەرانەی ئەمڕۆ ناتوانن بگەنە شوێنی کارەکانیان، بەهۆی  بارینی بەفر و ئاستەنگی هاتووچۆوە لە هەندێک شوێندا، بە ئامادەنەبوو ئەژمار ناکرێن".  عەلی عەبدوڵڵا، گوتەبێژی پۆلیسی هاتووچۆی راپەڕین بە رووداوی راگەیاند، بەفرێکی زۆر لە سنووری راپەڕین باریوە، بەتایبەت لە کێلێ کە زیاتر لە مەترێک باریوە و لە پشدەر، هێرۆ و هەڵشۆش بەفرێکی زۆر باریوە و هەروەها سەنتەری رانیە و قەلادزێشی گرتووەتەوە، بەڵام جگە لە رێگەی کێلێ، هیچ رێگایەک دانەخراوە.  گوتەبێژی پۆلیسی هاتووچۆی راپەڕین داوای لە شۆفێران کرد بۆ کاری پێویست نەبێ، نەیەنە دەرەوە و گوتیشی: "مەفرەزەکانی پۆلیس و راماڵینی بەفر بڵاوەیان پێکراوە".  لە کاژێر ١٢: ٠٠ی شەوی رابردووەوە، بەفربارین ناوەندی هەولێر و دەوروبەری گرتووەتەوە، فازڵ حاجی، گوتەبێژی هاتووچۆ هەولێر بە رووداوی راگەیاند، رێگەی هەولێر - کۆیە بۆ هاتووچۆکردن مەترسیدارە، بەتایبەت لای هەورازە نەوت و بەردەباز، هەروەها رێگەی کۆیە - هەیبەت سوڵتان و رێگەی چیای سەفین بە تەواوی داخراون و ناوەندی شەقڵاوەش بۆ هاتووچۆکردن مەترسیدارە.  فازڵ حاجی گوتی: "لەبەرئەوەی بایەکی سارد هەڵیکردووە، ئەگەر رێگاکانیش لە بەفر رابماڵدرێن، دەستەجێ دەبێتە شەختە، بۆیە هۆشداری دەدەینە شۆفێران کە بۆ کاری زۆر پێویست نەبێت نەچنە دەرەوە، ئەگەریش چوون، باشترە بە وریایی مامەڵە بکەن و زنجیریش لە تایەکانیان ببەستن".  ئەم شەپۆلی بەفربارینە، ناوەندی سلێمانیشی گرتووەتەوە و تاوەکو ئێستاش بەردەوامە، موقەدەم بەختیار محەممەد، بەڕێوەبەری راگەیاندنی هاتووچۆی سلێمانی بە رووداوی راگەیاند، ئەگەر بۆ کاری زۆر پێویست نەبێت، باشترە شۆفێران هاتووچۆ نەکەن.   بەھۆی بارودۆخی کەشوھەوا و ئەو شەپۆلە بەفربارینەی ماوەی چەند رۆژێکە رووی لە ناوچە جیاجیاکانی هەرێمی کوردستان کردووە، لە بەشێک لە پارێزگا و ئیدارە سەربەخۆکان بۆ پاراستنی گیانی قوتابییان و مامۆستایان و هاونیشتمانیان بەگشتی، ئەمڕۆ پێنجشەممە کرایە پشووی فەرمی.