نادین ماینزا، سەرۆکی کۆمیسیۆنی ئەمریکا بۆ ئازادیی ئایینی نێودەوڵەتی لە تویتەر گرتە ڤیدیۆیەکی خۆی لە رۆژئاوای کوردستان بڵاوکردەوە و دەڵێت، بەرپرسانی تورکیا دەڵێن "تیرۆریستان دەکەنە ئامانج، بەڵام بەو جۆرە نییە و خەڵکی سڤیل دەکەنە ئامانج"، دەشڵێت، ئەو کارانەی تورکیا تەنیا ناسەقامگیری بەدواوە دەبێت.  سەرۆکی کۆمیسیۆنی ئەمریکا بۆ ئازادیی ئایینی نێودەوڵەتی ئاماژەی بەوەش کردووە، ئەو ناوچانەی رۆژئاوای کوردستان کە لە ماوەی چەند ساڵی رابردوودا کەوتوونەتە ژێر دەسەڵاتی سوپای تورکیا و هێزە نزیکەکانی لە ئۆپۆزیسیۆنی سووریا، پێشێلکاریی زۆریان تێدا ئەنجام دەدرێت.  ئەو بەرپرسە ئەمریکییە کە هاوکات چالاکڤانێکی دیاری ئازادیی ئایینییە، داوا لە ئەمریکا و کۆمەڵگەی نێودەوڵەتی دەکات گوشار بخەنە سەر تورکیا بۆئەوەی هێرشی فڕۆکە بێفڕۆکەوانەکانی لە ناوچەکە بوەستێنن.  رۆژی شەممە ٠٨ - ٠١ - ٢٠٢٢ شاری کۆبانێ لە رۆژئاوای کوردستان بۆردوومان کرا؛ بەڕێوەبەرایەتیی خۆسەر دەڵێت، بۆردوومانەکە لە رێگەی درۆنەوە و لەلایەن تورکیاوە کراوە، بەو هۆیەوە کەسێک گیانی لەدەستداوە و زیاتر لە ١٠ کەسی دیکەش برینداربوون.