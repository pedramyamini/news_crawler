سەردانی ئەو شاندە هاوبەشەی سوننە لەکاتێکدایە کە رۆژانی رابردووش سەرکردەکانی عەزم و تەقەدووم و سەرکردە دیارەکانی سوننە بەجیا هاتبوونە کوردستان و ئەمڕۆ بەری سەردانەکانیان بە شاندێکی هاوبەش دوورییەوە.  مەحموود محەممەد، گوتەبێژی پارتی دیموکراتی کوردستان لەبارەی سەردانی شاندەکە گوتی، "هەردوو لایەنی سوننە پێشتر لیستی جیاواز بوون، بەڵام ئێستا پێکەوەن و پێکهاتوون بەیەکەوە بەشداریی پرۆسەی پێکهێنانی حوکمەت بکەن، ئەو داوایەشیان هەبوو کە دەیانەوێت لەگەڵ کورد نزیکبن. "  کورد بۆ لایەنی سوننە خۆی یەکلایی کردووەتەوە و پشتیوانیی ویلایەتی دووەمی محەممەد حەلبووسییە. بۆ جێگری دووەمی سەرۆکی پەرلەمانی عێراقیش کە پشکی کوردە، بڕیارە پێش دانیشتنی پەرلەمان یەکلایی بکرێتەوە، ئەگەر پارتی ئەو پۆستە وەربگرێت، ئەوا ناوی هەریەک لە محەممەد سدیق، ڤیان سەبری و شاخەوان عەبدوڵڵا دێت.  مەحموود محەممەد، گوتەبێژی پارتی دیموکراتی کوردستان رایگەیاند، "ئێستا ئێمە لەسەر کارنامەکە رێککەوتووین، دەمێنێتەوە سەر پۆستەکان ئەوەش گفتوگۆی لەسەر دەکرێت، چونکە هێشتا سەرککۆمار کاتی ماوە، ئەگەر سەرۆکایەتیی پەرلەمانیش هەڵبژێردرا، ئەوا ماوەیەک هەیە کە سەرۆککۆمار هەڵبژێردرێت. "  هیچکام لە رەوتی سەدر بە ٧٣ کورسی و چوارچێوەی هاوئاهەنگی کە وەک خۆیان دەڵێن بە ٩٠ کورسی، بێ دەنگ و پشتیوانی کورد و سوننە ناتوانن حکومەت پێکبهێنن، بەڵام کورد و سوننە چاوەڕوانی رێککەوتنی شیعی - شیعی دەکەن.  سەڵاح بوشی، شرۆڤەکاری سیاسییە و دەڵێت، "بەدڵنیاییەوە دیدی لایەنە سیاسییەکان؛ چ ماڵی سیاسیی کورد بێت یان سوننە بەشێوەیەکە چاوەڕوانی سازانن لە ماڵی سیاسیی شیعە، هەوڵەکان هێشتا بەردەوامن بۆ کۆکردنەوەی رێککەوتنەکان بەپێی رێڕەو و پێوەرە سیاسییەکان کە لەنێوان لایەنە سیاسییەکان کاریان پێدەکرێت. "  عومەر ناسر، شرۆڤەکاری سیاسییە و ئەو پێی وایە، "ئەگەر ویستی راستەقینە هەبێت لە لای سەرکردایەتیی کورد و سەرکردایەتیی سوننە بۆ چارەسەرکردنی ناکۆکییەکانی شیعە؛ ئەوا دەکرێ ئەو بابەتە بەشێوەیەکی بنەڕەتی چارە بکرێت، بەڵام ئەوە هەمووی بەندە بە شێوازی سازشەکان و گەرەنتییەکان کە دەدرێن بە کورد و سوننە. "  لەگەڵ بەردەوامیی گفتوگۆ و دانوستاندنەکانی نێو ماڵی شیعە، شاندێکی هاوبەشی پارتی و یەکێتی بە سەرۆکایەتیی هۆشیار زێباری و عیماد ئەحمەد لە بەغدان، گفتوگۆکان بەردەوامن و شاندی هاوبەش دەیەوێ لەو کایە سیاسییە، سیمای فیدراڵی و فرەیی عێراق پارێزراو بێت.