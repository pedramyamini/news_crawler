رۆژی دووشەممە ١٧ - ١ - ٢٠٢٢، ئیحسان چەلەبی، بەڕێوەبەری ناحیەی سیدەکان، بە تۆڕی میدیایی رووداوی راگەیاند، رێگەی سۆران - سیدەکان بە درێژایی ٤٢ کیلۆمەتر داخراوە.  چەلەبی دەڵێت، بەفرێکی زۆر باریوە، شەقامەکان بەستوونی و جگە لە داخستنی رێگەی سیدەکان - سۆران، رێگەی چەندین گوندی ناوچەکە داخراوە و هاونیشتمانییان ناتوانن هاتووچۆ بکەن.  ئیحسان چەلەبی دەڵێت: "بۆ پاراستنی هاونیشتمانییان لەهەر ئەگەرێکی نەخوازراو، بڕیارمانداوە پشووی تەواو رابگەیێنین، ئەویش بۆ هەموو قوتابیان، خوێندکاران و فەرمانبەرانی سنوورەکەمانە".  سەبارەت بە رۆژی سێشەممە بەڕێوەبەری ناحیەی سیدەکان رایگەیاند، ئەگەر کەشوهەوا بەمشێوەیە بمێنێتەوە ئەوە سبەینێش پشوو رادەگەیێنن.  بەهۆی بارینی بەفر و شەپۆلی سەرماوە، لە چەندین ناوچەی سنووری پارێزگای سلێمانی پشووی قوتابیانی قۆناخەکانی یەک تاوەکو سێی بنەڕەتی و باخچەی ساوایان راگەیێندراوە.  هەر ئەمڕۆ دووشەممە، رێژەن بورهان بەڕێوەبەری هاتووچۆی دەربەندیخان بە تۆڕی میدیایی رووداوی راگەیاند، رێگەی سلێمانی - دەربەندیخان بەهۆی بەفربارینەوە داخراوە و چەندین ئۆتۆمبێل لە رێگەکەدا پەکیان کەوتووە.