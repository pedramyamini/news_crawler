حوسێن بەهرام نیا، پارێزگاری ئیلام رایگەیاند، "ئەو لافاوەی لە ناوچەی مورموری روویدا، ١١٧ ملیار تمەن زیانی گەیاندووە، ئەوەش لە بەشەکانی کشتوکاڵ و رێگەوبان، پشتیوان بە خودا دوای ئەوەی بودجەی بۆ دابینکرا، چونکە ئێمە بڕی زیانەکان بۆ پایتەخت دەنێرین، دوای ئەوەی بودجەکەی دابین کرا، هەوڵ بۆ قەرەبووکردنەوە دەدەین".  لافاو شەوی شەممە لە شارۆچکەی مورموری دروستبوو، پردێکی سەرەکیی شارۆچکەکە بەرگەی لافاوەکەی نەگرت و ئاوی لافاوەکە بەسەر پردەکەدا چووە نێو ماڵان. بەرپرسان دەڵێن، لە ماوەیەکی کورتدا بارانێکی بەلێزمەی کەموێنە باریوە و ئەمەش هۆکاری لافاو بووە.  هاونیشتمانییەکی مورموری دەڵێت، "ئەوانەی لەنزیک ئەم پردە زیانیان بەرکەوتووە، هەموویان خەڵکی هەژارن. بابەتێکی دیکە، من شەش حەوت ساڵ لەمەوبەر سەرۆکی شارەوانیی ئێرە بووم، بەهۆی گەمارۆکان و کێشەی دیکەوە، بەداخەوە لەو کاتەوە بایی یەک ریاڵ ئاوەدانکردنەوەی تێدا نەکراوە، ئەم پردەی ئێرە هی سەردەمی شەڕە، ئەمە ئەوکات بۆ هاتووچۆی هێزی سەربازی و سوپا دروستکرابوو. ئەو کات ئێمە لە شارەوانیدا بووین، پرۆژەمان دابوو تاوەکو ئەم پردە نۆژەن بکرێتەوە. بابەتێکی دیکە خاوێنکردنەوەی ئەم چۆمەیە، ئەمەش بە ئاسانی دەکرا ئەگەر شارەوانی ویستبای، ئەگەر ئەمانە بکرێت ساڵی داهاتوو لافاو نایە. هەروەها لە سەرووتریش ئەگەر بەنداوێک دروست بکرێت، پێش بە لافاو دەگرێت".  بەرپرسان لە مورموریش خێرا بەڵێنیان دا خەڵک قەرەبوو بکەنەوە و ژێرخانەکان نۆژەن بکەنەوە، وەکو چۆن سێ ساڵ لەمەوبەر لە پارێزگای لوڕستان کردیان؛ بەڵام حەمیدڕەزا کازمی، نوێنەری پۆلدوختەر و مەعمولان دەڵێت، ٢٥٠ هێکتار زەویی کشتوکاڵی هێشتا قەرەبوو نەکراوەتەوە. هەروەها هەندێک بنەماڵە هەن، کە لە توانایاندا نییە خانووە رووخاوەکانیان دروستبکەنەوە، بەڵام حکومەت دەستی بە وەرگرتنەوەی ئەو پارەیە کردووە کە وەکو قەرز پێی داون.  لە مورموری ئیلام مانگی سوور خێوەتی بۆ ئەو کەسانە هەڵدا کە خانووەکانیان رووخاوە، ئەویش لەم سەرمای زستانەدا؛ خەڵکانێک کە دەبێت چاوەڕێی یارمەتیی حکومەت بن، کە روون نییە ئەویش کەی بە دەستیان بگات.