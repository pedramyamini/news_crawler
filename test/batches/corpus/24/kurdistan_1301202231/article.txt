لەسەرەتای ئەو ڤیتیەدا گەنجێکی زاخۆیی دەبینن کە پارەی نەبووە ژن بهێنێت، لەڕێگەی ئەو باندەوە گورچیلەیەکی خۆی فرۆشتووە بە نۆ ملیۆن دینار، باندەکەش گورچیلەی ئەو گەنجەیان لە سلێمانی بە ٣٠ ملیۆن دینار فرۆشتووەتەوە، بەگوتەی ئاسایش ئەو باندەی کە لە زاخۆ دەستگیرکراون لەگەڵ هەشت کەسی دیکە لە سلێمانی هاوبەشن.  ئەو گەنجەی کە گورچیلەکەی بەو باندە فرۆشتووە بە رووداوی گوت، "چوار ساڵ کچێکم خۆشدەویست، زۆر هەوڵمدا بیخوازم، باوکی رێگەی نەدا ماڵەوەمان بچن خوازبێنی کچەکەی بکەن، منیش زۆر حەزم دەکر کچەکە بخوازم، ئیدی ناچاربووم بچم گورچیلەیەکی خۆم بفرۆشم. "  بەگوێرەی دانپێدانانی تۆمەتباران، هەر گورچیلەیەکیان لەنێون ٩ تاوەکو ١٥ ملیۆن دینار لە خەڵک کڕیوە، لەبەرامبەردا هەمان گورچیلەیان لە نێوان ٣٠ بۆ ٥٠ ملیۆن دینار بە خەڵکی دیکە فرۆشتووەتەوە، واخۆیان بە نەخۆشخانەکان دەناساند کە لەپێناو خودا ئەو کارە دەکەن، بەڵام پێش نەشتەرگەرییەکە بە کاژێرێک پارەی خۆیان وەردەگرت.  یەکێک لە ئەندامانی ئەو باندە کە بازرگانی بە جەستەی خەڵکەوە کردووە دەڵێت، "ئەو کەسانەی کە من بردوومن بۆ نەخۆشخانە نۆ کەس بوون، پێنج کەسیان خەڵکی زاخۆ بوون و چوار کەسی دیکەشیان خەڵکی دهۆک بوون، پشکنینی خوێنم بۆ دەکردن، دواتر لەگەڵ ماڵەوەیان قسەم دەکرد و دەمبردن بۆ سلێمانی. "  ئەو باندەی کە ئاسایشی زاخۆ دەستگیری کردوون، دوو کەسیان بە تۆمەتی بازرگانیکردن بە جەستەی مرۆڤەوە، دوو کەسی دیکە بە تۆمەتی ساختەکردنی حەوت ملیۆن دینار و سێ بەرکارهێنەری ماددەی هۆشبەرن. بەگوتەی ئاسایشی زاخۆ، بڕیاری دەستگیرکردن بۆ هەشت کەسی دیکەش دەرچووە کە هاوبەشی ئەو باندەن و لە شاری سلێمانیین.   عەلی عوسمان، ئەفسەرێکی لێکۆڵینەوەیە لە ئاسایشی زاخۆ بە رووداوی گوت، "ئەو باندەی کە گیراون دانیان بەتاوانەکانیان ناوە، بەگوتەی ئەوان دەرکەوتووە کە باندێکی دیکە لە شاری سلێمانی هاوبەشی تاوانەکانیانن، بۆیە فەرمانی گرتن بۆ هەموویان دەرچوێنراوە. "  بەگوێرەی دانپێدانانی تۆمەتباران، ماوەی ١٠ مانگ ئەو باندە لە زاخۆ کاری کڕین و فرۆشتنی گورچیلەیان کردووە.