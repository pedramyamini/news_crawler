گوتەبێژی بەڕێوەبەرایەتیی کارەبای سلێمانی بە تۆڕی میدیایی رووداوی گوت: "زانیارییەکانی عەلی حەمەساڵح هەڵەن". لە وەڵامدا عەلی حەمەساڵح چەند نووسراوێکی دایە تۆڕی میدیایی رووداو کە ئەو شوێنانەی تێدا دیاریکراوە، بەگوێرەی رێنماییەکان دەبێت کارەبای بەردەوامیان هەبێت.  بەگوێرەی بەدواداچوونەکەی عەلی حەمەساڵح کە رۆژی شەممە ٢٥ - ١٢ - ٢٠٢١ بڵاویکردووەتەوە، لە تێکڕای کارەبای هەرێمی کوردستان، سلێمانی ٢٨ %، گەرمیان ٤.٧ %، هەولێر ٤٢ % و دهۆکیش ٢٤ % ی کارەبایان پێدەدرێت. لەو بڕەی دەدرێتە سلێمانی " ١٥٢ مێگاوات بۆ کارەبای ٢٤ کاژێری دەڕوات کە زۆربەی نایاساییە! ٢٥٠ مێگاواتیش بۆ کارگە گەورەکان دەڕوات".  لەو بەدواداچوونەدا کە ئاراستەی قوباد تاڵەبانی کردووە، عەلی حەمەساڵح نموونەی بەشێک لەو شوێنانەی کارەبای بەردەوامیان ھەیە، بەمشێوەیە خستووەتەڕوو:  نەخۆشخانەی فارووق دوو ھێڵی ٣٣ کەی ڤی ھەیە  کارگەی ئاسنی توانای حاجی ساڵح، دوو فیدەری بۆ رۆیشتووە و ملیارێک دینار قەرزارە  کارگەکانی فۆکس و فۆنێکس و بەرلین و ئێرانێکس لە تانجەرۆ  عەلی حەمەساڵح نووسیویەتی: "چەندین بارەگای حیزبی و ماڵ لە شار و شارۆچکەکان لە دەرەوەی ڕێنمایی کارەبای بەردەوامیان ھەیە؛ پڕۆژەی نیشتەجێبوونی بەرزاییەکانی قەیوان لەسەر فیدەری بەردەوامە بەڵام بە ئون لۆد رادەگیرێت؛ تاوەکو چەند ھەفتەیەک پێش ئێستا نەخۆشخانەکانی ئەنوەر شێخە و سمارت و ھەرێم.... ھتد، کارەبای بەردەوامییان هەبوو، بەڵام ئێستا رۆژانە حەوت کاژێر دەبڕدرێت (بە رێنمایی کارەبای بەردەوام بۆ نەخۆشخانەی ئەھلیە نییە). ٢٥٠ مێگاوات کارەبای بەردەوام لە سلێمانی دەدرێتە ژمارەیەک کارگەی گەورە (شیش و چیمەنتۆ) لە ھەولێر و دھۆکیش ھەمان شتە".  عەلی حەمەساڵح دەڵێت: "لەم دۆخەدا کارەبا خراپە؛ دەکرێت کارگەکان شەوان کار نەکەن، یان شفتێک کەمبکەنەوە و ١٠٠ مێگاوات بگەڕێتەوە بۆ ھاووڵاتیان؛ بەم رێوشوێنانەی باسمکرد، دەتواندرێت چوار بۆ پێنج کاژێر پێدانی کارەبا بە ھاووڵاتیان زیادبکرێت".  لە بەدواداچوونەکەدا، عەلی حەمەساڵح ئاماژەی بەوەکردووە، چەندین شوێنی بارزگانی، کارگە، "ماڵی بەرپرس و کەناڵی میدیایی پارەی کارەبا نادەن، لەکاتێکدا کۆی گشتیی ئەم داھاتە بۆ پڕۆژە و دەرمان و کارەبای سلێمانی خۆیەتی و دینارێکی ناگەڕێتەوە ھەولێر، بەڵام ھاووڵاتی ئاسایی پارەی کارەبا دەدات! بۆیە پێویستە لەم شوێنانەوە وەرگرتنی پارەی کارەبا دەستپێبکات".  لەژێر ناونیشانی "نامە و بەدواداچوون بۆ پەرلەمانتار عەلی حەمەساڵح"، بەڕێوەبەرایەتیی گشتی کارەبای سلێمانی، وەڵامی پەرلەمانتارەکەی داوەتەوە.  کارەبای سلێمانی دەڵێت: "سەبارەت بە رێژەی (٢٨.٨ %) پشکی کارەبای پارێزگای سلێمانی، ئەو بڕە بۆ هەردوو پارێزگای سلێمانی و هەڵەبجە و ئیدارەی راپەڕینە، واتە تەنیا بۆ شاری سلێمانی نییە؛ لە رابردووشدا تێبینی زۆرمان لەسەر ئەو رێژەیە هەبووە، کە بەشی ئەم سنوورە ناکات، بەڵام بەو پێوەرانەی کە وەزارەتی کارەبا کاری لەسەرکردووە، ئەو رێژەیە دیاریکراوە و بەوشێوەیە ماوەتەوە، دوای چەند جارێک تێستکردن".  کارەبای سلێمانی هەروەها دەڵێت: "سەبارەت بەو بڕگەیەی دەڵێت کە (١٥٢) مێگاوات لە پشکی کارەبای سلێمانی بۆ کارەبای بەردەوام دەڕوات و زۆربەشی نایاساییە، ئەو زانیارییە هەڵەیە و تەواو نییە. لەسنووری پارێزگای سلێمانی بڕی (١٧٠) مێگاوات بۆ پڕۆژەکانی ئاو، نەخۆشخانە و فەرمانگە حکومییەکان دەڕوات، کە بەشێکیان تەنیا بەیانیان دەوام دەکەن، لەگەڵ تۆڕی رووناکی شەقامەکان و خزمەتگوزاریی بەردەوام. هەروەها قەزاکانی دووکان و پێنجوێن کارەبای بەردەوامیان هەیە و قەزای چەمچەماڵیش بڕی ٥٠ مێگاوات کارەبای زیادەی بۆ دابینکراوە".  سەبارەت بە کارەبای بەردەوامی کارگەکان، بەڕێوەبەرایەتیی گشتی کارەبای سلێمانی، دەڵێت: "کارگە گەورەکانی سنووری بازیان و تاسڵوجە کە لە زۆر کاتدا بڕەکەی (٢٥٠) مێگاواتە، لەسەر پشکی کارەبای هەرێمی کوردستانە، نەوەکو پارێزگای سلێمانی و پەیوەندیی بەکارەبای سلێمانییەوە نییە و لەسەر ئاستی هەرێمی کوردستان بۆیان جیادەکرێتەوە. ئەوەی پەیوەستە بە هەندێک کارگەی بچووک لەنێو شاری سلێمانی، کە زۆرینەیان کارگەی ئاسن و ئەلەمنیۆمن، بەپێی یاسای وەبەرهێنان دەبێت کارەبایان لێنەبڕدریت، لەبەر ئەوەی کە هێڵی بەرهەمهێنان و کورەیان هەیە، کە زۆر درەنگ گەرم دەبێت و دەرەنگیش ساردەبێتەوە و ناکرێت کارەبایان لێببڕدرێت، تەنیا لەکاتی زۆربوونی خواستدا مێگاواتیان پێدادەگرین؛ هەروەها دوو ئاشی گەنمی سەر بەوەزارەتی بازرگانی عێراق هەن، نابێت کارەبایان لێببڕدرێت".  بەڕێوەبەرایەتیی گشتی کارەبای سلێمانی لە وەڵامەکەیدا بۆ عەلی حەمەساڵح ئاماژەی بەوەکردووە، "هەرچی پەیوەندی بە ماڵی خوالێخۆشبوو مام جەلالەوە هەیە کە تەنیا ماڵە کارەبای بەردەوامی پێدراوە، بەراورد بەو شوێنانەی کە لە هەولێر و دهۆک هەیە و هاوشێوەی ئەو شوێنەیە، ئەوەی سلێمانی شایەنی باسکردن نییە، هەمیشەش لە راگەیاندنەکاندا ئاماژەی پێدراوە. هەرچی پەیوەندیی بەماڵی کاک کۆسرەتەوە هەیە، پێشتر ئەو کاتەی بەڕێزیان جێگری سەرۆکی هەرێمی کوردستان بووە کارەبا بە نووسینگەی بەڕێزیان دراوە و ئێستاش بەردەوامە. بۆ نەخۆشخانەی شاری پزیشکی فارووقیش، ماوەیەکی زۆرە رەزامەندی هەیە و ئێمە ئێستا گۆڕانکاریمان تێدا نەکردوووە".  لە کۆتاییدا بەڕێوەبەرایەتیی گشتی کارەبای سلێمانی رایگەیاندووە، ئەوەی لەسەر داهاتی کارەبای سلێمانی وتراوە، هیچ هاووڵاتییەک لەسەر نەدانی پارەی کارەبا "ئاگادار نەکراوەتەوە و کارەبای هیچ ماڵێکیش نەبڕدراوە"؛ بۆ کەرتەکانی بارزگانی، پیشەسازیی، کشتوکاڵ و حکومی، کارەبای سلێمانی دەڵێت، ئاگاداریی پێویستیان پێدراوە بۆ ئەوەی قەرز و پارەی کارەبا بدەن و دەشڵێت: "باشترین داهاتی کارەباش لە مانگەکانی ١١ و ١٢ی ئەمساڵدا بووە" و بڕێکی باش پارەی کارەبا کۆکراتەوە و بەراورد بە پارێزگانی دیکە سلێمانی زۆرترینە".  لەو بارەوە سیروان محەممەد، گوتەبێژی کارەبای سلێمانی بە تۆڕی میدیایی رووداوی گوت: "زانیارییەکانی عەلی حەمەساڵح هەڵەن".  سیروان محەممەد گوتیشی، "ئەو پەرلەمانتارە چەند نموونەیەکی هێناوەتەوە و وەڵاممان داوەتەوە. بۆ نموونە، نەخۆشخانەی فارووق؛ ئەو نەخۆشخانەیە ١٠ ساڵە رێگەپێدانی کارەبای هەیە و ئێمە ناتوانین بیبڕین".  گوتەبێژی کارەبای سلێمانی گوتیشی، ئەوانەی دیکە ئەو پەرلەمانتارە باسیکردوون کارەبای بەردەوامیان نییە و "هەموویان لە بەرنامەی پێدانی کارەبادان".  کارەبای نیشتمانی لەهەرێمی کوردستان ناتوانێت پێویستی هاووڵاتیان پڕبکاتەوە و لەگەڵ مۆلیدەی ئەهلیدا کارەبا دەدەنە هاووڵاتیان.  رۆژی دووشەممە ٢٧ - ١٢ - ٢٠٢١، عەلی حەمەساڵح بە تۆڕی میدیایی رووداوی گوت، بەگوێرە یاسا، تەنیا چەند شوێنێک دیاریکراون بۆ پیدانی کارەبای بەردەوام، کە ئەمانەن:  قوتابخانەکان لەکاتی دەوام و بەپێی توانا  بنکەکانی ئاسایش و هێزەکانی ناوخۆ و کۆمەڵگە سنوورییەکان  عەلی حەمەساڵح دەڵێت، "جگە لەو شوێنانەی بەگوێرەی رێنماییەکان رێگەپێدراویان هەیە بۆ کارەبای بەردەوام، دەیان شوێنی دیکە هەن کارەبای بەردەوامیان هەبێت". ئاماژەی بەوەشکرد، "لە هەولێر و دهۆکیش" هەمان شت هەیە.