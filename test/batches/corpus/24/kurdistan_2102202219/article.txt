لیۆ خەڵکی چینە و دوو ساڵە بۆ بازرگانیکردن لە هەولێرە، لیۆنگ جۆن چینییە و قوتابی قۆناخی یەکی زانکۆیە لە بەشی ئینگلیزی زانکۆی سەلاحەدین. هەروەها کۆنەر ئەمریکییە و چوار مانگە هاوژینی کچێکی کوردە و لە هەولێر دەژین. خوو مامۆستای زانکۆیە لە بەشی چینی و چەند ساڵێکە چینی جێهێشتووە و لە هەرێمی کوردستانە.  لە ساڵانی رابردوو دەگمەن هەبوو بیانییەک بیەوێت فێری کوردی ببێت، بەڵام رووخسار کە دەرچووی بەشی ئینگلیزیە نزیک چوار ساڵە زیاتر لە ٥٠ کەسی بیانی فێری زمانی کوردی کردووە و دەڵێت؛ رۆژ بە رۆژ بیانیی زیاتر پەیوەندیم پێوە دەکەن و دەیانەوێ وانەی کوردی بخوێنن.  رووخسار عەبدوڵڵا، مامۆستای زمانی کوردی بە رووداوی راگەیاند "فێرخوازەکان خەڵکی وڵاتی جیاوازن لەوانە؛ کەنەدا، ئیتاڵیا، یۆنان و ئوستراڵیا. زۆربەی قوتابییەکانم لە هەولێر کار و بزنسیان هەیە. "  مامۆستا رووخسار دوو کتێبی بۆ دوو قۆناخی فێربوونی زمانی کوردی نوسیوە کە کتێبەکان شێوازی خوێندنەوەی وشەکان و رێزمانی کوردی لە خۆدەگرن و لە پلانیدایە زنجیرەیەک کتێب بۆ قۆناخی پێشکەوتووتری فێربوونی زمانەکە بنووسێت.  چوو ئێی خوو، قوتابی فێربوونی زمانی کوردی بە رووداوی راگەیاند "دەمەوێت زیاتر ئاشنای زمانی کوردی و کولتووری کوردی ببم چەند زیاتر فێردەبم زیاتر درک بە شتە هاوبەشەکانی نێوان زمانی چینی و کوردی دەکەم، زۆر شت لە کوردی فێربووم بۆ نموونە (سڵاو، خواحافیز، هەروەها خۆشمدەوێی. "  کۆنەر هاووڵاتییەکی ئەمریکیی دانیشتووی هەرێمی کوردستانە و دەڵێت "لەبەر هاوژینەکەم دەبێ فێری کوردی ببم بۆئەوەی بتوانم قسە لەگەڵ خزمەکانی بکەم زۆر هەوڵدەدەم باش فێربم، کەمێک گرانە بەڵام رووخسار مامۆستایەکی زۆر باشە. "  بەشێکی دیکە لە وانەکانی مامۆستا رووخسار بە ئۆنڵاینە بۆ ئەو بیانیانەی کە هەر لە هەولێر و کوردستان ناژین، بۆ نموونە ئەوەی ئێستا وانەی پێدەڵێ گەنجێکی تورکە و هەر لە تورکیا دەژی.  ئەو مامۆستایە دەشڵێت "خەڵکی هەموو وڵاتەکان سەردان دەکەن ئێمەش شوێنێکمان هەبێت کە خەڵکی بیانی بتوانن لەوێ فێری زمانی کوردی ببن. "  ژمارەی زمانە زیندووەکانی جیهان کە قسەی پێدەکرێت لەنێوان ٦ بۆ ٧ هەزار زماندایە، بەپێی داتاکانی یونسکۆ نزیكه‌ی ٢٥٠٠ زمان لە جیهان مه‌ترسی له‌ناوچوونیان له‌سه‌ره.