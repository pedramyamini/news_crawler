سەرکەوت کاڕەش، گوتەبێژی بەرگری شارستانی هەولێر بەتۆڕی میدیایی رووداوی راگەیاند، ئەوەی تاوەکو ئێستا هەیە بە داخەوە، لە ترافیک لایتی ئەنجوومەنی وەزیران شەش ئۆتۆمبێل ژێرئاو کەوتوون، ئۆتۆمبێلی حکومیشی تێدایە، لە هەندێک گەڕەک ئاو چووەتە نێوماڵان، بە تایبەت لە گەڕەکەکانی سێتاقان، گڵکەند، هەولێری نوێ، سێبەردان و ناحیەی بەحرکە.  سەرکەوت کاڕەش، گوتی، "هەموو تیمەکانمان لە ئەرکدان بۆ بەهاناوەچوونی هاووڵاتیان. سوپاس بۆ خوا ئەوەی جێگەی دڵخۆشی ئێمەیە زیانی گیانی نییە، ئەوەی هەیە تەنیا زیانی ماددییە. "  بەرەبەیانی رۆژی پێنجشەممە بەهۆی بارانبارینەوە ئاستی ئاو لە چەند گەڕەکێکی هەولێر بەرزبووەوە و لە چەند شەقام و گەڕەکێکی شارەکەش لافاو دروستبوو، زیان بە چەندین ئۆتۆمبێل گەیشتووە و ئاو چووەتە نێو دەیان ماڵ و دووکانەوە.   لەبارەی هۆکاری بەرزبوونەوەی ئاستی ئاو لە چەند شوێنێکی شاری هەولێر گوتەبێژی بەرگریی شارستانی هەولێر ئاماژەی بەوە کرد، بارانەکە بە لێزمە بووە، بەشێکی ئەو گەڕەکانەی کە تووشی ئەو گرفتە بوونە، زیاتر ئەو گەڕەکانەن کە ساڵانە کێشەی بەرزبوونەوەی ئاستی ئاویان هەبووە، بە تایبەت ئەو گەڕەک و شەقامانەی کە نزمن، بەشێکی هۆکارەکەش لە هەندێک شوێن بۆ گیرانی ئاوەڕۆیەکان دەگەڕێتەوە. بە تایبەت لە گەڕەکە مللییەکان و بازاڕەکان.