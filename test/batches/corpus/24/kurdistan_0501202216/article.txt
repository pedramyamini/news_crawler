رۆژی چوارشەممە ٠٥ - ٠١ - ٢٠٢٢، ئەنجوومەنی پارێزگای هەولێر کۆبوونەوەی ئاسایی ژمارە ٩٥ ـی خۆی ئەنجامدا و دواتر لە راگەیێندراوێکدا بڵاویکردەوە، بە نووسراوی پارێزگای هەولێر و بە ژمارەی (١٨٨٥) لە رێککەوتی (٢٤ - ١٢ - ٢٠٢١) سەبارەت بە بەربژێرکردنی بەڕێوەبەری گشتیی دابەشکردنی کارەبای هەولێر، ئەندازیار بەختیار قاسم سەعدی بە زۆرینەی دەنگی ئەندامانی ئەنجوومەنەکە بە بەڕێوەبەری کارەبای هەولێر دەستنیشان کراوە.  لە راگەیێندراوەکەی ئەنجوومەنی پارێزگای هەولێردا ئەوەش خراوەتەڕوو، "بەختیار قاسم سەعدی، لە کۆی ٢٦ ئەندامی ئەنجوومەنی پارێزگا کە ئامادەی دانیشتنەکە بوون، ٢١ دەنگی بەدەستهێناوە".  حوسێن حەمەد، بەڕێوەبەری گشتیی پێشووی کارەبای هەولێر بە تۆڕی میدیایی رووداوی گوت، ئاگاداری گۆڕانکارییەکانە و کەسێکی دیکە هەڵبژێردراوە بۆ شوێنەکەی.  بەگوێرەی زانیارییەکانی رووداو، حوسێن حەمەد دەبێتە راوێژکار لە وەزارەتی کارەبای هەرێمی کوردستان، بەڵام تاوەکو ئێستا فەرمانی دەستبەکاربوونی بۆ دەرنەکراوە.