ئەندازیار حازم کەریم، بەڕێوەبەری گشتی کارەبای گەرمیان، ئەمڕۆ  هەینی ١٤ - ١ - ٢٠٢٢، بە تۆڕی میدیایی رووداوی گوت: "دوای ئەوەی لەماوەی چەند رۆژی رابردوو لەكەناڵەكانی راگەیاندن و تۆڕە كۆمەڵایەتییەكان سكاڵای هاووڵاتییەك لەقەزای كفری بڵاوكرایەوە كە بڕی ٥٤ ملیۆن دینار پارەی كارەبای بۆ هاتوەتەوە بەڕێوبەرایەتی گشتیمان لیژنەیەكی لێكۆڵینەوەی پێكهێنا لەسەر ئەو بڕە پارەیەی بۆ ئەو هاووڵاتییە هاتووەتەوە دەركەوت بەهۆی هەڵەی كۆمپیوتەرەوە بووە، هەڵەكەش بەستنی پێوەری زیرەك بۆ کارەبای ماڵەکەی".  سەبارەت بەچارەسەرکردنی ئەو کێشەیە کە تۆڕی میدیایی رووداو رۆژی سێشەممە بڵاویکردەوە، ئەندازیار حازم کەریم، گوتی: "بەڕێوبەرایەتیی گشتیمان لە رێگای نووسراوە داوا لە وەزارەتی كارەبا دەكات بۆ راستكردنەوەی خوێندنەوەی ئەو بڕە كارەبایەی ئەو هاووڵاتییە بەكاریهێناوە چونكە لەكاتی هەڵەخوێندنەوە بڕەكەی ٥ پێنج ملێۆن دینار زیاتر بێت لە دەسەلاتی وەزارەتی كارەبایە رەزامەندی بدەن بەڕاستكردنەوەی خوێندنەوەكە، هەروەها ئەو فەرمانبەرەشی هەلەكەی کردووە لێپرسینەوەی یاسایی لەگەڵ دەكرێت".  رۆژی سێشەممە ١١ - ١ - ٢٠٢٢، رووداو بڵاویکردەوە کە لەقەزای کفریی سەر بە ئیدارەی گەرمیان هاوبەشێکی کارەبا ٥٤ ملیۆن و ٦٧١ هەزار دیناریان وەکو کرێی کارەبا بەپسوولە بۆ هاتووەتەوە.  دڵشاد داود، گەنجێکە کاری کرێکاری دەکات لە قەزای کفری،  رۆژی سێشەممە ١١ - ١ - ٢٠٢٢، بەتۆڕی میدیایی رووداوی گوت: "ئێمە زۆر سەیرمان لێهات کە یەکەمجار ئەو بڕە پارە زۆرمان بۆ هاتەوە، ئەوە چەند مانگێکە هەر بەردەوام پارەکە زیاد دەبێت، دایکم چەند جارێک سەردانی فەرمانگەی کارەبای کفری و گەرمیانی کردووە و پێیانگوتووە کێشەکە لە هەولێر چارەسەر دەبێت و دایکم هیچی دەستنەکەوتووە".  بەپێی پسوولەکە کە رێکەوتی رۆژی ٢٥ - ١٠ - ٢٠٢١ی لەسەرە بڕی ئەو پارەیەی ئەو ماڵە لە خوێندنەوەی پێشوویاندا هەبووە  ٣٢٠ هەزار و ٢٥٠ دینار بووە لە رۆژی ٣١ - ١٢ - ٢٠١٩.  کەژاڵ محەممەد، دایکی دڵشاد هەمان رۆژ بۆ رووداو قسەی کرد و گوتی دڵشادی کوڕی و لەگەڵ بووک و سێ منداڵی هەموویان بەیەکەوە لەخانوویەکی ٢٥٠ مەتری لەقەزای کفری دەژین، چەند جارێک چووەتە فەرمانگەی کارەبا و پێیانگوتووە ئەو کێشەیە لەلای ئەوان چارەسەری نییە. ئەوکات لە رێگەی رووداوەوە داوای لە بەرپرسانی کارەبا کرد کێشەکەی بۆ چارەسەر بکەن.