بەسیر سادق پوور، جێگری رێگاوبان و گواستنەوەی پارێزگای ورمێ دەڵێت: لە شارەکانی پیرانشار، سەردەشت، مەهاباد و سایین قەڵا رێگای هاتووچۆی ٤٩٧ گوند گیراوە و کرانەوەشیان سێ رۆژ دەخایێنێت.  لە پارێزگای کرماشانیش، بەڕێوەبەرایەتیی کۆنترۆڵی قەیران رایگەیاندووە، رێگای هاتووچۆی ٢٠٠ گوند بەهۆی بارینی زۆری بەفرەوە گیراوە.  لەبەر دابەزینی پلەکانی گەرما، سەهۆڵبەندان و دروستبوونی ئاستەنگ بۆ هاتووچۆی خەڵک، ئەمڕۆ دامودەزگا حکومییەکان و قوتابخانەکانی پارێزگای سنە کراونەتە پشوو.   بەڕێوەبەری رێگاوبانی پارێزگای سنە رایگەیاندووە، رێگا سەرەکییەکان شارەکانی سەقز، دیواندەرە، مەریوان، سەوڵاوا و سنە بەهۆی باهۆز و بەفرەوە گیراون و بۆ پاراستنی گیانی خەڵک هاتووچۆیان تێدا راگیراوە.  رێگای هاتووچۆی ٥٥٠ گوندی پارێزگای سنە و ٢٤٠ گوندی پارێزگای لوڕستانیش هێشتا نەکراونەتەوە. بەمەش ئێستا رێگەی زیاتر لە ١٤٩٠ گوندی رۆژهەڵاتی کوردستان بەهۆی بەفرەوە گیراون.