هەڵوێست نەریمان، دانیشتووی شارۆچکەی چەمچەماڵ میوانی بەرنامەی بەرپرسیار بوو، ئاماژەی بەوە کرد کە ١٤ رۆژە ئاویان نییە، ٢٠ رۆژە قەیرانی غازیش دروستبووە، "پێمانواییە قەیرانەکانی چەمچەماڵ دروستکراون، چونکە غازی چەمچەماڵ دەنێردرێت بۆ شارەکانی دیکە".  ئەو هاونیشتمانییەی چەمچەماڵ گوتیشی، قایمقام بەیانیان دەچێتە قەزاکە و کاژێر ٠٢: ٠٠ی دوای نیوەڕۆ دەگڕێتەوە ماڵەوە، "شارەکەمان بێ خاوەن دەبێت، جگە لە ئاو و نەوت، نرخی بووتڵێک غاز بە ٨٥٠٠ دینارە، لە رابردوودا غاز بەشی دانیشتووانی دەکرد، بەڵام ئێستا بەش ناکات و کێشەی بۆ دروستکردووین".  هاونیشتمانییەکی دیکەی چەمچەماڵ بەناوی هاوکار مەدحەد باسی لەوە کرد، "خەڵکی چەمچەماڵ بۆ دەستکەوتنی غاز نۆرە دەگرن، دوو ساڵە نەوتمان وەرنەگرتووە، لە زستاندا ئاو کەمە و لە هاوینیشدا کەمتر دەبێت، کارەبای چەمچەماڵ خراپە، نرخی کرێی کارەبای موەلیدە زۆرە، هەر ئەمپێرێک کارەبای موەلیدە ١١ هەزار دینار وەرگیراوە، لە دادگە سکاڵامان تۆمارکردووە لەسەر زۆریی پارەی ئەمپێری کارەبای موەلیدە".  رەمک رەمەزان، قایمقامی چەمچەماڵ رایگەیاند، "لە قەزاکەمان کێشەی کارەبا، غاز، سووتەمەنی و ئاو هەن، دوو ساڵە نەوت لە قەزاکەمان دابەشنەکراوە، پێنچ  کارگەی غاز لە چەمچەماڵ هەن و هەر کارگەیەک لە چەمچەماڵ مانگانە پێنج تاوەکو هەشت تانکەر غاز وەردەگرن، بەڵێنمان پێدراوە مانگانە بۆ کارگەکانی غاز دوو تانکەر زیاد بکرێت".  قایمقامی چەمچەماڵ گوتیشی، دابەشکردنی نەوت پەیوەندیی بە حکومەتی عێراقەوە هەیە، "هەر کاتێک نەوت بێت دابەشی دەکەین، چونکە شارەکەمان پێویستی بە نەوتە، ٧٦ نووسراومان کردووە بۆ چارەسەرکردنی کێشەی ئاوی چەمچەماڵ، بەڵام تاوەکو ئێستا چارەسەر نەکراوە".