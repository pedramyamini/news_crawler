لە راگەیێندراوەکەی وەزارەتی دارایی کە ژمارە ٤٦ ـە و رێککەوتی ٢٠ - ٠٢ - ٢٠٢٢ی لەسەرە، ئاماژە بەوە کراوە، "بە مەبەستی پێداچوونەوە بە رێکخستنەوەی کاروباری بانکەکان و گەڕانەوەی متمانە بۆ بانکەکان لەلایەن هاووڵاتییان و بەگەڕخستنی جموجۆڵی بازرگانیی بانکی، بفەرموون بە ئاگادارکردنەوەی سەرجەم بانکەکان کە بە هیچ شێوەیەک دەستکاریی سیولەی نەختینەیی دانراوی ئەژمێرە جیاوازەکانی هاووڵاتییان نەکرێت، لە (ودائع، تایبەت، توفیر، ئەشخاس)".  لەوبارەیەوە بەهجەت عەلی، ئەندامی لیژنەی دارایی لە پەرلەمانی کوردستان رۆژی دووشەممە ٢١ - ٠٢ - ٢٠٢٢ بە تۆڕی میدیایی رووداوی راگەیاند، "مەبەست ئەوەیە کە چیدیکە دەستکاریی پارەی هاووڵاتییان لە بانکەکاندا نەکرێت".  ئەو ئەندامەی لیژنەی دارایی لە پەرلەمانی کوردستان گوتیشی، لە رابردوودا پارەی ئەو هاووڵاتییانەی لە بانکەکاندا بووە "لە هەموو بانکەکانی هەرێمی کوردستاندا" بۆ پێدانی مووچە بەکارهێندراوە و کاتێک هاووڵاتی ویستوویەتی پارەکەی بباتەوە، پارە لە بانکەکەدا نەبووە؛ دەشڵێت، "حکومەتی هەرێمی کوردستان دەیەوێت چیدیکە ئەوە نەمێنێت و متمانە بۆ هاووڵاتی بگەڕێتەوە، تاوەکو پارە بخەنە بانکەکانەوە".  بەهجەت عەلی باسی لەوەش کرد، ئەو پارەیەی پێشتر حکومەتی هەرێمی کوردستان لە بانکەکان بۆ مووچە سوودی لێوەرگرتووە زۆرینەی گەڕاندووەتەوە.