شەوكەت محەممەد، بەڕێوەبەری دابەشكردنی خۆراك لە سلێمانی، بە رادیۆی رووداوی راگەیاند، "سەرەڕای پشووەکانی سەری ساڵ کارمەندانی بەڕێوەبەرایەتییەکەمان بەردەوامن لە کارکردن و ئەو ٣٤٠٠ بریکارەشی کە لە تەواوی پارێزگای سلێمانی هەمانە بەردەوامن لە کارکردن و دابەشکردنی بەشەخۆراکی مانگی ١١ بەسەر هاووڵاتییان".  لەبارەی ژمارە، جۆر و کوالێتیی ماددە خۆراکییەکانەوە، بەڕێوەبەری دابەشكردنی خۆراك لە سلێمانی رایگەیاند، "ئێستا سەبەتەی خۆراکی هاووڵاتییان لە شەش ماددە پێکهاتووە، کە بریتین لە: شەکر، برنج، زەیت، دۆشاوی تەماتە، لەتکەنۆک و فاسۆلیا جارجاریش لەتکەنۆکەکە دەکرێتە نیسک. کوالێتی ماددە خۆراکییەکانیش باشترین جۆرن زۆرینەیان لە دەرەوەی وڵاتەوە دەکڕدرێن".  لە مانگی تەممووزی ئەمساڵەوە بە فەرمی بەشەخۆراکی هاووڵاتییان کرایە شەش ماددەی سەرەکی و بە گوتەی شەوکەت محەممەدیش، "ئومێد هەیە بۆ ساڵی ٢٠٢٢ ژمارەی ئەو ماددە خۆراکییانە زیاتر بکرێن".