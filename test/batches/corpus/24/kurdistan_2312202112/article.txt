رووداوەکە بەرەبەیانی ئەمڕۆ پێنجشەممە ٢٣ - ١٢ - ٢٠٢١ لە گوندی (قوپک)ی سەر بە شارۆچکەی گرەسێن لە سنووری ئاکرێ روویداوە، دایکەکە و چوار منداڵەکەی لە خەودا بوون و بەهۆی ئەوەی خەڵووزیان کردووەتە نێو تەنەکەیەک و دواتر ئاگرەکەی کوژاوەتەوە و بووەتە دووکەڵ، خنکاون.  عوزێر خدر، کە لەو رووداوەدا خێزان و چوار منداڵی لەدەستدا بە رووداوی گوت، "بەیانی زوو من لە دەوام بووم، نوێژم کرد و پاڵکەوتم، کوڕەکەم تەلەفۆنی بۆ کردم و گوتی، باوکە وەرەوە دایکم مردووە. خۆی [هاوژینەکەم] نەخۆش بوو، وامزانی بە نەخۆشی مردووە، کاتێک بەڕێکەوتم تەلەفۆنێکی دیکەم بۆ هات و گوتیان کوڕە پەککەوتووەکەشت مردووە، ئیدی زانیم کە منداڵەکانم بەیەکەوە مردوون".  ئەو پیاوە کە پێشمەرگەیە، گوتیشی، "داوای شتیان لێکردبووم، ئەوەتا بۆم هێناون و لەنێو ئۆتۆمبێلەکەمدایە، دوێنێ ئێوارە قسەم لەگەڵ کردن و پێم گوتن: کوڕەکانم شتم بۆ هێناون؛ ئەوانیش گوتیان: باوکە رۆژی هەینی وەرەوە هەموومان لە ماڵین، نەمزانی ماڵمان خراپ دەبێت. خوایە زۆر سوپاس بۆ هەموو شتێک".  دکتۆر فەرھاد محەممەد ئەمین، جێگری بەڕێوەبەری بنکەی تەندروستیی گردەسێن بە تۆڕی میدیایی رووداوی راگەیاند، "دوای نوێژی بەیانی، دایکەکە تەنەکەیەک خەڵووزی بۆ خۆگەرمکردنەوە بردووەتە ژوورەوە و بەھۆی دووکەڵی خەڵووزەکەوە گیانیان لەدەستداوە".  لە تۆمارێکی ڤیدیۆییدا کە دەست تۆڕی میدیایی رووداو کەوتووە، عوزێر خدر بە گریانەوە هاوار دەکات و دەڵێت، "بەرخەکانم بۆ دەرگا لە باوکتان ناکەنەوە؟! ئەی ئێوارە تەلەفۆنم بۆ نەکردن و نەمگوت شتم بۆ هێناون، ئەی بەرخەکانی بابە".  یەکێک لە منداڵەکان تەمەنی ٢٨ ساڵە و خاوەن پێداویستیی تایبەتە، دوان لە منداڵەکانیش یەکیان لە پۆلی سێی بنەڕەتی بووە و ئەوی دیکەش لە پۆلی پێنج. پیاوەکەش پێشمەرگەیە و لە دەوام بووە.  ناو و تەمەنی دایک و منداڵەکانی:  ١ - بیلمەس مستەفا، تەمەن ٤٢ ساڵ  ٢ - رەوان عوزێر خدر، تەمەن ٩ ساڵ  ٣ - موراد عوزێر خدر، تەمەن ١١ ساڵ  ٤ - سەعد عوزێر خدر، تەمەن ٢٨ ساڵ  ٥ - خەڵات عوزێر خدر، تەمەن ١٢ ساڵ