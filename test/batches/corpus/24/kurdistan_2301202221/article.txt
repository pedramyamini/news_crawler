رۆژی یەکشەممە ٢٣ - ١ - ٢٠٢٢ ئەنجوومەنی سەرکردایەتیی یەکێتیی نیشتمانیی کوردستان لە سلێمانی کۆبووەوە، دواتر بافڵ تاڵەبانی، هاوسەرۆکی یەکێتیی نیشتمانیی کوردستان پەیامێکی بڵاوکردەوە و لەبارەی بارودۆخی سیاسیی عێراق و پێکهێنانی حکومەتی داهاتوو، رایگەیاند "كۆبوونەوەكە هەڵوەستەی جیدی لەسەر ئەو پرسە كرد و پێیوابوو كە پارتی دیموكراتی كوردستان تاكڕەوانە و لە دەرەوەی ویست و ئیرادەی یەكڕیزی گەلی كورد و هێزە سیاسییەكانی كوردستان هەنگاویناوە و رێککەوتنیان لەگەڵ هەنديک لایەنی سیاسی واژۆ کردووە و لە چوارچێوەی ئەو رێککەوتنەیان بەربژێرێکی خۆی بۆ پۆستی سەرۆککۆمار پێشكەشكردووە. "  هاوسەرۆکی یەکێتیی نیشتمانیی کوردستان لەبارەی بەربژێریان بۆ پۆستی سەرۆککۆماری عێراق گوتی "مادەم لایەنی دیکە، دوور لە پرەنسیپی تەوافق بەربژێری خۆیان پێشکەش دەکەن، یەکێتیش مافی خۆیەتی كە پۆستی سەرۆككۆمار بە ئیستیحقاقی كورد و یەكێتیی نیشتمانیی كوردستان بزانێت، بۆیە داكۆكی لە مافی خۆی دەکات و سازشی لەسەر ناکات. " دەشڵێت "ئەنجوومەنی سەركردایەتی بڕیاریدا کە پشتگیری تەواو بکات بۆ سەرخستنی بەربژێری یەكێتی بۆ ئەو پۆستە كە هەڤاڵ دكتۆر بەرهەم ئەحمەد ساڵح - ە. "  لە بەشێکی دیکەی پەیامەکەی بافڵ تاڵەبانی رایدەگەیێنێت، "ئەو قسەوباسانەی کە دەگوترا پارتی دیموکراتی کوردستان تەنها کێشەی لەگەڵ بەربژێری یەکێتی هەبوو و ئەگەر ئاڵوگۆر بەو بەربژێرە بکرایا پارتیش بەربژێری خۆی دەکشاندەوە دووربوون لە راستییەوە، دەریشكەوت ئەمە تەنیا بۆ چاوبەستەكی بووە و ئامانجی سەرەكی بەدەستهێنانی پۆستی سەرۆككۆمارە، دوور لە هەماهەنگی لەگەڵ هێزە كوردستانییەكان بەتایبەتی یەكێتیی نیشتمانیی كوردستان و لە چوارچێوەی رێكکەوتنیان لەگەڵ هەندێک لە لایەنەكانی دیکەی عێراق. "  بەپێی راگەیێنراوێکی کۆبوونەوەکە، ئەنجوومەنی سەركردایەتیی یەکێتی "بەقووڵی بژاردەكانی بەردەم یەكێتی بۆ خاڵە گرنگەکانی بەرنامەی حکومەتی داهاتووی عێراق و پۆستی سەرۆككۆمار تاوتوێ كرد و جەختیکردەوە كە لەم قۆناغەدا پێویستە داكۆكی تەواو لەم ئیستیحقاقەی كۆمەڵانی خەڵكی كوردستان و یەکێتیی نیشتمانیی کوردستان بکرێت و بپارێزرێت. "  پێشتر رووداو بە پشتبەستن بە چەند سەرچاوەیەک ئەوەی بڵاوکردەوە کە شەوی رابردوو (شەممە ٢٢ - ١ - ٢٠٢٢) مەکتەبی سیاسیی یەکێتیی کۆبووەتەوە و بەرهەم ساڵحی وەکو بەربژێری ئەو حیزبە بۆ پۆستی سەرۆککۆماری عێراق پەسند کردووە، بەڵام دەستنیشانکردنەکەی بە فەرمی داوەتە ئەنجوومەنی سەرکردایەتی.  ئەمڕۆ یەکشەممە یەکەم کۆبوونەوەی ئەنجوومەنی سەرکردایەتیی یەکێتی لە دوای رووداوەکانی ٨ی تەمووزی ٢٠٢١ ـەوە بەڕێوەچوو.   ئێستا پرسی سەرۆککۆمار، لەنێوان پارتی دیموکراتی کوردستان و یەکێتیی نیشتمانیی کوردستان، دیارترین ناکۆکییە. یەکێتی پۆستەکە بە پشکی خۆی دەزانێت، بەڵام پارتی بە پشکی کوردی دادەنێت نەک لایەنێکی دیاریکراو لەنێو کورددا. پارتی دیموکراتی کوردستان دەڵێت، لاریی نییە پۆستەکە بۆ یەکێتی بێت، بەڵام بە بەرهەم ساڵح رازی نییە. هەر بۆیە پارتی لای خۆیەوە هۆشیار زێباری، ئەندامی مەکتەبی سیاسیی بۆ پۆستی سەرۆککۆمار بەربژێر کردووە.