سەبری یۆندەم، هاونیشتمانییەکە و دەڵێت، "ماوەی دوو رۆژ بەفر باری، دواتر بووە کڕێوە. نەماندەتوانی بڕۆینە دەرەوە".  تراکتۆر و ئۆتۆمبێل بەتەواوی کەوتوونەتە ژێر بەفر، لەکاتێکدا هاونیشتمانییان گیانیان کەوتبووە مەترسی لە ئەگەری بەردەوامبوونی بەفر و کڕێوە، نەیانتوانیبوو بەگوێرەی پێویست فریای ئاژەڵانیش بکەون.  حوسەین عومەر، هاونیشتمانییەکی دیکەیە و دەڵێت، "بەدرێژایی دوو رۆژ کڕێوە بوو، نەمانتوانی لە ماڵەوە بڕۆینە دەرەوە. ئاژەڵەکانیشمان لە ژوورەوە مانەوە. لە هەر رۆژێکیان تەنیا یەک جار ئالیکمان پێدان. دەرگە و پەنجەرەکان هەمووی داخرابوون. وەکو تونێل کردمانەوە و دەرچووین".  هەرچەندە تیمەکانی راماڵینی بەفر لەلایەن شارەوانییەوە خراونەتە سەر کار و بەردەوامن لە کردنەوەی رێگەکان، بەڵام پێویستیان بە کاتە بۆ ئەوەی بگەنە هەموو گوندەکانی سنوورەکە.