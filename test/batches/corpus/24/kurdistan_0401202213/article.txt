بڕیارە رۆژی چوارشەممە ٢٠٢٢/٠١/٠٥ پارتی و یەکێتی لەبارەی چۆنێتیی بەشداریکردن لە حکومەتی نوێی عێراقدا لە هەولێر کۆببنەوە.   پۆڵا سیروان تاڵەبانی، لێپرسراوی مەکتەبی ناوەندەکانی یەکێتیی نیشتمانیی کوردستان بە رادیۆی رووداوی راگەیاند: "کۆبوونەوەکەی سبەینێی یەکێتی و پارتی زیاتر لەبارەی چۆنێتیی دەستپێکردنی گفتوگۆ لەگەڵ لایەنە عێراقییەکان و رێکخستنی شاندەوە وەک تیمێک دەبێت. "  لێپرسراوی مەکتەبی ناوەندی دەرەوەی یەکێتی ئاماژەی بەوە دا کە ئەوان وەک یەکێتی بەرنامە و پڕۆژەی ئامادەکراویان هەیە بۆ ئەوەی لەگەڵ پارتیدا بیخەنەڕوو و گفتوگۆی لەبارەوە بکەن.   پۆڵا سیروان تاڵەبانی گوتیشی: "پێمانوایە کە باشترە کورد بە یەک پڕۆژەوە گفتوگۆ لەگەڵ لایەنە عێراقییەکاندا بکات و هەموو ئەو لایەنە کوردانەیش بەشدار بن کە کورسییان بردووەتەوە. "  ئەو لێپرسراوەی یەکێتی جەختی لەوە کردەوە کە ئەم کۆبوونەوەیەی سبەینێ زۆر گرنگە و باشترە بە زووترین کات و بەر لە ٩ی کانوونی دووەم بۆ گفتوگۆ لەگەڵ لایەنە عێراقییەکاندا ئامادە بن و لەو بڕوایەدایە زوو بێت بۆ ئەوەی سبەینێ رێککەوتن رابگەیێندرێت، بەڵام ئەمە هەنگاوی یەکەمە بۆ رێکخستنەوەی ناوماڵی کورد.    پۆستی سەرۆککۆماری عێراق یەکێکە لەو بابەتانەی کە یەکێتی و پارتی لەسەری رێکنەکەوتوون. پێشتر پۆڵا تاڵەبانی رایگەیاندبوو کە بەربژێری یەکێتی بۆ سەرۆککۆماری عێراق د. بەرهەم ساڵحە.   پۆڵا تاڵەبانی گوتی: "ئەو بڕیارە نەگۆڕاوە [و هەر د. بەرهەم ساڵح بەربژێریانە]، بەڵام ئێستا کۆمەڵێک بابەتی زۆر گرنگ هەن کە رەهەندی نیشتمانییان هەیە و دەبێت قسەیان لەسەر بکەین کە ئەوانیش ناوچە دابڕێنراوەکان، بەشە بودجە و هاوبەشێتیی حوکمڕانین. سبەینێ بابەتی پۆستەکان بەرباس نییە، بەڵام وەک یەکێتی پێمانوایە کە پۆستی سەرۆککۆماری عێراق مافی یەکێتییە و دەبێت ئەویش دیاریی بکات. بۆ پۆستی پارێزگاری کەرکووکیش کەس دیاری نەکراوە. "  بڕیارە رۆژی چوارشەممە، مەکتەبی سیاسیی پارتی دیموکراتی کوردستان و یەکێتیی نیشتمانیی کوردستان لە شاری هەولێر کۆببنەوە. سەرچاوەیەک لە مەکتەبی سیاسیی یەکێتی دەڵێت، لەسەر پێکهێنانی کابینەی نوێی عێراق گفتوگۆ دەکەن.  یەکێتیی نیشتمانیی کوردستان پۆستی سەرۆککۆماری عێراق بە پشکی خۆی دەزانێت. پارتی دیموکراتی کوردستانیش جەخت لەوە دەکاتەوە کە پۆستەکە پشکی کوردە و دەبێت بە یەکدەنگی کەسێک بەربژێر بکرێت.   ئەمە یەکەم کۆبوونەوەی هەردوو حیزب دەبێت لە ساڵی نوێدا. دوایین کۆبوونەوەیان رۆژی یەکشەممە  ٢٠٢١/١٢/١٩ لە شاری سلێمانی بوو.  لە کۆبووەنەوەکەی شاری سلێمانیدا پارتی و یەکێتی بڕیاری پێکهێنانی چوار لیژنەی هاوبەشیان دا. کاری یەکێک لە لیژنەکانیش نووسینەوەی رێککەوتنێکی نوێی ستراتیژییە لەنێوان هەردوو حیزبدا. لیژنەیەکیش پاکێجێک بە ناوی بەشداریی کورد لە حکومەتی نوێی عێراقدا ئامادە دەکات.