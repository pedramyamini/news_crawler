زستانی پار بەراورد بە ٣٠ ساڵی رابردوو کەمترین باران باری بوو، بۆیە باشووری کوردستان توندترین وشکەساڵی گرتەوە، ئەو وشکەساڵییە پێشبینی دەکرێت ئەمساڵ دووبارە نەبێتەوە، بەڵام کاریگەرییە خراپەکانی هەر بەردەوامدەبێت.  فازڵ ئیبراهیم، بەڕێوەبەری گشتی کەشناسی و بومەلەرزەزانی هەرێمی کوردستان، دەڵێت، "پێشبینییە درێژخایەنەکان بۆ ئەمساڵ بەراورد بە ساڵی رابردوو دڵخۆشکەرن، ئەمساڵ بەراورد بە پار تاوەکو ئێستا رێژەیەکی زۆرتر باران باریوە، بەڵام پێشبینی دەکرێت هێشتا نەگاتە ئاستی ئاسایی خۆی، بەڵام نزیک دەبێتەوە، هەر ساڵێکیش وشکەساڵی بێت کاریگەرییەکانی چەندساڵێک دەمێنێتەوە، بە تایبەتی لەسەر ئاوی ژێرزەوی. "  رێژەی بارانبارینی ئاسایی بۆ دەربازبوون لە وشکەساڵی لە دەشتاییەوە بۆ چیاکان جیاوازە، ساڵانە لە دەشتی هەولێر و گەرمیان پێویستە نزیکەی ٢٥٠ ملم باران ببارێت، لە مێرگەسۆر و پێنجوێنیش زۆرترین رێژە کە پێویستە زیاتر لە ١٠٠٠ ملم بارانە.  وشکەساڵی سێ جۆری سەرەکی هەیە، وشکەساڵی کەشناسییانە، وشکەساڵی هایدرۆلۆجی و وشکەساڵی کشتوکاڵی.  بەگوێرەی بەدواداچوونەکانی وەزارەتی کشتوکاڵ، وشکەساڵییەکەی ساڵی رابردوو ٥٠ % کاریگەری خراپی لەسەر بەرهەمە کشتوکاڵییەکان هەبووە، بەڵام ئەمساڵ وێڕای دواکەوتنی کاتەکەی، زۆری باران و بەفر لە چلەی زستان و بەردەوامییەکەی، پێشبینییەکانی بە ئاراستەی دۆخێکی باشتر گۆڕیوە.  حوسێن حەمە کەریم، گوتەبێژی وەزارەتی کشتوکاڵ و سەرچاوەکانی ئاوی هەرێمی کوردستان بە رووداوی گوت، "ئەگەر بارانبارین بەمشێوەیە بەردەوامبێت، بە تایبەتی تاوەکو مانگەکانی سێ و چوار، ئەوە بۆ کشتوکاڵ زۆر باش دەبێت و قەرەبووی ئەو دواکەوتنە دەکاتەوە کە ئەمساڵ بارانبارین لەکاتی خۆی دواکەوت.    بڕیاری کۆتایی وشکەساڵی یان ساڵێکی ئاسایی بۆ باران لە کۆتایی مانگی چوار دەدرێت، بەڵام پێشبینییەکان ئەوە دەردەخەن، تاوەکو ئەو کاتە رێژەی بارانبارین نزیکبێتەوە لە ئاستی ئاسایی خۆی.  لە هەولێر رێژەی بارانبارین و جیاوازییەکانی لەگەڵ پار بەم شێوەیەن؛  ٢٠٢٠ - ٢٠٢١ تا ئەم کاتە لە هەولێر، ٨٣ ملم باران باریبوو.  ٢٠٢١ - ٢٠٢٢ تاوەکو ئێستا لە هەولێر ١٥٦ ملم باران باریوە.  ئەمساڵ ٧٢ ملم زیاتر باریوە.   لە سلێمانی رێژەی بارانبارین و جیاوازییەکانی لەگەڵ پار بەم شێوەیەن؛  ٢٠٢٠ - ٢٠٢١ تاوەکو ئەم بەروارە ٢٣٦ ملم باران باریبوو.   ٢٠٢١ - ٢٠٢٢ تاوەکو ئێستا ٢٢٩ ملم بارانباریوە.   لە هەڵەبجە رێژەی بارانبارین و جیاوازییەکانی لەگەڵ پار بەم شێوەیەن؛  ٢٠٢٠ - ٢٠٢١ تاوەکو ئەم کاتە ١٣٥ ملم باران باریبوو   ٢٠٢١ - ٢٠٢٢ تاوەکو ئێستا ٢٦٨ ملم بارانباریوە   ئەمساڵ ١٣٢ ملم زیاتر باریوە   لە کەرکووک رێژەی بارانبارین و جیاوازییەکانی لەگەڵ پار بەم شێوەیەن؛  ٢٠٢٠ - ٢٠٢١ تاوەکو ئەم کاتە ٤٣ ملم باران باریبوو   ٢٠٢١ - ٢٠٢٢ تاوەکو ئێستا ٧١ ملم بارانباریوە   ئەمساڵ ٢٧ ملم زیاتر باریوە   لە پارێزگای دهۆک رێژەی بارانبارین و جیاوازییەکانی لەگەڵ پار بەم شێوەیەن؛  ٢٠٢٠ - ٢٠٢١ تاوەکو ئەم کاتە ١٣٢ ملم باران باریبوو   ٢٠٢١ - ٢٠٢٢ تاوەکو ئێستا ٩٤ ملم بارانباریوە   ئەمساڵ - ٣٨ ملم کەمترباریوە