چیرۆکی (توانا)، هاوشێوەیەک دووبارە دەبێتەوە  (توانا) هاونیشتمانییەکی دانیشتووی قەزای کۆیەیە و لەدایکبووی کۆتایی ساڵانی هەشتاکانی سەدەی رابردووە، ئەو پیشەی مامۆستایە و ماوەی زیاتر لە ساڵێک دەبێت کاری کڕین و فرۆشتنی دراو و بازرگانیکردنی کردووە و چەندین کەس پارەیان پێداوە بۆئەوەی کاری پێوە بکات، ئەو نموونەی لە ساڵی ٢٠٢١ و پێشتریش چەندین حاڵەتی دیکە هەبووە و "سلێمان هەڵشۆیی" دیارترینیانە کە ساڵی ٢٠٢٠ سەدان دەفتەر دۆلاری خەڵکی برد بەبێ ئەوەی هیچ بەڵگەنامەیەکیان لەنێواندا هەبێت.  بە گوتەی یەکێک لە کەسە نزیکەکانی (توانا)، ناوبراو ماوەی چەند ساڵێکی کەم دەبێت کاری گۆڕینەوەی دراو و بازرگانی دەکات و لە ماوەیەکی کەمدا پارەیەکی زۆری پەیداکردووە و زوو زوو ئۆتۆمبێلی گۆڕیوە، پارەی لە زۆر کەس و خزمی خۆی و خەڵکی کۆیە کۆکردووەتەوە و زۆر کەسیش خۆیان پارەیان داوەتێ و هەندێک کەسیش زێڕ و شتی دیکەیان داوەتێ بۆئەوەی لە بازرگانییەکانیدا بەشداریی پێبکات و قازانجیان پێبدات، ناوبراویش قازانجی داوەتەوە بەو کەسانە، بەڵام ماوەی مانگێک دەبێت لە قەزای کۆیە دەنگۆی بردنی هەموو ئەو پارانەی خەڵکی و دیارنەمانی ئەو کەسە بڵاوبووەتەوە و بەو هۆیەوە لە چەندین تۆڕی کۆمەڵایەتی بڵاوبووەتەوە کە ئەو کەسەی پارەکانی بردووە شوێنی نادیارە و هەموو پارەکانیشی لەگەڵ خۆیدا بردوون کە بە ٣٠٠ دەفتەر دۆلار (٣ ملیۆن دۆلار) مەزەندە دەکرێت.  ئەو کەسانەی پارەیان بە (توانا) داوە لە زۆرینەی توێژەکانن: زێڕنگران، دراوفرۆشان، مامۆستا و بازرگان و ئەو کەسانەی لە ماڵەوە زێڕیان هەبووە، کاسب و چەندین خەڵکی دیکە.  توانا ماوەی زیاتر لە ساڵێک دەبێت نووسینگەیەکی ئاڵوگۆڕی دراوی کردووەتەوە، دواتر نووسینگەیەکی گەورەی لەنێو دۆلارفرۆشانی کۆیە کردووەتەوە، ماوەیەکە حەواڵەشی داناوە و ئەوەش زیاتر وایکرد نووسینگەکان متمانەی پێبکەن.  یەکێک لەو کەسانەی کە بڕی زیاتر لە هەشت دەفتەر دۆلاری پێداوە و لەبەر هۆکاری تایبەت پێی باش نەبوو ناوی بڵاوبکرێتەوە، بە تۆڕی میدیایی رووداوی گوت، "ئەو کوڕە ماوەی زیاتر لە ساڵێکە لە گۆڕینەوەی دراو کار دەکات، پێشتر کاری ملیۆن دیناری دەکرد و زۆرجار بە ٤٠ یان ٥٠ ملیۆن دینار پارەی دەگۆڕییەوە، بەڵام کە گۆڕانکاری لە نرخی دیناردا کرا و نرخی دینار بۆ نزیکەی ١٥٠ هەزار دابەزی، ئەو کوڕە زیاتر هاتە ناو ئیشەکەوە و بە ٤ تاوەکو ٦ دەفتەر دۆلار لەگەڵ هەر نووسینگەیەک مامەڵەی دەکرد و دواتر زۆر دەوڵەمەند بوو، لە سلێمانی و هەولێر مامەڵەی لەگەڵ چەندین نووسینگەی گۆڕینەوەی دراو کردووە و بووەتە جێی متمانە و هەموو نووسینگەکان باوەڕیان پێی هەبووە".  ئەو پیاوە کە نووسینگەیەکی گۆڕینەوەی دراوی هەیە لە یەکێک لە شارەکانی هەرێمی کوردستان و یەکێکە لەو کەسانەی دەڵێت زەرەرمەندی توانایە، ئاماژەی بەوەش کرد، "ئەو کوڕە نوێژی دەکرد و کەسێکی خراپ دیار نەبوو، باوەڕمان پێی هەبوو و چەندین کەس متمانەیان پێدەکرد و کەفالەتیان دەکرد، بەتایبەت پێشتریش کاری بازرگانیی کردووە".  پۆلیسی کۆیە: هیچ کەسێک لەسەر بردنی پارە سکاڵای نەکردووە  ئەمڕۆ چوارشەممە ٠٥ - ٠١ - ٢٠٢٢، عەمید عەلی عەبدوڵڵا، بەڕێوەبەری پۆلیسی قەزای کۆیە بە تۆڕی میدیایی رووداوی گوت، "تاوەکو ئەمڕۆ هیچ کەسێک نە لە بنکەکانی پۆلیسی ئێمە و نە لە بەڕێوەبەرایەتیی پۆلیس و نە لەلای دادوەر سکاڵای لەسەر هیچ کەسێک تۆمارنەکردووە لەسەر بردنی پارە، بۆیە ئێمەش تەنیا وەکو دەنگۆ گوێمان لێدەبێت کەسێک بڕێک پارەی بردبێت، بەڵام ئێمە بەپێی یاسا مامەڵە دەکەین و تاوەکو سکاڵای یاسایی تۆمارنەکرێت ناتوانین هیچ بەدواداچوونێک بۆ ئەو پرسە بکەین، ئەگەر سکاڵا هەبێت ئەو کاتە کەسەکە و ناونیشانی و هەموو زانیارییەکانی دەدۆزینەوە".  بەپێی ئەو زانییارییانەی رووداو دەستی کەوتوون، (توانا) هاوژینی هەیە و خاوەنی دوو منداڵە، ژمارە مۆبایلەکانی داخراون، ئەوەش لە کاتێکدایە هیچ شتێکی فەرمی نییە کە بیسەلمێنێت ئەو کەسە پارەکەی بردووە یان لێی براوە یان شتی دیکە، وەکو چۆن پۆلیس شوێنی نازانێت کە لە ناو هەرێمی کوردستانە یان چووەتە دەرەوەی هەرێمی کوردستان، هەرچەندە پێش سەری ساڵی ٢٠٢٢ ئەو کەسە بەرەو شارێکی هەرێمی کوردستان رۆیشتووە.  ماوەی دوو ساڵ زیاترە، زیاتر لە شەش کەیسی بردنی پارە لەلایەن کەسانێکەوە بوونەتە حاڵەتێک خەریکە زیاتر ببێت، چەندین جاریش پۆلیس هۆشداریی لە مامەڵەکردن لەگەڵ کەسانی جێ گومان و بێ بوونی هیچ بەڵگەنامەیەک داوە، هەروەها داواشیان کردووە بە ئاسانی پارەکانیان نەخەنە دەستی کەسانێکەوە گەرەنتی ناکرێن.  یەکگرتووی ئیسلامی قسەی هەیە و دەڵێت "ئەو کەسە کادیری ئێمە نییە"  ئەو قسانەی بەڕێوەبەری پۆلیسی قەزای کۆیە، دوای ئەوە دێت ماوەی چەند رۆژێکە لە بەشێک لە تۆڕە کۆمەڵایەتییەکان ناوی کەسێک بڵاوبووەتەوە کە گوایە هاوشێوەی "سلێمان هەڵشۆیی" پارەی لە خەڵک وەرگرتووە بۆئەوەی کاری پێوە بکات.  مەڵبەندی ١٦ی کۆیەی یەکگرتووی ئیسلامیی کوردستان، لەبارەی ئەو دەنگۆیانەی باس لەوە دەکەن ئەو کەسەی پارەکەی بردووە و شوێنی نادیارە کادیری ئەوان بێت، لە روونکردنەوەکەدا ئەوەی خستووەتەڕوو، "کەسی ناوبراویش کە گوایە ئەم کارەی کردووە دەڵێن ئەندامی یەکگرتووە، دوورە لە راستیەوە. بە هیچ شێوەیەک یەکگرتوو نەبووە و بە یەک وشەش باسی یەکگرتوو و دیفاعی لە یەکگرتوو نەکردووە لە هەموو ژیانی بەڵکو بانگەشە بۆ شتی تر دەکات"، یەکگرتووی ئیسلامی داوا لە خەڵکیش دەکات "خەڵک ئاگای لە پارە و سەروەت و سامانی خۆی بێت و هەر مامەڵەیەکی کرد ئەوا بە شێوەیەکی یاسایی بیکات".  یەکگرتوو مافی تۆمارکردنی سکاڵاشی داوەتە خۆی دژی هەر کەس و پەیجێکی تۆڕی کۆمەڵایەتی فەیسبووک کە بیەوێت "هەواڵی درۆ و چەواشەکاری دژی یەکگرتوو پەخش بکات و هەوڵی ناوزڕاندن بدات".  بنەماڵەی تۆمەتبارەکە: لە رۆژی ٣١ - ١٢ - ٢٠٢١ ـەوە بێسەروشوێنە و هیچ هەواڵێکی نازانین  کەسوکار و خزمانی ئەو کەسەی تۆمەتبارە بە بردنی پارەی خەڵک لە قەزای کۆیە دەڵێن، هەندێک زانیارییان دەستکەوتووە کە باس لەوە دەکەن کوڕەکەیان لە ئێران بێت، بەڵام زانیارییەکان پشتڕاست نەکراونەتەوە، وەکو ئەوان ئاماژەی بۆ دەکەن.  بنەماڵەی تۆمەتبارەکە لە روونکردنەوەیەکدا کە بڵاویان کردووەتەوە، سەبارەت بە تۆمەتبارکردنی کوڕەکەیان بە بردنی پارە، دەڵێن، "سەبارەت بە بڕی پارەکە کە گوایە ٣٠٠ دەفتەر دۆلارە، ئەمە دەبێت بە بەڵگەی یاسایی یان دانپێدانانی (توانا) پشتڕاستی ئەو ژمارانە بکرێتەوە، بۆیە ئەو بەڕێزانەی خۆیان بە خاوەن ماف دەزانن دەتوانن سەردانی دادگە بکەن بۆ جێگیرکردنی بڕی پارەکەیان".  هەروەها دەشڵێن، "ئێمە وەکو بنەماڵەی توانا لە هەوڵی ئەوەداین سۆراخی ژیان و مردنی توانا دەکەین، بۆئەوەی ئەگەر زیندوو بێت وەڵامی پرسیاری ئێمە و خەڵک بداتەوە، بەڵام ئەگەر مردبێت بزانین هۆکار چییە، بۆیە ئێمە وەکو خزمانی توانا خەمێکی زۆری ئەو بەڕێزانەمانە کە دەڵێن: توانا مافی خواردووین".  کەسوکاری (توانا)ی تۆمەتبار لە روونکردنەوەکەیدا ئەوەشیان خستووەتەڕوو، "خۆمان بە بەرپرسیار نازانین بەرامبەر داواکاریی هیچ کەسێک، چونکە هیچ یەکێک لەو بەڕێزانەی خۆیان بە خاوەن ماف دەزانن، نە ئێمەیان بە کەفیل وەرگرتووە و نە کەس پرسی بە ئێمە کردووە لە کاتی مامەڵەکردنیان لەگەڵ توانا".  سەبارەت بە ئەندامبوونی توانا لە یەکگرتووی ئیسلامیش، بنەماڵەکەی دەڵێن، "نەمانزانیوە ئەندام بووبێت یان کادیری باڵا بووبێت یان ئەندامانی ئەم حیزبە پارەیان لای توانا بێت، ئێمە ئەو زانیارییانە رەتدەکەینەوە کە بە ناوی بنەماڵەی ئێمەوە بڵاوکراونەتەوە و ئەم باسە دەبێت بەڕێزان لە مەڵبەندی کۆیەی یەکگرتوو روونکردنەوەی لەسەر بدات".  ساڵی ٢٠٢٠ کەسێک کە خۆی وەکو بازرگان ناساندبوو لە دەڤەری بتوێن و پشدەر بەناوی سلێمان هەڵشۆیی، رۆژی ٢٠ - ١٢ - ٢٠٢٠ مایەپووچبوونی خۆی راگەیاند و دواتر لەلایەن هێزێکی ئاسایشەوە بۆ پاراستنی گیانی لە ماڵەکەی بردرایە دەرەوە، بەڵام هێشتا چارەنووس و شوێنی (توانا) دیارنییە، ئەگەری دەرکەوتنەوەشی نادیارە، هەروەها ئەو بڕە پارەیەشی کە دەگوترێت بردوویەتی، بە دیاریکراوی دیارنییە، هێشتا بەهۆی دیارنەمانی تواناوە زۆر پرسیاری دیکە بەدوای وەڵامدا دەگەڕێن و ئەو کەسانەی پارەکانیان داوەتە توانا لە چارەنووسی پارەکانیان دەپرسن.