شاهۆ عوسمان، قایمقامی چوارتا بە تۆڕی میدیایی رووداوی راگەیاند، لە شەوی رابردووەوە بەفرێکی زۆر لەسنوری قەزای شارباژێر باریوە و ناوچەکە بە تەواوەتی ئاستەنگی هاتووچۆی بۆ دروستبووە. بەو هۆیەوە رێگەی گوندەکانی سنوورەکە بە تەواوەتی داخراون.  شاهۆ عوسمان ئاماژەی بەوەکرد، "سنوری قەزای چوارتا، چوار ناحیە و ١٠٠ گوندە، رێگەی سەرجەم گوندەکان ئەوانەی کە لەسەر رێگەی سەرەکی نین بەهۆی بونی بەفرێکی زۆرەوە داخراون، بەهۆی سەرقاڵبوونمان بە پاککردنەوەی رێگە سەرەکییەکانی سنووری قەزاکە هێشتا نەمانتووانیوە رێگەی ئەو گوندانە پاک بکەینەوە. "  قایمقامی چوارتا باسی لەوەش کرد، "ئێستا رێگەی قەزای چوارتا تاوەکو گوندی تەگەران پاککراوەتەوە، تیمەکانمان سەرقاڵی پاککردنەوەی ریگەی تەگرانن تاوەکو سیتەک و تونێلی پێشڕەو، سەرجەم تیمەکانمان بە سنووری سەرجەم ناحیەکانی قەزاکە بڵاوکراونەتەوە، بۆ پاککردنەوەی رێگە سەرەکییەکان و دواتر گوندەکانیش پاکدەکەیەنەوە. "  قایمقامی چوارتا ئەوەی خستەڕوو، تاوەکو ئێستا جگە لە خلیسکانی ژمارەیەک ئۆتۆمبێل هیچ حاڵەتێکی نەخوازراو نەبووە و هیچ کەسێک بەهۆی رێگە گیرانەوە توشی رووداوی نەخوازراو نەبووە.