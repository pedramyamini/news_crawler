ئەمڕۆ چوارشەممە ٢٢ - ١٢ - ٢٠٢١ نێچیرڤان بارزانی، سەرۆکی هەرێمی کوردستان لەگەڵ عەلیرەزا گونەی، باڵیۆزی تورکیا لە عێراق و هاکان راچای، کۆنسوڵی تورکیا لە هەولێر کۆبووەوە.  بەپێی راگەیێندراوێ سەرۆکایەتیی هەرێمی کورستان، لە کۆبوونەوەکەدا رەوشی عێراق و "هه‌وڵى تێپه‌ڕاندنى گرفته‌كان لەباره‌ى ئه‌نجامى هه‌ڵبژاردنه‌كان و پێكهێنانى حكومه‌تى داهاتووى عێراق، مه‌ترسييه‌كانى تيرۆر و په‌لاماره‌كانى داعش تاوتوێكران".  هەر ئەمڕۆ سەرۆکی هەرێمی کوردستان پێشوازیی لە شاندێكی چوارچێوەی هاوئاهەنگی بە سەرۆکایەتیی نووری مالیکی کرد. نێچیرڤان بارزانی لە کۆبوونەوەی لەگەڵ نووری مالیکی لەبارەی ئەنجامی هەڵبژاردنەکان و ململانێی لایەنە عێراقییەکان رایگەیاندووە، هەرێمی کوردستان هەرگیز نابێتە بەشێک لە کێشەکان، بەڵکو هەمیشە فاکتەرێکی یارمەتیدەر دەبێت بۆ چارەسەرکردنی کێشەکان و گەیشتن بە هاوبەشییەکی راستەقینەی نێوان لایەنە عێراقییەکان.  هەروەها لە کۆبوونەوەی لەگەڵ باڵیۆزی تورکیا، نێچیرڤان بارزانی و عەلیرەزا گونەی جه‌ختيان له خواستى بره‌ودان به په‌يوه‌ندييه‌كان به‌تايبه‌تى له بوارى ئابووريدا كرده‌وه و له‌سه‌ر گرنگيى هاريكاريى هاوبه‌ش و هاوئاهه‌نگى بۆ پاراستنى ئارامى و سه‌قامگيرى له ناوچه‌كه‌دا هاوڕا بوون.  لە بەشێکی دیکەی راگەیێندراوەکەدا هاتووە، دوايين پێشهات و په‌ره‌سه‌ندنه‌كانى ناوچه‌كه به‌گشتى و چه‌ند بابه‌تێكى ديكه‌ى جێى بايه‌خى هاوبه‌ش، ته‌وه‌رێكى ديكه‌ى كۆبوونه‌وه‌كه بوو.