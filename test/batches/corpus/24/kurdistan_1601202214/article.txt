ئەمڕۆ یەکشەممە، ١٦ - ٠١ - ٢٠٢٢، سەنتەری میترۆ بۆ داکۆکیکردن لە مافی رۆژنامەنووسان، لە رێوڕەسمێکدا لە شاری سلێمانی راپۆرتی رەوشی ئازادیی رۆژنامەنووسی لە هەرێمی کوردستان بۆ ساڵی ٢٠٢١ خستەڕوو.  لە سەرەتای رێوڕەسمەکە گوتاری سەنتەری میترۆ لەلایەن دیاری محەممەد، بەڕێوەبەری سەنتەرەکە خوێندرایەوە، بە گوتەی دیاری محەممەد ئەو راپۆرتەی ئەمڕۆ بڵاوی دەکەنەوە "یازدەهەمین راپۆرتی ساڵانەی سەنتەری میترۆیە. "  بەبێ ئەژمارکردنی راپۆرتی ئەمساڵیان بۆ ساڵی ٢٠٢١، دیاری محەممەد گوتی: "لە ١٠ راپۆرتی رابردوودا لە ساڵەکانی ٢٠١١ بۆ ٢٠٢٠، ٢ هەزار ٦٣٢ پێشێلکاری بەرامبەر بە دوو هەزار و ١٦٥ رۆژنامەنووس و کەناڵی راگەیاندن کراوە، کە سێ لە کەیسەکانی ئەو ماوەیە، کەیسی تیرۆرن. "  سەبارەت بە ئاماری ساڵی ٢٠٢١ بەراورد بە ساڵی ٢٠٢٠، وەکو بەڕێوەبەری سەنتەری میترۆ ئاماژەی پێدا "وەک ژمارە ئاستی پێشێلکاری بەرامبەر بە ئازادیی کاری رۆژنامەنووسی بە رێژەی ٨ %، بەراورد بە ساڵی ٢٠٢٠ کەمیکردووە، " بەڵام ئاماژەی بەوە کرد، "ئەوە مانای ئەوە نادات کە ژینگەی کارکردن بێخەوشە، بەڵام جۆری پێشێلکارییەکان گۆڕانکارییان بەسەردا هاتووە، ئەوەش بەکارهێنانی ماددەکانی یاسای سزادانی عێراقییە بۆ دۆسێکانی بڵاوکردنەوە و ئازادیی رادەربڕین. "  ئامارەکانی تایبەت بە پێشێلکارییەکان لە میانی ساڵی ٢٠٢١، کە دەست سەنتەری میترۆ کەوتووە، لەلایەن ئاڤان جاف خوێندرایەوە، ئاماژەی بەوەدا کە لە ئەو ساڵەدا ٣٥٣ پێشێلکاری بەرامبەر بە ٢٦٠ رۆژنامەنووس و دامەزراوەی میدیایی کراوە، کە بەم شێوەیەی خوارەوەیە:  - ٨١ هێرش و لێدان و سووکایەتی  - ٢٥ دەستبەسەرکردن بەبێ بڕیاری دادگا  - ٢٥ کەیسی زەوتکردنی کەلوپەلی رۆژنامەڤانی  - ٧ کەیسی شکاندنی کەلوپەلی رۆژنامەڤانی  - یەک کەیسی تەقەکردن لە رۆژنامەنووسان  - ٤ کەیس و حاڵەتی رۆژنامەنووسی حکومدراو بەدەر لە یاسای کاری رۆژنامەگەری  - ٢ کەیستی هەڵکوتانە سەر و داخستنی بارەگای کەناڵەکان  - ٦ کەیسی پڕکردنەوەی بەڵێننامە لەلایەن دامەزراوەکانەوە