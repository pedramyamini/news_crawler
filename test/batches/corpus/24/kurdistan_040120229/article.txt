میدیاکانی نزیک لە پەکەکە رایانگەیاند، رۆژی هەینی رابردوو تەرمی هاونیشتمانییەکی خەڵکی شاری سەردەشت بە ناوی ئەحمەد بێخەم لە شوقەیەکدا لە هەولێر دۆزراوەتەوە و لە گۆڕستانی قەڵادزێ بەخاکسپێردراوە. ئەو میدیایانە وێنەی تەرمەکەیان بڵاوکردووەتەوە و دەڵێن، ئاسەواری ئازاردان و ئەشکەنجە بەسەر جەستەیەوە دیار بووە.  ئەو میدیایانە لە زاری کەسوکاری ئەحمەد بێخەمەوە بڵاویانکردووەتەوە، کە پۆلیسی هەولێر هەواڵی کوژرانی ئەوی بە کەسوکارەکەی داوە و بڕیارە تاوەکو بیست رۆژیش ئەنجامی لێکۆڵینەوە لە هۆکار و شێوازی گیانلەدەستدانی رابگەیێندرێت، بەڵام هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند، ئاگاداری دۆسیەی کوژرانی ئەو کەسە نین و دۆسیەی کوژرانی لای پۆلیسی هەولێر تۆمارنەکراوە.  ئەحمەد بێخەم خەڵکی شاری سەردەشت بوو لە پارێزگای ورمێ. ئەو لە دەیەی ٩٠ی زایینی چەند ساڵێک پێشمەرگەی حیزبی دیموکرات بووە و دواتر گەڕاوەتەوە رۆژهەڵاتی کوردستان. چەند ساڵ دوای گەڕانەوەی لەلایەن هێزە ئەمنییەکانەوە بە هۆکاری سیاسی دەستبەسەر و بەندکراوە. ساڵی ٢٠١٢ گەڕاوەتەوە باشووری کوردستان و ویستوویەتی بچێتەوە ریزەکانی حیزبی دیموکراتی کوردستان، بەڵام بەهۆی ئەوەی پێشتر وازی لە پێشمەرگایەتی هێناوە، وەکو ئەندامی ئەو حیزبە وەرنەگیراوە و لە هەولێر نیشتەجێبووە.  دوای سەرهەڵدانی داعش، ئەحمەد بێخەم ساڵی ٢٠١٤ چووەتە رۆژئاوای کوردستان و لە ریزەکانی یەپەگەدا دژی داعش شەڕی کردووە و ماوەیەک دوای ئازادکردنی کۆبانێ گەڕاوەتەوە باشووری کوردستان و لە هەولێر بە دەستفرۆشی ژیاوە.