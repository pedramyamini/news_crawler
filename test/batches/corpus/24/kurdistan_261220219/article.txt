عەمید عوسمان محەممەد مستەفا، بەڕێوەبەری گشتیی راگەیاندن و هۆشیاری نیشتمانیی وەزارەتی پێشمەرگە، ئەمڕۆ یەکشەممە ٢٦/١٢/٢٠٢١ بە تۆڕی میدیایی رووداوی راگەیاند، فەوجێکی تایبەتیان پێکهێناوە بۆ گەیاندنی هاوکاری و کۆمەک بۆ ئەو ماڵانەی کە زیانبەرکەوتەی لافاوەکەی رۆژی هەینی ١٧/١٢/٢٠٢١ ن لە هەولێر.  عەمید عوسمان محەممەد دەڵێت: "فەوجی بەرگریی وەزارەت راسپێردرا بۆ گەیاندنی کۆمەک و هاوکاری بەپێی توانا کە بریتین لە پێداویستییە سەرەکییەکانی رۆژانە، بۆ ئەو ماڵانەی هەولێر کە زیانبەرکەوتەی لافاون. "  هەر لەبارەی زیانەکانی لافاوەکەی هەولێر، کە ئەمڕۆ ١٠ رۆژە تەرمی دوو لە قوربانییانی لافاوەکە نەدۆزراوەتەوە، بەڕێوەبەری گشتیی راگەیاندن و هۆشیاری نیشتمانیی لە وەزارەتی پێشمەرگە دەڵێت، "لە رێگەی ناردنی تیمێکی سەر بە وەزارەت بۆ ناوچەکە، کە سەگی راهێنراویان لەگەڵە، هاوکاری تیمەکانی دیکە و خەڵک دەکات بۆ دۆزینەوەی ئەو دوو تەرمە. "  ئەو تەرمانەی نەدۆزراونەتەوە تەرمەکانی دانەری ١٠ مانگ و ئومێدی ٢٠ ساڵانن.  بەڕێوەبەرایەتیی گشتیی راگەیاندن و هۆشیاری نیشتمانیی وەزارەتی پێشمەرگە، بەشێکی هەیە بەنێوی ' پلاندانان و کاروباری مەدەنی ' کە ئەو بەشە تایبەتە بە دروستکردنی هاوئاهەنگی لەگەڵ هاونیشتمانییان و دامەزراوە حکومییەکان، دامەزراوە مەدەنییەکان.