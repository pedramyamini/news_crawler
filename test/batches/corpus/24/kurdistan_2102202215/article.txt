رۆژی دووشەممە ٢١ - ٢ - ٢٠٢٢، ئاری رەسوڵ، بەڕێوەبەری پەیوەندی و راگەیاندنی دەزگای روانگە بە تۆڕی میدیایی رووداوی گوت: "ئەمە چوارەمین ساڵی پێشبڕکێیەکەیە، سەرەتا ئامانجمان تەنیا ئەوە بوو خوێندکاران روو بکەنە بەشە زانستییەکان، بەڵام ئێستا ئامانجەکانمان فراوانتر بووە و دەمانەوێت فکر و هزری خوێندکارانیش بەهێز بکەین".  قۆناخی یەکەمی پێشبڕکێیەکە رۆژی سێشەممە ٢٢ - ٢ - ٢٠٢٢، دەستپێدەکات و ٤٦٤ قوتابی لە ٢١ هۆڵی تاقیکردنەوە لە هەرێمی کوردستان بەشداری تاقیکردنەوەیەک دەکەن و ٦٠ قوتابی بۆ قۆناخی دووەم هەڵدەبژێردرێن.  لە قۆناخی دووەمدا، ٦٠ قوتابییەکە تاقیکردنەوەی قۆناخی دووەم دەکەن و شەش قوتابی بۆ قۆناخی کۆتایی هەڵدەبژێردرێن.  قۆناخی کۆتایی لە شاری هەولێر دەکرێت، بەشێوازی راستەوخۆ قوتابیان پێشبڕکێ دەکەن بۆ بەدەستهێنانی نازناوی "پاڵەوانی بیرکاری لەسەر ئاستی هەرێمی کوردستان"، دواتر براوەکانی یەکەم، دووەم و سێیەم دەستنیشان دەکرێن و خەڵات دەکرێن.   ئەو قوتابیانەی لە سەرەتاوە بەشداریی پێشبڕکێیەکە دەکەن، بەسەر شەش بەڕێوەبەرایەتەی گشتیی پەروەردەی سەر بە وەزارەتی پەروەردە دابەشکراون:  - بەڕێوەبەرایەتیی گشتیی پەروەردەی هەولێر / ١٤٢ قوتابی   - بەڕێوەبەرایەتیی گشتیی پەروەردەی سلێمانی / ١١٩ قوتابی  - بەڕێوەبەرایەتیی گشتیی پەروەردەی دهۆك / ١٣٤ قوتابی   - بەڕێوەبەرایەتیی گشتیی پەروەردەی گەرمیان / ٣٢ قوتابی  - بەڕێوەبەرایەتیی گشتیی پەروەردەی کەرکووك / ٢٣ قوتابی  - بەڕێوەبەرایەتیی گشتیی پەروەردەی هەڵەبجە / ١٤ قوتابی