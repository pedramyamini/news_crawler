ئەمڕۆ دووشەممە ٢٧ - ١٢ - ٢٠٢١ دوای زیاتر لە دوو مانگ دادگەی باڵای فیدراڵیی عێراق ئەنجامی هەڵبژاردنی پەسندکرد، پارتیش لە راگەیێندراوێکدا پێشوازیی لە بڕیارەکە کرد.  بەپێی ئەنجامی بەرایی هەڵبژاردن، پارتی ٣٣ کورسی بەدەستهێنا، بەڵام دوای ئەوەی کە یەکێتیی نیشتمانیی کوردستان تانەی لە ئەنجامەکان دا، ئەنجوومەنی باڵای هەڵبژاردن دوو کورسیی لە پارتی کەمکردەوە و درانە دوو بەربژێری یەکێتی بە ناوەکانی هەرێم کەمال ئاغا و رۆنزی زیاد سیدۆ.  لە راگەیێندراوەکەدا پارتی ئاماژە بەوە دەدات، "جەخت لە بەدواداچوونی ئەو ستەمە دەکەینەوە کە لە پارتیمان کرا لە بە ناحەقبردنی دوو کورسی لە کورسییەکانمان، بە رێگەی یاسایی لەلایەن ئەو بەربژێر و دەنگدەرانەمانەوە، کە بە نایاسایی دەنگەکانیان سووتێنران".  لە راگەیێندراوەکەدا ئاماژە بەوەش دراوە، "ئەم بڕیارە هەنگاوە دەستوورییەکان بەدوای خۆیدا دەهێنێت بۆ پێکهێنانی کابینەی داھاتووی حکومەتی فیدڕال".  دوای پەسندکردنی ئەنجامی هەڵبژاردن، پێویستە لە ماوەی ١٥ رۆژدا خولی پێنجەمی ئەنجوومەنی نوێنەرانی عێراق یەکەمین دانیشتنی خۆی بە سەرۆکایەتیی بەتەمەنترین ئەندامی سازبکات و هەڵبژاردنی سەرۆکایەتییەکان دەستپێبکات.  بەپێی ئەنجامەکانی هەڵبژاردنی ١٠ی ئۆکتۆبەری ٢٠٢١ی ئەنجوومەنی نوێنەرانی عێراق، رەوتی سەدر بە ٧٣ کورسییەوە بووەتە هێزی یەکەم لەسەر ئاستی عێراق و پارتی دیموکراتی کوردستانیش بە ٣١ کورسییەوە هێزی یەکەمی هەرێمی کوردستانە، هاوپەیمانی تەقەدووم بە سەرۆکایەتیی محەممەد حەلبووسی ٣٧ کورسی، دەوڵەتی یاسا ٣٣ کورسی، هاوپەیمانیی فەتح ١٧ کورسی، یەکێتیی نیشتمانیی کوردستان ١٨ کورسی و هاوپەیمانی عەزم ١٤ کورسییان بەدەستهێنا.  هەروەها بەشێک لە لایەنەکانی دیکەش وەکو، هاوپەیمانیی فەتح، رەوتی سەدر و هاوپەیمانیی دەوڵەتی یاسا پێشوازییان لە پەسندکردنی ئەنجامەکان کرد.  موقتەدا سەدر، رێبەری رەوتی سەدر، سوپاسی دادگەی باڵای فیدڕالی و ئەنجوومەنی دادوەری کرد و داوای کرد پەلە بکرێت لە پێکهێنانی حکومەتی داهاتووی عێراق.  نووسینگەی هادی عامری، سەرۆکی هاوپەیمانیی فەتحیش لە راگەیێندراوێکدا پابەندیی بە بڕیارەکەی دادگەوە راگەیاند، هەرچەندە پێیانوایە پرۆسەی هەڵبژاردن ساختەکاری تێدا کراوە.  لە لایەکی دیکەوە نووری مالیکی، سەرۆکی هاوپەیمانیی دەوڵەتی یاسا ئاماژەی بەوە دا، لەگەڵ ئەوەی کەموکوڕی روون و بەڵگەی بەردەست هەبوون لەبارەی ساختەکارییەوە، بەڵام ئەنجامەکان پەسند دەکەن.