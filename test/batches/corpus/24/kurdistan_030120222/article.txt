ئاسۆ عەلی بە نوێنەرایەتیی خاوەن پیشەكانی سنووری شاری   سلێمانی بەشداریی بەرنامەكەی كرد و گوتی، هاوكارییان ناكرێت بۆ برەودان و  گەورەكردنی پیشەكانیان، باسی لەوەش کرد، بەڵێنیان پێدراوە شوێنەکانیان بۆ تاپۆ بکەن، بەڵام بەڵێنەکە جێبەجێ نەکراوە.  بڕیاردەری لیژنەی پیشەسازی و بازرگانی  لە پەرلەمانی   كوردستان گوتی، خاوەن پیشە و كارگە بچووكەكان كێشەیان بۆ دروست دەكرێت و دۆخەکە هاوشێوەی ئێستا بەردەوام بێت، مەترسیی داڕمانی كەرتی پیشەسازی هەیە.  سەركۆ ئازاد، بڕیاردەری لیژنەی پیشەسازی و بازرگانی  لە پەرلەمانی کوردستان ئاماژەی بەوەش کرد، "لە كوردستان سێ هەزار و   ٧٣١ كارگە هەبوون؛ ئێستا لەجیاتی زیادكردن، بەداخەوە لەو ژمارەیە دوو هەزار و ٢٨٧ یان داخراون".  كەمال حەمەعەلی، ئەندامی ئەنجوومەنی ژووری  بازرگانی و پیشەسازیی    سلێمانی، میوانێکی دیکەی بەرنامەی "لەگەڵ رەنج" بوو و گوتی، کاری پیشەوەران پەیوەندیی بە شارەوانیی سلێمانییەوە هەیە، بەڵام شارەوانییش هەوڵی چارەسەرکردنی گرفتی پیشەوەران نادات.  دارا بەحری، ئەندامی دەستەی كارگێڕیی سەندیكاكانی كرێكارانی كوردستان -  لقی هەولێریش لە بەرنامەكەدا گوتی، لە رابردوودا لە شاری  هەولێر نزیكەی ١٥ پیشەی جیاواز هەبوون؛ ئێستا هەر  پێنج پیشەکە ماون.  شیروان مەجید، بەڕێوەبەری دەستەبەری كۆمەڵایەتیی سلێمانی گوتی، هەر كرێكار و خاوەن پیشەیەك پێیوایە مافی خوراوە، دەتوانێت لە رێگەی دادگەی كارەوە سكاڵا تۆمار بكات، ئاماژەی بەوەش کرد، "دەستەبەركردنی كرێكاران  مافێكی رەوای كرێكارانە و بەپێی یاساش ئارەزوومەندانە نییە، بەڵكو ناچارییە؛ پارەی دەستەبەركردنەكەش ١٢ % دەبێت خاوەن كار و ٥ % یش كرێكارەكە بیدات".