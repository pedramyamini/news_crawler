چەند ژنێکی دانیشتووانی گوندی یەنگیجە کۆتاییەکانی هاوین خولێکی تایبەت بە فێربوونی پیشە دەستییەکانیان بینیوە و فێری دروستکردنی هەموو ئەو شتانە بوون کە لە قامیش دروستدەکرێن. ئەو ژنانە لەنێو گوندەکەیان کارگەیەکی بچووکیان کردووەتەوە و رۆژانە لەوێ پێکەوە کار دەکەن.  یەنگیجه لە ناوچەی خاومیراوی مەریوان و لە نزیک دەریاچەی زرێبار هەڵکەوتووە. بەپێی سەرژمێریی ساڵی ٢٠١٦ ژمارەی دانیشتووانی ٣٤٧ کەسە. یەکێکە لە گوندە پەراوێزخراوەکان و دانیشتووانەکەی بە کشتوکاڵ و ئاژەڵداری دەژین. ژنانی گوندەکە کار و داهاتێکی ئەوتۆیان نییە و بەو کارگە بچووکە، دەرگایەکی گەورەیان بەڕووی کاری ژنانی ئەو گوندەدا کردووەتەوە.  بە دەست و پەنجەی ژنانی گوندەکە زۆر شت بەرهەمدێت و ماندووبوونیان بەرهەمی هەیە؛ بازاڕی فرۆشی ئەو بەرهەمانە تەنیا گوندەکان و نێو شاری مەریوان نییە، بەڵکو لە رێگەی فرۆشی ئینتەرنێتییەوە، سەرنجی کڕیارانیان لە ناوچە دوور و نزیکەکانەوە راکێشاوە.  کارگەی پیشە دەستییەکانی گوندی یەنگیجە بەناوی دەستچنی کیژی لادێ بە هاوبەشی بەڕێوەدەچێت؛ داهاتەکەشی بۆ هەمووان وەکو یەکە، پێکەوە پلانی پەرەپێدانی کارەکەشیان هەیە و پاڵپشتیی سەرەکی بۆ ئەوان کڕینی بەرهەمەکانیانە.