ئەحمەد فەوزی، دانیشتوویێکی ناحیەی گەیارە دەڵێت، "خەڵک هەمووی بێزار بووە و دەردەدارە بەهۆی ئەو بۆنەوە، تکاتان لێدەکەم، بەناوی نیشتیمانپەروەری و مرۆڤایەتییەوە داواتان لێدەکەم چارەیەک بۆ ئەم پاڵاوگەیە بدۆزنەوە، وێرانیکردین".  هێشتا گەنجەکان دۆخیان لە پیر و منداڵان باشترە. عەبدوڵڵا خەلەف، مامۆستای ئایینی دەڵێت، "منداڵێکم هەیە دەڕشایەوە، هەر عەسر بوو هەستم پێکرد بۆنێکی ناخۆش هەیە، سەیرمانکرد پاڵاوگەکە دووکەڵی رەشی لێدەردەچێت و زانیمان ئەو بۆنە لەوێوەوە دەردەچێت، ئێمە راهاتووین، بەڵام منداڵمان هەیە، پیر هەن".  دایکی محەممەد، دانیشتوویێکی ناحیەی گەیارە دەڵێت، "زۆر کاری کردووەتە سەرم، سنگم زۆر دێشێت".  تەنیا لە شەوێکدا لە نەخۆشخانەی گشتی گەیارە، بەهۆی بڵاوبوونەوەی گازە ژەهراوییەکان، ١٠ کە تووشی هەناسەتووندی، کۆکە و تێکچوونی تەندروستی بوو.  بەگوێرەی توێژینەوە زانستییەکان هەریەک لە گازەکانی دووانۆکسیدی کاربۆن، دووانۆکسیدی گۆگرد، دووانۆکسیدی نایترۆجین و کبریتی هایدرۆجین، بەپێی رێژەی پاڵاوتن، بڕ و کاتی سووتانی نەوت دەچنە هەواوە و کاریگەریی لەسەر تەندروستی دروستدەکەن.  لە سنووری ناحیەی گەیارە، جگە لە پاڵاوگەیەکی نەوت، نزیکەی ٩٧ بیری نەوت هەن کە زیاتر لە ٢٠ بیریان بەرهەمهێنانیان تێدادەکرێت.  ساڵح حەسەن، بەڕێوەبەری ناحیەی گەیارە دەڵێت، "لە راستیدا داوای کوژاندنەوەی گڕەکە و بیرەکانمان کردووە، بۆ ئەوەی گەرەنتی بکەین بۆن نییە، چارە نییە کوژاندنەوە نەبێت، بۆ ئەوەی کێشەکە چارەسەربکەن و بزانن کێشەکە لەکوێیە، ئەوەش دوای ئەوەی پسپۆڕان دێن و هۆکاری دەرپەڕاندن و دەرچوونی ئەو غازە دەبیننەوە".  گەیارە ناحیەیەکە بە دووری ٦٠ کیلۆمەتر کەوتووەتە باشووری شاری موسڵ و ژمارەی دانیشتووانەکەی بە زیاتر لە ٨٠ هەزار کەس دەخەمڵێندرێت.