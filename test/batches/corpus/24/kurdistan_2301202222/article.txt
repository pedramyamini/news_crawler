بەپێی ئەو زانیارییانەی دەست تۆڕی میدیایی رووداو کەوتوون، وەڵامی کۆتایی پارتی دیموکراتی کوردستان بۆ یەکێتیی نیشتمانیی کوردستان گۆڕینی بەربژێری یەکێتییە کە بەرهەم ساڵحە.  نەوزاد ساڵح، راوێژکاری ئەنجوومەنی سەرکردایەتیی یەکێتیی نیشتمانیی کوردستان دەڵێت، "دیارە بەربژێرەکان لەلایەن مەکتەبی سیاسیی بەڕێز و بەڕێز بافڵ تاڵەبانی، سەرۆکی یەکێتیی نیشتمانیی کوردستانەوە دەستنیشان دەکرێت، لەسەر ئەم پۆستەش یەکێتیی نیشتمانیی کوردستان و پارتی دیموکراتی کوردستان پێشتر بە رێککەوتن ئەم بابەتە چارەسەر کراوە، پۆستی سەرۆککۆماریش ئیستیحقاقی یەکێتیی نیشتمانیی کوردستانە کە پێشتر خوالێخۆشبوو رابەری مەزن جەنابی مام جەلال و دکتۆر فوئاد و بەڕێز بەرهەم لەو پۆستەدا بوون".  پرسی سەرۆککۆماری عێراق، ئەنجوومەنی سەرکردایەتیی یەکێتی بۆ یەکەمجار لەدوای رووداوەکانی ٨ی تەممووزی ٢٠٢١ کۆکردەوە.  عارف قوربانی، شرۆڤەکاری سیاسی پێیوایە ئەگەر بەربژێری پارتی بۆ پۆستی سەرۆککۆماری عێراق سەربکەوێت، دوورنییە یەکێتی لە حکومەتی هەرێمی کوردستان بکشێتەوە و "سەرئێشەیەکی گەورە لە ناوخۆی هەرێمی کوردستان دروست ببێت".  شەوی رابردوو مەکتەبی سیاسیی یەکێتیی نیشتمانیی کوردستان لەگەڵ بافڵ تاڵەبانی کۆبووەتەوە، بەپێی زانیارییەکانی رووداو، گوشارێکی زۆریان لە بافڵ تاڵەبانی کردووە کە بەرهەم ساڵح وەکو بەربژێری فەرمیی یەکێتی بۆ پۆستی سەرۆککۆماری عێراق بناسێندرێت و ئەویش پاڵپشتیی لێ بکات.  ئەوەش لە کاتێکدایە کە پارتی دیموکراتی کوردستان ئەو پۆستە وەکو بەرکەوتەی هەڵبژاردن بە مافی خۆی دەزانێت. عەلی حوسێن، ئەندامی سەرکردایەتیی پارتی دیموکراتی کوردستان بە رووداوی راگەیاند، تاوەکو ئێستا یەکێتی ئامادەی رێککەوتن نەبووە لەسەر ئەو پۆستە، "بۆیە ئێمە بەربژێرمان هەبووە. ئێمە لەگەڵ چەند لایەنێکدا رێککەوتنمان هەیە و پێشمانوایە کە بەربژێرەکەمان سەردەکەوێت".