سەباح رەشیم، شوانێک لە گووندی تەژگا مەڕی لەوەڕاندووە و ئێسکەپەیکەرەکەی بینیوە، ئەو دەڵێت، "تەماشای بەردەکەم کرد ئێسقانی گەورەم تیا بینی، تەلەفۆنم بۆ بەڕێوەبەری ناحیە کرد، دوای ئەوە تیمێکی شوێنەوار و مێژووناس چوون سەیریان کرد، مەزەندە وایە پاشماوەی ئاژەڵێکی کێوی گەورە بێ، تیمی شوێنەواری سلێمانی بەباشی دەزانن هەموو تاشەبەردەکە بە ئێسکەکانەوە هەڵبگیرێ ببرێتە تاقیگە، تاوەکو دەرکەوێ چییە، هی چ سەردەمێکە".  د. هەڵات رەشید، پسپۆڕى جوگرافیاى سرووشت دەڵێت، "ئەم ئێسکەپەیکەرە دیارە مێژووییە، ئەم دەوروبەرە هەموو شوێنەوارى جۆراوجۆرن، بەڵام هێشتا بەهۆى خۆڕاگرییەوە نەبووە بە بەرد".  سێ ناوچەى دیکەى مێژوویی و شوێنەواری لە دووری چەند سەد مەترێکەوە لە ئێسکەپەیکەرەکە هەن. گوندى چەرموو، بەردەبەل و کەریم شایەر، کە هەزاران ساڵ پێش ئێستا کشتوکاڵیان تێدا کراوە.  ئومێد خەتاب، پسپۆڕى مێژووى شوێنەوار دەڵێت، "سەلماندنى ئەم ئاژەڵە پێویستى بە لێکۆڵینەوەى ورد هەیە، بەڵام ئاوا بە  گشتى دەردەکەوێت یان ئەسپە یان فیل".  نەوشیوان عەزیز، سەرۆکى تیمى پشکنینى شوێنەوارى سلێمانى دەڵێت، "دەبێ لە تاقیگەیەکى پێشکەوتوو، لە رێگەى بەردەکە و ئێسکەکانەوە مێژووى ئاژەڵەکە و شارستانی ئەو سەردەمەش دەربکەوێت".  دەستەى گشتیی شوێنەوار، وەزیرى شارەوانى و پارێزگارى سلێمانى، بۆ ئەم بابەتە ئاگادارن و بەمزووانە یەکلایی دەکەنەوە.