دوای بڕیاری ئه‌نجوومه‌نی دادوه‌ری ژماره (٧١ له ١/١٢/٢٠٢١) پاڵپشت به فه‌رمانی هه‌رێمیی ژماره (٢٧٢)ی ساڵی ٢٠٢١ و بەپێی نووسراوی سه‌رۆكایه‌تیی هه‌رێمی كوردستان / دیوان ژماره (د - ١٠٩٩ له ٥/٩/٢٠٢١) و به‌دیكردنی گشت مه‌رجه‌كانی یاسایی، ئه‌نجوومه‌نی دادوه‌ری بڕیاری دابوو به دامه‌زراندنی ٤٧ دادوه‌ر بۆ دادگەكانی تێهەڵچوونه‌وه‌ی هه‌ولێر، سلێمانی، دهۆك و كه‌ركووك - گه‌رمیان و ئه‌مڕۆ سێشەممە ١١ - ٠١ - ٢٠٢٢ رێوڕه‌سمی سوێندخواردنیان به‌ڕێوه‌چوو.  وەزارەتی دادی حکومەتی هەرێمی کوردستان لە راگەیێندراوێکدا ئاماژەی بەوە کردووە، دادوه‌ر و داواکارانی گشتی، لە بەردەم دادوەر عەبدولجەبار عەزیز حەسەن، سه‌رۆكی ئه‌نجوومه‌نی دادوه‌ری هه‌رێمی كوردستان سوێندی یاساییان خواردووە.  رۆژی ٠٨ - ١٢ - ٢٠٢١ عەبدولجەبار عەزیز حەسەن لە رێوڕەسمێکدا لە بەردەم نێچیرڤان بارزانی، سەرۆكی هەرێمی كوردستان سوێندی یاسایی خوارد و وەکو سەرۆكی ئەنجوومەنی دادوەریی هەرێمی كوردستان دەستبەکاربوو.  وەزارەتی داد ئاماژەی بەوەکردووە، له رێوڕه‌سمه‌كه‌دا جێگرانی سه‌رۆكی ئه‌نجوومه‌نی دادوه‌ری، ئه‌ندامانی دادگەی پێداچوونه‌وه، سه‌رۆكی دادگەكانی تێهه‌ڵچوونه‌وه‌ی هه‌ولێر، سلێمانی، دهۆك و كه‌ركووك - گه‌رمیان، سه‌رۆكی داواكاری گشتی، بریكاری وه‌زاره‌تی داد و بەڕێوه‌به‌ری په‌یمانگه‌ی دادوه‌ری ئاماده‌بوون.  لەوبارەوە ئەنجوومەنی دادوەریی هەرێمی کوردستان ئاماژەی بەوەکردووە، له‌نێو دادوه‌ر و ئه‌ندامانی داواكاری گشتی، ٢٩ ئافره‌ت هه‌ن كه ١٩ یان وه‌ك دادوه‌ر و ١٠ی دیكه‌شیان وه‌ك ئه‌ندامی داواكاری گشتی له دادگەكانی تێهه‌ڵچوونه‌وه‌ی پارێزگاكانی هه‌رێمی كوردستان ده‌ستبه‌كار ده‌بن.  ده‌ستبه‌كاربوونی دادوه‌ر و داواكارانی گشتیش دوای ته‌واوكردنی خولی سێیه‌می په‌یمانگه‌ی دادوه‌رییه كه به‌پێی پێویستی ناوچه جیاجیاكانی هه‌رێمی كوردستان به دادوه‌ر و ئه‌ندامی داواكاری گشتیی دابه‌شكراون، به شێوه‌یه‌ك دادگەی تێهه‌ڵچوونه‌وه‌ی هه‌ولێر ١٢ دادوه‌ر، دادگەی تێهه‌ڵچوونه‌وه‌ی سلێمانی ١٧ دادوه‌ر، دادگەی تێهه‌ڵچوونه‌وه‌ی دهۆك ٩ دادوه‌ر و دادگەی تێهه‌ڵچوونه‌وه‌ی كه‌ركووك - گه‌رمیان ٩ دادوه‌رن.   هه‌روه‌ها دابه‌شكردنی ئه‌ندامانی داواكاریش گشتیش كه ژماره‌یان ١٢ ئه‌ندامی داواكاری گشتییه، له رێگه‌ی سه‌رۆكایه‌تیی داواكاری گشتیی هه‌رێمی کوردستان ده‌بێت.