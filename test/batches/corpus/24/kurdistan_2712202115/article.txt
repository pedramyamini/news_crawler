ئازاد یەکێکە لە مەڕدارەکانی ناوچەی ساڵەیی لە سنووری پارێزگای کەرکووک و ئەمڕۆ ٣٠ سەر مەڕی بۆ مام نامیق باوکی شوانەکە هێناوە و بە رووداوی راگەیاند "ئێوارەی رۆژی شەممە تەلەفۆنم بۆ چەند کەسێک کرد لە گوندەکانی سنووری کەرکووک و پێمگوتن کە ئەو هاوکارییەی دراوەتە مام نامیق کەمە، هەر بۆیە چەند مەڕدارێک لە هاوکارییەکە بەشدارییان کرد و بەهۆیەوە تاوەکو ئێستا ٢٠٠ سەر مەڕمان پێبەخشیوە. "  یەکێک لە مەڕدارەکانی سنووری ساڵەیی بە تۆڕی میدیایی رووداوی راگەیاند "ئێمە وەک گوندەکانی سەربیر، گەڵۆزی، قەرەسالم و تورکی هاتووینەتە لای مام نامیق و هاوکارییەکانمان بەدەست گەیاندووە. "  مام نامیق باوکی ئەو شوانەی کە لە لافاوەکەی هەولێر خنکا و تاوەکو ئێستا نەدۆزراوەتەوە ئەو بە تۆڕی میدیایی رووداوی راگەیاند " سوپاسی خەڵکی کوردستان دەکەم و هەموو ئەو کەسانەی کە هاوکارییان کردم بە حکومەت و هاووڵاتییەوە. لە سلێمانییەوە دوێنێ مامۆستایەک بە ئۆتۆمبێلەکەی خۆی هاتووە و سەردانی کردم و لە بەیانییەوە تاوەکو نیوەڕۆ لەلام بووە و دڵنەوایی منی داوەتەوە. "  مام نامیق لە بەشێکی دیکەی قسەکانیدا لەبارەی گەڕان بە دوای تەرمی کوڕەکەی گوتی، "ئەو شوێنەی ئاوی پێدا تێپەڕبووە هەمووی کەندە و ئاسایشی هەولێر لەگەڵ کوڕەکەم گەڕاون و چوونەتە سەددەی عەوێنە، بەڵام تاوەکو ئێستا هیچ سۆراخێکی نییە. "  لە چەند رۆژی رابردوودا چەند مەڕدارێکی دیکە زیاتر لە ١٦٠ مەڕیان وەک هاوکارییەک بۆ مام نامیق هێناوە، ئەمە جگەلەوەی کە چەند کەسێکی دیکەش هاوکاریی ماددیان گەیاندووەتە دەست مام نامیق.   لە لافاوەکەی هەولێر کە شەوی هەینی ١٧ - ١٢ - ٢٠٢١ لە سنووری دارەتوو و رۆشنبیری و چەند ناوچەیەکی دیکەی هەولیر روویدا، ١٢ کەس گیانیان لەدەستدا و زیان بە سەدان ماڵ گەیشت. لەو ١٢ کەسەی کە گیانیان لەدەستداوە یەکێکیان کوڕی مام نامیقە و تاوەکو ئێستا تەرمەکەی نەدۆزراوەتەوە.   رۆژی ٢٤ی ئەم مانگە هاونیشتمانییانی دانیشتووی ناحیەکانی شوان و شێخبزێنی لە سنووری کەرکووک، ١٦٢ سەر ئاژەڵیان کۆکردەوە و بردیان بۆ پێنج هاونیشتمانیی دانیشتووی دارەتوو لە هەولێر کە لافاو ئاژەڵەکانیانی بردبوو و زیانێکی زۆریان پێگەیشت بوو.   هێرش مستەفا، خەڵکی گوندی قولی بەگی سنووری شوانە و خاوەنی بیرۆکەی کۆکردنەوەی هاوکارییەکەیە، ئەو بە رووداوی راگەیاندبوو "بەیانییەک دانیشتم و مەڕەکەم کردە دەرەوە بیرم کردەوە و گوتم خودایە ئەم ماڵ و سەروەتەت داوەتە ئێمە، ئەی ئەو پیاوە جەرگی سووتاوە و ئاژەڵی فەوتاوە، ئێمە با لەنێو ئەم خزمانە کۆمەکێک بکەین، هەر نا کەمێک لە خەمەکەی کەم بکەینەوە، من دامنابوو ئەوپەڕی ٣٠ بۆ ٤٠ ئاژەڵێک کۆدەکەینەوە، بەڵام سوپاس بۆ خوا لە ١٥٠ تێپەڕی".  لەگەڵ ئاگاداربوونەوەی خەڵک کەمپینەکە زیاتر فراوانبوو، لە دوایین وادەی بارکردنی مەڕ و بزنەکان بۆ ئەوەی رەوانەی هەولێر بکرێن، زیاتر لە ١٥٠ مەڕ و بزن کۆکرانەوە.  بەشێک لە بەشداربووانی کەمپینەکە لەگەڵ کاروانەکە بەڕێکەوتن، لە یەکەم بڵاوکردنەوەی کەمپینەکە لە رووداوەوە گوندنشینانی دیکەش پەیوەندییان بە رێکخەرانی کەمپینەکەوە کرد و ئامادەیی خۆیان نیشاندا بەشداربن. تا دەهات ژمارەکە زیاتر دەبوو، لە دوایین وێستگەدا لە دێگەڵە ١٦٢ مەڕ و بزن بارکران و رەوانەی هەولێر کران.  کاروانی ئاژەڵەکان گەیشتە ناحیەی دارەتوو، مام نامیقی جەرگسووتاو کە کوڕێکی لە لافاوەکەدا خنکا، بەو دەستپێشخەری و بەدەمەوەچوونەی خەڵک ئاهێکی بە بەردا هاتەوە.  مام نامیق ئەو پیاوەی کوڕێکی لە لافاوەکەدا خنکا دەڵێت، "ئەو روحییەتی موسوڵمانێتییە، ئەو روحییەتە لە ئیمانەوەیە، هاوکارییەکی چاکبوو، زۆر بوو، باش بوو، تەنیا بۆ من نا حەقی وایە دەوروبەری هەولێر و ناوچەکانی دیکەش چاو لە کەرکووک و شوان و شێخبزێنی بکەن".