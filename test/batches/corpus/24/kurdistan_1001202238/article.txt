ئەمڕۆ دووشەممە ١٠ - ١ - ٢٠٢٢، دوای کۆبوونەوەی ئەندامانی دەستەی سەرۆکایەتی ئەنجوومەنی نیشتیمانی کورد "ئەنەکەسە" لەگەڵ ماتیۆ پێڕڵ، جێگری نێردەی تایبەتی ئەمریکا بۆ کاروباری سووریا، دەستەکە راگەیێندراوێکی بڵاوکردەوە.  بەپێی راگەیێدنراوەکە لەکۆبوونەوەکەیاندا کە  لە هەریەک لە محەممەد ئیسماعیل، فەسلە یوسف، سلێمان ئۆسۆ، فەیسەڵ یوسف بەشداربوون. شاندی ئەنجوومەن جەختیان لەسەر پتەوکردنی پەیوەندییەکان لەگەڵ لایەنی ئەمریکی و بایەخی پشتیوانیکردنی لەپێناو سەقامگیری ناوچەکە کردووەتەوە، لەکاتێکدا بەپێی راگەیێنراوەکە" ناوچەکە دۆخێکی ئابووری رووخاوی هەیە و کە کاریگەریی لەسەر لایەنی کۆمەڵایەتی و بژێوی خەڵک هەیە و وایلێکردوون کۆچبکەن".  ئەنەکەسە لە راگەیێندراوەکەیدا هێزەکانی سەر بە پارتی یەکێتی دیموکرات بە "پێشێلکار" بەرامبەر ئەنجوومەن و لایەنگرانی ناودەبات و دەڵێت کارەکانیان بووە هۆی داخستنی دەروازەی سێمالکا، ئەویش بەهۆی رەفتار و هەڵسوکەوتەکانیان، کە زیانی بە بەڕێوەبەرایەتی دەروازەی پێشابوور لەرووی هەرێمی کوردستانەوە گەیاندووە، ئەوەش نەهامەتییەکانی خەڵکی زیاترکردووە، چونکە تاکە شوێنی هەناسەدان و دەروازەیەکی سەرەکییە بۆیان لە چەندین بواری جیادا.  دەستەی سەرۆکایەتیی ئەنجوومەنی نیشتیمانی کورد "ئەنەکەسە"،  لە راگەیێنراوەکەیدا ئاماژەی بۆ ئەوەکردووە جێگری باڵیۆزی ئەمریکا لە سووریا جەختی لەسەر پتەوکردنی پەیوەندییەکان لەگەڵ ئەنجوومەن و پشتیوانیکردنی وڵاتەکەی بۆ سەقامگیری لەناوچەکە کردووەتەوە، هەروەها باسی لەوەکردووە، لەگەڵ لایەنە بەرپرسەکان ئەو پرسانە تاوتوێ دەکات، کە لەکۆبوونەوەکەدا هاتوون.  هەر بەپێی راگەیێندراوەکەی ئەنەکەسە: "ویلایەتە یەکگرتووەکانی ئەمریکا هەوڵ بۆ کردنەوەی دەروازەکە و هێشتنەوەی بۆ بەکارهێنانی ئابووری و مرۆیی دەدات بێ ئەوەی لەهیچ پرسێکدا تێکەڵ بکرێت و کۆسپ نەخرێتە بەردەمی". بەپێی راگەیێنراوەکە لەکۆبوونەوەکەدا بڕیاری دراوە لەرۆژانی داهاتوودا پەیوەندییەکان لەو بارەیەوە بەردەوام بن.  رۆژی ١٦ - ١٢ - ٢٠٢١ شەوکەت بەربوهاری، بەرپرسی خاڵی سنووری پێشخابوور رایگەیاند پەکەکە لەڕێگەی پردی نێوان پێشخابوور و سێمالکا هێرشیان کردووەتە سەر خاڵی سنووریی ئەوان و بەهۆیەوە ژمارەیەک پاسەوان بە سەختی برینداربوون و جامەکانی ئۆتۆمبێلی ئاگرکوژێنەوەی خاڵی سنووریان شکاند.  بەرپرسی خاڵی سنووری پێشخابوور گوتیشی: "ماوەی ٣ مانگە بە بڕیاری پەکەکە دوو خێوەت لە خاڵی سنووریی سێمالکای نێوان هەرێمی کوردستان و رۆژئاوای کوردستان هەڵدراون و رۆژانە بە زۆرەملێ خەڵکێک تێیاندا کۆدەکرێتەوە و بە بەرزکردنەوەی ئاڵا و هێماکانی پەکەکە و دروشمدان دژ بە هەرێمی کوردستان، هانیان دەدەن. "  بەگوتەی شەوکەت بەربوهاری رۆژی ١٦ - ١٢ - ٢٠٢١، "ئەوان بەوە نەوەستان و بە زیاتر لە ١٠٠ کەسەوە و بە بەرچاوی خەڵک و ئاسایشی سێمالکا و بە مۆلوتۆڤ و بەرد و دار، لەڕێگەی پردی نێوان پێشخابوور و سێمالکا، هێرشیان بەرەو خاڵی سنووری ئێمە لە پێشخابوور هێنا. لە ئەنجامی ئەم هێرشەیاندا، ژمارەیەک پاسەوان بە سەختی بریندار بوون و جامەکانی ئۆتۆمبێلی ئاگرکوژێنەوەی خاڵی سنوورشیان شکاند. "