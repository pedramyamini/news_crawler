بە بڕیاری بەڕێوەبەرایەتیی دادی پارێزگای سنە، زارا محەممەدی رۆژی شەممە ٨ - ١ - ٢٠٢٢ دەبێت خۆی بە گرتووخانەی ژنانی سنە بناسێنێت. سەرچاوەیەکی نزیک لەو چالاکڤانە کولتوورییە بە تۆڕی میدیایی رووداوی راگەیاند، زارا محەممەدی بڕیاریداوە بچێتە گرتووخانەکە.  زارا محەممەدی ساڵی ٢٠١٩ دەستبەسەرکرا و ١٩٣ رۆژ زیندانیکرا و دواتر بە دانانی بارمتە ئازادکرا. لە دادگایی یەکەمیدا لە دادگەی شۆڕشی سنە بە ١٠ ساڵ زیندانیکردن سزادرا، بەڵام دواتر لە دادگەی پێداچوونەوەی سنە سزاکەی بۆ پێنج ساڵ کەمکرایەوە. ئەو دیسانەوە تانەی لە بڕیارەکە دا و دواجار رۆژی شەممەی رابردوو، پەسندکرانی سزاکەی پێ راگەیێندرا.   زارا محەممەدی بە هەوڵدان بۆ تێکدانی ئاسایشی نیشتمانی ئێران لە رێگەی دروستکردنی گرووپ و دەستە تۆمەتبارکراوە، بەڵام خۆی دەڵێت، هیچ کارێکی نەکردووە جگە لە گوتنەوەی وانەی زمانی کوردی و چاڵاکیی کردن لە چوارچێوەی ئەنجوومەنی ئەدەبیی نۆژین.  جوامێر عەبدوڵڵاهی، پارێزەری زارا محەممەدی دەڵێت، هیچ بەڵگەیەک نییە بۆ سەلماندنی ئەو تۆمەتانەی لە لایەن دامودەزگا ئەمنییەکانەوە ئاراستەی ئەو چالاکڤانە کولتوورییە کراون.