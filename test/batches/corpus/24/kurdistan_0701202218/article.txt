فاتیمە موختاری گوندی ساغڵیکە لە پارێزگای ئێلیهی باکووری کوردستان، ئەو نوسینگەیەکی موختاری هەیە، بەیانیان لەگەڵ کردنەوەی نووسینگەکەی، پشیلە برسییەکان لێی کۆدەبنەوە. فاتیمە هەم یاری لەگەڵ پشیلەکان دەکات و هەمیش تێریان دەکات و لە سەرما و رەقبوونەوە دەیانپارێزێت.  فاتیمە تورکان، دەڵێت، "نووسینگەی موختارییم بۆ خزمەتی خەڵک و داڵدەدان و پاراستنی پشیلەکان خستووەتە خزمەتەوە. لێرە پێویستییەکانیان دابین دەکەین. هەندێکجار جگەریان بۆ دەکڕین، ئەگەر بێزاربوون گۆشتی مریشکیان بۆ دەکڕین، هەندێکجاریش سوجوق و سۆسیسیان دەدەینێ و بەو جۆرە بەخێویان دەکەین. "   فاتیمەی موختار پشیلەی ماڵییشی هەیە، تەنانەت لەکاتی کارکردنیشدا، پشیلەکان ئازادن لەوەی بڕۆنە سەر مێزەکەی یان باوەشی.  رۆژانە فاتیمە دوو ژەم خواردن بە پشیلەکانی گەڕەکەکەی دەدات، لەو کاتەدا پشیلەکان لە نزیک نووسینگەکەیدا کۆدەبنەوە.  حاجی تورکان کە هاوژینی فاتیمەیە، هاوکارە و ئەویش یەکێکە لەو کەسانەی خزمەتی ئاژەڵە بێ خاوەنەکان دەکات. لەم زستانەشدا چەندین لانەی لە تەختە بۆ سەگ و پشیلەکان دروستکردووە.  حاجی تورکان، هاوژینی فاتیمە گوتی، "زستانان، نە ماڵ هەیە و نە لانەیەک. ئەوان کە لە دەرەوە دەمێننەوە سەرمایان دەبێت. هەندیکیان رەق دەبنەوە لە سەرمادا. ئێمە ئازار دەچێژین، کاتێک ئەمە دەبینین، نامانەوێت ئەو دیاردانە رووبدەن. بۆ ئەم مەبەستەش لانە و شوێنی جیاوازیان بۆ ئامادە دەکەین. "  خۆشەویستی ئەو دوو هاوژینە و خزمەتەکانیان بۆ ئاژەڵان، لە ئێلیهی باکووری کوردستان و ناوچەکەدا دەنگی داوەتەوە.