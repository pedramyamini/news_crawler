ئەمڕۆ دووشەممە ١٠ - ٠١ - ٢٠٢٢ ئالان حەمەسەعید، وەزیری پەروەردەی هەرێمی کوردستان بە یاوەریی پارێزگاری هەولێر و بەڕێوەبەری گشتیی پەروەردەی هەولێر، هۆڵی تاقیکردنەوەکانی یەکێک لە قوتابخانەکانیان لە سنووری پەروەردەی ناوەندی هەولێر بەسەرکردەوە.  لە کۆنگرەیەکی رۆژنامەڤانیدا وەزیری پەروەردە رایگەیاند، "سوپاس بۆ خودای گەورە و بە هیمەتی هەموو لایەک، وەرزی یەکەمی خوێندن گەیشتە کۆتایی، ئەمڕۆش دەستپێکی تاقیکردنەوەکانە لە سەرانسەری هەرێمی کوردستان، نزیکەی یەک ملیۆن و ٧٠٠ هەزار قوتابی لە قۆناخی بنەڕەتی و ئامادەیی، هەڵسەنگاندن بۆ بازنەی یەکەم (پۆلی یەک، دوو و سێی بنەڕەتی) و تاقیکردنەوە بۆ قۆناخی ٤ی بنەڕەتی تاوەکو ١٢ی ئامادەیی ئەنجام دەدرێت".  ئالان حەمەسەعید، رەتیکردەوە هیچ ناوەندێکی خوێندن لە سنووری پارێزگاکانی هەرێمی کوردستان هەبووبێت نەوتیان بۆ دابین نەکرابێت و دەڵێت، "سەرۆکی حکومەتی هەرێمی کوردستان بڕی زیاتر لە پێنج ملیۆن و ٥٠٠ هەزار لیتری بۆ ناوەندەکانی خوێندن دابینکردووە، بە بەهای نزیکەی چوار ملیار دینار".  وەزیری پەروەردەی هەرێمی کوردستان باسی لەوەش کرد، "سەرەڕای قەیرانی دارایی، سیاسەتی حکومەت ئەوە بووە لەگەڵ دابینکردنی مووچە، بەردەوامییش بدات بە پرۆژەکان و کار لەسەر پرۆژە تەواونەکراوەکانیش بکات، لە ماوەی رابردوودا سەرۆکی حکومەتی هەرێمی کوردستان رەزامەندیی داوە بە خەرجکردنی بڕی زیاتر لە ١٦ ملیار دینار لەسەر تەواوکردنی ٢٣ قوتابخانە، لە تەواوی پارێزگاکانی کوردستان".  بە گوتەی ئالان حەمەسەعید، هەرێمی کوردستان ساڵانە پێویستی بە دروستکردنی " ٢٠٠ باڵەخانەی قوتابخانە هەبووە، بەڵام رەنگە ئەو هەموو قوتابخانەیە وەکو پێویست دروست نەکرابێت، بەتایبەتیش لە کابینەی هەشتەم و نۆیەم، کە هەم قەیرانی شەڕی داعش و هەم دارایی هەبووە و هەم قەیرانی کۆرۆنا هەبووە، دروستکردنی قوتابخانەکان کەمتر بووە، لەگەڵ ئەوەشدا زیاتر لە ٥٣ قوتابخانە کەوتوونەتە بواری خزمەتەوە، لە ئاییندەیەکی نزیکدا لە هەولێر قوتابخانەی لالاڤ و پیرزین دەکەونە بواری خزمەت، لە شارەکانی دیکەش خەریکین".  سەبارەت بە مەترسییەکان بۆسەر ناوەندەکانی خوێندن بەهۆی بڵاوبوونەوەی ڤایرۆسی گۆڕاوی ئۆمیکرۆن لە هەرێمی کوردستان، وەزیری پەروەردە گوتی، "راسپاردەی وەزارەتی تەندروستی بۆ ئێمە بەردەوامبوون بووە لەسەر پرۆسەی خوێندن، کە ئەمەش راسپاردەی رێکخراوی تەندروستیی جیهانی بووە، ئێمەش وەکو وەزارەتی پەروەردە وەرزی یەکەممان بە هیمەتی هەموو لایەک سەرکەوتووانە کۆتایی پێهێنا، بەردەوامیش دەبین لەوەی کە وەرزی دووەمیش لەناو ناوەندەکانی خوێندن دەست بە پرۆسەی خوێندنی وەرزی دووەم بکەینەوە، لە حاڵەتی زۆر نەخوازراو ئەوە جێدەهێڵین بۆ لیژنەی باڵای بەرەنگاربوونەوەی کۆرۆنا، بەڵام سیاسەتی وەزارەتی پەروەردە بەردەوامیدانە بە پرۆسەی خوێندن لەناو ناوەندەکانی خوێندن، لەگەڵ وەرگرتنی ڤاکسین و خۆپارێزی".