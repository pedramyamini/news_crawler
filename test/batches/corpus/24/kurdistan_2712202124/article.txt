ئەحمەد قامیشی، باوکی کۆچبەرە بێسەروشوێنەکەیە و دەڵێت، "تەنیا دەمەوێ بە مردووی بێت یان زیندوویی تەنیا بۆ منیان بهێننەوە، شەو تا بەیانی ناخەوم هەر دوعا دەکەم، بەڵکو خوا کارمان ئاسان بکات و داواکارم وەک خێر نەوەک وەکو ئەرک بۆمی بهێننەوە".  ساڵح ئەحمەد، برای کۆچبەرە بێسەروشوێنەکەیە و دەڵیهت، "هیچ سۆراخی براکەمان دیار نییە، تەنیا ئەوە نەبێت شایەتحاڵێک دەڵێت کۆپتەر بەسەرەوەیان بووە، نازانم ئەو بردوویانێتی یان خنکاون کەس نازانێت لە کوێن".  هیوا ئەحمەد لەگەڵ ئەمیرە عوسمانی ٣٢ ساڵی هاوژینی و ئارۆز و ئامێزی ٩ ساڵ و ١٠ ساڵی کور و کچیان مانگی رابردوو لە شارۆچکەی بازیانەوە دەچنە تورکیا بۆ ئەوەی کۆچبکەن، چونکە ئارۆز و ئامێز خاوەنپێداویستیی تایبەتن و توانای چارەسەرکردنی منداڵەکانیان نەبووە، بێ ئاگا لەوەی دەریا چارەنووسیان نادیار دەکات.  تاوەکو ئێستایش زانیاریی تەواو لەبارەی ئەو بەلەم نقوومبووە دەستنەکەوتووە، کە لە شەوی ٢١ لەسەر ٢٢ ئەم مانگە بە ٧٠ کۆچبەرەوە لە دەریای ئیجە نووقمبوو، تەنیا ئەوە نەبێت دەزاندرێت کە زۆرینەیان کورد بوون.