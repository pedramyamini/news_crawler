رۆژی چوارشەممە ١٢ - ٠١ - ٢٠٢٢ پۆلیسی سلێمانی رایگەیاند، پاش ئه‌وه‌ی سێ تۆمه‌تبار لەنێو بازاڕی شاری سلێمانی شه‌ڕیان كردبوو، ده‌ستبه‌جێ مه‌فره‌زه‌كانی به‌شی پۆلیسی فریاكه‌وتن گه‌یشتوونەتە شوێنی رووداوه‌كه و توانیویانە هه‌رسێ تۆمه‌تباره‌كه ده‌ستگیربكه‌ن.  لە راگەیێندراوەکەی پۆلیسی سلێمانیدا هاتووە، "یەکێک لە تۆمەتبارەکان بە فیشەک تۆمەتبارێکی بریندار کردبوو، دوو تۆمەتبارەکەی دیکەش بە چەقۆ تۆمەتباری یەکەمیان بریندار کردبوو".  لە بەشێکی دیکەی راگەیێندراوەکەیدا، پۆلیسی سلێمانی ئاماژەی بەوە کردووە، "دووان لە تۆمەتبارەکان له نه‌خۆشخانە له‌ژێر چاودێریی پزیشكیدان و باری ته‌ندروستییان جێگیره، تۆمەتبارەکەی دیکەش لە بنکەی پۆلیسی سەرا راگیراوە".  بە گوتەی پۆلیسی سلێمانی، له كاتی ده‌ستگیركردنی تۆمه‌تباره‌كاندا ده‌ست به‌سه‌ر چه‌كێك له جۆری ده‌مانچه گیراوە كه لای یەکێک لە تۆمه‌تباره‌كان بووه.  پۆلیسی سلێمانی باسی لەوەش کردووە، هه‌رسێ تۆمه‌تبار "ل. م. م"، "س. س. ع" و (ش. س. ع" به بڕیاری دادوه‌ر راگیراون و لێكۆڵینه‌وه لەگەڵیاندا به‌رده‌وامه.