سەباز خۆشناو، ئەندامی ئەنجوومەنی سەرکردایەتیی بزووتنەوەی ئیسلامی رۆژی سێشەممە ٢٨ - ١٢ - ٢٠٢١ بە تۆڕی میدیایی رووداوی گوت، "سەرەتای ساڵی ٢٠٢٢ و بە دیاریکراوی لە ٥ی شوبات کۆنگرەی ١٢ی بزووتنەوەی ئیسلامی دەبەسترێت و رابەری بزووتنەوەی ئیسلامییش بۆ پۆستی رابەری بزووتنەوە خۆی بەربژێر ناکاتەوە، چونکە خۆی چەند جارێک داوای ئەوەی کردووە کە خۆی بەربژێر نەکات، بەڵام ئەندامانی کۆنگرە پێیان باش بووە، هەروەها پەیڕەوی ناوخۆی بزووتنەوەی ئیسلامی رێگەنادات هیچ کەسێک لە دوو خوول زیاتر ببێتە رابەری بزووتنەوەی ئیسلامی".  لای خۆیەوە عەبدوڵڵا وەرتێ، گوتەبێژی بزووتنەوەی ئیسلامیی کوردستان بە تۆڕی میدیایی رووداوی راگەیاند، "ئێمە لە کۆبوونەوەی ئەنجوومەنی شورای بزووتنەوە کە لە ٢٥ی کانوونی یەکەم لە سلێمانی بەسترا بڕیارماندا سەرەتای ساڵی ٢٠٢٢ کۆنگرەی ١٢ یەمی بزووتنەوە ببەسترێت کە بڕیارە کۆنگرەیەکی سەرکەوتوو و نەوعی بێت".  سەبارەت بە وردەکارییەکانی کۆنگرەی بزووتنەوەی ئیسلامی و ئامادەکارییەکان بۆ ئەو مەبەستە گوتەبێژی بزووتنەوەکە دەڵێت، "ئێمە لیژنەیەکی ئامادەکاریمان بۆ کۆنگرە راسپاردووە، بۆئەوەی هەموو رێککارە هونەری و لۆجیستییەکان دەستپێبکات و ئەوان وردەکاریی ژمارەی ئەندامان و ئەندامانی سەرکردایەتی و میکانیزمەکانی بەڕێوەچوونی کۆنگرەکەمان پێدەڵێن".  سەباز خۆشناو سەبارەت بە دیارترینی ئەو سەرکردانەی ئەگەری هەیە جێگرەوەی عیرفان عەبدولعەزیز، رابەری بزووتنەوەی ئیسلامی بن، بە رووداوی گوت، "تاوەکو ئێستا تەنها مامۆستا کامیل حاجی عەلی خۆی بۆ پۆستی رابەری بزووتنەوە بە فەرمی تۆمار کردووە".  بزووتنەوەی ئیسلامی حیزبێکی سیاسیی ئیسلامییە و کار بۆ چەسپاندنی پەیڕەوکردنی شەرعی ئیسلام دەکات، لە ساڵی ١٩٨٧ لەلایەن ژمارەیەک پیاوی ئایینی بە سەرکردایەتیی مەلا عوسمان عەبدولعەزیز لە شاری سنەی رۆژهەڵاتی کوردستان راگەیێندرا و وەکو یەکەم حیزبی ئیسلامیی چەکدار لە باشووری کوردستان خۆی راگەیاندووە، لەپاڵ بەشێک لە حیزبەکانی دیکە بەشداریی لە شەڕکردن دژی رژێمی بەعس لە ساڵانی هەشتا و نەوەدەکاندا کردووە.  بزووتنەوەی ئیسلامی وەکو حیزبی دایکی ئیسلامییەکان چەندین جیابوونەوە تێیدا روویانداوە، لەوانە کۆمەڵی دادگەریی کوردستان بە سەرۆکایەتیی عەلی باپیر؛ جوندولئیسلام بە سەرکردایەتیی ئەبو عەبدوڵڵای شافیعی و باڵی ئیسڵاح و دواتر جوندولئیسلام کە لەلایەن مەلا کرێکارەوە سەرۆکایەتی دەکرا تاوەکو ئەنسارولئیسلام.  بزووتنەوەی ئیسلامی چەندجارێک بەشداریی لە حوکمڕانی لە هەرێمی کوردستان کردووە و لە هەڵبژاردنەکاندا بەشداربووە، لە کۆنگرەی ١١ یەمی بزووتنەوەی ئیسلامیی کوردستان ٥٧ كەس خۆیان بۆ پۆستە جیاجیاکانی بزووتنەوە بەربژێر کردبوو كە دووانیان بۆ رابەری گشتی بوو، هەریەک لە عیرفان عەلی عەبدولعەزیز و كامیل حاجی عەلی خۆیان بۆ رابەری بزووتنەوە بەربژێر کردبوو.