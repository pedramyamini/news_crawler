هێمن عەبدوڵڵا، پۆلیس لە بنکەی پۆلیسی خەلەکان بە رووداوی گوت، "گومانمان کرد کە فێڵبازبن و دوای لێکۆڵینەوە بۆمان دەرکەوت کە وایە، جلی پیرۆزی پێشمەرگەی لەبەربوو، بەڵام پێشمەرگە نەبوو، لێمان پرسی کوا باجەکەت، گوتی هەموو شتەکانم لەناو ئۆتۆمبێلەکەدا سووتان، کەچی هیچ پاشماوەی نەبوو، بۆیە بۆمان دەرکەوت کە فێڵبازن و بە فەرمانی دادوەر دەستگیرمان کردن".  بەکارهێنانی جلی پێشمەرگە بەو ئامانجە بووە کە هەست و سۆزی خەڵک و خۆشەویستییان بەرامبەر بە پێشمەرگە بجووڵێنن، بەڵام بەپێی یاسا ئەوە دەچێتە چوارچێوەی فرت و فێڵ و سزاکەشی قوورسە.  سەرکەوت ئەحمەد، گوتەبێژی پۆلیسی سلێمانی دەڵێت، "هیچ ئاسەوارێکیان نەبووە، دوای لێکۆڵینەوە بۆ ئۆتۆمبێلەکە، دەرکەوتووە ئەو جێگە هی ئەوە نییە کە بەو شێوەیە بسووتێت و دەستگیرمان کردن، دوای ئەوەش دانیان بە تاوانەکەیاندا نا، دەرکەوت ناوی خاوەنی ئۆتۆمبێلەکە کە گوتوویەتی ئەوەش هی خۆی نییە".  ئەوانەی بە رێگەی خەلەکاندا رۆژی ٧ی ئەم مانگە هاتووچۆیان کردووە، داوای پارە لە زۆربەیان کراوە، بەو هۆیەوە پێنج ملیۆن و ٧٩٤ هەزار دینار لەگەڵ ٣٢٠ دۆلار و ٥٠ یۆرۆیان کۆکردووەتەوە، پارەکە کە لەگەڵ ئەو پارەیەی سەیارەکەی پێ کڕدراوە، زۆری زیادە".  گوتەبێژی پۆلیسی سلێمانی دەڵێت، "لێکۆڵینەوە لەگەڵیان بەردەوامە و دانیان بە زۆر شتدا ناوە، دەرکەوتووە ئەمە یەکم تاوان نییە و لە بەحرکە و سەنگەسەر دوو تاوانی دیکەی هاوشێوەیان ئەنجامداوە، دادوەر دۆسیە بۆ ئەو جۆرە کێشانە دەکاتەوە، بەڵام بەکارهێنانی جلی پێشمەرگە و سمبولەکە بەڕاستی سزاکەی قوورس دەبێت".  ئەو کەسانە کە پۆلیس پێیان دەڵێت "باند"، پێشتر دوو کاری هاوشێوەیان لە بەحرکەی سنووری هەولێر و سەنگەسەری سەر بە ئیدارەی راپەڕین کردووە، لەگەڵ ئەم دۆسیەی خەلەکان پەڕاوی ئەو دووانەی دیکەشیان بۆ نوێ دەکرێتەوە.