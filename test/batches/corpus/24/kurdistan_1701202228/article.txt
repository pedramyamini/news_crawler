ئارەزوو فەلاحی، گوتەبیژی زانکۆی زانستی پزیشکیی کوردستان لە سنە رایگەیاند ئەمڕۆ دووشەممە ١٧ - ٠١ - ٢٠٢٢ بەفرێکی زۆر لەسەر سەیوانی بەشی فریاکەوتنی خێرای نەخۆشخانەی"بێعسەت"ی ئەم شارە کەوتووە، بەم هۆیەوە سەیوانەکە کەوتووە و بووەتە هۆی گیانلەدەستدانی پیاوێکی تەمەن ٥٠ ساڵ، کە خەڵکی بانەیە و سەردانی نەخۆشخانەکەی کردبوو.  هاوکات محەممەد راشد گورجی، بەڕێوەبەری رێگاوبان و گواستنەوەی پارێزگای سنە، گوتی: بارینی بەفر و باهۆز  بووەتە هۆی داخستنی رێگای هاتووچۆی ٥٥٠ گوند و ٦ رێگای سەرەکی ئەم پارێزگایە. رێگا سەرەکییەکانی سنە - کامێران، سەقز -  بۆکان، سەقز - بانە، سەقز - مەریوان و سەوڵاوا بۆ کامێران داخراون.  بە گوتەی گورجی: " ٤٠٠ کارمەندی بەڕێوەبەرایەتیی رێگاوبان و ١٠٠ کارمەندی کەرتی تایبەت بە ٤٠٠ ئامێرەوە هەوڵی کردنەوەی رێگاکان دەدەن، تاوەکو ئێستا ٢ هەزار ئۆتۆمبیل، کە لە بەفردا گیریان خواردبوو، رزگار کراون.  عیسا گەوهەری، بەڕێوەبەری پۆلیسی رێگای پارێزگای سنە، رایگەیاند: بەهۆی بارینی بەفرەوە هاتووچۆی بارهەڵگرەکان لە هەموو رێگاکانی ئەم پارێزگایەدا تاوەکوو کاتێکی نادیار قەدەخە دەکرێت.  هەروەها کۆسار رەسوڵی تەبار، بەڕێوەبەری دابەشکردنی کارەبای پارێزگای سنە رایگەیاند بەهۆی بارینی بەفرێکی زۆر کارەبای نزیکەی ١٦٠ گوندی سەربە شارەکان کامێران، مەریوان و سنە پچڕاوە.  رەشید قوربانی، بەڕێوەبەری پەروەردەی پارێزگای سنەش رایگەیاندووە، بەهۆی دابەزینی پلەکانی گەرما و سەهۆڵبەندانەوە، رۆژی سێشەممە لە سەرجەم قوتابخانە و زانکۆکانی ئەم پارێزگایە پشوو دەبێت.