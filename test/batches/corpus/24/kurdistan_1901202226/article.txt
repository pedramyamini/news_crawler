ناسکە جومعە، هاوژینی سیامەند دەڵێت، "خانوو و ئۆتۆمبێلمان فرۆشت تاوەکو توانیمان نەشتەرگەریی بۆ بکەین، ئێستا دۆخی تەندروستیی خراپە و رۆژ بە رۆژیش خراپتر دەبێت، باترییەکەی لەکارکەوتووە و هەرچەند شەحنی دەکەیت کار ناکات".  ١٥ ساڵە سیامەند تووشی نەخۆشیی پارکینسۆن بووە، تاوەکو ساڵی ٢٠١٤ بە حەب و دەرمان کۆنترۆڵی نەخۆشییەکەی کردبوو، بەهۆی زۆر بەکارهێنانی دەرمانیش تووشی خوێنمەینیش بووە. کەسوکارەکەی دەڵێن، بۆ نەشتەرگەری دەبێت سەردانی تورکیا بکات و پێویستی بە ٣٠ هەزار دۆلار دەبێت.  نەخۆشیی پاركینسۆن نەخۆشییەكی درێژخایەنی كۆئەندامی دەمارە، نەخۆشەكە بەهۆی داخوران و پووکانەوەی دەمارەکانەوە تووشی لەرزینی جەستە و رەقبوونی ماسوولكەکانی دەبێت.  مشیر زکری، برای سیامەند ئاماژە بەوە دەکات، "تاوەکو ئێستا شەش دەفتەرمان [٦٠ هەزار دۆلارمان] لێ خەرجکردووە، دەبێت هەر شەش مانگ جارێک بیبەینە لای پزیشکەکەی، بەڵام بەهۆی خراپیی دۆخی داراییمان نەمانتوانیوە بیبەین، هەر جارێکیش دەیبەین دەبێت دوو هەزار دۆلار خەرج بکەین".  سیامەند باوکی ٥ منداڵە، پێشتر کاری ئاسنگەریی دەکرد، بەڵام سەختیی نەخۆشییەکەی ناچاری کردووە دەستبەرداری کارەکەشی ببێت. ئێستا هاوژینەکەی بۆ دابینکردنی تێچووی دەرمانەکانی کار دەکات، بەڵام دەڵێت بە ئەستەم دەتوانێت بژێویی ژیان و تێچووی دەرمانەکانی سیامەند دابین بکات.