شاخەوان عەبدوڵڵا، بەربژێری سەرکەوتووی پارتی دیموکراتی کوردستان بۆ پەرلەمانی عێراق بە رادیۆی رووداوی راگەیاند: "زەوییەکانی سەرگەڕان، شوان و قەرەهەنجیر زۆربەیان بەو عەرەبانە دراون کە لە سنووری کەرکووکدا نین. پارێزگاری کەرکووک لەم کێشەیەدا رۆڵێکی زۆر نەرێنی دەبینێت. "  ئەو بەربژێرە سەرکەوتووە ئاماژەی بەوە دا کە پارێزگاری کەرکووک عەرەبێکی خەڵکی سەماوەی کردووەتە موختاری گوندی شەناغە کە یەک ماڵە عەرەبی تێدا نییە؛ بۆ ئەوەی ٢٥٠ هەزار دینارەکە بۆ عەرەبێک بێت و، هاونیشتمانییەکی ئێمەی لاداوە کە خەڵکی گوندەکەیە.  شاخەوان عەبدوڵڵا باسی لەوە کرد کە سێ رۆژ لەمەوپێش یاریدەدەرێکی راکان سەعید، پارێزگاری بە وەکالەتی کەرکووک تەلەفۆنی بۆ کردووە و، بۆ ئەوە راسپێردراوە بۆ ئەوەی هێرشەکانی بۆ سەر ئەوان رابگرێت.  لە بەشێکی دیکەی قسەکانیدا شاخەوان عەبدوڵڵا ئاماژەی بەوە دا، "لەبەر ئەوەی من بە بەردەوامی لەلای نەتەوە یەکگرتووەکان و شوێنەکانی دیکە لەسەر بابەتی گەندەڵی و بەعەرەبکردن قسە دەکەم. من پێم گوتن: ' یان ئەوەتا ببنە کارگێڕییەک بۆ هەموو کەرکووکییەکان، یان ناکرێت ئەم دۆخە بەم شێوەیە بەردەوام بێت.' "  بەربژێرە سەرکەوتووەکەی پارتی گوتیشی: "من نووسراوی راکان سەعیدم لایە کە واژۆی کردووە و بۆ فەرماندەی ئۆپەراسیۆنەکانی ناردووە کە فڵان هاووڵاتیی عەرەب لە فڵان گوند نیشتەجێ بکەن. "  شاخەوان عەبدوڵڵا ئاشکرای کرد، ئەو نووسراوێکی ماددەی ١٤٠ ـی لایە کە ئەو هاووڵاتییە عەرەبە قەرەبووی وەرگرتووەتەوە. بەپێی نووسراوێکی وەزارەتی کشتوکاڵیش ئەوانەی قەرەبوویان وەرگرتووە نابێت لەو سنوورە بمێنن.   شاخەوان عەبدوڵڵا گوتی: "راکان سەعید نە کاری بەو نووسراوەی وەزارەتی کشتوکاڵ کردووە نە کاری بەوەی لیژنەی ماددەی ١٤٠ ـیش کردووە. ئەو عەرەبەیان بردووە و لەو گوندە کوردنشینەیان داناوە کە خەڵکی سنووری رەبیعەیە. "  لەسەر بنچینەی نووسراوێکی وەزارەتی دادی عێراق، وەزارەتی کشتوکاڵی عێراق بۆ نوێکردنەوەی گرێبەستی عەرەبە هاوردەکان لیژنەیەک پێکدەهێنێت.   بەربژێرە سەرکەوتووەکەی پارتی گوتی: "نووسراوەکەی وەزارەتی داد داوای روونکردنەوەی نووسراوێکی کردووە کە باس لەوە دەکات ئەو نووسراوە چۆن کراوە. واتە وەزارەتی کشتوکاڵ چۆن نووسراوی وا بۆ نوێکردنەوەی گرێبەستەکان دەکات لە کاتێکدا کە پێشتر نووسراو هەیە نابێت ئەو گرێبەستانە نوێ بکرێنەوە. بۆیە ئەو لیژنەیە لەسەر بنەمای نووسراوی وەزارەتی داد دروست کراوە. "  نووسراوەکە داوای لە وەزارەتی کشتوکاڵ کردووە لیژنەیەک دروست بکرێت کە یاریدەدەرێکی بەڕێوەبەری گشتی بەرپرس بێت و لەگەڵ بەڕێوەبەری بەشی گرێبەستەکان و بەڕێوەبەری کشتوکاڵی کەرکووکدا بتوانن لە ١٠ رۆژدا ئەو بابەتە یەکلایی بکەنەوە و رێگەی یاسایی چارەسەرکردنی بۆ بدۆزنەوە.   شاخەوان عەبدوڵڵا گوتی: "من لە ساڵی ٢٠١٨ دا سکاڵایەکم لە بەرپرسی بەشی گرێبەستەکان کرد و لەگەڵ فەلاح حەسەن زێدان، وەزیری پێشووتری کشتوکاڵ دانیشتم و بەهۆی نووسراوێکی منەوە وەزارەتی کشتوکاڵ نووسراوێکی دەرکرد کە لە ناوچەکانی ماددەی ١٤٠ نابێت بە هیچ شێوەیەک گرێبەستی عەرەبەکان تازە بکرێتەوە. "  ئەو بەربژێرە سەرکەوتووە جەختی لەوە کردەوە کە "بەرپرسی بەشی گرێبەستەکان لە وەزارەتی کشتوکاڵ لەو بابەتە بەرپرسیارە و ئێستا کار لەسەر ئەوە دەکەین کە بانگی بکەین و بزانین هۆکار چییە کە ئەم نووسراوانە بۆ نوێکردنەوەی گرێبەستەکان دەکات. دەبێت لەوە بابەتە بکۆڵینەوە کە ئاخۆ پارەوەرگرتنە یان بابەتێکی سیاسییە. "  شاخەوان عەبدوڵڵا روونی کردەوە، کاتێک عەرەبێک دێت سکاڵا دەکات و لای دادوەر دەڵێت، دەمەوێت گرێبەستەکەم تازە بکەمەوە، دادوەر داوا لە کشتوکاڵ دەکات تا بزانێت مافی ئەو جووتیارە چییە و ئەو زەوییە هی ئەوە یان نا. دەبێت بەڕێوەبەرایەتیی کشتوکاڵی کەرکووک خۆبەخۆ پشت بە نووسراوی ژمارە ٢٩ی ئەنجوومەنی وەزیرانی عێراق و بڕیاری ژمارە ٤ی لیژنەی ماددەی ١٤٠ و بڕیاری ٢٧٥٥ ـی وەزارەتی کشتوکاڵ ببەستێت. هەموو ئەوانە بۆ دادگە بنێرێت و بڵێت بەپێی ئەم بڕیارانە ئەم زەوییانە دەکەونە سنووری ماددەی ١٤٠ ـەوە و ئەم گرێبەستانە راگیراون و زەوییەکان بە دەست خاوەنەکانیانەوە دەبن تا ئەو کاتەی یەکلایی دەبنەوە، بەڵام "بەڕێوەبەرایەتیی کشتوکاڵی کەرکووک ئەوە ناکات".  ئەو بەربژێرە سەرکەوتووە گوتی: "بەڕێوەبەرایەتیی کشتوکاڵی کەرکووک بۆ ئەوەی بەرپرسیارێتییەکە لە ئەستۆی خۆی لابدات نووسراوێک بۆ بەشی گرێبەستەکانی وەزارەتی کشتوکاڵ دەنێرێت. ئەو بەشەیش دەڵێت ئەم گرێبەستانە لای ئێمە کاران و رانەگیراون، لەبەر ئەوەی بڕیاری دادگەیان لەسەر نییە. ئەوان دەڵێن ئەو جووتیارانەی ئەو زەوییانەیان دراوەتێ بەپێی بڕیارەکانی لیژنەی کاروباری باکوور و ئەنجوومەنی شۆڕش بووە کە ئەو بڕیارانە هەڵنەوەشاونەتەوە. ئەو بڕیارانە بۆیە هەڵنەوەشاونەتەوە لەبەر ئەوەی ئێمە رێککەوتنمان لەسەریان نەکردووە. "  ئەو بڕیارانە کە ئەو دوو دەسەڵاتە داویانن بڕیاری جێبەجێکارین، واتە لە سەردەمی بەعسدا بە یاسایەک دەرنەچوون تا لە پەرلەمان بە یاسایەک یەکلایی بکرێنەوە.   شاخەوان عەبدوڵڵا گوتی: "ئێمە بە ئامادەیی جێنین پلاسخارت، نێردەی نەتەوە یەکگرتووەکان بۆ عێراق کۆبوونەوەیەکمان کرد. دواجار عەرەبەکان گەیشتنە ئەو بڕوایەی کە رازی بوون زەوییەکان بۆ خاوەنە کوردەکانیان بگەڕێننەوە بەو مەرجەی قەرەبوو بکرێنەوە. "