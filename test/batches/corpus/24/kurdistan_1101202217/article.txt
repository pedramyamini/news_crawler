ئەمساڵ لە باکووری کوردستان هەڵمەتێکی فراوان بۆ هاندانی هاونیشتمانییان بۆ بەشداری لە وانەی خوێندنی کوردی دەستی پێکردووە. جگە لە هەدەپە و پارتە کوردستانییەکانی باکوور بەشێک لە پارتەکانی ئۆپۆزیسیۆنیش پاڵپشتی لە هەڵمەتەکە دەکەن.   لە باکووری کوردستان نزیکەی ٢ هەزار دەرچووی بەشی کوردی لە زانکۆکان هەن، بەڵام بەهۆی کەمیی پێشوازی لە وانەی کوردی تەنیا ٧٩ کەسیان دامەزراون.    دوای ئەوەی وەزارەتی پەروەردەی تورکیا ماوەی ١٨ رۆژی خستە بەردەم باوانی قوتابییان بۆ هەڵبژاردنی زمانی وانە بژاردەکانیان، رێکخراوەکانی تایبەت بە بواری پەروەردە و زمان، کۆمەڵگەی مەدەنی و حیزبە کوردییەکانی باکووری کوردستان، چالاکڤانان و کەسانی ئەکادیمی هەڵمەتی پاڵپشتیکردنیان بۆ خوێندن بە زمانی کوردی دەستپێکرد.  هەڵمەتەکە بەشێوەیەکی فراوان لە تۆڕە کۆمەڵایەتییەکان بە فیلمی ئەنیمەیشن و هۆشیارکردنەوەی باوانی قوتابییان لە چۆنێتیی پڕکردنەوەی فۆڕمی ئۆنلاین دەستیپێکردووە.   هەریەک لە پارتەکانی ئۆپۆزسیۆنی تورکیا وەک جەهەپە، پارتی دێڤا و پارتی ئایندە بەهەمان شێوە بەشدارن و پاڵپشتیی لە هەڵمەتەکە دەکەن.   گۆنول ئۆزەل، سەرۆکی لقی رێکخستنەکانی جەهەپە لە ئامەد دەڵێت، "وانەی بژارە نەک تەنیا بۆ زمانی کوردی بەشێوەیەکی گشتی بەندە بە ویست و توانای خودی قوتابییەکانەوە و نابێ بەزۆرەملێ بکرێت. دەبێ قوتابی ئەو وانانە هەڵبژێرێت کە لە رووی کۆمەڵایەتی و بۆ داهاتووی خۆی سوودی لێوەردەگرێت. لەبارەی زمانی کوردییەوە، خوێندن بەم زمانە دەوڵەمەندییە و پێویستە هەر قوتابییەک زمانی دایکی خۆی فێربێت. بۆیە ناکرێت قوتابخانە، زمان بەسەر منداڵەکە بسەپێنێت، دەبێ ئەم دەرفەتە بدرێتە باوانی قوتابییان و ئەگەر منداڵەکە بیەوێت، بەڵێ با بە زمانی دایکی بخوێنێت، بەڵام ناکرێ باوانی قوتابی ئەمەش بەسەر منداڵەکانیان بسەپێنن، ئەگەر ویستی لەسەر نەبێت".  جیهان ئوڵسەن، سەرۆکی لقی رێکخستنەکانی ئامەدی پارتی دێڤا دەڵێت، "بەڕاشکاوی دەیڵێم وانەی بژارە بۆ زمانی کوردی بەپێی پێویست نییە، بەڵام بەو هەلومەرجە هەنووکەییانە پێموایە دەبێ دۆخەکە بقۆزرێتەوە. ئەگەر ئەمە نەقۆزرێتەوە، بەدڵنیاییەوە دۆخی خوێندنی زمانی کوردی لە زانکۆکان و خوێندن بە زمانی دایک دەکەوێتە ژێر گوشارەوە. بۆیە پێویستە ئەم بابەتە بە دەنگێکی بەرزەوە باسی لێوەبکرێت".   لە بەشێکی دیکەی قسەکانیدا، سەرۆکی لقی رێکخستنەکانی ئامەدی پارتی دێڤا دەڵێت، "ئێمە پێمانوایە ئەم بابەتە سەلمێنەری ئەوەیە کە دەوڵەت و دەسەڵات جیددی نین لە نیازەکانیان، بەهۆی ئەوەی تاوەکو ئێستا یاسایەکی تایبەت بۆ خوێندن بە زمانی کوردی نەبردووەتە پەرلەمان، هەروەها پێویستە لە دەستووریش باسی لێوە بکرێت. دەبێ ژێرخانێکی یاسایی گرنگ بۆ زمانی کوردی فەراهەم بکرێت، بۆ ئەوەی لە داهاتوودا مۆدێلی خوێندن بە زمانی کوردی ببێتە بەشێک لە کۆی سیستەمی پەروەردە و فێرکردن لە تورکیا".  پارتی ئایندە بە سەرۆکایەتیی ئەحمەد داودئۆغڵو لە رێگە لقی رێکخستنەکانی ئامەد جەخت لەوە دەکەنەوە، خوێندن بە زمانی کوردی مافێکی سرووشتییە و پشتیوانی هەڵمەتەکەن و کاریشی بۆ دەکەن.   ئەو وادەیەی وەزارەتی پەروەردەی تورکیا بۆ وانەی بژارە دەستنیشانی کردووە لە رۆژی ٣ی کانوونی دووەمی ٢٠٢٢ دەستی پێکردووە و رۆژی ٢١ی هەمان مانگ کۆتایی پێدێت. نزیکەی دوو هەزار دەرچووی کۆلێژەکانی بەشی زمان و ئەدەبییاتی کوردی هەن، بەڵام بەهۆی کەمیی قوتابی خوێندنی زمانی کوردی، تەنیا ٧٩ مامۆستای زمانی کوردی دامەزراون.