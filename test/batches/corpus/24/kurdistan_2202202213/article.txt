رۆژی سێشەممە ٢٢ - ٢ - ٢٠٢٢، عەمید عومەر عەلی، بەڕێوەبەری هاتووچۆی چەمچەماڵ، بە تۆڕی میدیایی رووداوی راگەیاند، رووداوەکە لەنێوان چەمچەماڵ و قەرەهەنجیردا بووە.  بەڕێوەبەری هاتووچۆی چەمچەماڵ ئاماژەی بەوە دا، ئۆتۆمبێلەکە لە جۆری نیسان دەبڵ بووە و شۆفێرەکەی کۆنترۆڵی لەدەستداوە و بەهۆیەوە وەرگەڕاوە. گوتیشی، "سێ کەس لە ئۆتۆمبێلەکەدا بووە، یەکێکیان گیانی لەدەستداوە و دووانیش برینداربوون، ئەوەشی گیانی لەدەستداوە هاونیشتمانییەکی خەڵکی سنووری چەمچەماڵە".  لە راگەیێندراوێکدا بەڕێوەبەرایەتیی تەندروستیی چەمچەماڵ رایگەیاندووە، ئەو کەسەی گیانی لەدەستداوە تەمەنی ٤٩ ساڵە و تەرمەکەی رەوانەی دادپزیشکیی سلێمانی کراوە.  ساڵی رابردوو لە هەرێمی کوردستان ٤١١٩ رووداوی هاتووچۆ روویانداوە و بەهۆیانەوە ٦٦٢ کەس گیانیان لەدەستداوە و ٧١٢١ کەسیش بریندار بوون.