ئێوارەی ئەمڕۆ هەینی ٧ - ١ - ٢٠٢٢، نووری حەمەعەلی، فەرماندەی رۆژئاوای کەرکووکی هێزەکانی پێشمەرگە بە تۆڕی میدیایی رووداوی گوت، "چەند مووشەکێک ئاڕاستەی میحوەرەکەمان کراون، بەڵام خۆشبەختانە هیچ زیانێکی گیانیان نەبووە".  سەبارەت بە شوێنی تەقاندنی مووشەکەکان، فەرماندەیەکی پێشمەرگە لە میحوەرەکە بە تۆڕی میدیایی رووداوی گوت: "لەناو پردێ قەڵایەکی لێیە و لە پشتی ئەو قەڵایەوە مووشەکەکان تەقێندراون".  ئەو فەرماندەیە باسی لەوەشکرد، ئامانجی مووشەکەکان هێزەکانی پێشمەرگە بووە، بەڵام هیچ زیانێکی لێنکەوتووەتەوە.     لەو بارەوە وەزارەتی پێشمەرگە لە راگەیێندراوێکدا ئاماژەی بەوە دا، کاژێر ٠٧: ٢٥ ـی ئێوارە مووشەکەکان لە رۆژهەڵات و باشووری ناحیەی پردێ بەشێوەیەکی هەڕەمەکی ئاڕاستە کراون و لە دەرەوەی سەنگەرەکانی پێشمەرگە کەوتوون و هیچ سەنگەرێکی پێشمەرگەیان نەپێکاوە، هیچ زیانێکی گیانی و ماددی لێ نەکەوتووەتەوە.  هەروەها دژەتیرۆری کوردستان لە راگەیێندراوێکدا بڵاویکردەوە، "هەشت مووشەک لە نزیک میحوەری پێنجی کەرکووک لە پردێ کەوتنە خوارەوە و هیچ زیانێکی گیانی و ماددیان لێنەکەوتووەتەوە".  لە رابردووشدا چەند جارێک بە مووشەک سەنگەرەکانی پێشمەرگە لەو سنوورە کراونەتە ئامانج.   رۆژی ٧ - ١٢ - ٢٠٢١، نووری حەمەعەلی، بەرپرسی میحوەری رۆژئاوای کەرکووک بە تۆڕی میدیایی رووداوی راگەیاند، ژمارەیەک کاتیۆشا ئاڕاستەی هێزەکانی پێشمەرگە لە پردێ کراون.  عەمید باپیر شێخ وەسانی، فەرماندەی لیوای ١٠ی پیادەی هێزەکانی پێشمەرگە لەبارەی ئەو هێرشەی مانگی دوازدەی رابردوو بە تۆڕی میدیایی رووداوی راگەیاند، دوو لە مووشەکەکان نزیک بارەگای ئەوان کەوتوونەتە خوارەوە و هیچ زیانێکی گیانییان نەبووە.