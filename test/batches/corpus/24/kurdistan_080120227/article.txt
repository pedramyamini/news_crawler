رۆژی شەممە ٠٨ - ٠١ - ٢٠٢٢ پۆلیسی سلێمانی راگەیێندراوێکی بڵاوکردەوە و رایگەیاند، دوای چاودێریکردنی تۆمەتبارێک لە لایەن ھێزەکانی پۆلیسەوە کە دراوی ساختەی ئەمریکی پێبووە و بەنیاز بووە ساخی بکاتەوە، پاش وەرگرتنی بڕیاری دادوەر، مەفرەزەکانیان توانیویانە تۆمەتبارەکە دەستگیر بکەن.  پۆلیسی سلێمانی دەڵێت، لەکاتی دەستگیرکردنی تۆمەتبارەکەدا دەست بەسەر بڕی ٨٥٠ دۆلاری ساختە لە جۆری ٥٠ دۆلاریدا گیراوە. تۆمەتبارەکە ناوی (ئ، ب، ع)ـە و لەدایکبووی ١٩٩٢ ە. دانی بەتاوانەکەیدا ناوە و بە بڕیاری دادوەر راگیراوە و لێکۆڵینەوەی لەگەڵدا دەکەن.  لە بەشێکی دیکەی راگەیێندراوەکەدا، پۆلیسی سلێمانی ئاماژە بەوە دەکات، پاش کۆکردنەوەی زانیاری لەسەر تۆمەتبارێکی دیکە کە بازرگان و بەکارھێنەری ماددەی ھۆشبەر بووە، مەفرەزەکانی بەشی پۆلیسی نەھێشتنی تاوان، نووسینگەی راپەرین تۆمەتبار (م، ی، م) لە دایکبووی ١٩٩٤ یان دەستگیر کردووە.  لە کۆتایی راگەیێندراوەکەی پۆلیسی سلێمانیدا هاتووە، تۆمەتبارەکان دانیان بە تاوانەکەیاندا ناوە و ئێستا بە بڕیاری دادوەر راگیراون و دوای تەواوکردنی رێکارە یاساییەکان رادەستی ھۆبەی نەھێشتنی ماددە ھۆشبەرەکان لە ئاسایشی سلێمانی دەکرێن.