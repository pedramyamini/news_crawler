ئەژی چەتۆ حەسەن، گوتەبێژی بەڕێوەبەرایەتیی گشتیی کەشناسی و بومەلەرزەزانی هەرێمی کوردستان بە تۆڕی میدیایی رووداوی راگەیاند: "رۆژی چوارشەممە ٢٢ی ئەیلوولی ٢٠٢١ یەکەم رۆژی وەرزی پاییزە، لەو رۆژەدا ماوەی دووریی نێوان خۆر و زەوی دەبێتە نزیکەی ١٤٩ ملیۆن کیلۆمەتر و ماوەی شەو و رۆژ لەم وەرزە نزیک دەبێتەوە لە یەکدی، رۆژی ٢٢ی ئەیلوولی ٢٠٢١ لەنیوەی گۆی باکووری زەوی سەرەتای وەرزی پاییزە و لە نیوە گۆی باشووری زەوی یەکەم رۆژی وەرزی بەهار دەبێت، بەتایبەت لە ئوستڕالیا و بەشێک لە وڵاتانی ئەفریقیا و وڵاتانی ئەمریکای باشوور".  سەبارەت بە کەشوهەوای ئەو رۆژەوە، ئەژی چەتۆ گوتی: "رۆژی ٢٢ی ئەیلوول ئاسمان لە هەرێمی کوردستان ساماڵ دەبێت، هەندێک هەوری بەرز لەبەشێک لە ناوچە شاخاوییەکانی هەرێمی کوردستانەوە دەبن، کە ئەگەری باران باریینیان لێ ناکرێت، پلەکانی گەرماش دادەبەزن".  سەبارەت بەوەی بۆچی رۆژی ٢١ی ئەیلوول یەکەم رۆژی پاییز نییە؟ گوتەبێژی بەڕێوەبەرایەتیی گشتییی کەشناسی و بومەلەرزەزانی هەرێمی کوردستان گوتی: "لە زانستی فەلەکیدا دیاریکردنی یەکەم رۆژی پاییز پشت بە دووری نێوان خۆر و زەوی دەبەستێت کە بەپێی هەژمارکردنە فەلەکییەکان دەگۆڕێت، بەوپێیە وەرزی پاییزی ئەمساڵ لە رۆژی ٢٢ی ئەیلوول دەستپێدەکات نەوەک ٢١ی ئەیلوول، بەڵام ساڵیش هەیە ٢١ی ئەیلوول دەستپێدەکات، ساڵیش هەبووە ٢٣ی ئەیلوول سەرەتای وەرزی پاییز بووە، کە روودانی ئەمە کەمترە".  روونیشیکردەوە: "لەنێو کورددا زۆر جار دەگوترێت ٢١ی مانگی نۆ، سەرەتای وەرزی پاییزە. بۆ ئەمە زیاتر پشت بە لێکدانەوەی کوردەواری بەستراوە، بەڵام لە حیسابی فەلەکی، دەکرێت یەکەم رۆژی پاییز ٢١ و ٢٢ و ٢٣ی ئەیلوولیش بێت".  پاییز یەکێکە لە وەرزەکانی ساڵ، دەکەوێتە نێوان وەرزەکانی هاوین و زستان، لەم وەرزە گەڵای دارەکان هەڵدەوەرن و زۆر جار دیمەنێکی ئەوتۆی جوان دروستدەکات، دەبێتە سەرچاوەی ئیلهام بۆ شاعیران.  زۆر هەڵبەست بۆ وەزری پاییز نووسراون و زۆر گۆرانیش بۆ ئەو وەرزە گوتراون. لەوانە گۆرانیی ' پاییز پاییز بووکی قژ زەرد ' کە لەلایەن نەجمەدین غوڵامی گوتراوە. هەروەها گۆرانیی "پاییز بوو باران نم نم دەباری ' کە لەلایەن عەدنان کەریمەوە گوتراوە.  شاعیری کۆچکردووی کورد محەممەد عومەر عوسمان، هێندە سەرسام بوو بە پایز و هێندەی شیعر بۆ ئەو وەرزە چڕیبوو، بە ' ژەنەڕاڵی پایز ' ناسرابوو.  ئەژی چەتۆ حەسەن، گوتەبێژی بەڕێوەبەرایەتی گشتیی کەشناسی و بومەلەرزەزانی هەرێمی کوردستان، باسی لەوەکرد کە رۆژی ٢٢ی ئەیلوولی ٢٠٢١ لە جەمسەری باکووری زەوی، شەوێکی شەش مانگی دەستپێدەکات کە خۆری تێدا هەڵنایەت، هەروەها لە جەمسەری باشووری زەویش خۆڕ هەڵدێت و بۆ ماوەی شەش مانگ ئاوا نابێت.