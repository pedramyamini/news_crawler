ئەمڕۆ سێشەممە ٠٤ - ٠١ - ٢٠٢٢، شاندی رەوتی سەدری و مەکتەبی سیاسیی پارتی کۆبوونەوە. مەحموود محەممەد، گوتەبێژی پارتی دیموکراتی کوردستان لەبارەی نێوەڕۆکی کۆبوونەوەکە لە بوولتەنی کاژێر ١٦: ٠٠ ـی تەلەڤزیۆنی رووداو رایگەیاند، "روانگەی رەوتی سەدری پێکهێنانی حکومەتێکی زۆرینەی نیشتمانییە، پارتیش پێی باشە ئەو حکومەتە زۆرینە نیشتمانییە دەرگە و پەنجەرەکانی کراوەبن بۆ هەموو لایەنەکان بۆ ئەوەی کە تێیدا بەشداربن.  بە گوتەی مەحموود محەممەد ئەوان لەگەڵ رەوتی سەدری لە پێشتر لێکتێگەیشتن لەنێوانیاندا هەبووە، "ماوەتەوە ئەو لێکتێگەیشتنانە بکەوێتە سەر بواری کردەیی".  گوتەبێژی پارتی دەڵێت، لە نێوخۆی کوردستانیش پێویستیان بەوە هەیە هەندێک گفتوگۆ بکەین، بۆ ئەو مەبەستە سبەی شاندی حیزبەکەیان لەگەڵ یەکێتیی نیشتمانیی کوردستان دانیشتنیان هەیە، کۆبوونەوەیەکیان لەسەر چۆنێتیی دانانی کارنامەیەکی هاوبەش دەبێت بۆ کابینەی داهاتووی عێراق و کۆبوونەوەکەی دیکەیان بۆ گفتوگۆکردن دەبێت لەبارەی پرسی هەڵبژاردن و کۆمیسیۆنی باڵای هەڵبژاردنەکان.  مەحموود محەممەد دیدگای حیزبەکەیان و یەکێتیی نیشتمانیی کوردستانی لەسەر پرسی چۆنێتیی پێکهێنانی کابینەی داهاتووی عێراقی خستەڕوو و ئاماژەی بەوەدا کە پڕۆژەیەکی کارنامە بە هاوبەشی لەنێوانی پارتی و یەکێتی ئامادەکراوە، جیاوازیشیان لەو بابەتەوە نەبووە، بەڵام پێویستی بە ئەپدەیت و نوێکردنەوە هەیە، بۆ ئەوەی بزانن چۆن ئەو کارنامەیە بکەنە کارنامەیەکی کوردستانی کە لەگەڵ لایەنی دیکەی چ سوننی و چ شیعی کە بەشدار دەبن بۆ ئەوەی ئەو خاڵانەی لایان گرنگن جێبەجێ بکرێن.  بە گوتەی مەحموود محەممەد، وەکو کورد کۆمەڵێک کێشەی نەتەوەییان هەیە و دەبێت بە روونی ئەو پرسە لە کارنامەی حکومەتی داهاتووی عێراق رەنگبداتەوە و دەڵێت: جیاوازییان لەگەڵ لایەنەکانی عەرەب لە یەک شتدا هەیە، ئەو تایبەتمەندییەی لە کوردستان هەیە جیاوازە لەگەڵ ئەو تایبەتمەندییەی لای ئەوان هەیە. دەشڵێت، پارتی جگە لە پرسی نیشتمانی، بەشدارن لەو نیشتمانەی کە پێی دەڵێن عێراق، بەڵام کۆمەڵێک کێشەی نەتەوەییان هەیە کە ئەوان ئەو کێشەیەیان نییە، بۆیە دەبێت زۆر بە روونی ئەو بابەتانە لەناو ئەو کارنامەیەی کە ئامادە دەکرێت رەنگ بداتەوە.  سەبارەت بە گفتوگۆکردنیش لەگەڵ یەکێتی لەسەر پۆستەکانی پارێزگاری کەرکووک و سەرۆککۆماری عێراق، مەحموود محەممەد گوتی: تاوەکو ئێستا رووبەڕوو لەگەڵ یەکێتی لەو بارەوە گفتوگۆیان نەکردووە.