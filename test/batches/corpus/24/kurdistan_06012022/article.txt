ئەمڕۆ پێنجشەممە ٠٦ - ٠١ - ٢٠٢٢ ئەحمەد هۆشیار، بەڕێوەبەری فڕۆکەخانەی نێودەوڵەتیی هەولێر بە تۆڕی میدیایی رووداوی راگەیاند، هیچ گەشتێکی ئاسمانی بۆ ماوەیەکی درێژ رانەگیراوە، بەڵام زۆربەی گەشتەکان بەهۆی کەمبوونەوەی مەودای بینین بەهۆی تەمومژەوە بەشێوەیەکی کاتی رادەگیرێن تاوەکو ئەوکاتەی کەشوهەوا ئاسایی دەبێتەوە و مەودوای بینین دەگاتە ئەو ئاستەی کە پێویستە بۆ فڕۆکەوان.  بەڕێوەبەری فڕۆکەخانەی نێودەوڵەتی هەولێر ئاماژەی بەوەشکرد، ئێستا گەشتەکان راگیراون، بەڵام پێشبینی دەکەن دوای نزیکەی کەمێکی دیکە دەستپێبکەنەوە، بۆ ئەوەش چاوەڕێی ئاماژەی شارەزایانن.  هاوکات بەڕێوەبەری فڕۆکەخانەی نێودەوڵەتیی سلێمانی بە رووداوی راگەیاند، دوێنێ چوارشەممە لە کاژێر ١٢: ٠٠ی بەرەبەیانییەوە تاوەکو کاژێر ١: ٠٠ی دوای نیوەڕۆ، بەهۆی ناجێگیری کەشوهەواوە گەشتە ئاسمانییەکان راگیران، بەڵام ئێستا گەشتەکان ئاسایی بوونەتەوە.  تاهیر عەبدوڵڵا ئاماژەی بەوەشکرد، کەشوهەوای سلێمانی و هەولێر جیاوازن، بۆیە گەشتەکانیش جیاواز دەبن.