لەبارەی زۆریی کرێی کۆکردنەوەی زبڵ و خاشاک زەردەشت رەفیق، بەڕێوەبەری راگەیاندنی شارەوانیی سلێمانی، قسەی بۆ هۆرڤان رەفعەت، پەیامنێری رووداو لە سلێمانی کرد و رایگەیاند، "بە داخەوە چەند رۆژێکە لە سۆشیال میدیا ئەو بابەتە بڵاوبووەتەوە، کەناڵەکانی میدیاش بەبێ ئەوەی وەرگرتنی زانیاری لەلایەنی پەیوەندیدار بابەتەکە بڵاو دەکەنەوە".  زەردەشت رەفیق دەڵێت: "ئەمە بڕیاری ئەنجوومەنی وەزیرانە، لە ساڵی ٢٠١٧ دەرچووە بە ژمارە ١٢٦ لەگەڵ کۆنووسی ژمارە ١٣٧، کۆکردنەوەی داهاتی خۆڵ و خاشاک لەگەڵ رەسمی پیشەیی. ئەو بڕیارەش تەنیا بۆ سلێمانی نییە، بۆ هەر سێ پارێزگاکەیە".  بەڕێوەبەری راگەیاندنی شارەوانیی سلێمانی دەشڵێت، "لە ساڵی ٢٠١٧ وە ئەو بڕیارە چووەتە بواری جێبەجێکردنەوە، لە هەولێر لە ساڵی ٢٠١٨ دەستکرا بە کۆکردنەوەی داهاتی خۆڵ و خاشاک و رەسمی پیشەیی لە شوێنە بازرگانییەکان، لە شاری سلێمانی لە ساڵی ٢٠١٨ وە چووەتە بواری جێبەجێکردنەوە".  سەبارەت بە وەرگرتنی ١٤ ملیۆن دیناریش لە کۆمپانیایەک، زەردەشت رەفیق گوتی: "ئەوە هەڵەی چاپ بووە، خۆی ١٩٠ هەزارە، چونکە ئەو شوێنە خۆی مانگانە ١٠ هەزار پارەی خۆڵ و خاشاکی هەیە، هەرچەندی کۆبکەیتەوە ناگاتە ئەو پارەیە، ئەوەشی بڵاوکراوەتەوە ٣٠٠ هەزار و ٤٠٠ هەزار، هەندێک دووکاندار بۆ نموونە لە ٢٠١٩ وە نزیکەی ٣ ساڵ دەکات ئەو پارەیەی نەداوە، ئەگەر سێ ساڵەکە کۆبکەیتەوە، دەکاتە ٢٥٠ بۆ ٣٠٠ هەزار، واتە ئەو بڕانە دەکات کە بڵاوکراونەتەوە".  زەردەشت رەفیق ئاماژە بەوە دەدات کە ئەوان وەکو سەرۆکایەتیی شارەوانی لیژنەی بەدواداچوونی کۆمپانیاکانیان هەیە و دەڵێت: "هەر هاووڵاتییەک رەخنەیەکی هەبێت، پێویستە سەردانی سەرۆکایەتیی شارەوانیی سلێمانی بکات و بۆ ئەوەی لیژنەکە بەدواداچوونی بۆ بکات".  لەبارەی ئەوەی داهاتەکە بۆ چی خەرج دەکرێت و چی لێدەکرێت، زەردەشت رەفیق گوتی: " ٩٠ % ی ئەو داهاتە بۆ خەزێنەی حکومەت دەگەڕێتەوە، ١٠ % ی بۆ کۆمپانیاکە دەبێت".