رۆژی سێشەممە ٢٢ - ٢ - ٢٠٢٢، عەقید فازڵ حاجی، گوتەبێژی پۆلیسی هاتووچۆی هەولێر، بە تۆڕی میدیایی رووداوی راگەیاند، ئەو هاونیشتمانییەی ١٢٠٠ ئۆتۆمبێلی بەناوەوەیە، زیاتر لە ساڵێکە گیانی لەدەستداوە، کارەکانیشی بە یاسا کردووە.  عەقید فازڵ حاجی گوتی: "هەموو کەسێک دەتوانێت هەر چەندی بووێت ئۆتۆمبێل بەناوی خۆیەوە بکات، حەز دەکات یەک ملیۆن ئۆتۆمبێلیش بێت، یاسای هاتووچۆ رێگەی پێداوە".  گوتەبێژی هاتووچۆی هەولێر روونیکردەوە، ئەو کەسانەی ئۆتۆمبێلی زۆریان بەناوەوەیە، زیاتر ئەو کەسانەن لە پێشانگەکانی ئۆتۆمبێلدا کاردەکەن و بۆ بازرگانییە. عەقید فازڵ حاجی، گوتی: "ئەو کەسانەی ئۆتۆمبێلی زیاتریان بەناو بێت دەبێت باجی زیاتر بدەن، خاوەن پێشانگاکانی ئۆتۆمبێل خۆیان ئەوە ناکەن، زۆر جار کەسانێک لە بەرامبەر بڕێک پارەدا ئەوە دەکەن".  سەبارەت بە چارەنووسی ئەو کەسانەی ئۆتۆمبێلیان لەسەر ناوی کەسانێکە لە ژیاندا نەماون، گوتەبێژی هاتووچۆی هەولێر گوتی: "ساڵیانە (سنوی)یان بۆ نوێ ناکرێتەوە، ناخرێتە سەری ناوی خۆیان، لەیەککاتدا نەبێت، ئەویش ئەوەیە کەسوکاری کۆچکردوو پەنجەمۆری بۆ بکەن، خۆ ئەگەر منداڵی خوار ١٨ی هەبووبێت کۆچکردووەکە، ئەوە هیچی بۆ ناکرێت و دەبێت چاوەڕێی گەورەبوونی بکات، مەگەر بەشی تێیدا بمێنێت".  گوتەبێژی بەڕێوەبەرایەتیی هاتووچۆی هەولێر باسی لەوەشکرد، گرێبەستی ئەلیکترۆنی بەشێک لەو کێشانەی چارەسەر کردووە و تێیدا ئەوە هەیە، کە دەبێت کڕیار لە ماوەی دوو مانگدا ئۆتۆمبێلەکەی بخاتە سەر ناوی خۆی. گوتیشی: "تائێستا هیچ حاڵەتێکی هاوشێوەمان نەبووە لە گرێبەستی ئەلیکترۆنیدا کە کەسێک ئۆتۆمبێلی فرۆشتبێت و کۆچی دواییکردبێت".  سەبارەت بە گرێبەستی ئەلیکترۆنی، گوتەبێژی هاتووچۆی هەولێر، زانیاری زیاتری خستەڕوو و گوتی: "لە گرێبەستی ئەلیکترۆنیشدا دەبێت ئەو کەسەی ئۆتۆمبێلەکەی بەناوی کەسێکی دیکەوە دەکات وێڕای گرێبەستەکە خۆیشی ئامادەبێت، هەر کەسێکیش ئۆتۆمبێلی کڕیبێت و خاوەنەکەی کۆچی دوایی کردبێت، پێویستی بە وەرەسەی کۆچکردوو دەبێت ئەگەر گرێبەستی ئەلیکترۆنیشیان هەبێت، ئەوەی جیای دەکاتەوە لە رابردوو، ئەوەیە گرێبەستەکە یاساییترە و ئێمە دەستکراوەتر دەبین بۆ راییکردنی مامەڵەکانی، هەروەها دادگە پشتی پێدەبەستێت".