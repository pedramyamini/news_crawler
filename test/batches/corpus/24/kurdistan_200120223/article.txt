وەزارەتی پەروەردەی تورکیا ئەمڕۆ پێنجشەممە ٢٠ی کانوونی دووەمی ٢٠٢٢ رایگەیاند، بەهۆی نالەباری کەش وهەوا قوتابیان ناتوانن بچن بۆ قوتابخانە، بەوهۆیەوەو و لەسەر ئەو داواکارییانەش کە ئاراستەیان کراون، بڕیاریان داوە وادەی دەستنیشانکردنی وانەی بژاردە کە رۆژی هەینی ٢١ی کانوونی دووەمی ٢٠٢٢ کۆتایی دەهات، تاوەکو کاژێر ١٧: ٠٠ی رۆژی ٧ی شوباتی داهاتوو درێژبکەنەوە.      لە تورکیا و باکووری کوردستان لە ٣ی کانوونی دووەمی ٢٠٢٢ ـەوە ناونووسین بۆ دەستنیشانکردنی وانەی بژاردە لە قۆناخی ناوەندی سەرجەم قوتابخانەکانی سەر بە وەزارەتی پەروەردەی تورکیا بۆ ساڵی خوێندنی ٢٠٢٢ - ٢٠٢٣ دەستیپێکردووە.  لە رێگەی تۆڕە کۆمەڵایەتییەکانەوە داوا لە دایکان و باوکان دەکرێت منداڵەکانیان هان بدەن بۆ ئەوەی وانەی زمانی کوردی هەڵبژێرن.   لە تورکیا و باکووری کوردستان بە ملیۆنان کورد دەژین و لە مافی خوێندن بە زمانی دایک، بێبەشن، بە گوێرەی ماددەی ٤٢ی دەستووری تورکیا "تورکی" زمانی دایکی سەرجەم هاووڵاتییانی تورکیایە و بە پشتبەستن بەو ماددەیە بێجگە لە تورکی خوێندن بە هەموو زمانێکی دیکە لەو وڵاتەدا قەدەخەیە.  هەرچەندە لە ساڵی ٢٠١٢ ـەوە زمانی کوردی وەک وانەی بژاردە لە قوتابخانەکاندا دەخوێندرێت، بەڵام بە هۆکاری جیاواز پرۆسەکە بە فەرمیش نەبێ، بە کردەیی راگیراوە.  هەر قوتابییەک بۆی هەیە تەنیا یەک وانەی بژاردە هەڵبژێرێ. ئەگەر قوتابییەک وانەی ئایینی هەڵبژارد، ناتوانێ وانەی زمانی کوردی بخوێنێت.  لە ماوەی ١١ ساڵی رابردوودا وەزارەتی پەروەردەی تورکیا تەنیا یەکجار داتاکانی خواستی لەسەر وانەی زمانی کوردی بڵاوکردووەتەوە.   بە گوێرەی ئەو داتایانە لە ساڵی خوێندنی ٢٠١٥ - ٢٠١٦ دا لە تورکیا و باکووری کوردستان ٧٧ هەزار و ٩٣١ قوتابی وانەی زمانی کوردییان هەڵبژاردووە، لەوانە ٧١ هەزار و ٦١٦ قوتابی وانەی کرمانجی و ٦ هەزار و ٣١٥ قوتابیش وانەی زازاکییان هەڵبژاردووە، بەڵام تاوەکو ئێستا تەنیا ٥٩ مامۆستای کوردی لە تورکیا دامەزراون کە ٤٨ی کرمانجی و ١١ی زازاکین.    لە تورکیادا نەک تەنیا کورد بەڵکو ئەرمەن و چەرکەز و لاز و پێکهاتەکانی دیکەی ئەو وڵاتەش لە مافی خوێندن بە زمانی دایک بێبەشن.