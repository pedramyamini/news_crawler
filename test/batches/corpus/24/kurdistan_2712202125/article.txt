رۆژی یەکشەممە ٢٦ - ١٢ - ٢٠٢١ تەرمی ١٦ کۆچبەری خەڵکی باشووری کوردستان کە مانگی رابردوو لە نۆکەندی ئینگلیز بەهۆی نقوومبوونی بەلەمەکەیان خنکان، گەیێندرانە فڕۆکەخانەی نێودەوڵەتیی هەولێر و رادەستی کەسوکاریان کران.  نوێنەرایەتیی حکومەت لە روونکردنەوەیەکدا دەڵێت، "هەر لە رۆژی یەکەمی رووداوەکە، نوێنەرایەتیی حکومەتی هەرێمی کوردستان لە فەرەنسا لەگەڵ لایەنی فەرمی لە حکومەتی فەرەنسا کەوتە پەیوەندی و بەدواداچوون بۆ یەکلایی کردنەوەی چارەنووسی ئەو کۆچبەرانەی کە لە ئەنجامی ژێرئاوکەوتنی بەلەمەکە بێسەروشوێن بوون".  لە بەشێکی دیکەی روونکردنەوەکەدا هاتووە، دوای ئەوەی کە دەرکەوتووە بەشێک لە کۆچبەرەکان خەڵکی باشووری کوردستانن، "لایەنی پەیوەندیدار لە حکومەتی فەرەنسا داوای بەڵگەنامە و پەنجەمۆری ئەو قوربانییانەی لە نوێنەرایەتیی حکومەت کردووە. بۆ ئەم مەبەستەش وەزارەتی ناوخۆی حکومەتی هەرێمی کوردستان بە نووسراوێکی فەرمی لە رێگەی فەرمانگەی پەیوەندیدارەکانی دەرەوە پەنجەمۆری ئەو قوربانییانەی بۆ ناردین و ئێمەش رادەستی تیمی لێکۆڵینەوە لە رووداوەکە و پزیشکی دادمان کرد".  وەکو لە راگەیێندراوەکەدا هاتووە، "بەردەستبوونی پەنجەمۆرەکان ئاسانکاریی تەواوی کرد بۆ ناسینەوەی ناسنامەی قوربانییەکان، دوای تەواوبوونی رێکارە یاساییەکان رۆژی چوارشەممە ١٥ی کانوونی یەکەمی ٢٠٢١ لە نەخۆشخانەی شاری لیل بەڵگەنامە فەرمییەکانی هەر ١٦ تەرمەکە رادەستی نوێنەرایەتیی حکومەتی هەرێمی کوردستان لە فەرەنسا کرا و بە سوپاسەوە باڵیۆزخانەی عێراقی فیدڕال لە پاریس هاوکار بوون لە پەسندکردنی دیکیۆمێنتەکان".  بەپێی راگەیێندراوەکە، لەسەر راسپاردە و ئەرکی نووسینگەی مەسرور بارزانی، سەرۆکی حکومەتی هەرێمی کوردستان پرۆسەی گەڕاندنەوەی تەرمەکان لە رێگەی بەشی کارگۆی هێڵی ئاسمانیی تورکی ئەنجام دراوە.