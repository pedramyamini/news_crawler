بەبۆنەی رۆژی جیهانیی زمانی دایک، کە ٢١ی شوباتی هەموو ساڵێکە، بارۆی رووها راگەیێندراوێکی بڵاوکردەوە و چەند پێشنیازێکی خستووەتەڕوو بۆ خوێندن بەزمانی کوردی بەتایبەتی هەموارکردنەوەی هەردوو ماددەی ٤٢ و ٦٦ لە دەستووری تورکیا کە رێگرن لە خوێندن بەزمانی کوردی.   لە راگەیێندراوەکەی بارۆی رووها هاتووە: "لەسەر ئاستی جیهاندا هەڕەشەی لەناوچوونی ژمارەیەکی زۆر زمان هەیە، کە بەها و کولتوور و شوناسی گەل و پێکهاتەکانن لە چەندین وڵاتی جیهاندا. بۆیە پاراستنی زمان پاراستنی بەها مرۆییەکانە و پێویستە کۆتایی بە سەرجەم سیاسەتە داپلۆسێنەرەکان بهێندرێت کە رێگرن لە کرانەوە بەرامبەر زمان و دیالێکتە جیاوازەکان، هەر لە ئاخاوتن تاوەکو دەگاتە مافی خوێندن بە زمانەکان".  بارۆی رووها داوا دەکات کار بکرێت بۆ کرانەوەی زیاتر و کۆتاییهێنان بە سەرجەم ئاڵنگاری و بەربەستەکان بەرامبەر هەموو زمانەکان بەتایبەتی زمانی کوردی و دەشڵێت، بۆ زامنکردنی پاراستنی زمانی کوردی، مەرجە دەستکاریی دەستوور بکرێت، بەتایبەتی هەردوو ماددەی ٤٢ و ٦٦ کە تەنیا زمانێک بەفەرمیی دەناسێنێت و دان بە زمانی دیکە نانێت و تێیدا هاتووە: "هەموارکردنەوەی ئەم دوو ماددەیە، بەربەستی خوێندن بە زمانی کوردی وەلادەنێت".  هەروەها هاتووە: "خوێندن بە زمانی کوردی و زمانەکانی دیکەش بە داڕشتن و جێگیرکردن لە دەقی ماددەیەکی دیاریکراودا زامن دەکرێت و رێگرییەکان کۆتاییان پێدێت. هاوکات دەبێ یاسای بنەما نێوخۆییەکانی مافی خوێندن و پەروەردە هەموار بکرێتەوە و بەماددە و بڕگەی دیاریکراوی راشکاوانە ئاماژە بەخوێندن بەزمانی دایک بدرێت".  لە کۆتایی راگەیێندراوەکەدا، بارۆی رووها هیوا دەخوازێت رۆژی جیهانیی زمانی دایک، ببێتە مایەی ئازادیی راستەقینە بۆ سەرجەم زمان و دیالێکتەکان.