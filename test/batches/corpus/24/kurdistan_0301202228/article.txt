رۆژی ٢٦ - ١٠ - ٢٠٢١، ١٠ بۆ ١٥ چەکدار هەڵیانکوتایە سەر چوار جووتیاری گوندی گوڵپی هەورامان و برینداریان کردن. ٢١ رۆژ پێش ئەوەش، هەمان هێز چوونەتە بەڕێوەبەرایەتیی کشتوکاڵی هەڵەبجە و بە گوتەی بەڕێوەبەرەکە پێیان گوتووە، دەبێت کێشەکە لە بەرژەوەندیی ئەوان یەکلاییبکرێتەوە.  ستار مەحمود، بەڕێوەبەری کشتوکاڵی هەڵەبجە دەڵێت، بەپێی یاسا و رێنوێنییەکان کارمان کردووە، هێزێک هاتنە ناو بەرێوەبەرایەتییەکەمان کە دوو کەسیان پلەدار بوون بە پلەی نەقیب و رائید کە دەیانگوت دەبێ یاساکان و رێنوێنییەکان بە سوودی ئەوان یەکلاییبێتەوە ئەگەرنا هەموو جووتیارەکان "دەکوژن".  عومەر مەحموود، جووتیارە و دەڵێت، ئەو زەوییانەی پێیان دراوە مافی خۆیانە و لە کەسی قبووڵ ناکەن داگیری بکات، لەبارەی ئەو رۆژەش کە چەکدارەکان هەڵیانکوتایە سەریان دەڵێت، "هاتن چواردەوریان گرتم و بە قۆناخە تفەنگ لێیاندام و تەقەیان لێکردم".  ساڵی ١٩٧٥ ئەو ١٧٨ دۆنم زەوییە، لە چوارچێوەی یاسای چاکسازیی کشتوکاڵی، لە شێخ و بەگەکانی گوڵپ و باخەکۆن وەرگیرا و بەسەر جووتیارانی ناوچەکە دابەشکرا.