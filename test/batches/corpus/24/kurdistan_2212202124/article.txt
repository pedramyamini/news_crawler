رێباز رەشید، چالاکڤانی بواری پەنابەران لە لیتوانیا ئەمڕۆ چوارشەممە ٢٢ - ١٢ - ٢٠٢١ بە تۆڕی میدیایی رووداوی راگەیاند: "ئەو پرۆژەبڕیارەی لەلایەن حکومەتی لیتوانیا بۆ درێژکردنەوەی ماوەی راگرتنی پەنابەران ئامادەکرابوو، لەلایەن پەرلەمانەوە پەسندکرا و بەر لە ٠٥ - ٠١ - ٢٠٢٢ پێویستە سەرۆکی لیتوانیا واژۆی بکات بۆ ئەوەی بچێتە بواری جێبەجێکردنەوە".  پڕۆژەبڕیارەکە هەینی رابردوو لە پەرلەمانی لیتوانیا بە دەنگی دەنگی ' بەڵێ ' ی ٨٧ پەرلەمانتار پەسندکرا، ٢٢ پەرلەمانتار دەنگیان نەدا و ٥ پەرلەمانتاریش دژی پڕۆژەبڕیارەکە بوون، دوای پەسندکردنیشی لە پەرلەمان ئاراستەی سەرۆککۆمار کرا بۆ واژۆکردن و جێبەجێکردنی.  رێباز رەشید دەڵێت: "حکومەتی لیتوانیا هیچ کۆچبەرێک بەزۆر نانێرێتەوە بەهۆی ئەوەی حکومەتی عێراق کۆچبەران بەزۆر ناگەڕێنێتەوە، بۆیە لیتوانیا ئۆفەرێکی راگەیاندووە، بۆ هەر کۆچبەرێک کە دەگەڕێتەوە بەشێوەی ئارەزوومەندانە بڕی هەزار یۆرۆی پێدەدات و حجزیشی لەسەر لادەبات".  لە ٢١/٦/٢٠٢١ حکومەتی لیتوانیا بڕیاری "راگرتنی پەنابەران لەنێو کامپ"ی دا، بە جێبەجێکردنی ئەو بڕیارەش لە ٥/١/٢٠٢٢ کۆچبەران بۆ ماوەی شەش مانگی دیکە لەنێو کامپەکان مافی چوونەدەرەوەیان نامێنێت.   بە گوتەی رێباز رەشید، لەمانگی حەوتی ئەمساڵەوە ٨٠٠ کەس داوایان پێشکەشکردووە بۆ گەڕانەوەیان بۆ عێراق، "حکومەتی عیراقی پاسپۆرت بۆ ئەو کەسانە دروست دەکات کە پاسپۆرتییان ونکردووە، یان دڕاندوویانە، یان قاچاخچی لێی سەندوون، حکومەتی لیتوانیاش تکتی فڕۆکەیان بۆ دابین دەکات". کۆچبەرێک ' حجز ' یان کەیسەکەی وەک پەنابەر قبوڵ نەکرێت بۆ ماوەی سێ ساڵ بۆی نییە بچێتە خاکی یەکێتی ئەوروپا، بۆ ماوەی پێنج ساڵیش بۆی نییە بچێتە خاکی لیتوانیا.  لەبارەی دۆخی کۆچبەران لە لیتوانیا لەنێو کامپەکانیشەوە، ئەو چالاکڤانەی بواری کۆچبەران لەو وڵاتە دەڵێت: "لە رووی پێداویستی خواردنی رۆژانەوە تاڕاددەیەک باشن، بەڵام دوای دەرچوونی بڕیاری درێژکردنەوەی راگرتنی کۆچبەران بۆ شەش مانگی دیکە، زۆربەیان تووشی دۆخێکی نەخوازراو بوون. لە ماوەی ٢٤ کاژێری رابردوودا نزیکەی ١٠٠ عێراقی ناوی خۆیان بۆ گەڕانەوە تۆمارکردووە".  رێباز رەشید گوتی: "حکومەتی لیتوانیا کۆچبەرانی ئاگادارکردووەتەوە کە رۆژی ٢٩ - ١٢ - ٢٠٢١ گەشتێکی گەڕانەوەی کۆچبەران بۆ عێراق رێکدەخەن و هەر کۆچبەرێک نیازی گەڕانەوەی هەیە، تکتی فڕۆکەی بۆ دابین دەکەن و ١٠٠٠ یۆرۆشی دەدەنێ".  کەمتر لە ١٠٠ کۆچبەر "کە هەموویان عێراقین" کەیسەکانیان لەلایەن لیتوانیاوە وەک پەنابەر قبوڵنەکراوە و بەتەواوی داخراوە و لە ' دیپۆرت سەنتەر ' دەمێننەوە بە کەمترین ماف، تاوەکو ئەو کاتەی خۆیان بڕیاری گەڕانەوە دەدەن.  لەنێو خاکی لیتوانیا، ٣، ٦٠٠ کۆچبەر هەن، لەو ژمارەیەش دوو هەزاریان عێراقین، بەسەر پێنج کەمپی نیشتەجێبوون دابەشبوون، کە سێ کەمپیان بۆ خێزانن و دوو کەمپیشیان بۆ ئەو کەسانەن، کە سەڵتن.