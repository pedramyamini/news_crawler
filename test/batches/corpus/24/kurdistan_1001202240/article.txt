فازڵ ئیبراهیم، بەڕێوەبەری گشتیی کەشناسی و بوومەلەرزەزانیی هەرێمی کوردستان، ئەمشەو ١٠ - ١ - ٢٠٢٢ بە تۆڕی میدیای رووداوی گوت، "کاژێر ٩: ٢٩ خولەکی ئەمشەو دووشەممە چوار بوومەلەرزە لە پارێزگای سلێمانی و ئیدارەی راپەڕین روویاندا کە بەهێزترینیان ٤.٣ پلە بوو بەپێوەری ریختەر. "  شارۆچکەی تەکیەی کاکەمەند بە گوتەی فازڵ ئیبراهیم، چەقی بوومەلەرزەکە بووە کە خەڵک زۆرتر لە چەمچەماڵ و دەوروبەری هەستیان پێکردووە، بەڵام تاوەکو ئێستا هیچ زیانێکی گیانی و ماڵی تۆمارنەکراوە.  فازل ئیبراهیم، بەڕێوەبەی گشتی کەشناسی و بوومەلەرزەزانی هەرێمی کوردستان، سەبارەت بە ئەگەری روودانەوەی بوومەلەرزەی دیکە گوتی، "نەزانراوە، بەڵام لەو چوار بوومەلەرزەیەی ئەمشەو روویاندا ئەوەیان کە ٤.٣ پلەی بەپێوەری ریختەر تۆمارکردووە بەهێزترین بووە، بۆیە ئەگەر بوومەلەرزە دیکە رووبداتەوە لەوەیان بەهێزتر و بەگوڕتر نابێت. "  هەروەها رەمک رەمەزان، قایمقامی چەمچەماڵ بە تۆڕی میدیایی رووداوی گوت، "بوومەلەرزەکە خەڵک بەتەواوی هەستیان پێکردووە و هەندێک ترس لەناو خەڵک هەیە و بەشێک لە خەڵک هاتوونەتە دەرەوە، بەڵام کەمن، هیوادارین خەڵک نەترسن و نەشڵەژێن. "  چەمچەماڵ یەکێکە لە قەزاکانی سەر بە پارێزگای سلێمانی کە پارێزگاکە هاوسنوورە لەگەڵ ئێران و نزیکە لەو هێڵی بوومەلەرزەیەی دەکەوێتە ئێرانەوە.   بەپێی چەند وێنەیەک کە محەممەد حەمید، بەڕێوەبەری کەشناسیی چەمچەماڵ بۆ رووداوی ناردووە، دەردەکەوێت بوومەلەرزەکە لە گوندی مۆتلیجەی سەر بە ناحیەی ئاغجەلەر لە سنووری قەزای چەمچەماڵ درزی خستووەتە دیواری چەند خانوویەکەوە.  زیانەکانی بوومەلەرزە لە سنووری چەمچەماڵ