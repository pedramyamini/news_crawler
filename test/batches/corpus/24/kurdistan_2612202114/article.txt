بەهۆی کەمیی وێستگەی بەرهەمهێنانی کارەباوە چەند ساڵێکە گرفتی کەمیی کارەبا لە سەنتەری داقووق و گوندەکانی دەوروبەری دروستبووە، لە چەند مانگی رابردووشدا قەیرانەکە قووڵتر بووەوە و رۆژانە چەند کاژێرێکی کەم کارەبای نیشتیمانی بە هاووڵاتییان دراوە.  شێخ لویس فەندی، قایمقامقامی بە وەکالەتی داقووق بە رادیۆی رووداوی راگەیاند، "ماوەیەکی زۆرە قەیرانی کارەبا لە قەزاکە سەری هەڵداوە، هەر یەکە لە گوندەکانی عەنانە، تاڵەبان، ئینجیجە و عەبدوڵا غانم، گرفتی کەمیی کارەبایان هەیە و رۆژانە بڕێکی کەم کارەبایان پێدەدرێت، بۆیە بە تەواو بوونی پڕۆژەی وێستگەی ١٣٢ کەیڤییەکە گرفتی کەمیی کارەبا لەو گوندانە و سەنتەری قەزاکەش چارەسەر دەبێت، چاوەڕێ دەکەین لە سەرەتاکانی ساڵی داهاتوو کۆتایی بە کارەکانی پڕۆژەکە بێت. "  دیلان غەفور، بەربژێری سەرکەوتووی یەکێتی بۆ پەرلەمانی عێراق لە بازنەی کەرکووک بە رادیۆی رووداوی گوت، " دوای ئەوەی ژمارەیەک هاووڵاتی و کەسایەتیی قەزای داقووق بۆ بەدواداچوونی کێشەی کارەبا سەردانیان کردین، ئێمەش بۆ ئەو مەبەستە سەردانی وەزیری کارەبامان کرد و ئەویش لە رێگەی پێکهێنانی لێژنەیەکەوە بەڵێنی چارەسەرکردنی کێشەی کارەبای قەزاکەیدا. "  دیلان غەفور گوتیشی، "لیژنەکە هەڵسان بە دانانی وێستگەیەکی گەڕۆکی ١٣٢ کەیڤی لە گوندی ئینجیجە کە هێشتا لە کارکردن تێیدا بەردەوامە و دانانی لە یەکدی بەستنی عامود و کێبڵی تەواو بووە، بەڵام هەندێک گرفتی هونەری هەن وەک دانانی سێ ستوونی بەرزە پەستان لە شوێنێکی نەگونجاو کە دەبێت بگوازرێنەوە، دوای چاککردنیان کێشەی کارەبا بەتایبەت لە گوندەکان بە رێژەیەکی باش چارەسەر دەبێت. "  ئەو پەرلەمانتارە باسی لەوە کرد، گرفتی کارەبا لە سەرەتای هاتنی داعشەوە لە ساڵی ٢٠١٤ بە تەقاندنەوە و کردنە ئامانجی وێستگەکانی کارەبا سەری هەڵداوە، بەشێکی دیکەشی پەیوەندیی بە پارێزگای کەرکووکەوە هەیە.