ئەرشەد ساڵحی، ئەندامی ئەنجوومەنی نوێنەرانی عێراقە و دەڵێت، "رێککەوتن کراوە" کە دۆسیەی کەرکووک تێکەڵ بە پرسی پێکهێنانی حکومەتی نوێ نەکرێت، تاوەکو کاتی هەڵبژاردنی ئەنجوومەنی پارێزگاکانیش هیچ گۆڕانکارییەک نەکرێت.  ئەرشەد ساڵحی بە تۆڕی میدیایی رووداوی راگەیاند، "ئێمە قسەمان کردووە سەبارەت بە پێکهێنانی حکومەت لەگەڵ سەرکردە سوننە و شیعەکان و داوامان لێکردن لە دانوستاندنەکانیان لەگەڵ برایانی کورد قبووڵ نەکەن دۆسیەی ئیداریی کەرکووک تێکەڵ بە دۆسیەی پێکهێنانی حکومەت بکرێت، لەم ماوەیەدا هیچ گۆڕانکارییەک لە ئیدارەی کەرکووک ناکرێت و دۆخەکە وەکو خۆی دەمێنێتەوە تاوەکو کاتی ئەنجامدانی هەڵبژاردنی ئەنجوومەن لە پارێزگای کەرکووک. "  رووداو زانیویەتی هاوپەیمانیی عەرەبی لە کەرکووک بە سەرۆکایەتیی راکان سەعید لە بەرەی تورکمانی نزیکبوونەتەوە و بە پێدانی پشکی زیاتر بە تورکمان، ئەو لایەنەیان رازیکردووە تاوەکو راکان جبووری لە پۆستەکەیدا بمێنێتەوە.  حاتم تائی، گوتەبێژی هاوپەیمانیی عەرەبی دەڵێت، "لەسەر بنەمای ئەوەی ئیدارە و پارێزگاری کەرکووک توانی پارێزگاری ئاشتیی کۆمەڵایەتی لەنێوان خەڵکی پارێزگاکە بکات و رۆڵی هەبوو لە هەڵمەتی فراوانی ئاوەدانکردنەوە لە پارێزگاکە، بۆیە ئەم بڕیارە سوودی گەورەی دەبێ بۆ کەرکووک و جێگیربوونی دۆخی ئەمنی و سیاسی بەدوادادێت و رێڕەوی ئاوەدانکردنەوە فراوان دەبێت تاوەکو کاتی ئەنجامدانی هەڵبژاردنی ئەنجوومەنی پارێزگاکان بۆ هەڵبژاردنی ئیدارەیەکی نوێ. "  پێچەوانەی هەوڵەکانی عەرەب و تورکمان، پارتی کە کار بۆ گۆڕینی راکان سەعید دەکات و رەتیدەکاتەوە هیچ رێککەوتنێک بۆ مانەوەی کرابێت، بەڵکو چاوەڕوانی پێکهێنانی حکومەتی نوێی عێراقن تاوەکو کەسێکی کورد بۆ ئەو پۆستە دیاریی بکەن.  شاخەوان عەبدوڵڵا، جێگری سەرۆکی پەرلەمانی عێراق بە رووداوی گوت، "هیچ رێککەوتنێک نەکراوە بۆ مانەوەی، بەڵکو قسە کراوە بۆ گۆڕینی تەنانەت لەگەڵ پێکهاتەی تورکمانی و لایەنی عەرەبیش بۆ ئەوەی چۆن بتوانین کەسێک بهێنین کەرکووکیانە مامەڵە بکات و لەگەڵ تەواوی پێکهاتەکان لەسەر هێڵ بێت. هەوڵدەدەین لە ماوەیەکی نزیکدا گفتوگۆی جیددی بکرێت بۆ دانانی پارێزگارێکی نوێ. "  یەکێتی پۆستی پارێزگای کەرکووک بە پشکی خۆی دەزانێت و پارتیش بە پشکی کوردی دادەنێت، تاوەکو ئێستا هیچ رێککەوتنێک لەنێوانیاندا نییە، ئەمەش وایکرد لەپێناو ئەو پۆستە راکان سەعید دەست لە پەرلەمانتاری هەڵبگرێت و تەمەنی ئیدارەکەی درێژبکاتەوە.