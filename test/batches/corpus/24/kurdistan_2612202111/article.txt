بێهتاش خانی ئاباد، بەڕێوەبەری پزیشکی دادی پارێزگای سنە دەڵێت، لەچاو ساڵی رابردوو ژمارەی گیان لەدەستدان بەهۆی رووداوەکانی کارەوە نەگۆڕاوە.  کرێکاران زیاتر بەهۆی نەبوونی کەلوپەلەکانی خۆپارێزی، ماندوویەتی لە کاری زۆر و کەمتەرخەمی گیانیان دەکەوێتە مەترسییەوە، زۆر لەو کرێکارانە بەهۆی کەوتنەخوارەوە لە بەرازییەوە بریندار یان گیانیان لەدەستدەدەن.  بورهان سەڵەواتی، بەڕێوەبەری کاری پارێزگای سنە، پاییزی ساڵی رابردوو گوتی: "نیوەی رووداوەکانی کار لەم پارێزگایەدا بەهۆی کەوتنە خوارەوە لە بەرزاییەوە روودەدەن، کە ئەمەش بۆ کەڵک وەرنەگرتن لە کەلوپەلی گونجاو  و کەلوپەلەکانی خۆپارێزیی لە شوێنە بەرزەکاندا دەگەڕێتەوە".  بەپێی بڕیاری بەڕێوەبەرایەتیی کار دەبێت خاوەن کارەکان کەلوپەلەکانی خۆپارێزیی بۆ کرێکارەکان دابین بکەن، بەڵام زۆر جار خاوەن کارەکان پابەندی ئەم بڕیارە نابن.  بەڕێوەبەرایەتیی کار دەڵێت، لە هەر شوێنێک خاوەن کارەکان پابەندی یاسای پاراستنی گیانی کرێکارەکان نەبن، سزا دەدرێن.