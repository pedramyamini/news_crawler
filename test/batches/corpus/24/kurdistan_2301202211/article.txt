ئەمڕۆ یەکشەممە، ٢٣ی کانوونی دووەمی ٢٠٢٢، شەوکەت بەربەهاری، بەرپرسی دەروازەی سنووریی پێشابوور بە تۆڕی میدیایی رووداوی رایگەیاند: "هێشتا دەروازەی پیشابوور کە زیاتر لە ٤٠ رۆژ دەبێت داخراوە نەکراوەتەوە و هیچ وادەیەکیش بۆ کردنەوەی دەروازەکە دیارنییە".  شەوکەوت بەربەهاری ئەو هەواڵانەشی رەتکردنەوە کە باس لە کردنەوەی دەروازە دەکەن و گوتی: "دوێنێ لە بەیانییەوە تاوەکو ئێوارە بۆ یارمەتییە مرۆییەکان و ژمارەیەک لە رێکخراوەکان دەروازەکە کرایەوە و ئێوارە داخرایەوە، بەڵام بۆ گشتی نەکراوەتەوە".  کاژێر ٠٢: ٣٠ خولەکی پاشنیوەڕۆی رۆژی چوارشەممە ١٥ - ١٢ - ٢٠٢١ کۆمەڵێک گەنج بە بەرد و مۆلۆتۆڤ لە دەروازەی سنووریی سێمالکاوە ویستیان خاڵەکە تێپەڕێنن و بە نایاسایی بچنە نێو خاکی هەرێمی کوردستان، هێزەکانی پاسەوانی سنووری پێشابوور رێگرییان لەو کەسانە کرد، لەو کاتەشەوە تاوەکو ئێستا دەروازەکە بە داخراوی ماوەتەوە.  رۆژی ٥ی ئەم مانگە، بەرپرسی دەروازەی سنووریی پێشابوور بە تۆڕی میدیایی رووداوی رایگەیاند، ئەو کەسانەی کە بە کارتی ٣٠ رۆژی هاتوونەتە هەرێمی کوردستان و بەهۆی داخستنی سنوورەوە ماونەتەوە، دەتوانن پێنجشەممە ٠٦ - ٠١ - ٢٠٢٢ لە دەروازەی وەلیدەوە بگەڕێنەوە.