لە پۆلێکی خوێندنی زمانی کوردی، قوتابیان دڵخوازانە دەخوێنن و مامۆستایەکیش خۆبەخشانە وانە دەڵێتەوە. ئەوە نیشانەی هۆگری دوو لایەنەیە بۆ فێربوونی زمانی دایک. چالاکڤانانی کولتووری لە ساڵانی رابردوودا لەڕێی ئەنجوومەنە مەدەنی و کولتوورییەکانەوە هەوڵیانداوە بۆشایی خوێندن بە زمانی دایک لە رۆژهەڵاتی کوردستان پڕبکەنەوە.  مریەم محەممەد ئەمینی، فێرخوازی زمانی کوردییە لە بۆکان و دەڵێت، "زمانی من ناسنامەی منە، کاتێک من زمانی خۆمم نەزانی، هەموو شتێکم لەبیر دەچێتەوە، کورد بە زمانی خۆیەوە جوانە. "  لە رۆژهەڵاتی کوردستان خوێندن بە زمانی کوردی قەدەخە نییە. ماددەی ١٥ لە دەستووری ئێران رێگەی بە خوێندنی زمانی کوردی داوە، بەڵام بە کردەوە و بە فەرمیی ناخوێندرێت. نەخوێندنی زمانی کوردی لە قوتابخانەکان مەترسیی لە سەر زمانەکە دروستکردووە. ئەوە لە قسەکردنی رۆژانەی خەڵکدا دیارە کاتێک خەڵک ژمارەیەکی زۆری وشە فارسییەکان لەجێگەی کوردی بەکاردەهێنن.  عومەر محەممەدی، بەرپرسی فێرگەی زمانی کوردییە لە شنۆ و ئاماژە بەوە دەکات، "دەبێت بگەڕێینەوە بۆ کاتی رۆژنامە و گۆڤارەکان کە هەبوونە وەکو سروە کە رۆڵی خۆی گێڕاوە، دوای ئەوەش ئەنجوومەنەکانیش لەسەر بابەتی زمان کاریان کردووە، بەڵام بە شێوەیەکی فەرمی، دەبێت ئاوڕ لە سەر چالاکییەکانی سۆما بدەینەوە کە لە ساڵەکانی ١٩٧٠ بەدواوە کاری کردووە. "  لە ناوچەکانی خوارووی رۆژهەڵاتی کوردستان وەک ئیلام، کرماشان و لۆڕستان تەنانەت رێگە بە فێرگەکانی زمانی کوردیش نادرێت کە خولی فێرکاری بکەنەوە، دامودەزگا ئەمنییەکان بە خوێندنی زمانی کوردی لەو ناوچانەدا زۆر هەستیارن و کێشە بۆ رێکخراوەکان و چالاکڤانان دروستدەکەن. لە ناوچەکانی دیکەش بەشداریی خەڵک لە خولەکانی زمانی کوردی لەو ئاستەدا نییە کە مامۆستایان چاوەڕوانن.   سارا خەنشا، وانەبێژی زمانی کوردییە لە شنۆ و دەڵێت، "ئەوان وادەزانن کە ئێمە بە زمانی کوردی دەزانین قسە بکەین ئیدی گرنگ نییە بە زمانی کوردی بخوێنین، بەڵام نازانن فێربوونی زمان قۆناخێکی زۆر جیاوازترە لە قسەکردنی، ئەوە دەگەڕێتەوە سەر خۆمان و هیچ بەربەستێک نییە ئەگەر بمانەوێت بخوێنین. "   لە هەموو رۆژهەڵاتی کوردستان زیاتر لە ٢٠ ئەنجوومەن و ناوەندی فێرکاری زمانی کوردی چالاکن. کێشە ئابوورییەکان و گوشارەکانی لایەنە ئەمنییەکان کۆسپی سەرڕێی پەرەسەندنی زیاتری دامەزراوە فێرکارییەکان بۆ هەموو شار و ناوچەکانی رۆژهەڵاتی کوردستانن.