کێشەی زەوی لەنێوان جووتیارانی کورد و عەرەبە هاوردەکان لەدوای رووداوەکانی ١٦ی ئۆکتۆبەری ساڵی ٢٠١٧ ـەوە سەریهەڵداوەتەوە، بەتایبەت لە سنووری پارێزگای کەرکووک؛ ئەو عەرەبانەی گرێبەستی دەسەڵاتی سەردەمی بەعسیان هەیە دەیانەوێت بچنەوە سەر ئەو زەوییانەی دوای ساڵی ٢٠٠٣ کەوتنەوە دەست خاوەنە کوردەکانیان.  شاخەوان عەبدوڵڵا، بەربژێری سەرکەوتووی پەرلەمانی عێراق، بە تۆڕی میدیایی رووداوی گوت، ئەوان هەر لەسەرەتاوە ئەو لیژنەیەیان رەتکردووەتەوە.  شاخەوان عەبدوڵڵا، بەربژێری سەرکەوتووی پەرلەمانی عێراق گوتی: "ناکرێت لیژنەیەک لە حکومەتەوە دروستبکرێت بەشێک لەو کەسانە خۆیان تۆمەتباربن، بۆ نموونە، دوو کەس لەوانەی بڕیاریان لەسەر دراوە، یەکێکیان بەرپرسی بەشی گرێبەستەکانە لە وەزارەتی کشتوکاڵ و یەکێکی دیکەیان بەڕێوەبەری کشتوکاڵی کەرکووکە؛ بەلای ئێمەوە کەسانی لایەنگرن و لەماوەکانی رابردوودا دوور لەیاسا هەوڵیانداوە بۆ گەڕانەوەی عەرەبەکان و گرێبەستیان بۆ نوێکردوونەتەوە".  بەبڕیاری دادگەی داقووق لە پارێزگای کەرکووک، رۆژی ٢٠ - ١٢ - ٢٠٢١ گرێبەستی ٦٠ دۆنم زەویی کشتوکاڵیی دوو جووتیاری کوردی گوندی فەریق لە سنووری حەفتەغار هەڵوەشێندرایەوە و درایە سێ جووتیاری عەرەب.  لە سنووری گوندی حەفت تەغار، نزیکەی ٣٨٠ هەزار دۆنم زەویی کشتووکاڵی مەترسیی بە عەرەبدانیان لەسەرە.  شاخەوان عەبدوڵڵا راکان جبووری بە پشتگیریی لە "کۆنە بەعسییەکان" تۆمەتبار دەکات و دەڵێت: "پارێزگاری کەرکووک دەبوو کەسێک بێلایەن بێت و لایەنگریی کەرکووکییەکان بکات کە خاوەنە ئەسڵەکانن لە کورد و لە تورکمانن، بەڵام ئەو  پشتگیری لەخاوەن گرێبەستەکان دەکات کە کۆنە بەعسییەکانن، زۆرجار لەلایەن پارێزگارەوە کتابیان بۆ کراوە و نموونەشمان هەیە".  کێشەی زەویی کشتوکاڵی جووتیارانی کورد تەنیا لە سنووری پارێزگای کەرکووک نییە. بەگوێرەی ئەو ئامارەی بەڕێوەبەرایەتیی کشتوکاڵی گەرمیان بە تۆڕی میدیایی رووداوی داوە، لە سنووری کوڵەجۆ لە گەرمیان، عەرەبی هاوردە نزیکەی ٣ هەزار دۆنم زەوی کوردیان داگیرکردووە.   هەرچەند بەشێکی ماددەی ١٤٠ تایبەتە بە یەکلاکردنەوەی خاوەندارێتیی زەوییە کشتوکاڵییەکان و رێگەنادات ئەو هاوردانەی قەرەبووی ئەو ماددەیەیان وەرگرتووە گرێبەستیان بۆ بکرێت، بەڵام ئەو بڕیارانە لە پارێزگای کەرکووک کاریان پێناکرێت.