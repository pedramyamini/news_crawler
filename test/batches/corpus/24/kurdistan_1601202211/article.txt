ئەو خێزانانە هەموو دەرفەتێک بەکاردێنن بۆ پەرەپێدانی زمانی کوردی و پەروەردەکردنی منداڵەکانیان بە فێربوونی زمانی کوردی. مێردین یەکێکە لەو شارانەی رێژەی قسەکردن بە زمانی کوردی تێیدا بەرزە و لە بازاڕ و شوێنە گشتییەکان ئەوەی زۆرتر دەبیسترێ زمانی کوردییە.  میهمێ سدیق ئیشق، باوکی منداڵەکان بە رووداوی گوت: "هەر چوار منداڵەکەم نارد بۆ خولی زمانی کوردی، ئەم دەرفەتە بۆ ئێمە دروستبووە و دەمانەوێت سوودی لێوەربگرین. ئێمە دەمانەوێت منداڵەکانمان ئەم زمانە لەبیر نەکەن. نامانەوێت زمانەکەمان لەنێو بچێت".  نارین ئیشق دایکی منداڵەکان بە رووداوی گوت: "کاتێک نانیان پێدەدەم، کاتێک دەچمە قوتابخانە، بە کورمانجی لەگەڵیان قسە دەکەم. من زۆر خۆشحاڵم کە منداڵەکانمان کورمانجی فێر دەبن".  هەروەها منداڵەکان لەگەڵ ئەوەی خۆیان وانەی کوردییان هەڵبژاردووە، داوا لە هاوتەمەنەکانیشیان دەکەن وانەی کوردی بخوێنن.  سێمانوور ئیشق، یەکێک لە منداڵەکانی خێزانەکە دەڵێت: "دوو ساڵ لەمەوپێش وانەیەکی کوردیم هەڵبژارد چونکە من حەزم لە زمانەکەمە".  مەریەمخان ئیشق، یەکێکی دیکە لە منداڵەکان دەڵێت، دەمەوێت هەموو کەسێک فێری زمانی کوردی ببێت چونکە زمانی کوردی زۆر باشە و زمانی ئێمەیە.  یۆنگ ئیشق، منداڵێکی دیکەی خێزانەکە دەڵێت: "باوکم و دایکم بە کورمانجی قسە دەکەن. هەروەها وانەی کورمانجی لە قوتابخانە وەردەگرم".  رێژەی قسەکردنی کوردی لە مێردین لە ئاستێکی زۆر باشدایە و کوردیش زمانی بازاڕ و ژیانی رۆژانەیە. منداڵانی کورد لە یەکەم قوتابخانەی خێزانیدا فێری زمانی کوردی دەبن و هەموو رێگە و دەرفەتێکی بەردەست بۆ پەرەپێدانی زمانەکە بەکاردێنن. لەگوندەکانیشدا بەساڵاچووان باس لە داب و نەریتی کۆنی خۆیان دەکەن.  حاجی عەزیز گۆکەڵپ دوو نەوەی هەیە کە دەچن وانەی کورمانجی دەخوێنن. لەوبارەوە دەڵێت: "من دوو نەوەم هەیە کە دەچن بۆ کورمانجی کاتێک دێنەوە پێیان دەڵێم "ئۆرەتمەنەکتان" چی گوت؟ پێم دەڵێن مەڵێ ئۆرەتمەن بڵێ مامۆستا. من دەڵێم حەزتان لە چییە؟ ئەوان دەڵێن حەزمان لە هەورێشک و دانەوێڵەی کوتراوە. ئەوان دەڵێن ئێمە بە کورمانجی قسە دەکەین، ئێمە بە هیچ شێوەیەک بە تورکی قسە ناکەین. ئێمە کورمانجین و دایکمان کورمانج بوو.  حاجی عەلی جووتیارێکی خەڵکی مێردین دەڵێت: "ئێمە کورمانجین و سوپاس بۆ خودا زمانی ئێمە کورمانجییە. دوێنێ چوومە دکتۆر و زمانی تورکیم نەدەزانی. کچێکی دەرمانفرۆش هەبوو یارمەتی منی دا، نەمدەزانی بە تورکی وەڵامی بدەمەوە. پاشان دکتۆرەکەش هەر بە کوردی قسەی دەکرد و یارمەتیی داین. خودا لێی رازی بێت. ئێمە تورکی نازانین چونکە نەچووینە قوتابخانە".  پرۆسەی هەڵبژاردنی وانەکانی کورمانجی و زازاکی کە لە ٣ی کانوونی دووەمەوە دەستیپێکردووە لە ٢١ی کانوونی دووەم کۆتایی دێت.