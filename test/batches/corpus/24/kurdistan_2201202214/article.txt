سەجاد سوڵتانزادە، کۆنسوڵی ئێران لە وان دەڵێت، "دوو لایەن رێککەوتن لە کۆبوونەوەکانی داهاتوودا کۆمیتە ئابووری و بازرگانییەکانیش چالاک بکرێن، باس و خواس لەسەر بابەتە گەشتیارییەکان کرا و رێککەوتن کرا کە پرسی دوو لایەن بە جیددی کار بۆ ئەوە بکەن وان و ورمێ ببنە دوو شاری دەستە خوشک".  مەهمەت ئەمین بیلمەز، والی پارێزگای وان ئاماژەی بەوە کرد، "لەم کۆبوونەوەیەدا توانیمان لەبارەی دەروازەی سنووریی رازی بە رێککەوتنی باش بگەین، رێککەوتین دەروازەی سنووریی رازی ٢٤ کاژێر چالاک بێت".  وان و ورمێ سنوورێکی هاوبەشی دوورودرێژیان هەیە. ساڵانە هەزاران کەس لەو سنوورەوە بە قاچاخ لە دیوی رۆژهەڵاتی کوردستانەوە دەچنە باکووری کوردستان، هەروەها شوێنێکە بۆ ترانزێتی ماددە هۆشبەرەکان. لەو رێککەوتنە نوێیەدا کە لەنێوان بەرپرسانی هەردوو پارێزگاکەدا کراوە، جەخت لە بەرەنگاربوونەوەی رێکخراوە کوردییەکانی دژبەری هەردوولاش کراوەتەوە و وەکو "گرووپە تیرۆریستییەکان" ناویان هێناون.  حوسێن عەباسی، قایمقامی خۆی دەڵێت، "بەتایبەت بوارەکانی قاچاخچێتی بە مرۆڤ، ماددە هۆشبەرەکان و بەرەنگاربوونەوەی گرووپە تیرۆریستییەکان دانووستاندنیان لەسەر کرا و بڕیاریان لەسەر درا".  تورکیا لە ساڵانی رابردوودا هەوڵیداوە دیوارێکی دوورودرێژ لەنێوان پارێزگای ورمێ و پارێزگاکانی باکووری کوردستاندا دروست بکات، تاوەکو ئێستا بەشێکی زۆری ئەو دیوارە تەواو بووە.  لە بواری بازرگانیشدا ساڵی ٢٠١٤ لووتکەی ئاڵوگۆڕی بازرگانی بوو لەنێوان ئێران و تورکیا و گەیشتە ٢٢ ملیار دۆلار، بەڵام ساڵی ٢٠٢٠ بۆ نزیکەی پێنج ملیار دۆلار دابەزی.