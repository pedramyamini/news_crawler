عەلی ئیسماعیل، ئەندامی لیژنەی بەستنی پێوەری زیرەکی سەر بە وەزارەتی کارەبای هەرێمی کوردستان رۆژی پێنجشەممە ٢٣ - ١٢ - ٢٠٢١ بە تۆڕی میدیایی رووداوی گوت، "ژمارەیەک لە هاوبەشانی کارەبا کێشەی درەنگ هاتنەوەی کارەبایان هەبوو بەهۆی بەکارهێنانی بڕی زیاتر لە ٤٠ ئەمپێر کارەبا، ئەوەش بەهۆی هەبوونی کێشە لە هێڵی سارد. ئێستا گرفتەکە بە تەواوی چارەسەر کراوە".  ئەو ئەندامەی لیژنەی بەستنی پێوەری زیرەکی سەر بە وەزارەتی کارەبای هەرێمی کوردستان گوتیشی، "لەمەودوا پێویست ناکات ئەو هاوبەشانەی کارەباکەیان دەکوژێتەوە، پەیوەندی بە سەنتەری پەیوەندیی وەزارەتەوە بکەن، چونکە ئۆتۆماتیکی راستەوخۆ دوای چوار خولەک و ١٧ چرکە کارەبایان دەگەڕێتەوە. ئەگەر هاتوو دوای ئەو ماوە دیاریکراوە کارەباکە نەگەڕایەوە، ئەوکاتە دەتوانن پەیوەندی بە سەنتەری ئاماژەپێکراوەوە بکەن".  سەبارەت بە دوایین ئامارەکانی بەستنی پێوەری زیرەک، عەلی ئیسماعیل ئەوەی خستەڕوو، "تاوەکو ئەمڕۆ لە کۆی یەک ملیۆن و ٥٠٠ هەزار هاوبەش، پێوەری زیرەک بۆ یەک ملیۆن و ١٢٤ هەزار هاوبەش بەستراوە کە دەکاتە رێژەی ٧٩ % ی کۆی هاوبەشانی کارەبا".  رۆژی یەکشەممە ١٢ - ١٢ - ٢٠٢١، وەزارەتی کارەبای هەرێمی کوردستان روونکردنەوەیەکی لەبارەی هاوبەشەکانی پێوەری زیرەک بڵاوکردەوە کە تێیدا هاتبوو، "ئەو هاوبەشانەی کارەبا کە پێوەری زیرەکیان بەهۆی بارزۆری (بەکارهێنانی زیاتر لە ٤٠ ئەمپێر) یان هەر گرفتێکی دیکە دەکوژێتەوە و دوای ٢٥٠ چرکە ناگەڕێتەوە، لەبەر بوونی گرفت لە هێڵی ساردی کارەباکەیاندایە".  پێوەری زیرەک، یەکێکە لەو رێگایانەی بەپێی وەزارەتی کارەبای هەرێمی کوردستان، دەبێتە هۆی کەمکردنەوەی بەفیڕۆچوونی کارەبا و رێکخستن و کۆنترۆڵکردنی کارەبا لە رێگەی پێدانی ٤٠ ئەمپێر کارەبا بۆ هەر هاوبەشێک.