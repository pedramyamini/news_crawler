دیرکەفت حوسێن، یەکێک لەو ٨٠ قوتابییەیە کە تووشی ژەهراویبوون بووە لە زانکۆی دهۆک، ئەو دەڵێت دوای ئەوەی لەفەیەکی لە کافتریای کۆلێژی زانست خواردووە دۆخی تەندروستی تێکچووە.   ئەو قوتابییە لەبارەی نەخۆشکەوتنی گوتی، "لەفەیەکم خوارد، ئێوارەش دوای نانخواردن گەدەم تێکچوو، کاژێر ١٢ ـی شەویش دۆخی تەندروستیم زۆر تێکچوو و خۆم پێنەگیرا چووم بۆ نەخۆشخانە، دوو سێ رۆژ هەر وابووم و هاتووچۆی نەخۆشخانەم کرد، تاوەکو خەوێندرام. "  کەسوکاری ئەو گەنجە لە گوندەوە چوونەتە نەخۆشخانە و چاودێریی کوڕەکەیان دەکەن، باوکی دیرکەفت بە رووداوی گوت، "با لیژنەی تەندروستی بە رۆڵی خۆی هەستێت، چونکە قوتابییەکی زۆر ژەهراویبوون. "  لیژنەیەکی تایبەت سەردانی کافتریای کۆلێژەکەیان کرد و ئەوەیان ئاشکراکرد، زۆربەی خۆراکەکانیان بەسەرچوون و لێکۆڵینەوەی زیاتر دەکەن.   د. ئاراز مستەفا، ئەندامی لیژنەکەیە و بە رووداوی گوت، "هیچ مەرجێکی تەندروستی نەبوون، خاوەنەکەی خەمساردبووە، لەوانەیە خاوەنەکەی بە بڕێک پارە سزابدرێت و هەتا دادگایی بکرێت، قوتابییەکانیش دەتوانن سکاڵای یاسایی لەسەر تۆمار بکەن. "  حیکمەت ئەحمەد، خاوەنی ئەو کافتریایەیە، ئەو دەڵێت، کەمتەرخەم بووە و بەرپرسیارێتیی ئەوەی روویداوە لە ئەستۆ دەگرێت. بە رووداوی گوت، "ئەو خۆراکەی کە تێكچووە لەنێو ساردکەرەوەیەکدا بووە، بەڵام کاری نەکردووە.. ئێمە کەمتەرخەم بووین. "  سەرجەمی ئەو قوتابیانەی کە ژەهراویببوون چارەسەریان وەرگرتووە و بە گوتەی پزیشکەکانیان، رەوشی تەندروستیی زۆربەیان بەرەوباشتر دەچێت.