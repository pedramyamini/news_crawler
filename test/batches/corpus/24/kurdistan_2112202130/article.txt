بەڵگەفیلمی "پیاوێک لە رەش هەرمێ" لە دەرهێنانی بورهان ئەحمەدی بەرهەمی تۆڕی میدیایی رووداوە، چیرۆکی قادری مەولانپوور دەگێڕێتەوە کە گوندەکەیان رەش هەرمێ هاوکات لەگەڵ کیمیابارانی شاری سەردەشت لە رێکەوتی ٢٧ - ٦ - ١٩٨٧ لەلایەن رژێمی بەعسی عێراقەوە کیمیاباران دەکرێت و ژمارەیەک لە خەڵکی گوندەکە دەبنە قوربانی.  هەر لە چوارچێوەی چالاکییەکانی فیستیڤاڵ، حەوت بەڵگەفیلمی کوردی و نێودەوڵەتیی نمایش دەکرێن، ١٢ کورتەفیلمی کوردی، حەوت کورتەفیلمی نێودەوڵەتیی، سێ کورتەفیلمی ئەنیمەیشن.  چالاکییەکانی فیستیڤاڵەکە لە ١٧ - ١٢ - ٢٠٢١ دەستیپێکرد و بۆ ماوەی حەوت رۆژ بەردەوام دەبێت، تێیدا ١٤٣ فیلم لە ٣٥ وڵاتەوە بەشدارن و ١١٦ فیلم لە کێبڕکێدان، لە فیلمە بەشداربووەکان، ٥٧ فیلمی کوردی هەن، ئەو فیلمانەی بە زمانی ئینگلیزین و ژێرنووسی کوردییان بۆ کراوە، فیلمە بیانییەکانی بە زمانی دیکەن، وەک فارسی و فەرەنسی، ژێرنووسی کوردی و ئینگلیزییان بۆ کراوە.