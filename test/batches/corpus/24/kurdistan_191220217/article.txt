عومەر گوڵپی، ئەندامی لێژنه‌ى دارایى و كاروبارى ئابوورى پەرلەمانی کوردستان، ئەمڕۆ یەکشەممە ١٩ - ١٢ - ٢٠٢١، بە تۆڕی میدیایی رووداوی گوت: "دوای ئەو قسە و لێدوانانەی لەبارەی داهات و خەرجییەکان هەیە لە خەڵک و لە ئێمەشەوە کە ئێمە زۆر دڵنیاین بەشێکی داهاتی حکومەت ناگەڕێتەوە بۆ خەزێنەی حکومەت و حکومەتی هەرێمی کوردستان روون نییە لەداهات و خەرجییەکانی، دەستەی سەرۆکایەتی پەرلەمانی کوردستان لێژنەکەمانی راسپارد بۆ لێکۆڵینەوە و ئامادەکردنی راپۆرتێک لەمبارەیەوە".  عومەر گوڵپی ئاماژەی بەوەدا دوای راسپاردنیان لەلایەن سەرۆکایەتی پەرلەمانەوە، داوای بینینی وەزیرانی دارایی و ئابووری، سامانە سرووشتییەکان و سکرتێری ئەنجوومەنی وەزیرانیان کردووە، "بۆ ئەوەی لەوە بکۆڵینەوە کە بۆچی داهات و خەرجییەکان روون نین؟ بۆچی بەشێک لە داهاتەکانی حکومەت ناگەڕێنەوە بۆ حکومەت؟ ".  عومەر گوڵپی گوتیشی: "چاوەڕوانین وەڵامی قایلکەر و دروست و زانیاری لەبارەی داهاتە نێوخۆییەکان. ئەو قسانەی سەبارەت بە نەگەڕانەوەی بەشێک لە داهاتەکانی حکومەت، وەربگرین".   جگە لەوەی هەشت ساڵ دەبێت حکومەتی هەرێمی کوردستان یاسای بودجەی نییە، ژمارەیەک پەرلەمانتار و بەرپرسی هەرێمی کوردستان باس لەوە دەکەن بەشێک لە داهاتەکانی حکومەتی ناگەڕێنەوە بۆ خەزێنەی حکومەت بەتایبەت داهاتی دەروازە سنوورییەکان و بۆ ئەمەش چەند جارێک بەرپرسانی یەکێتی و پارتی یەکدیان بەوە تۆمەتبارکردووە، بەشێکی داهاتەکانی سلێمانی و هەولێر و دهۆک کۆدەکرێنەوە، بەڵام ناچنە خەزێنەی حکومەت.  جووتیار عادل، گوتەبێژی حکومەتی هەرێمی کوردستان چەند جارێک ئاماژەی بۆ ئەوەکردووە کە نەگەڕانەوەی بەشێک لە داهاتەکانی پارێزگاکانی هەرێمی کوردستان بۆ گەنجینەی حکومەت هۆکاری سستی دابەشکردنی مووچەی مووچەخۆرانی هەرێمی کوردستانە.