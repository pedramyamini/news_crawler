هاوکات عومەر عەلی تەها، بەڕێوەبەری گشتیی پەروەردەی دهۆک رۆژی دووشەممە ٠٣ - ٠١ - ٢٠٢٢ بە تۆڕی میدیایی رووداوی راگەیاند، "بڕیارەکە لە وەزارەتی پەروەردەوە هاتووە و ئێمەش نووسراومان بۆ پەروەردەکانی زاخۆ، دهۆک، رۆژئاوا و ئاکرێ کردووە بۆ دەستبەکاربوونەوەی سێ مامۆستا و فەرمانبەرێک".  بەڕێوەبەرایەتیی گشتیی پەروەردەی دهۆک لە نووسراوێکدا، کە واژۆی عومەر تەها، بەڕێوەبەری گشتیی لەسەرە، بڕیاریداوە هەریەک لە بەدەل عەبدولباقی ئەبابەکر بە ناونیشانی مامۆستای بنەڕەتی؛ فرسەت ئەحمەد سەعید، فەرمانبەر؛ سلێمان مووسا ئەحمەد، مامۆستای بنەڕەتی و جەمال خەلیل مەجید، مامۆستای ئامادەیی دەست بە کارەکانیان بکەنەوە.  بەدەل بەرواری، مامۆستا لە قوتابخانەی بەهدینان لە گەڕەکی شێلێی شاری دهۆک، رۆژی دووشەممە ٠٣ - ٠١ - ٢٠٢٢ بە تۆڕی میدیایی رووداوی گوت، "هیچ کێشەم نەماوە و وەکو مامۆستا گەڕاومەتەوە سەر کارەکەم".  بەدەل بەرواری دەڵێت، "لە ماوەی مانەوەم لە زیندان تەنیا کارەکەم راگیرابوو، مووچەی بنەڕەتیم لە زیندان بۆ دەهات؛ زۆر هاوکاری کرام بۆ گەڕانەوەی کارەکەم، بە تایبەت بەڕێوەبەری گشتیی پەروەردەی دهۆک".  مامۆستا بەدەل بەرواری خێزاندارە و پێنج منداڵی هەیە، لە ساڵی ١٩٩٣ دەستی بە پیشەی مامۆستایەتی کردووە. لە شاری دهۆک نیشتەجێیە؛ رۆژی ١٥ی ئایاری ٢٠٢٠ واتە رۆژێک پێش گردبوونەوەی ژمارەیەک مامۆستای دهۆک لە پارکی ئازادی دژی دواکەوتنی مووچەکانیان، لەلایەن پۆلیسى دهۆکەوە دەستگیرکرا؛ رۆژی ٢٠/١٠/٢٠٢١ ئازادکرا.