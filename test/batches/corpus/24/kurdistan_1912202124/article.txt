عەبدوڵڵا خدر، بەبنەچە عەرەبە و زیانبەرکەوتووی لافاوەکەی گوێڕە دەڵێت، "ئێمە لە نێو خەودا بووین، لە دەنگی خەڵک بەئاگا هاتینەوە، کاتێک هەستاین بینیمان ئاو هاتووەتە ناو ماڵمان، نەمزانی چیبکەم، هەر ئەوەندەم بۆکرا منداڵەکان و بەڵگەنامەکانم بکەم. "  لافاوەکە بەشێک لە کەلوپەلی ناوماڵ، خۆراک و دوو تانکی ماڵەکەشی لەگەڵ خۆیدا برد.  فاتمە سەعید دایکی عەبدوڵلایە دەڵێت، "سەیرکەن هەموو کەلوپەلی ناوماڵمان ژێر ئاوکەوت و هیچمان بۆنەما، ئەمڕۆش بەبێ نان، خواردنێکی سادەمان خواردووە. "  عەبدوڵڵا کاسبکارە، وەک خۆی دەڵێت، هەموو رۆژێک کاری دەستناکەوێت، ئەو ١٢ کوڕ و پێنج کچی هەن، هیچ یەکێک لە منداڵەکانی نەچوونەتە قوتابخانە و خوێندەوارییان نییە. خۆی قەرزار بوو لافاوەکەش باری سەر شانی قورستر کردووە.  عەبدوڵڵا بە رووداوی گوت، "پێنج ملیۆن دینار قەرزارم، دەمەوێت لایەنی پەیوەندیدار هاوکاریم بکەن، با قەرزەکانم بۆ بدەنەوە من خەمی بژێوی منداڵەکانم دەخۆم. "  لە لافاوەکەی رۆژی هەینی شاری هەولێر، ١٢ کەس گیانیان لەدەستدا کە تەرمی دوو کەسیان تاوەکو ئێستا نەدۆزراونەتەوە. بەپێی ئامارێکی فەرمی لافاو ١٥ ناوچەی شارەکەی گرتووەتەوە و زیانە مادییەکانیش گەیشتوونەتە ١٥ ملیۆن دۆلار.