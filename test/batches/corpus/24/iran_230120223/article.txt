بە گوتەی شارەزایان، رێژەی بێدەرەتانی هەرچەندە زیاتر بێت هێندە کاریگەریی لەسەر دیاردەی خۆکوشتنیش دەبێت. مریەم مەعسومی، بەڕێوەبەری کۆمیتەی بەرەنگاربوونەوەی خۆکوشتن کە سەر بە رێکخراوی دەروونناسانی ئێرانە، دەڵێت، "پارێزگاکانی سنە، ئیلام و لوڕستان کە رێژەی بێدەرەتانی لەواندا بەرزە، ناوەندی خۆکوشتن لە ئاستی ئێراندا بوون".  بەڕێوەبەری کۆمیتەی بەرەنگاربوونەوەی خۆکوشتن سەر بە رێکخراوی دەروونناسانی ئێران ئاماژەی بەوەش کرد، "خۆکوشتن زیاتر لەنێو ئەو خەڵکانەدا بەربڵاوە کە بێکارن یان کاری ناو ماڵ دەکەن یان پیشەی ئازادیان هەیە".  محەممەد رەزم، سەرۆکی دادی پارێزگای لوڕستان دەڵێت، "رێژەی زۆری بێکاری وایکردووە ئەم پارێزگایە لە دیاردەی خۆکوشتن لە ئاستی ئێراندا پلەی چوارەمی هەبێت".  ئەردەشیر بەهرامی، دەروونناس پێیوایە "هەوڵی خۆکوشتن نیشانەی کۆتاییهاتنی لێکتێگەیشتنە، نەبوونی لێکتێگەیشتن لەگەڵ هەندێک پرسی وەکو هەژاری، بێکاری، دەستڕانەگەیشتن بەو پێداویستی و ویستانەی کە خواستی هەر مرۆڤێکن، دەتوانێت ململانێ و نائارامیی دەروونی لێبکەوێتەوە".  بەپێی راپۆرتی رێکخراوی پزیشکی دادی ئێران، لە ساڵی ٢٠٠٥ ـەوە رێژەی خۆکوشتن لە ئێران و رۆژهەڵاتی کوردستاندا بەردەوام لە هەڵکشاندا بووە، بە جۆرێک کە لەم ساڵانەدا ٨ % تاوەکو ١٠ % بەرزبووەتەوە.  تەقی روستەم وەندی، جێگری وەزیری ناوخۆی ئێران هۆشداریی داوە کە ئەگەر ئەو رەوتە کۆنترۆڵ نەکرێت، لە داهاتوویەکی نزیکدا ئێران دەچێتە ریزی ئەو وڵاتانەوە کە رێژەی خۆکوشتن تێیاندا مایەی نیگەرانییە.  لە راپۆرتی رێکخراوی تەندروستیی جیهانیدا هاتووە، لە ئێراندا بە شێوەی مامناوەندی، لە هەر ١٠٠ هەزار کەس زیاتر لە ٥ کەس هەوڵی خۆکوشتن دەدەن. بەپێی راپۆرتە فەرمییەکان، لەو ژمارەیە تەنیا پێنج تاوەکو پێنج هەزار و ٥٠٠ کەس گیان لەدەستدەدەن؛ بەڵام ماوەیەک لەمەوبەر ئەحمەد وەحیدی، وەزیری ناوخۆی ئێران گوتی، "دیاردەی خۆکوشتن لە ئێران لەچاو وڵاتانی دیکە زۆر نییە".  دەروونناسان خۆکوشتن وەکو دیاردەیەک لە قەڵەم دەدەن کە هۆکارە ئابووری و کۆمەڵایەتییەکان کاریگەریی زۆری لەسەر روودانی هەیە؛ ئەم دیاردانەش لە رۆژهەڵاتی کوردستان، بەهۆی دواکەوتوویی ئابوورییەوە، بەردەوام خراپتر بووە.