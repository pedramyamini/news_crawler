مەهدی فەرشادان، نوێنەری شارەکانی سنە، کامێران و دیواندەرە لە نامەیەکدا بۆ وەزیری ناوخۆی ئێران دەڵێت: "خەریکە لە شار و گوندەکانی پارێزگای سنە کارەساتێکی مرۆیی و ئەمنی روودەدات".  بەگوتەی مەهدی فەرشادان: "کەمیی ئارد و داخرانی ژمارەیەک زۆری نانەواخانەکان لە شاری سنە، داخرانی رێگای گوندەکان، داخرانی قوتابخانەکان، کۆنی و بێکەڵکبوونی ئامرازەکانی پاککردنەوەی رێگاکان لە بەفر، بڕانی ئاو و کارەبا ناڕەزایەتی خەڵکی لێکەوتووەتەوە".  شەهرام مەلەکی، جێگری پارێزگاری سنە بۆ کاروباری ئاوەدانکردنەوە رۆژی رابردوو گوتی: لە دوو رۆژدا رێگای هاتووچۆی ٢٧٠ گوند کراوەتەوە، بەڵام هێشتا ٣٥٠ گوندی دیکە ماون رێگاکانیان بکرێنەوە.  بەڵام شەوی رابردوو بەهۆی ئەوەی کە بارینی بەفر دیسان دەستی پێکردووەتەوە و هەروەها بەهۆی باهۆزەوە بەشێک لە رێگاکان، تەنانەت رێگای سەرەکیی نێوان شارەکان، گیراون.  عیسا گەوهەری، سەرۆکی پۆلیسی رێگای پارێزگای سنە، دەڵێ: سەرجەم رێگا سەرەکی و لاوەکییەکانی ئەم پارێزگایە بەهۆی بارینی بەفر و باهۆزەوە گیراون و هاتووچۆیان پێدا ناکرێ.  ناوەندی کۆنترۆڵی قەیرانی پارێزگای سنە بەیانی ئەمڕۆ رایگەیاند، بەهۆی دابەزینی پلەکانی گەرما و بارینی بەفرەوە سەرجەم دامودەزگا حکومییەکانی ئەم پارێزگایە، جگە لە دامودەزگا پزیشکی و خزمەتگوزارییەکان، پشوو دەبن.  لە رۆژانی رابردوودا لە شاردا خەڵک بۆ دابینکردنی خۆراک بەرەوڕووی کێشە بوون، بەڵام ئیسماعیل زارعی کوشا، پارێزگاری سنە دەڵێت: خەڵک نیگەران نەبن و هیچ کێشەیەک لە دابینکردنی ئارد و نان نییە.  پارێزگار گوتیشی: "فەرمانبەرانی شارەوانی سەرەڕای مووچەیەکی کەم شەو و رۆژ سەرقاڵی دابینکردنی خزمەتگوزارین بۆ خەڵک".  بەڵام رەزا پیرا، بەڕێوەبەری رووداوەکان و خزمەتگوزاری خێرای زانکۆی زانستی پزیشکی کوردستان لە سنە دەڵێ: بەهۆی ئەوەی شارەوانیی سنە خزمەتگوزاری دابین نەکردووە، لەم چەند رۆژەدا رێژەی بریندارانی تراوما و نەخۆشانی دڵ ٤٠ % بەرز بووەتەوە و ئەم رەوتە بەردەوامیش لە بەرزبوونەوە دایە.  ئەو گوتوویەتی: ٨٠ ئامبولانس لە پارێزگای سنە هەن، بەڵام بەهۆی بەفری زۆر و دابیننەکردنی خزمەتگوزارییەکان لەلایەن شارەوانییەکانەوە و  پاکنەکردنەوەی شەقام و کۆڵانەکان، ناتوانن خۆیان بگەیێننە شوێنی رووداوەکان.