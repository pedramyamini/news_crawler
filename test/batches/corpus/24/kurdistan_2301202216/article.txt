رێباز زوبێر شۆفێرە و دوو کاژێر لە نۆرەی وەرگرتنی بەنزیندا وەستاوە، ئەو کاژێرێکی دیکەی پێویستە تاوەکو دەگاتە بەردەم بەنزینخانەکە، پلەکانی گەرمی چوار پلەی ژێر سفری سیلیزین و دەیان شۆفێری دیکە لە نۆرەی وەرگرتنی بەنزیندان. رێباز دەڵێت، "وێرای نۆرەی زۆر و سارد و سەرما، زۆرجار دەگەیتە بەر پەمپی بەنزینەکە و دەڵێن نەماوە، ئاخر ئێمە تاوەکو کەی بەو رەزالەتە بەنزین پەیدا بکەین".  هەفتانە ٧٢ هەزار لیتر بەنزینی حکومی دەگاتە سۆران، لە کاتێکدا دەڤەرەکە زیاتر لە ١٥٠ هەزار ئۆتۆمبێلی لێیە. رەشید مستەفا، ئەنجوومەنی بەنزینخانەکان دەڵێت، "ئێمە کە ئەنجوومەنی بەنزینخانەکانین، چەندین جار بەدواداچوونمان کردووە و لە هەولێرەوە بەشمان کەم دەدەن، بۆ نموونە لە ٢٠ تانکەر، تانکەرێکی دەنێرنە سۆران".  تاوەکو ئێستا سنوورەکە بنکە و فەرمانگەیەکی وەزارەتی سامانە سرووشتییەکانی لێ نییە. ئەو بڕە بەنزینەی بۆ سنوورەکە دەنێردرێت راستەوخۆ لە هەولێرەوە بەش و کاتی ناردنی دیاریدەکرێت. یەکەی کارگێڕیی ناوچەکە نیازیەتی لە چەند رۆژی داهاتوودا بەشە بەنزینی سنوورەکە زیاد بکات و نۆرە لە بەنزینخانەکان کەم ببێتەوە.