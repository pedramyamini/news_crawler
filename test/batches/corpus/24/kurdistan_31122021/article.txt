بەگوێرەی ئەو راگەیێندراوەی بەڕێوەبەرایەتیی ئاسایشی رووها بڵاویکردەوە، هۆبەی هەواڵگری و بەرەنگاربوونەوەی تیرۆر بە هاوئاهەنگیی لەگەڵ تیمەکانی دەزگای هەواڵگریی نیشتمانیی (MiT)، بەردەوامن لە ئاشکراکردنی چالاکییەکانی رێکخراوی تیرۆریستیی داعش.  وەک لە راگەیێندراوەکەدا هاتووە، لەم چوارچێوەیەشدا رۆژی پێنجشەممە ٣٠ی کانوونی یەکەمی ٢٠٢١، لە ناوەندی پارێزگای رووها و شارۆچکەی ئاکچاکالە، تیمەکانی هۆبەی هەواڵگری و بەرەنگاربوونەوەی تیرۆر ئۆپەراسیۆنێکیان کرد، لە ئۆپەراسیۆنەکەدا شەش کەسی سووری و کەسێکی عێراقییان دەستگیرکرد، کە لە ریزەکانی رێکخراوی داعش لە سووریا چەکدار یان بەرپرس بوون.  لە کاتی ئۆپەراسیۆنەکەشدا پشکنین بۆ شوێنی مانەوەی تۆمەتبارەکان کرا و دەست بەسەر ژمارەیەک ئامێری دیجیتاڵیدا گیرا. دواتر تۆمەتبارەکان دوای پشکنینی تەندروستیی، برانە بەڕێوبەرایەتی ئاسایش و لێکۆڵینەوە لەگەڵیان بەردەوامە.