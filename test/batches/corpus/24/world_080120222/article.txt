خێزانی فەرهاد سلۆ، لە ٠٣ - ٠٨ - ٢٠١٤ کەوتنە دەست چەکدارانی داعش، باوکی فەرهاد گوللەبارانکرا. لەسەر بەرگی کتێبەکەی فەرهاد، وێنەی ئەو ماڵە دانراوە کە خێزانەکەی تێیدا بەدیل گیرابوون، کتێبەکە بەناوی "ئەو رۆژەی منداڵیم کۆتاییهات" بڵاو کراوەتەوە.   خفشێ حەسەن، دایکی فەرهاد دەڵێت، "شانازی بە کوڕەکەمەوە دەکەم، سەرم بەرزە، فەرهاد زانا و لێهاتووە، بە کەڵکی خۆی و خێزانەکەی دێت، ئەو لەو تەمەنە هێندە زیرەکە، گەورەتربێت دڵنیام لێهاتووتر دەبێت، راستە ناخۆشی و دەردەسەریی زۆرمان بینی، بەڵام سەرم بە منداڵەکانم بەرزە. "  نێوەڕۆکی کتێبەکە باس لە رفاندنی چوار خوشک، دایک و باوکی فەرهاد دەکات، گوللەبارانکردنی باوکی و چیرۆکی گەیشتنی خێزانەکەی بە ئەڵمانیا بەشێکی دیکەی چیرۆکی کتێبەکەن.  فەرهاد سلۆ گوتی، "دەبوو من چێژ لە ژیانی گەنجیی خۆم وەرگرم و لەگەڵ هاوڕێکانم خۆشیم بکردایە، بەڵام دەستبەرداری هەموو ئەوانە بووم، چیرۆکی خێزانەکەم وایلێکردم وەکو کەسێکی گەورە بیربکەمەوە، رۆژانی منداڵیم زۆر خۆش بوو لەگەڵ هاوڕێکانم یاریمان دەکرد، ئەو رۆژانە لەبیر ناکەم، بەڵام چێژم لە ژیانی گەنجیم نەبینی. "  گێڕانەوەی ئێش و ئازار و چیرۆکی خێزانەکەی لە کۆڕ و سیمینار و ناوەندە گشتییەکاندا، ئەرکێکی دیکەیە کە فەرهاد کردوویەتی بە خەمێکی دیکە و کاری بۆ دەکات، ئەو باس لەوە دەکات، ئەوەی کە لە کتێبەکەدا هاتووە وەکو خۆی بینیویەتی و بۆی باسکراوە، ئەویش ویستوویەتی بۆ مێژوو ئەو تاوانکارییە تۆمار بکات.  فەرهاد ئاماژە بەوە دەکات، "ئەو شتانەی کە بە چاوی خۆم بینیومن، یان ئەوانەی بۆیان گێڕاومەتەوە وەک خۆی نووسیومەتەوە بۆ ئەوەی خەڵک بزانن ئەوەی لە کتێبەکەدا هاتووە ژانی دڵمانە و هەمووی بەسەرماندا هاتووە، شتێک نییە بیری نووسەر بێت، هەمووی روویداوە. "  لە رێگەی نووسینەوەی ئەو کتێبەوە کە چیرۆکی خێزانەکەی و ئەو رووداوە ناخۆشانەی بەسەر ئێزدییەکان هاتووە، فەرهاد دەیەوێت ناوەندە نێودەوڵەتییەکان ئاگادار بکاتەوە لە رێگیریکردن لە دووبارەبوونەوەی ئەو تراژیدیانە.  فەرهاد سلۆ، گەنجە رزگاربووەکەی دەستی داعش ئەوەشی خستەڕوو، "بە کتێب، زمان و گوتەکانم خۆم و کوردانی ئێزدیی گەورە دەکەم، لەو رێگەیەوە نیشانی خەڵکی دەدەم کە ئێزدییەکان کێن و چ کتێبێکیان هەیە، بۆچی وایان لە ئێمە کردووە، چ تاوانێکمان هەبوو، ئێمە خاوەن دینێکین و تاوانێکمان نەکردووە... قەت ئەو رۆژە لەبیر ناکەم کە خێزانەکەم لە لایەن داعشەوە بەدیل گیران. "  ئەو کۆمەڵکوژیی و نەهامەتییانەی بەسەر خەڵکی ئێزدیی هاتووە بە بڕوای فەرهاد، نابێت لەبیر بکرێت، بەڵام لەگەڵ ئەوەشدا دەبێت بیر لە داهاتوو بکەنەوە و ژیانێکی نوێ دەستپێبکەن.