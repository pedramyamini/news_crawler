ئەمڕۆ سێشەممە ٢١ - ١٢ - ٢٠٢١، ئاوات حوسامەدین، نوێنەری زەردەشتییەکان لە وەزارەتی ئەوقاف و کاروباری ئایینیی هەرێمی کوردستان بە تۆڕی میدیایی رووداوی گوت، "فەرمانی دەستگیرکردنم بۆ دەرچووە و وەکو ئەوەی پێیان راگەیاندووم قەدەخەی گەشتکردنیشم لەسەرە، هۆکارەکەشی ئەوەیە مامۆستایەکی ئایینی بە ناوی جەلیل سەلەفی لە ساڵی ٢٠٢٠ سکاڵای لەسەر تۆمارکردووم".  سەبارەت بە هۆکاری سکاڵاکەش گوتی، "دوای ئەوەی رێکخراوی یەسنا لە دهۆک کرایەوە و دوای کەمتر لە دوو مانگ لەلایەن گرووپێکەوە هێرشی کرایەسەر و تابلۆکەیان هێنابووە خوارەوە و رێگەیان لێگرتبوون و مەلا جەلیل سەلەفی لە لایڤێکدا هێرشێکی زۆری کردبووە سەر ئێمە و ئایینەکەمان و گوتبووی زەردەشتییەکان بێ رەوشتن و زینا لەگەڵ کەسانی مەحرەمی خۆیان دەکەن، دواتر لە چاوپێکەوتنێکی میدیایی وەڵامی ئەو تۆمەتانەم دایەوە، ئەوە بوو ئەو بەپێی ماددەی ٤٣٣ی سزادانی عێراقی سکاڵای لەسەر تۆمارکردم".  نوێنەری زەردەشتییەکان لە وەزارەتی ئەوقاف و کاروباری ئایینی هەرێمی کوردستان زانیاری زیاتری لەسەر سکاڵاکە گێڕایەوە و گوتی: "ئەوکات دوای ئەوەی ئاگادارکردنەوەم بۆ هات وەزیری ئەوقاف کاک پشتیوان سادق پێیگوتم کە نەچمە دادگە و خۆیان چارەسەری دەکەن، دواتر بۆ دووەم جاریش هەروابوو نەچووم، ئێستا فەرمانی دەستگیرکردنم بۆ دەرچووە".  رۆژی ١٤ - ١٢ - ٢٠٢١ وەزارەتی ناوخۆی هەرێمی کوردستان بە نووسراوێك كە واژۆی عەقید هێمن كەمال نووری، بەڕێوەبەری كاروباری ناوخۆی لەسەرە و ئاڕاستەی رێكخراوی یەسنا بۆ گەشەی فەلسەفەی زەردەشتی كراوە، داوای دەستگیركردنی ئاوات حوسامەددین تەیب، نوێنەری زەردەشتییانی كوردستان لە وەزارەتی ئەوقاف و کاروباری ئایینی بەپێی ماددەی ٤٣٣ لە یاسای سزادانی عێراقی دەکات کە تایبەتە بە تەشهیر و ناوزڕاندن.  ئاوات حوسامەدین باسی لەوەشکرد کە دژی هیچ ئایینێک قسە ناکات و گوتی: "من هەمیشە لەگەڵ پێکەوەژیانم، بۆیە ناچمە دادگە و خۆم رادەست ناکەم، دەبێت حکومەتی هەرێمی کوردستان ئەو کێشەیە چارەسەر بکات، چونکە ئەمە عەیبەیەکی گەورەیە بۆ هەرێمی کوردستان ئەگەر کونسوڵخانە و رێکخراوە نیودەوڵەتییەکان بزانن".  تۆڕی میدیایی رووداو لەبارەی ئەو کێشەیەوە پەیوەندی بە جەلیل سادق، ناسراو بە جەلیل سادق باخورنیفییەوە کرد، ئەو بە تۆڕی میدیایی رووداوی راگەیاند، "من هەموو شتی خۆم بە بەڵگە و دۆکیومێنت پێشکەشی دادگە کردووە و چاوەڕوانی دادگەم، ئەو کەسەی باسی دەکەیت ناوی منی زڕاندووە و تۆمەتی تیرۆری داوەتە پاڵم و گوتوویەتی ئەو گرووپەی هێرشی کردووەتە سەر ئایینی زەردەشتی ئەو سەرپەرشتیی دەکات".  بەپێی ئەو نووسراوانەی دەست تۆڕی میدیایی رووداوی کەوتوون، مامۆستا جەلیل سادق لە کۆتاییەکانی ساڵی ٢٠٢٠ سکاڵای لە بنکەی پۆلیسی خەبات تۆمارکردووە و لە مانگی ئاداری ٢٠٢١ دادگەی تێهەڵچوونەوەی دهۆک نووسراوی بۆ وەزارەتی ئەوقاف و کاروباری ئایینی کردووە.