ژینگەپارێز و شاخەوانان، دارەکانی دەوروبەری شاریش دەتەکێنن. ئەندامانی گرووپی شاخەوانیی هەڵۆ چوونە گردی نەورۆزی پیرانشار و یەک بە یەکی دارەکانیان تەکاند.  بەفر بارین بەتایبەت کاریگەریی لەسەر ئەو دارانە هەیە کە لە وەرزی زستاندا گەڵایان هەڵناوەرێت، وەکو داری کاژ. لە هەندێک شوێن زۆربەی دارەکان ئەگەر نەتەکێندرێن، لەوانەیە ساڵی داهاتوو زۆریان وشک ببن.  ئاستی ئەمساڵی بەفر بارین لە رۆژهەڵاتی کوردستان لە ١٦ ساڵی رابردوودا بێ وێنە بووە. لە هەندێک شوێنی دەرەوەی شارەکان، گەیشتووەتە نزیکەی دوو مەتر و لەنێو شارەکانیش نزیکەی مەترێک دەبێت.