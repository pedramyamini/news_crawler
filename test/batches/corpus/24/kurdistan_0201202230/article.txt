تۆپبارانەکە کاژێر ١٠: ٠٠ی ئەمشەو یەکشەممە ٢ - ١ - ٢٠٢٢ روویداوە. ئازاد هرووری، موختاری گوندی هروور بە تۆڕی میدیایی رووداوی راگەیاند " گوللە تۆپەکان لە دەوروبەری گوندەکە کەوتوون، بەڵام بەهۆی ئەوەی شەوە ناتوانین بچینە شوێنی تۆپەکان. "  سەبارەت بە زیانی گیانیش دەڵێت " هیچ زیانێکی نەبووە. "  سەربەست سەبری، بەڕێوەبەری شارۆچکەی کانی ماسێ بە تۆڕی میدیایی رووداوی راگەیاند " جاری یەکەم نییە ئەو خاڵانەی تورکیا تۆپبارانی ناوچەکە دەکەن، بەهۆی شەڕی نێوان گەریلاکانی پەکەکە و سوپای تورکیا. "  گوندی ھروور دەکەوێتە ناوچەی بەرواری باڵا لە رۆژھەلاتی زناری کێستە، کە لە نیسانی رابردوودا سۆپای تورکیا ئۆپەراسیۆنێکی لەو ناوچەیە دەستیپێکردووە.