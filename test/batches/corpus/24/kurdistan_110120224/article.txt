هاونیشتمانییەک لە خۆپێشاندانەکە قسەی بۆ رووداو کرد، گوتی، زیاتر لە هەفتەیەکە دۆخەکە وایە و ئەوە پێشتریش دووبارە بووەتەوە. "کێشەکەش ئەوەیە ئەگەر پارە نەدەیت، ناهێڵن هیچ بهێنین. "  هاونیشتمانییەکی دیکەش لە خۆپێشاندانەکەدا قسەی کرد، گوتی، کەسێکیان دەستگیرکردووە کە مریشکفرۆشە و جلوبەرگی داعشیان لەبەرکردووە، ئۆتۆمبێلەکەیشی دەستی بەسەردا گیراوە. ئەو کەسەی کە قسەیکرد میوەفرۆشە لە مەخموور، گوتی، "داوای پارە دەکەن، جار هەیە بارمان پێدەهێننە خوارەوە لە ئۆتۆمبێلە بارهەڵگرەکان و دواتر دەڵێن باری بکەوە هیچی تیانییە، گاڵتەمان پێدەکەن. "  خۆپێشاندەرێکی دیکەش قسەی بۆ رووداو کرد، گوتی، "لەدوای ١٦ ـی ئۆکتۆبەرەوە مەخموور خراوەتە نێو قەفەزێک، رۆژێک پۆلیسی فیدراڵی، رۆژێک سوپای عێراق، رۆژێک موسڵ لیژنە دەنێرێت و رۆژێک بەغدا، کاتێکیش دەچینە لای قایمقام دەڵێت، ' هیچم بەدەست نییە و بڕۆنەدەرێ. "  ئەو خۆپێشاندەرانە داوایشیان لە حکومەتی هەرێمی کوردستان کرد بەهانایانەوە بچێت.  بەهۆی ئەوەی رێگە بە چوونی خۆراک و سەوزە و میوە نادرێت لە هەولێرەوە بۆ مەخموور، ئەمڕۆ سێشەممە ١١ - ١ - ٢٠٢٢ بەشێکی زۆر لە دووکانەکانی سەوزە و میوە نەکرانەوە.