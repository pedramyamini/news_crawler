رۆژی دووشەممە ٢٠ - ١٢ - ٢٠٢١، حوسێن حەمەکەریم، گوتەبێژی وەزارەتی کشتوکاڵی هەرێمی کوردستان بە تۆڕی میدیایی رووداوی راگەیاند، جووتیاران دەتوانن تۆوەکانیان بکەن، بۆئەوەی لەم بارانەشی دەبارێت سوودی لێ ببینن.  هاوکات ئاسۆ کەمال، بەڕێوەبەری کەشناسیی سلێمانی بە تۆڕی میدیایی رووداوی راگەیاند، بۆ پەڵەدان ٧٠ بۆ ٩٠ میلیمەتر باران پێویستە.  بەڕێوەبەری کەشناسیی سلێمانی گوتیشی، "لە چەندین شوێن زیاتر لە پێویستی پەڵەدان باران باریوە، بۆ نموونە لە ناوچەکانی دەڤەری راپەڕین زیاتر لە ٢٠٠ میلیمەتر و هەندێک ناوچەیان زیاتر لە ١٥٠ میلیمەتر باران باریوە، لە چەمچەماڵ ٩٠ میلیمەتر باران باریوە، بۆیە جووتیاران دەتوانن تۆوەکانیان بکەن".  هەروەها ئازاد هەڵەبجەیی، کە بە جووتیاری نمونەیی ناسراوە، بە تۆڕی میدیایی رووداوی گوت، "هەموو جووتیاران دەتوانن ئێستا تۆو بکەن".  ئازاد هەڵەبجەیی گوتیشی، "لە سنووری پارێزگای هەڵەبجە بەشێکی شوێنەکان پەڵەیان داوە و بەشێکی دیکەشیان پەڵەیان نەداوە، بەڵام ئەوەشی پەڵەی نەداوە بە تەواوەتی جووتیاران نابێت بووەستن و دەتوانن تۆوەکانیان بکەن و لەو رووەوە گرفتیان نابێت".  بەگوێرەی پێشبینییەکانی کەشوهەوا، لە ئێوارەی رۆژی دووشەممە ٢٠ - ١٢ - ٢٠٢١ ـەوە شەپۆلێکی بارانبارین هەرێمی کوردستان دەگرێتەوە و تاوەکو رۆژی پێنجشەممە بەردەوام دەبێت.