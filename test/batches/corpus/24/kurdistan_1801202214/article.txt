لایەنێکیان بە ناوی زۆرینەی کۆمیتەی ناوەندی حیزبی کۆمۆنیستی ئێران و لایەنەکەی دیکەشیان بە ناوی رێبەریی کۆمەڵە - رێکخراوی کوردستانی حیزبی کۆمۆنیست راگەیێندراویان بڵاوکردەوە و دەڵێن، جیابوونەوە لەو حیزبە روویداوە.  حیزبی کۆمۆنیستی ئێران ٢٠ ئەندامی سەرکردایەتی هەیە. ١٥ ئەندامیان لە راگەیێندراوێکدا دەڵێن، ٥ ئەندامەکەی دیکەی کۆمیتەی ناوەندیی لەو حیزبە جیابوونەتەوە. ئەوان لایەنی بەرامبەریان بەوە تۆمەتبار دەکەن کە هەوڵی هەڵوەشاندنەوەی حیزبی کۆمۆنیستیان داوە و لە بنەما فکری و سیاسییەکانی ئەو حیزبە دوورکەوتوونەتەوە. دەشڵێن، بە ناوی کۆمەڵە و حیزبی کۆمۆنیستی ئێران درێژە بە چالاکییەکانیان دەدەن و بنکەکانیان و هێزی چەکداریان لە باشووری کوردستان دەپارێزن.  لە بەرامبەردا، کۆمەڵە - رێکخراوی کوردستانی حیزبی کۆمۆنیستی ئێران لە راگەیێندراوێکدا دەڵێت، ژمارەیەک ئەندامی کۆمیتەی ناوەندیی حیزبی کۆمۆنیست لەو حیزبە جیابوونەتەوە و سەرەڕای ئەوەی ئەو جیابوونەوەیە بەپێویست نازانێت، بەڵام بە فەرمی دەناسێت. دەشڵێت، جیابوونەوەی ئەو کەسانە کاریگەری لەسەر چالاکییەکانی کۆمەڵە و حیزبی کۆمۆنیست نابێت.  کۆمەڵە ساڵی ١٩٦٩ لەنێوخۆی رۆژهەڵاتی کوردستان دامەزراوە. لە ١٩٨٣ حیزبی کۆمۆنیستی ئێرانی دروستکرد و کۆمەڵە کرایە رێکخراوی کوردستانی ئەو حیزبە. هەردوو حیزبەکە پێکەوەن و ئەندام و لایەنگرانیان لێک جیانین و ژمارەیەک لە ئەندامانی رێبەریشیان هاوبەشن.   ئیبراهیم عەلیزادە، سکرتێری یەکەمی کۆمەڵە، رێبەری رەوتێکیان دەکات و سەلاح مازوجی، سکرتێری دەستەی کارگێڕی حیزبی کۆمۆنیستی ئێران رێبەری رەوتەکەی دیکە دەکات.  چەند ساڵە ئەو دوو لایەنە کێشە و ناکۆکییان پێکەوە هەیە. تەواوی ئەندامانی هەڵبژێردراوی کۆنگرەی ١٨ یەمی کۆمەڵە کە لە رۆژانی رابردوودا بەڕێوەچوو لەگەڵ ئیبراهیم عەلیزادە دان. سەلاح مازوجی، سکرتێری دەستەی کارگێڕی حیزبی کۆمۆنیستی ئێرانیش ٧٥ % ی رێبەریی ئەو حیزبەی لەگەڵدایە. هەر دوو لایەن دەڵێن، زۆرینەن و زۆربەی ئەندام و لایەنگرانی حیزبی کۆمۆنیست و کۆمەڵەیان لەگەڵدایە.  بەپێی زانیارییەکانی تۆڕی میدیایی رووداو کە لە بەرپرسانی هەردوو لایەنەکە وەریگرتووە، ئەندامانی دوو رەوتەکە هەروا پێکەوە لە بارەگای سەرکردایەتیی کۆمەڵە - رێکخراوی کوردستانی حیزبی کۆمۆنیستی ئێراندان و لێک جیا نەبوونەتەوە. هەر لایەنێک داوایکردووە، لایەنەکەی دیکە بارەگاکە جێبهێڵێت. بڕیاریانداوە بە دانوستاندن کێشەکە پێکەوە چارەسەر بکەن و بۆ ئەو مەبەستە ژمارەیەک ئەندامی سەرکردایەتی و کادیری دێرینی حیزبەکە لە ئەوروپاوە گەڕاونەتەوە کوردستان.