ئەمڕۆ دووشەممە ١٧ - ٠١ - ٢٠٢٢ مەسرور بارزانی، سەرۆکوەزیرانی هەرێمی کوردستان پێشوازی لە گاربريێليوس لاندسبێرگيس، وه‌زيرى ده‌ره‌وه‌ى ليتوانيا کرد.  لە کۆبوونەوەکەدا مەسرور بارزانی ئامادەیی هەرێمی کوردستانی بۆ هاوئاهەنگیی پێویست لەگەڵ وڵاتانی یەکێتیی ئەوروپا بۆ چارەسەرکردنی کێشەی کۆچبەران دووپاتکردووەتەوە و جەختی لە گرنگیی رێگریکردن لە کۆچکردنی نایاسایی و بازرگانیکردن بە مرۆڤ کردووەتەوە کە "حکومەتی هەرێمی کوردستان لەم ڕووەوە رێکاری تووند و پێویستی گرتووەتەبەر".  بەپێی راگەیێندراوی سەرۆکایەتیی حکومەتی هەرێمی کوردستان، وەزیری دەرەوەی لیتوانیا سوپاسی هاوئاهەنگی و هاریکاریی حکومەتی هەرێمی کوردستانی لەگەڵ وڵاتانی یەکێتیی ئەوروپا کردووە بۆ چارەسەرکردنی پرسی کۆچبەران و ئاسانکاریکردن بۆ گەڕانەوەی ئارەزوومەندانەی ژمارەیەکی زۆری کۆچبەران لەسەر سنوورەکانی بێلاڕووس و وڵاتانی یەکێتیی ئەوروپا.  لە بەشێکی دیکەی کۆبوونەوەکەدا گفتوگۆ لەبارەی پرۆسەی سیاسیی عێراق و پەرەپێدانی پەیوەندیی دوولایەنە و کێشەی کۆچبەران لە ئەوروپا کراوە.  هەر بەپێی راگەیێندراوەکە، وەزیری دەرەوەی لیتوانیا ئامادەیی وڵاتەکەی دەربڕیوە بۆ برەودان بە پەیوەندییەکان لەگەڵ حکومەتی هەرێمی کوردستان لەو بوارانەی جێی بایەخی هاوبەشن، بەتایبەتی لە بواری خوێندن و پەروەردە.