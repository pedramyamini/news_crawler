ئەمڕۆ شەممە ٠٨ - ٠١ - ٢٠٢٢ حەجی یوسف، سەرۆکی لیژنەی بەدواداچوون و چاودێری لە قایمقامی دهۆک بە تۆڕی میدیایی رووداوی راگەیاند، "دوای ژەهراویبوونی ژمارەیەک خوێندکار لە زانکۆی دهۆک، لیژنەیەکمان دروستکردووە و بڕیارە ئەمڕۆ کاژێر ١١: ٠٠ سەردانی کافتریای زانکۆکە بکەن".  بەپێی ئەو زانیارییانەی کە رووداو لە خوێندکارێک دەستی کەوتووە و نەیویست ناوی ئاشکرا بکرێت، رۆژی پێنجشەممە ئەوان لە کافتریاکە لەفەیان خواردووە، دوای ماوەیەکی کەم تەندروستییان تێکچووە و چوونەتە نەخۆشخانە، لەوێ چارەسەریان وەرگرتووە و گەڕاونەتەوە.  حەمزە رەزیکی، گوتەبێژی بەڕێوەبەرایەتیی گشتیی تەندروستیی دهۆک بە تۆڕی میدیایی رووداوی راگەیاند، نزیکەی ٨٠ خوێندکار ژەهراویبوون کە کوڕ و کچیشیان تێدایە، بەشێکیان سەردانی بنکەکانی تەندروستییان کردووە و بەشێکیشیان رەوانەی فریاکەوتنی لە نەخۆشخانەی ئازادی لە دهۆک کراون.  لەبارەی رەوشی تەندروستییانەوە، حەمزە رەزیکی گوتی، رەوشی تەندروستیی خوێندکارەکان باشە و زۆربەیان دوای وەرگرتنی چارەسەر رەوانەی ماڵەوە کراونەتەوە.  شەوی رابردوو سەرۆکایەتیی زانکۆی دهۆک راگەیێندراوێکی لەو بارەوە بڵاوکردەوە کە تێیدا هاتبوو، دوای نەخۆشکەوتنی ژمارەیەک خوێندکار لە کۆلێژێکی زانکۆی دهۆک بەهۆی خواردن لە کافتریای ئەو کۆلێژە، سەرۆکایەتیی زانکۆکە لە رێگەی بەڕێوەبەرایەتیی تەندروستی و سەلامەتیی زانکۆ لیژنەیەکیان پێکهێناوە و بەدواداچوون دەکەن.