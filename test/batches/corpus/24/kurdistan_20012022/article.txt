هادی سەلیمی، پەیامنێری رووداو لە هەولێر رایگەیاند: بڕیارە بەیانی ئەمڕۆ پێنجشەممە ٢٠ - ٠١ - ٢٠٢٢، تەرمی شێخ شامۆ شێخ نەعمۆ، سەرۆکی بنکەی رۆشنبیریی لالش  لە تورکیاوە بگەڕێنرێتەوە بۆ هەرێمی کوردستان.  بڕیار بوو دوێنێ چوارشەممە تەرمی شێخ شامۆبگەڕێندرێتەوە کوردستان، بەڵام بەھۆی نالەباریی کەشوھەوا لە تورکیا گەشتەکە دواخرا بۆ ئەمڕۆ پێنجشەممە. گەشتەکانیش لە فڕۆکەخانەی نێودەوڵەتیی هەولێر لەبارن و هیچ ئاستەنگییەک نییە. ئەگەر کەشوهەوای تورکیا لەبار بێت و هیچ ئاستەنگێک نەیەتە پێشەوە و گۆڕانکاری بەسەر کەشوهەوادا نەیەت، ئەوا بڕیارە کاژێر ٠٩: ٠٠ی  بەیانی ئەمڕۆ تەرمەکەی بگاتەوە هەرێمی کوردستان.   ئێوارەی رۆژی سێشەممە ١٨ - ٠١ - ٢٠٢٢ شێخ شامۆ شێخ نەعمۆ، سەرۆکی بنکەی رۆشنبیریی لالش دوای ٢٠ رۆژ تووشبوون بە پەتای کۆرۆنا لە ئەنقەرە، پایتەختی تورکیا گیانی لەدەستدا.  شێخ شامۆ شێخ نەعمۆ لە ساڵی ١٩٦٦ لە کۆمەڵگەی خانکێ سەر بە قەزای سێمێل لەدایکبووە. یەکێکە لە دامەزرێنەرانی بنکەی رۆشنبیریی لالش بووە. شێخ شامۆ، ئەندامی خولی رابردووی پەرلەمانی کوردستان بوو، لە کابینەی نوێی حکومەتی هەرێمی کوردستان بووە راوێژکاری سەرۆکی حکومەت بۆ کاروباری ئێزدییان.