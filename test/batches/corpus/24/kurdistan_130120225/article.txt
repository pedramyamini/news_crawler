رۆژی پێنجشەممە ١٣ - ١ - ٢٠٢٢ ئومێد خۆشناو، پارێزگاری هەولێر رایگەیاند "تکایه له پێناو سه‌لامه‌تی خۆتان و گه‌یشتنی تیمه‌کانمان بۆ شوێنی پێویست، ئه‌وه‌ی کاری زۆر گرنگی نه‌بێت، هاتووچۆتان سنووردار بکه‌ن. "  پارێزگاری هەولێر دەڵێت، به‌شێک له شه‌قامه گشتییه‌کان هاتووچۆ تێیدا وه‌ستاوه، به‌پێی پشبینیه‌کان بارینی بارانی به لێزمه به‌رده‌وام ده‌بێت.  ئومێد خۆشناو داوا لە هاونیشتمانییان دەکات "بۆ هه‌ر بابه‌تێکی پێویست، په‌یوه‌ندی به شاره‌وانی و به‌رگریی شارستانی و پۆلیس و نزیکترین فه‌رمانگه‌ی خزمه‌تگوزاری بکه‌ن، ته‌واوی تیمه‌کان له ئاماده‌باشی و خزمه‌تدان. "  بەرەبەیانی رۆژی پێنجشەممە بەهۆی بارانبارینەوە ئاستی ئاو لە چەند گەڕەکێکی هەولێر بەرزبووەوە و لە چەند شەقام و گەڕەکێکی شارەکەش لافاو دروستبوو، زیان بە چەندین ئۆتۆمبێل گەیشتووە و ئاو چووەتە نێو دەیان ماڵ و دووکانەوە.   بەڕێوەبەرایەتیی هاتووچۆی هەولێر بەهۆی ئەو لافاوەی لە چەند شەقامێک دروستبووە "سەرجەم شوفێران و هاووڵاتییان ئاگاداردەکەینەوە کە لە هەندێک لە شەقامەکانی شار و دەوروبەری لافاو دروستبووە، بۆیە تکایە هەوڵبدەن لەو شوێنانەی ئاو زۆر کۆبووەتەوە خۆتان بپارێزن و رێگەی بەدیل بدۆزنەوە. "  سەرکەوت کاڕەش، گوتەبێژی بەرگریی شارستانی هەولێر بە تۆڕی میدیایی رووداوی راگەیاند "ئەوەی تاوەکو ئێستا هەیە بە داخەوە، لە ترافیک لایتی ئەنجوومەنی وەزیران ٦ ئۆتۆمبێل ژێر ئاو کەوتوون، ئۆتۆمبێلی حکومیشی تێدایە، لە هەندێک گەڕەک ئاو چووەتە ناو ماڵانیش بە تایبەت لە گەڕەکەکانی سێتاقان، گڵکەند، هەولێری نوێ، سێبەردان، ناحیەی بەحرکە. "  گوتەبێژی بەرگریی شارستانی هەولێر دەشڵێت "هەموو تیمەکانمان لە ئەرکدان بۆ بەهاناوەچوونی هاووڵاتیان. سوپاس بۆ خوا ئەوەی جێگەی دڵخۆشی ئێمەیە زیانی گیانی نییە، ئەوەی هەیە تەنیا زیانی ماددییە. "  لەبارەی هۆکاری بەرزبوونەوەی ئاستی ئاو لە چەند شوێنێکی شاری هەولێر گوتی: "بارانەکە بە لێزمە بووە، بەشێکی ئەو گەڕەکانەی کە تووشی ئەو گرفتە بوونە، زیاتر ئەو گەڕەکانەن کە ساڵانە کێشەی بەرزبوونەوەی ئاستی ئاویان هەبووە، بە تایبەت ئەو گەڕەک و شەقامانەی کە نزمن، بەشێکی هۆکارەکەش لە هەندێک شوێن بۆ گیرانی ئاوەڕۆیەکان دەگەڕێتەوە. بە تایبەت لە گەڕەکە مللییەکان و بازاڕەکان".   بەڕێوەبەرایەتیی گشتیی کەشناسی و بوومەلەرزەزانی هەرێمی کوردستان بڕی بارانبارینی لە وێستگە جیاجیاکانی هەرێمی کوردستان لە ٢٤ کاژێری رابردوودا بڵاوکردووەتەوە و دەڵێت، لە هەولێر ١٩.٣ ملیم باران باریوە.