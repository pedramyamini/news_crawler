یەکێک لەو ١٠ ماڵەی گوندەکە کە بەهۆی بوومەلەرزەکانەوە زیانیان بەرکەوتووە، ماڵی حاجی نوعمانە. ئەو دەڵێت، "بوومەلەرزەکە دەنگێکی بەرز و ترسناکی هەبوو خانووەکەمانی تەواو لەراندەوە".  نوعمان سەلمان، دانیشتووی گوندی موتلیجەیە و بە رووداوی گوت، "یەکەم بوومەلەرزەیان هەستم کرد زەوییەکە لە ژێرمدا دەلەرێتەوە، بە منداڵەکانم گوت ئەوە بوومەلەرزە بوو، ئەوان گوتیان هەستمان پێنەکردووە، بەڵام دووەمیان زۆر بەهێز بوو، هەموومان رامان کردە دەرەوەی ماڵ، کە هاتینەوە بینیمان هەموو ژوورەکانی خانووەکە درزی بردووە".  شەمێران نوعمان، منداڵێکی دانیشتووی گوندی موتلیجە و تەمەنی ٧ ساڵە، دەڵێت، "کە بوومەلەرزەکە روویدا، زۆر ترسام و دەرگا و پەنجەرەی ماڵەکە دەلەرینەوە، منیش دەمویست رابکەمە دەرەوە، بەڵام خوشک و براکانم ئەوەندە خێرا رایانکرد دەرگاکە شوێنی منی نەمابوو پێیدا بچمە دەرەوە".  لە زۆرینەی گوندەکانی سنووری چەمچەماڵ، هەست بە بوومەلەرزە کراوە، لە ناحیەی تەکیەش زیانی کەمتر و هاوشێوە هەبووە. بەرگریی شارستانیی چەمچەماڵ دەڵێت، بوومەلەرزەکە راستە پلەکەی زۆر بووە، بەڵام کاتەکەی کەم بووە، بۆیە زیانی گیانی و زیانی زۆری ماددیش نەبووە.  عەمید لوقمان حەسەن، بەڕێوەبەری بەرگریی شارستانیی چەمچەماڵ بە رووداوی راگەیاند، "ئێمە لە هەر ١٢ ناحیەکەی سنووری قەزای چەمچەماڵ تیممان هەیە، سوپاس بۆ خودا بوومەلەرزەکە زیانی نەبووە و هیچ تیمێکمان پەیوەندیی پێوەنەکراوە تاوەکو بچن بەهانای خەڵکەوە و زیانەکان تەنها زیانی ماددیی کەم بوون".  ژمارەی بوومەلەرزەکان شەش دانە بوون، کاژێر ٠٩: ١٥ خولەک تاوەکو کاژێر ١١: ١١ خولەک تۆمارکراون، لەنێوان ٣.٣ بۆ ٤.٣ پلەی رێختەر بوون.  محەممەد حەمید، لێپرسراوی کەشناسیی چەمچەماڵ باسی لەوە کرد، "بەهێزترین بوومەلەرزەیان لە کاژێر ٠٩: ٢٩ خولەکدا بووە کە پلەکەی ٤.٣ پلەی رێختەر بووە، روودانی بوومەلەرزە دۆخێکی ئاساییە، چونکە کوردستان کەوتووەتە نێوان پلێتی زەمینی فارسی و عەرەبییەوە و هێڵی بوومەلەرزەش هەر بەم ناوە تێپەڕدەبێت و ئەم جۆرە بوومەلەرزانەش لەم سنوورانە دووبارە دەبنەوە".  لە دەیان ساڵی رابردوودا هەرێمی کوردستان، بوومەلەرزەی هاوشێوەی ئەوەی دەربەندیخانی بەخۆیەوە نەبینیوە کە لە ساڵی ٢٠١٧ روویدا و تاوەکو ئێستاش بەشێک لە شوێنەواری زیانەکانی چاک نەکراونەتەوە.