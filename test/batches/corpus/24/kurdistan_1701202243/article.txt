ئەمڕۆ دووشەممە ١١ کەس، کە شەش ئۆتۆمبێلیان پێبووە، لە کوێستانەکانی هێرۆ لە دەڤەری پشدەر رێگەی گەڕانەوەیان لێگیرابوو. کەمێک لەمەوبەر لە نێو بەفرەکە رزگارکران.  موحسین حوسێن، بەڕێوەبەری ناحیەی هێرۆ، بە تۆڕی میدیایی رووداوی راگەیاند، لە ناوچەکەیان نزیکەی ٧٠ سانتیمەتر بەفر باریوە، ئەو کەسانەش لە چیاکە رێگەی گەڕانەوەیان لێگیرابوو، بۆ وێنەگرتن و گەشت چوون.  موحسین حوسێن گوتی: "دوای ئەوەی هەواڵمان پێگەیشت کە ١١ کەس لە نێو بەفردا گیریان خواردووە، تیمەکانمان لە ناحیە بە هاوکاری بەڕێوەبەرایەتیی رێگەوبانی راپەڕین، چووینە ئەو شوێنەی کە ١١ کەسەکەی لێبوو، توانیمان رێگەکەیان بۆ بکەینەوە و رزگاریان بکەین". گوتیشی: "هەر ١١ کەسەکە سەلامەتن و گەڕاونەتەوە نێو کەسوکاریان".  بەڕێوەبەری ناحیەی هێرۆ داوای لە هاونیشتمانیان کرد، کە سەردانی ناوچە شاخاوییەکان نەکەن و هاوکاری تیمەکانی ئەوانیش بکەن لە پێناو سەلامەتیی خۆیان.  لە رۆژی یەکشەممەوە شەپۆلێکی بەفربارین هەرێمی کوردستانی گرتووەتەوە و لە هەندێک ناوچە تاوەکو ئێستاش بەردەوامە. لە هەندێک شوێن زیاتر لە مەترێک بەفر کەوتووە.