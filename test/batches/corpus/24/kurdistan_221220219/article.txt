رۆژی چوارشەممە ٢٢ ـی کانوونی یەکەمی ٢٠٢١ لە سەلاحەدین سەرۆک مەسعود بارزانی پێشوازیی لە شاندێکی باڵای چوارچێوەی ھاوئاهەنگیی بە سەرۆکایەتیی نووری مالیکی کرد.  لە کۆبوونەوەکەدا دەرئەنجامەکانی ھەڵبژاردنی ئۆکتۆبەری رابردووی ئەنجوومەنی نوێنەرانی عێراق و دوا پێشھاتەکانی ناو پرۆسەی سیاسی عێراق تاوتوێ کران.  هەروەها تیشک خراوەتەسەر پێویستیی پێداچوونەوە بە حوکمڕانیی عێراق و، سوود وەرگرتن لە ئەزموونەکانی رابردوو و رەچاوکردنی پرەنسیپەکانی شەراکەت و سازان و ھاوسەنگیی لە پرۆسەی حوکمڕانیدا.  لە بەشێکی دیکەی کۆبوونەوەکەدا بیروڕا لە بارەی تەحەدیاتی بەردەم داهاتووی عێراق، بابەتی خزمەتگوزاری و ھەڕەشەی تیرۆر، کێشەی ژینگە و کەمئاوی و داواکاریی ھاووڵاتییان ئاڵوگۆڕ کران و جەخت لەسەر بەردەوامبوونی ھەوڵەکان بۆ لەیەکتر نزیککردنەوەی بۆچوونی لایەنەکان و ئیستحقاقی پێکھاتەکان کرایەوە لە پێناو دۆزینەوەی چارەسەری گونجاو بۆ قۆناخی داھاتوو و تێپەڕاندنی تەحەدیاتی بەردەم پێکھێنانی حکومەتی نوێی عێراق.  هاتنی شاندی چوارچێوەی هاوئاهەنگی لەکاتێکدایە لە چەند رۆژی رابردوودا شاندەکانی پارتی و یەکێتی بەجیا چوونە بەغدا و لەگەڵ لایەنە عێراقییەکان کۆبوونەتەوە، هەروەها دوای کۆبوونەوەکەی رۆژی یەکشەممەیان لە سلێمانی، پارتی و یەکێتی لە راگەیێندراوێکدا باسیان لەوەکرد بەرنامەیەکی هاوبەشییان لەبارەی گفتوگانی پێکهێنانی کابینەی نوێی حکومەتی عێراقەوە دەبێت.  چوارچێوەی هاوئاهەنگیی کە بەرەیەکی شیعە ناڕازییەکانە بە ئەنجامەکانی هەڵبژاردن، نزیکەی ٦٠ کورسییان بەدەستهێناوە، لە کاتێکدا لە هەڵبژاردنی ٢٠١٨ دا نزیکەی ١٣٥ کورسییان لە ئەنجوومەنی نوێنەرانی عێراق هەبوو.