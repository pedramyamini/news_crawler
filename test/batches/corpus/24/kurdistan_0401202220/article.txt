بەپێی زانیارییەکانی تۆڕی میدیایی رووداو کە لە چەند سەرچاوەیەک لە پەرلەمانی کوردستان، وەزارەتی شارەوانی و گەشتوگوزار و بەڕێوەبەرایەتیی ئاو و ئاوەڕۆی هەولێر دەستی کەوتوون: "سێ کەس لە بەڕێوەبەرایەتیی ئاوی هەولێر کە لە بەشی داهات و گەنجینەی بەڕێوەبەرایەتییەکەن، چەند ساڵێکە بەشێک لە داهاتی کۆکراوەی ئاو کە لە هاوبەشانی ئاوی هەولێر لە ماڵان و شوێنی بازرگانی وەردەگرن نایگەڕێننەوە گەنجینەی حکومەت".  ئەو سەرچاوانە باسی ئەوەشیان کرد، "دوای ئەوەی ژمارەیەک لە هاوبەشانی ئاو پسووڵەی وەرگرتنی پارەی ئاویان بۆ دەچێتەوە، سکاڵا دەکەن و سەردانی بەڕێوەبەرایەتیی ئاوی هەولێر دەکەن، بەو شێوەیە دۆسییەکە ئاشکرا دەبێت".  عەلی حەمە ساڵح، ئەندامی پەرلەمانی کوردستان، ئەمڕۆ سێشەممە ٤ - ١ - ٢٠٢١ لە لێدوانێکدا بە تۆڕی میدیایی رووداوی گوت: " ئەمڕۆ لە داواکاری گشتی سکاڵام لەسەر تۆمەتبارەکان و ئەو کەسانەی بەرپرسن لەم کەیسە تۆمارکردووە".  بەپێی سەرچاوەیەکی ئاگاداری کەیسەکە، ئەو رووداوە چەند ساڵێک پێش ئێستا روویداوە و بەردەوام ئەو تۆمەتبارانە بۆ چەند ساڵێک ئەو کارەیان کردووە و بەشێک لە داهاتی ئاویان بردووە کە زیاتر لە ملیارێک دینار بووە؛ دوای ئەوەی ئاشکرا دەبن، بەشێک لە پارەکە دەگەڕێننەوە، بەڵام بەشی زۆری پارەکەیان لا ماوە.