رێبوار حەمەخان، پێشمەرگە دەڵێت، "کارەبا کەى هى ئەوەیە تاوەکو لە ئەحواڵى بپرسیت، بۆ کارەبا لەدواى ئەم جۆزە زیرەکانەوە کوا ماوە؟ " شنە سابیر، فەرمانبەر گوتی، "دەبێت یان بۆیلەر بکەیتەوە یان سپلێتێک، هێشتا مۆلیدە لە کارەباى رەئیسى باشترە". حەمەئەمین حەمەڕەحیم کە کاسبکارە ئاماژە بەوە دەکات، "جاران کە ئەم پێوەرە نەبوو لە ١٥ کاژێر کەمتر کارەبامان نەبوو، ئێستا وایلێهاتووە کەس نازانێت چەند کاژێرە".  پێوەرەکە بە جۆرێکە کە هەر ماڵێک بۆى هەیە تەنیا ٤٠ ئەمپێر کارەبا بەکاربهێنێت، لەوە زیاتریش بێت جۆزەکەى هەڵدەستێتەوە، ئەمە گرفتێکە کە بەشێک لە خەڵک گلەیى ئەوە دەکەن تیمەکانى چاککردنەوەى کارەبا درەنگتر لە خواستى ئەوان دەگەنە لایان بۆ هەڵدانەوەى ئەو جۆزانەى زیاتر لە دووجار بەسەریەکەوە هەستاونەتەوە.  کاوە عەبدوڵڵا، ئەندازیارى پێوەرى زیرەک دەڵێت، "بابەتى زیادبوونى کارەبا پەیوەست نییە تەنیا بە دانانى جۆزەکانەوە، بەڵکو خواستى زۆر و کەمبوونەوەى بەرهەمهێنان دوو هۆکارى سەرەکین. لە سنوورى سلێمانى و هەڵەبجە، تەنیا دوو قەزا ماون، لە دهۆک و هەولێریش نیوە زیاترى ماڵان بۆیان دانراوە".  سیروان محەممەد، گوتەبێژى کارەباى سلێمانى رایدەگەیێنێت، "تاوەکو ئێستا سیستمەکە بە تەواوى نەکەوتووەتە کار، بۆئەوەى کاریگەرى و زیادبوون دەربکەوێت، بەڵام ئومێدمان وایە ساڵى نوێ بەم سیستمە کارەبا زیاد بکرێت".  هەرێمى کوردستان بۆ وەرزى ئێستا پێویستى بە شەش هەزار و ٥٠٠ مێگاوات کارەبایە، بەڵام تواناى بەرهەمهێنانى تەنیا سێ هەزار و ٦٠٠ مێگاواتى هەیە، کاژێرەکانى پێدانى کارەباى نیشتمانییش لەنێوان ١٠ تاوەکو ١٢ دایە.