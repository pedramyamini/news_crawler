بەفر و بارانی زۆری ئەمساڵ ئەو کانی و کارێزانەی هەڵەبجەی بووژاندووەتەوە کە پێشتر بەهۆی کەمیی باران وشک ببوون، بۆیە گەشتیارەکان خۆشحاڵن بە بینینی دیمەنی بەفری ناوچەکە و ئاوی ساردی رووبار، کانی و تاڤگەکان.  ئەمیر حەسەن، بەرپرسی گرووپی گەشتیاری دەڵێت، "بە خودا ئەم کەشەی ئەمساڵ زۆر خۆشە، زۆربوونی باران و بەفر ژمارەی گەشتیارەکانی لە کوردستان زیاتر کردووە؛ کەشەکە خۆشە، نە ساردە و نە گەرمە، زۆر سرووشتییە".  دیارترین سەیرانگەکانی پارێزگای هەڵەبجە بریتین لە زەڵم، بیارە و ئاوێسەر، بەڵام لەپاڵ ئەو سەیرانگانەدا، دەیان شوێنی گەشتیاری و هاوینەهەواری دیکە لە سنووری پارێزگای هەڵەبجە هەن، کە ساڵانە سەرنجی دەیان هەزار گەشتیار رادەکێشن.  رەنا ئیبراهیم، گەشتیار دەڵێت، "بەهۆی ئەوەی ئەمساڵ بەفر و بارانی زۆر باری، ئەوە گەشتیاری لە ناوچەکە زیاتر کردووە، بۆیە دەبینین خەڵک لە هەموو ناوچەکانی عێراقەوە، لە هەموو پارێزگاکانی ناوەڕاست و باشووری عێراق دێن بۆ ئێرە، بۆئەوەی بەفر و تاڤگەکان ببینن".  کۆمپانیا گەشتیارییەکان هۆکاری هاتنی گەشتیاران بۆ ناوچەکانی هەرێمی کوردستان لەم وەرزەدا بۆ کەشی بەهارانەی ئەو ناوچانە دەگەڕێننەوە.  فەزڵ مەحموود، بەڕێوەبەری کۆمپانیایەکی گەشتیاری باس لەوە دەکات، "ئەمساڵ خەڵکی زۆر دێن بۆ هەرێمی کوردستان، چونکە سەرەتا بەفر و باران زۆر بوو، ئێستاش ئێمە لە مانگی شوباتداین کەچی دەڵێی بەهارە، واتە لەڕاستیدا کەشوهەوای بەهاری هەیە".  دەستەی گشتیی گەشتوگوزاری هەرێمی کوردستان لە کۆتایی ساڵی رابردوودا رایگەیاند، لە ساڵی ٢٠٢١ دا زیاتر لە چوار ملیۆن و ٩٣ هەزار گەشتیار هاتوونەتە هەرێمی کوردستان؛ لەو ژمارەیەش زیاتر لە یەک ملیۆن ٣٧٥ هەزار گەشتیار سەردانی شوێنە گەشتیارییەکانی پارێزگاکانی سلێمانی و هەڵەبجەیان کردووە.