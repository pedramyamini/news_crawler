زەینەب ئیسماعیل، زیانلیکەوتووی لافاوەکەی رۆژی پێنجشەممە ١٣ی کانوونی دووەمی ٢٠٢٢ لە هەولێر ئاماژەی بەوە کرد، "ئەوە دووەمجارە ئێمە ئاوامان بەسەر دێت و هیچ کەسیش هیچ ئاوڕێکی لێنەداوینەتەوە. ئەوەتا دەبینن کە چیمان بەسەر هاتووە".  رۆژی پێنجشەممە دوای یەک کاژێر بارانی بەلێزمە، نزیکەی ١٠ گەڕەکی هەولێر بەر لافاو کەوتن، لە گەڕەکی سێبیرانیش زیان بە زیاتر لە ١٢ ماڵ گەیشت.  رێبین نادر، زیانلێکەوتوو ئاماژەی بەوە کرد، "جاری پێشوو ئاو تاوەکو بەر دەرگای ماڵەکەمان هاتبوو، بەڵام ئەمجارە هەموو ژوورەکانی گرتووە و تاوەکو ناو مەتبەخیش هاتووە". حەمەد ئەحمەدیش زیانلێکەوتوویەکی دیکەیە و باس لەوە دەکات، "هەموو کێشەکەمان ئەو کەندەیە کە لێدراوە، چەندجارێکیش گوتوومانە کە ئەو زێرابە چاک بکرێت، بەڵام تاوەکو ئێستا چاکیان نەکردووە".  لافاوەکەی ٣٠ - ١٠ - ٢٠٢١ زیاتر لە شەش ملیار دینار و لافاوەکەی ١٧ - ١٢ - ٢٠٢٢ یش نزیکەی ٢١ ملیار دینار زیانی بە زیاتر لە ٢٠ گەڕەک و ناوچەی هەولێر گەیاندووە.  مەسعود کاڕەش، جێگری پارێزگاری هەولێر رایگەیاند، "ئاو جاری وا هەیە لە زێرابەکاندا کۆدەبێتەوە و جاری وایش هەیە بارانەکە ئێجگار زۆر و بەلێزمە دەبارێت و زێرابەکان تەحەمولی ئەو ئاوە زۆرە ناکەن".  ئۆمێد خۆشناو، پارێزگاری هەولێر ئاماژەی بەوە کرد، "هەموو تیمەکانمان ئامادەن و بەردەوام بەدواداچوون بۆ دۆخەکە دەکەن. لافاوی ئەمجارە وەکو لافاوەکانی پێشوو نەبوو، تەنیا کۆبوونەوەی ئاو و وەستانی ئاو لە شەقامەکاندا بوو".