ئەمڕۆ چوارشەممە ٢٩ - ١٢ - ٢٠٢١، دەستەی وەبەرهێنانی کوردستان ئاماری کار و چالاکییەکانی دەستەکەیانی بۆ ساڵی ٢٠٢١ و پلانیان بۆ ساڵی ٢٠٢٢ لە کۆنگرەیەکی رۆژنامەڤانی خستەڕوو.  بە گوتەی سەرۆکی دەستەی وەبەرهێنانی کوردستان، "ساڵی ٢٠٢١، ساڵێکی پڕ لە وەبەرهێنان بووە لە کوردستان، بە دووەم ساڵ دێت لە رووی قەبارەی پارەی وەبەرهێندراو لە هەرێمی کوردستان لە دوای ساڵی ٢٠١٣، کە ئاماژەیەکی زۆرباشە سەرەڕای ئەو قەیرانانەی لە دونیادا هەبوونە بە تایبەتی بابەتی کۆرۆنا و ئەو قەیرانانەی کە پەیوەست بوونە بە دۆخی سیاسی لەگەڵ عێراق و ئەو کێشانەی لەسەر بودجە هەبووە، لەگەڵ ئەوەش ساڵی ٢٠٢١ لە رووی وەبەرهێنانەوە ساڵێکی باش بووە".  دکتۆر محەممەد شوکری، سەرۆکی دەستەی وەبەرهێنانی کوردستان ئاماژەی بەوەدا، ئەوان لە رێنوێنییەکانیان چەندین مەرجیان بەسەر وەبەرهێنەران سەپاندووە بۆ زیادکردنی دەستی کاری نێوخۆیی لە هەرێمی کوردستان "یەکێک لە مەرجە سەرەکییەکان بۆ مۆڵەتی وەبەرهێنان ئەوەیە پێویستە لە قۆناخی یەکەم ٧٥ % ی دەستی کار لە دانیشتووانی هەرێمی کوردستان بن".  محەممەد شوکری، ئاماژەی بەوەشدا کە ئەوان وەکو دەستەی وەبەرهێنان لە ساڵی ٢٠٢١، "مۆڵەت بە ٦٨ پرۆژە بە گوژمەی زیاتر لە ٨ ملیار و ٥٠٠ ملیۆن دۆلار دراوە. ٩٠٢ پڕۆژەش لە هەموو هەرێمی کوردستان بە گوژمەی زیاتر لە ٢٠ ملیار دۆلار پەسندکراون".  محەممەد شوکری ئاماژەی بەوەشدا، "لە ساڵی ٢٠٢١ رێبەری وەبەرهێنانمان بە هەرسێ زمانی کوردی، عەرەبی و ئینگلیزی ئامادەکردووە و بڵاوکردووەتەوە، کە سەرووی ١٥٠٠ دەرفەتی وەبەرهێنانی تێدا خراوەتەڕوو، هەر لە پرۆژەکانی ژێرخانی ئابووری، بە تایبەتی دروستکردنی بەنداو، رێڕەو و رێگەی ئاو بۆ پرۆژەکانی کشتوکاڵ و پرۆژەکانی پیشەسازی، هەروەها دروستکردنی ناوچەی پیشەسازی، لە ٢٠٢١ دەستمان بە دروستکردنی ناوچەی پیشەسازیی کانی دهۆک کرد، ناوچەی پیشەسازیی عەربەت دەستی بەکارکردووە و لە ٢٠٢٢ تەواو دەبێت، ناوچەی تیمار لە رێگەی وەبەرهێنان لە ساڵی ٢٠٢٢ دەدرێتە وەبەرهێنەران".  بۆ ئەو پڕۆژانەشی لە داهاتوودا بۆ ساڵی ٢٠٢٢ پلانیان بۆ دانراوە، سەرۆکی دەستەی وەبەرهێنانی کوردستان گوتی: "جگە لەو ناوچە پیشەسازییانە، لە پلاندا هەیە ٩ ناوچەی پیشەسازیی دیکەی گەورە لە هەرێمی کوردستان دروست بکرێن".  بە گوتەی محەممەد شوکری، ئەوان لە مانگی ١١ی ئەمساڵەوە هەوڵیانداوە بۆ ئەوەی لە سەرەتای ساڵی ٢٠٢٢ نەخشەی وەبەرهێنان لە هەرێمی کوردستان دروست بکرێت و دەڵێت، "لە قۆناخی یەکەم ٥٠ پڕۆژە لە هەموو هەرێمی کوردستان لە هەموو سێکتەرەکان دەستنیشانکراوە، بە تایبەت لە کشتوکاڵ، پیشەسازی و گەشتوگوزار".  محەممەد شوکری دەڵێت، "پشتیوان بە خودا لە ٠٢ - ٠٢ - ٢٠٢٢ کۆنفرانسی وەبەرهێنانی ژینگەیی لە هەرێمی کوردستان دەبەسترێت، رێبەری وەربەرهێنانی ژینگەیی لە هەرێمی کوردستان ئامادەیە، هەروەها لە ٠١ - ٠٣ - ٢٠٢٢ کۆنفرانسی وەبەرهێنانی کشتوکاڵی لە هەرێمی کوردستان دەبەسترێت، رێبەری وەربەرهێنانی کشتوکاڵی لە هەرێمی کوردستان بە هاوکاری لەگەڵ وەزارەتی کشتوکاڵ ئامادە دەکرێت".