رۆژی دووشەممە ١٧ - ١ - ٢٠٢٢، رێژەن بورهان، بەڕێوەبەری هاتووچۆی دەربەندیخان بە تۆڕی میدیایی رووداوی راگەیاند، بەهۆی بارینی بەفر و بەستنی رێگەکەوە، ئاستەنگ بۆ هاتووچۆی ئۆتۆمبێل درووستبووە و رێگەی نێوان سلێمانی دەربەندیخان داخراوە و بە "زەحمەت ئۆتۆمبێل دەتوانێت بە رێگاکەدا دەربازی بێت".  رێژەن بورهان دەڵێت، رێگەی دەربەندیخان - سلێمانی یەک سایدە، لە هەندێک شوێنی شاخاوییە، چەندین ئۆتۆمبێلی بارهەڵگر پەکیان کەوتووە و لە چەند شوێنێکەوە رێگاکە گیراوە؛ گوتیشی، "لە شەوی رابردووەوە تیمەکانیان هاوکاریی شۆفێران دەکەن و چەندین ئۆتۆمبێلی تایبەتیان لە پەککەوتن رزگار کردووە و بەردەوامیشن لە هاوکاریکردنی شۆفێران".  بەڕێوەبەری هاتووچۆی دەربەندیخان دەڵێت، لە تونێلی دەربەندیخانەوە تاوەکو ناحیەی وارماوا ئاستەنگ هەیە و چەندین ئۆتۆمبێلی بارهەڵگر و تایبەت پەکیان کەوتووە و لەسەر رێگەکە وەستاون، ئەوەش بووەتە هۆکاری ئەوەی هاتووچۆی دەربەندیخان لە هەردوو ئاراستەوە رێگەکە دابخات.  بە گوتەی رێژەن بورهان، تاوەکو ئێستا رووداوی نەخوازراو رووی نەداوە و بۆ روونەدانیشی داوای لە هاونیشتمانیان کرد، "ئەگەر زۆر ناچاری نەبێت رێگەکە بەکارنەهێنن، چونکە ناتوانن دەربچن؛ ئەوانەشی ناچارن بێن دەرفەتی دەرچوونیان نابێت و نەهاتنیان باشترە".  رێگەی قەزای دەربەندیخان - سلێمانی، تەواوی دەڤەری گەرمیان، ناوچە دابڕاوەکان و ناوچەکانی دیکەی عێراق بە پارێزگای سلێمانییەوە دەبەستێتەوە و یەکێک لە قەرەباڵخترین رێگەکانی دەرەوەی شارەکانی هەرێمی کوردستان.