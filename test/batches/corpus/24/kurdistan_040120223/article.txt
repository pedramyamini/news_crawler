ئەمڕۆ سێشەممە ٠٤ - ٠١ - ٢٠٢٢ سەرۆک مەسعود بارزانی لە سەلاحەدین پێشوازیی لە شاندێکی باڵای رەوتی سەدر بە سەرۆکایەتیی حەسەن ئەلعەزاری کرد.  بەپێی راگەیێندراوی بارەگای بارزانی، لە دیدارەکەدا تیشک خراوەتە سەر پڕۆسەی سیاسیی عێراق و دەرئەنجامەکانی هەڵبژاردن و هەنگاوەکان بۆ یەکەم دانیشتنی ئەنجوومەنی نوێنەرانی عێراق و پێکهێنانی حکومەتی نوێی عێراق.  بەمەبەستی تاوتوێکردنی پرسی پێکهێنانی حکومەتی عێراق، ئێوارەی دوێنێ شاندێکی رەوتی سەدر بە سەرۆکایەتیی حەسەن ئەلعزاری، سەرۆکی فراکسیۆنی سەدر و ئەندامێتیی د. نسار ئەلروبەیعی، نەبیل ئەلتەرفی، سادق سلێتییە گەیشتنە هەولێر. شاندەکە لە فڕۆکەخانەی نێودەوڵەتیی هەولێر لەلایەن هۆشیاری زێباری، ئەندامی مەکتەبی سیاسیی پارتی و ژمارەیەک بەرپرسی ئەو حیزبە پێشوازییان لێکرا.     ئەمڕۆ لە کۆبوونەوەیان لەگەڵ سەرۆک بارزانی جەخت لە بەردەوامی هەوڵەکان بۆ دەستپێکردنی قۆناخێکی نوێ لە پڕۆسەی سیاسی و تێپەڕاندنی ئاڵنگارییەکان و وەڵامدانەوەی ویست و ئیرادەی هاووڵاتییان و چارەسەرکردنی گرفتەکانی نێوان هەرێمی کوردستان و بەغدا کرایەوە. ئەویش لە چوارچێوەی راستەڕێکردنی پڕۆسەی سیاسی و رەچاوکردنی داخوازیی هەموو پێکهاتەکانی عێراق.  ئامانجی سەردانی شاندەکە تاوتوێکردنی پرسی پێکهێنانی حکومەتی عێراقە. بەپێی دەستووری عێراق، دوای پەسندکردنی ئەنجامی هەڵبژاردن، دەبێ لە ماوەی ١٥ رۆژدا، رێککەوتی یەکەم کۆبوونەوەی پەرلەمان لەلایەن سەرۆککۆمارەوە دیاریبکرێت.   بەپێی دەستووری عێراق، دەبێت لە یەکەم دانیشتنی خولی نوێی پەرلەمان، سەرۆکی پەرلەمان و جێگرەکانی هەڵبژێردرێن، بەڵام تاوەکو ئێستا لایەنەکان لەسەر سەرۆکی پەرلەمان رێکنەکەوتوون.  بەپێی ئەنجامەکانی هەڵبژاردنی ١٠ی ئۆکتۆبەری ٢٠٢١ی ئەنجوومەنی نوێنەرانی عێراق، رەوتی سەدر بە ٧٣ کورسییەوە بووەتە هێزی یەکەم لەسەر ئاستی عێراق و پارتی دیموکراتی کوردستانیش بە ٣١ کورسییەوە هێزی یەکەمی هەرێمی کوردستانە. هەروەها هاوپەیمانیی تەقەدوم بە سەرۆکایەتیی محەممەد حەلبووسی ٣٧ کورسی، دەوڵەتی یاسا ٣٣ کورسی، هاوپەیمانیی فەتح ١٧ کورسی، یەکێتی نیشتیمانی کوردستان ١٨ کورسی و هاوپەیمانیی عەزم ١٤ کورسییان بەدەستهێنا.