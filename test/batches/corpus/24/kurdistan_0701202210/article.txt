رۆژی پێنجشەممە ٠٦ - ٠١ - ٢٠٢٢، وەزیری تەندروستیی حکومەتی هەرێمی کوردستان تووشبوونی پێنج کەسی لە پارێزگای دهۆک بە گۆڕاوی ئۆمیکرۆن راگەیاند، بەڵام فەرهاد ئیسماعیل، پزیشکی تەندروستی و کۆمەڵ، پێیوایە ژمارەکە لەوە زیاترە، پێشبینی دەکات ژمارەکە لە دوو هەفتەی داهاتوودا روو لە زیادبوون بکات.   بڵاوبوونەوەی ئۆمیکرۆن لە هەرێمی کوردستان و رێکارەکان بۆ رێگریکردنی، تەوەری سەرەکیی دیبەیتێکی تەلەڤزیۆنی رووداو بوو کە فوئاد رەحیم پێشکێشی کرد، تێیدا پسپۆڕانی تەندروستی و لایەنە پەیوەندیدارەکان بەشداربوون.  د. فەرهاد ئیسماعیل پزیشکی تەندروستی و کۆمەڵ، لە ستۆدیۆکانی دهۆکەوە میوانی بەرنامەکە بوو و گوتی، "رۆژانە حاڵەتی گومانلێکراومان بۆ دێت، چەند سامپڵێکمان ناردبووە تاقیگەکانی هەولێر و بەغدا، بەڵام تاوەکو ئێستا تەنیا پێنج کەسی تووشبووی ئۆمیکرۆن پشتڕاستکراونەتەوە، چاوەڕێدەکەین لە دوو هەفتەی داهاتوودا رێژەکە بەرزتر ببێتەوە، چونکە ڤایرۆسی ئۆمیکرۆن خێراتر لەوانی دیکە بڵاو دەبێتەوە. "   تاوەکو ئێستا جگە لە شاری هەولێر پشکنینی تاقیگەیی بۆ زانینی تووشبوون بە ئۆمیکرۆن لە شارەکانی دیکەی هەرێمی کوردستان بەردەست نییە، تەندروستیی پارێزگاکانی دیکە ئاگادارکراونەتەوە کە نموونەی پشکنینەکانیان بۆ تاقیگەکانی هەولێر و بەغدا بنێرن.  د. سیروان محەممەد، بەڕێوەبەری تەندروستیی گەرمیان ئاماژەی بەوە کرد، "تووشبوون بە کۆرۆنا لە گەرمیان لە نزمترین ئاستدایە، تاوەکو ئێستا ئێمە هیچ کەیسێکمان نییە کە لە تاقیگە پشتڕاستکرابێتەوە، بە نووسراو ئاگادار کراوینەتەوە کە هەر گومانلێکراوێک هەبێت بۆ تاقیگەی هەولێر و بەغدای بنێرین. "     د. زانا حەمید، پسپۆری ڤایرۆلۆجی باس لە مەترسییەکانی ڤایرۆسی گۆڕاوی ئۆمیکرۆن دەکات و ئاماژە بۆ ئەوە دەکات، ئەو جۆرە گۆڕاوە هەوڵدەدات خۆی لە سیستەمی بەرگریی لەش دەرباز بکات بۆ ئەوەی کاریگەری بخاتە سەر تەندروستیی تووشبوو، ئەوەش هۆکاری سەرەکییە بۆ خێرا بڵاوبوونەوەی ئەو جۆرەی کۆرۆنا.     د. زانا حەمید، ئەوەی خستەڕوو، "هۆکاری زوو بڵاوبوونەوەی ئەو جۆرە نەخۆشییە بێگومان دەوەستێتەوە سەر ئەو بازدانە تایبەتانەی کە لە جینی دڕکەپڕۆتینی گۆڕاوەکەدا هەیە، ئەو گۆڕانکارییە وایلێدەکات نەوەک لە مرۆڤێکەوە بۆ مرۆڤێکی دیکە بەڵکو لەنێو یەک مرۆڤیشدا کاتێک کەسەکە چەند ڤایرۆسێک وەردەگرێت لەیەک کاتدا لە کەسێکی تووشبوو، زۆر بەخێرایی تەشەنە دەکات، کاتێک ڤایرۆس دەچێتە نێو خانەکانی لەشی مرۆڤەوە، بە ملیۆنان ڤایرۆس لە هەمان خانەوە دێنە دەرەوە کە دووبارە خانەکانی دیکە تووش دەکات. "   پزیشکەکان ئاماژە بۆ ئەوە دەکەن، ئەوە سەرەتای شەپۆڵێکی نوێی تەشەنەکردنی ڤایرۆسی گۆڕاوی ئۆمیکرۆن دەبێت لە هەرێمی کوردستان و پێداگری لە وەرگرتنی ڤاکسین و تووندکردنی زیاتری رێکارە تەندروستییەکان دەکەن.