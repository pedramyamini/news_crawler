سلێمانی دابەشکراوە بەسەر حەوت زۆندا، هەر زۆنێک کۆمپانیایەک پارەی خۆڵ و خاشاک کۆدەکاتەوە، بەپێی بڕیارەکەی وەزارەتی شارەوانی، ئەو کۆمپانیایانە ١٠ % پارەی کۆکراوەکە هەڵدەگرن بۆ خۆیان و % ٩٠ ـیشی دەدەنە شارەوانی و پارێزگاکان و ئەوانیش دەیگەڕێننەوە بۆ وەزارەتی دارایی.   هانا دڵشاد، بەڕێوەبەری فرۆشگایە لە سلێمانی، گوتی، "ئەو کەرەستانەی ئێمە هەمانە هەمووی بڕاندی ئەوروپین و لێرە دروست ناکرێن، تەنها لێرە دەفرۆشرین بۆیە خۆڵ و خاشاک و پاشماوەی نییە، هەروەها ئێمە فرۆشگایەک و کۆگایەکمان هەیە کە کاری تێدا دەکەین کۆگاکەمان هەمیشە داخراوە بەڵام بۆ هەر یەکێکیان ٢٠ هەزار دینار دیاریکراوە. "  لە بازاڕی سلێمانی باسوخواسی هاتنەوەی بڕە پارەیەکی زۆرە بۆ خاوەن دووکان و فرۆشگا و شوێنە بازرگانییەکان کە لەبەرامبەر کرێی کۆکردنەوەی خاشاک لە لایەن کۆمپانیاکانی کۆکردنەوەی داهاتەوە لێیان داواکراوە، گۆشتفرۆشێکیش دەڵێت، رۆژی عەلاگەیەک خاشاکی نییە، بەڵام دەبێت هەموو مانگێک ٢٥ هەزار بداتە شارەوانی.  بەهزاد محەممەد، گۆشتفرۆشە باسی لەوە کرد، "کرێی دوکانی گۆشتفرۆشی بۆ هەر مانگێک ٢٥ هەزاریان دیاری کردووە و من دەبێت هەموو مانگێک ٢٥ هەزار بدەمە شارەوانی، نزیکەی ١٥ مانگە هیچ پارەم نەداوە کە دەکاتە ٣٧٥ هەزار، ئامادەش نیم پارەکە بدەم چونکە ئەوە داهێنانێکی تازەیە و ئێمەش قبووڵمان نییە، لەڕاستیدا دەبێت حکومەت خزمەتکاری هاووڵاتی بێت نەک هاووڵاتی خزمەتکاری حکومەت بێت. "  شکار شەریف دووکاندارێکی دیکەیە و شەربەت فرۆشە ئەوەی خستەڕوو، ئەوان خاشاکیان زۆر کەمە بەڵام مانگی ١٥ هەزاریان بۆ دانراوە کە دەبێت بیدەن بە شارەوانی، دەشڵێت، "ئەو پارەیە بۆ ئێمە زۆرە، نزیکەی ٤٠٠ هەزار دینارمان بۆ هاتووەتەوە. "  پەرلەمانتارێکی کوردستان رایدەگەیێنێت، وەزارەتی شارەوانی زیاتر لە ٢٣ ملیار دینار بودجەی مانگانەیەتی و زیاتر لە ٣٠ هەزار فەرمانبەریشی هەن کە دەتوانێت خۆی ئەو کارە بکات، راشیگەیاند، "بەڕێوەبەرایەتی ئاوی سلێمانی هەشت هەزار فەرمانبەری هەیە، بەڵام کۆمپانیایەک پارەی ئاوی بۆ کۆدەکاتەوە کە ١٥٠ کارمەندی هەیە، ناکرێت بەڕێوەبەرایەتییەکی هەشت هەزار کەسی کاری ١٥٠ کەسی بۆ نەکرێت. "  شارەوانیی سلێمانی دەڵێت، ئەو پارە زۆرانەی کە هاتوونەوە بۆ هاونیشتیمانیان، هەڵەی چاپ بووە.  زەردەشت رەفیق، بەڕێوەبەری راگەیاندنی شارەوانیی سلێمانی باسی لەوە کرد، "ئەو هاونیشتمانییانەی کە پارەی زۆریان بۆ هاتووەتەوە بە دڵنیاییەوە دەمێکی زۆرە پارەیان نەداوە، بۆ نموونە هاووڵاتی هەیە ٢٣ مانگە پارەی نەداوە ئەگەر هەر مانگێک ١٠ هەزار بێت دەکاتە ٢٣٠ هەزار، لە رۆژانی رابردووش هەڵەیەکی تایپ روویدابوو کە ١٤ ملیۆن بۆ هاونیشتمانییەک هاتبووەوە دواتر دەرکەوت کە ١٩٠ هەزار بووە و کێشەکەی چارەسەر کراوە. "  تەنیا % ١٥ ـی ئەو پارەیەی کە دەگەڕێتەوە بۆ حکومەت بۆ شارەوانی پارێزگاکان خەرج دەکرێتەوە، بەپێی گوتەی شارەوانیی سلێمانیش هەرچەندە پرۆسەی پارە وەرگرتن دوو ساڵ زیاترە بەردەوامە، بەڵام هێشتا % ٥٠ ـی زیاتری هاونیشتمانییان پارەیان نەداوە.