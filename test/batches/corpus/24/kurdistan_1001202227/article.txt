ئاوێستا محەممەد، بەڕێوەبەری ناحیەی قەرەهەنجیر سەر بە پارێزگای کەرکووک بە رادیۆی رووداوی راگەیاند، نزیکەی مانگ و نیوێک دەبێت، دیار نییە چ کاتێک کارەبای نیشتمانی دێتەوە و چ کاتێکیش دەبڕێت و چەند کاژێریشە. لە دوای پرۆسەی ئازادیی عێراقەوە هیچ کاتێک قەرەهەنجێر هێندەی ئێستا دۆخی کارەبای خراپ نەبووە.  ئاوێستا محەممەد، گوتی، "کارەبای نیشتمانی نەک لە قەرەهەنجیر، بگرە بە گشتی لە سنووری کەرکووک بە شێوەیەکی بەرچاو کەم بووەتەوە و بارودۆخی کارەبای نیشتمانی زۆر خراپە و پشکی شێریش لەوەدا بەر قەرەهەنجیر کەوتووە. "  بەڕێوەبەری ناحیەکە ئەوەشی خستەڕوو، بەشێک لە هاووڵاتییان داوایان کردووە کارەبای موەلیدە کەمبکرێتەوە بۆ ئەوەی کرێیان لەسەر کەم بێت، هەندێکیش داوایان کردووە کارەبای موەلیدە زیاد بکرێت.   ئاوێستا محەممەد گوتیشی، "جاران خۆمان لە وێستگەی قەرەهەنجیرەوە دەسەڵاتمان بەسەر کارەباکەدا هەبوو، بەڵام ئێستا ناوەندییە و ئێمە هیچ دەسەڵاتێکمان نییە. "   بەشێک لە هاووڵاتییانی قەرەهەنجیر گلەیی ئەوە دەکەن کە ئاژەڵ و سەگی بێلانە لەسەر شەقامەکاندا هەن کە دیمەنی شارۆچکەکەیان شێواندووە. لەو بارەوە بەڕێوەبەری ناحیەکە ئاماژەی بەوە دا، ئەوان چەند جارێک رێکاری یاساییان گرتووەتە بەر و سزای خەڵکیان داوە کە ئاژەڵیان بەرەڵا کردووە، بەڵام سزاکان سووک بوون، ئەگەر خاوەنی ئەو ئاژەڵانە پابەند نەبن ئەوا رێکار و سزاکان تووندتر دەکەنەوە.