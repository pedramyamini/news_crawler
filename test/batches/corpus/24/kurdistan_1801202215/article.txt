ئاراس حەسۆ میرخان، ئەندامی سەرکردایەتیی پارتی دیموکراتی کوردستان بە رادیۆی رووداوی راگەیاند، لەبارەی بەربژێرکردنی بەرهەم ساڵح، لەلایەن یەکێتییەوە بۆ پۆستی سەرۆککۆمار هەڵوێستی پارتی بۆ خەڵک و یەکێتییش روونە. راشیگەیاند، "ئێمە بۆ یەکێتی و لایەنە سیاسییەکانی عێراقیشمان روون کردووەتەوە کە ئەو پۆستە بۆ کوردە. "  ئاراس حەسۆ میرخان، گوتی، "هەروەک چۆن پۆستی سەرۆکوەزیران بۆ شیعەیە و لەنێو ئەوانیشدا بۆ ئەو لایەنەیە کە زۆرترین دەنگی شیعەی هەیە، لەنێو سوننەیشدا سەرۆکی پەرلەمان بۆ ئەو لایەنەیە کە زۆرترین دەنگی سوننەی هەیە، لەنێو کوردیشدا دەبێت پۆستی سەرۆککۆمار بۆ پارتی بێت کە زۆرترین دەنگی کوردی هەیە. "  ئەندامەکەی سەرکردایەتیی پارتی دیموکراتی کوردستان جەختی لەوە کردەوە، ناکرێت یەکێتی کە دەنگی یەکەمی کوردی نییە باسی ئەوە بکات کە دەبێت پۆستی سەرۆککۆمار بۆ ئەوان بێت و لەنێو خۆیشیاندا هەر بەربژێرێک دیاری بکەن کە بیانەوێت، بۆچوونی ئەو حیزبە وەرنەگیردرێت کە دەنگی یەکەمی هەیە.   ژمارەی ئەو کەسانەی ناو و سیڤیی خۆیان بۆ پۆستی سەرۆککۆماری عێراق پێشکێشی سەرۆکایەتیی ئەنجوومەنی نوێنەرانی عێراق کردووە، ٢٦ کەسە و ١٠ لەو بەربژێرانە کوردن.  هەر لەبارەی بەربژێری پۆستی سەرۆککۆمارەوە ئاراس حەسۆ میرخان گوتیشی، "ئێمە دەمانەوێت ئەگەر لەلایەن یەکێتییەوە هەر کەسێک بۆ سەرۆککۆمار بەربژێر بکرێت بە رێککەوتن لەگەڵ ئێمە بێت. ئێمە بەڕوونی گوتوومانە کە ئامادەین لەسەر بەربژێرێک رێکبکەوین ئەگەر لەلایەن یەکێتیشەوە دانرابێت. "  ململانێی یەکێتی و پارتی لەسەر پۆستی سەرۆککۆمار بووەتە مایەی ئەوەی ئەو دوو حیزبە کوردییە لە بەغدا ساردییەک بکەوێتە نێوانیانەوە کە ئەوەش بە زیانی کورد دادەنرێت و کێشە بۆ یەکدەنگیی کورد دروست دەکات.  ئەو ئەندامەی سەرکردایەتیی پارتی باسی لەوەش کرد، "پۆستی سەرۆککۆمار بۆ ئێمە بێت یان نا، بۆ ئێمە ئەوە گرنگە کە کورد یەکدەنگ بێت، ئێمە بە یەکدەنگی زیاتر دەتوانین مافی خەڵکی هەرێمی کوردستان وەربگرین. ئەگەر نا بۆ ئێمە ئەوە کێشە نییە کە بەربژێری ئێمە بچێتە هەڵبژاردنەوە، چونکە بڕوامان وایە بەربژێرەکەمان دەتوانێت سەربکەوێت. ئێستا چاوەڕێی هەڵوێستی یەکێتین و هیوادارین ئەو دۆخەی ساڵی ٢٠١٨ دووبارە نەبێتەوە. "  بەپێی رێوشوێنە یاساییەکان، دوای تەواوبوونی وادەی پێشکێشکردن بۆ پۆستی سەرۆککۆماری عێراق، ئەنجوومەنی نوێنەرانی عێراق ناوی بەربژێرەکان دەنێرێتە چەند دامەزراوەیەکی عێراق بۆ وردبینیکردن لە ناوەکانیان و دڵنیابوون لەوەی کە هیچ کێشەیەکی یاساییان نییە، لەوانەش دەسەڵاتی دادوەری، دەستەی دەستپاکی، دەستەی لێپرسینەوە و دادوەری.  رەوتی سیاسی لە عێراقدا رەوتێکی ئاڵۆزە. هەندێک لایەن کە لە عێراقدا هێزیان هەیە و دەسەڵاتدارن، ئەمجارە خەڵک دەنگی نەداونەتێ و ژمارەی کورسییەکانیان کەمی کردووە.   ئاراس حەسۆ میرخان، ئاماژە بەوە دەکات، "لایەن هەیە نزیکەی ٢٠ ساڵە دەسەڵاتدارە و چەکداری هەیە، ئێستا بە ئاسانی قبووڵی ناکات ببێتە ئۆپۆزیسیۆن و دەسەڵات بداتە لایەنێکی دیکە. سەردانی هادی عامری بۆ هەولێر پەیوەندیی بەو لایەنانەوە هەیە کە نەیانتوانیوە لە هەڵبژاردندا براوە بن، ئایا دەکرێت لە پرۆسەی سیاسیی داهاتووی عێراقدا بەشدار بن یان نا. "  ئاراس حەسۆ میرخان ئەوەی خستەڕوو، بۆ ئەوان وەک پارتی کە رێککەوتنێکیان لەگەڵ لایەنێکی شیعە و سوننەدا هەیە، بەشداریکردنی هەر لایەنێک پەیوەندیی بە رێزگرتن لە مافی خەڵکی هەرێمی کوردستانەوە هەیە.   بەشێک لە بەربژێرە دیارەکانی کورد؛ هۆشیار زێباری، ئەندامی مەکتەبی سیاسیی پارتی دیموکراتی کوردستان؛ بەرهەم ساڵح وەکو بەربژێری یەکێتی نیشتیمانی کوردستان؛ رێبوار ئەوڕەحمان وەکو بەربژێری نەوەی نوێ؛ هەروەها لەتیف رەشید، حاکم رزگار و خالید شێخ سدیق کە ئەو دووانەی کۆتاییان وەکو کەسایەتیی سەربەخۆ خۆیان بەربژێر کردووە.  ئەو ئەندامەی سەرکردایەتیی پارتی رایگەیاند، چوارچێوەی هاوئاهەنگی داوای لە پارتی کردووە کە هاوکاریان بێت، لە جیاتی ئەوەی حکومەتێکی زۆرینەی نیشتمانی پێکبهێنرێت، حکومەتێکی سازان پێکبهێنرێت. سەدر کێشەی لەگەڵ بەشداریکردنی هادی عامری لە حکومەتدا نییە، بەڵام کێشەی لەگەڵ بەشداریکردنی نووری مالیکیدا هەیە. پێشتریش بە مالیکی و سەدریان گوتووە کە ئەوان وەکو پارتی نە کێشەیان لەگەڵ کەس هەیە نە هێڵی سووریشیان لەسەر هیچ لایەنێک هەیە.  بەگوتەی ئاراس حەسۆ میرخان، هەوڵ هەیە کە هادی عامری و بەشێک لە چوارچێوەی هاوئاهەنگی بێنە ناو حکومەتەوە. سەدر و عامرییش لە کۆبوونەوەیاندا نەگەیشتنە هیچ رێککەوتنێک، بەڵام دەیانەوێت بیر لەوە بکەنەوە کە چۆن شێوازێک بدۆزنەوە تاوەکو کەسێکی بێلایەن بکەنە سەرۆکی حکومەت و نوێنەرایەتیی هەردوو لایان بکات، ئەوان راستەوخۆ سەرۆکایەتیی ئەو حکومەتە نەکەن.  پارتی کە ئێستا ٣١ کورسیی پەرلەمانی عێراقی هەیە، پێیوایە مافی ئەو لەوە زیاترە و دەبوو دوو کورسی زیاتری هەبێت، بەو هۆیەوە دەیەوێت لە دادگەی فیدراڵی سکاڵا تۆمار بکات تا ئەو دوو کورسییە وەربگرێتەوە.   ئاراس حەسۆ میرخان ئەوەشی خستەڕوو، ئەوان لە دادگەی فیدراڵی تانە لە لەدەستدانی ئەو دوو کورسییەیان لە هەولێر و موسڵ دەدەن. ئەو کورسییانە مافی پارتین و غەدرێکی ئاشکرای لێکراوە و دەستتێوەردانی سیاسی کراوە. بڕواشیان وایە لەو تانەیەدا سەر دەکەون.