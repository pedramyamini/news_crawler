بژار ئەکرەم، بەڕێوەبەری بەشی پێشبینی لە بەڕێوەبەرایەتی گشتیی کەشناسیی و بومەلەرزەزانی هەرێمی کوردستان، رۆژی چوارشەممە ١٢ - ١ - ٢٠٢٢ بە تۆڕی میدیایی رووداوی راگەیاند، هەرێمی کوردستان کەوتووەتە ژێر بارستەهەوایەکی سارد، کەشوهەوا ناسەقامگیر دەبێت و تاوەکو رۆژی دووشەممە کاریگەری بارستە هەواکە بەردەوام دەبێت.  بژار ئەکرەم دەڵێت: "سبەی لەنێو سەنتەری پارێزگاکان بارانێکی مامناوەند دەبارێت و مەترسی لافاوی لێناکرێت، ئاسمان بەردەوام هەور دەبێت، لە کاتەکانی دوای نیوەڕۆ تاوەکو شەو هەوری تەواو دەبێت، نزمترین پلەکانی گەرما لەنێو سەنتەری پارێزگاکان پێنج پلە تاوەکو شەش پلە دەبێت، لە ناوچە شاخاوییەکانیش دەچێتە ژێر سفری سیلیزی".  سەبارەت بە پێشبینییەکان بۆ رۆژانی داهاتوو، بژار ئەکرەم گوتی: "رۆژی هەیینی پلەکانی گەرما نزمتر دەبنەوە، رۆژی شەممە پێشبینی بارینی بەفر دەکرێت، کاریگەری شەپۆلەکە تاوەکو رۆژی دووشەممە بەردەوام دەبێت".  رۆژی چوارشەممە ١٢ - ١ - ٢٠٢٢ بەڕێوەبەرایەتی گشتیی کەشناسی و بومەلەرزەزانیی هەرێمی کوردستان لە راگەیێندراوێکدا پێشبینی دەکات کە سبەی پێنجشەممە لە کاتەکانی بەیانیەوە بارانبارین دەستپێبکات، "بۆ پێشنیوەڕۆ سەرجەم ناوچەکانی هەرێمی کوردستان دەگرێتەوە، لەکاتەکانى دوای نیوڕۆ و شەودا کاریگەرییەکەى زیاتر لە سەر ناوچەکانى ڕۆژهەڵاتى هەرێمی کوردستان، راپەڕین و گەرمیان دەبێت و بەفریش لە ناوچە شاخاویەکان دەبارێت".  وەک بەڕێوەبەرایەتی گشتی کەشناسی پێشبینی دەکات، "ئەگەر هەیە سبەى پێنجشەممە هەندێک کات ئاستى بارانبارین بگۆڕێت بۆ بارانى بەلێزمە و هەورەتریشقە بۆ ماوەیەکى کورت لە هەندێ ناوچە وەکو، ئاکرێ، بەردەرەش، کۆیە و هەندێک لە ناوچەکانى گەرمیان و ناوچە شاخاوییەکانى هەولێر".  پێشبینی کەمبوونەوەی مەواداکانی بینین لەکاتەکانی بارانبارین بۆ رۆژی پێنجشەممە بۆ ٣ کیلۆمەتر تاوەکو چوار کیلۆمەتر دەکرێت.  لە ١٢ کاژێری رابردوودا، زۆرترین بارانبارین لە پارێزگای دهۆک بووە کە ٦.٩ ملم بووە، ناوچەکانی دیکەش بڕی بارانبارینیان بەمشێوەیە بووە؛ بارزان ٤.٨ ملم، مێرگەسۆر ٢.٠ ملم، ئاکرێ ٢.٨ ملم، زاخۆ ١.٤ ملم، سۆران ١.٠ ملم، سیدەکان ١.٢ ملم، پیرمام ٠.٧ ملم، حاجی ئۆمەران ٠.٢ ملم و سمێلان ٠.٦ ملم.