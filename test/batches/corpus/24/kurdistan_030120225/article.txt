هۆگر عەزیز، گوتەبێژی پۆلیسی هەولێر رۆژی دووشەممە ٠٣ - ٠١ - ٢٠٢٢ بە تۆڕی میدیایی رووداوی راگەیاند، "رەزامەندی و پێنج پارچە زەویمان لە سەرۆکایەتیی شارەوانیی هەولێر وەرگرتووە بۆ دروستکردنی پێنج بنکەی نوێی پۆلیس لەنێو شاری هەولێر".  وەکو گوتەبێژی پۆلیسی هەولێر دەڵێت، فراوانبوونی شاری هەولێر و زۆربوونی پرۆژەکانی نیشتەجێبوون پێویستی بە زیادکردنی بنکەی پۆلیسە و ئاماژە بەوەش دەکات، "ئەمەش بە ئامانجی ئەوەی هاونیشتمانیان زووتر بگەنە پۆلیس و کێشەکانیان زووتر چارەسەر بکرێن و رێژەی تاوان کەمبکرێتەوە".  ئەو پێنج گەڕەکەی بڕیارە بنکەی پۆلیسیان بۆ دروستبکرێت بریتین لە هەریەکە لە: هەولێری نوێ لەسەر رووبەری زەویی تەرخانکراو ٣٤١٢ مەتر دووجا، ٣٢ی پارک لەسەر رووبەری زەویی تەرخانکراو ١٤٣١ مەتر دووجا، فەرمانبەران لەسەر رووبەری زەویی تەرخانکراو ١٥٠٠ مەتر دووجا، پێنجی حەسارۆک لەسەر رووبەری زەویی تەرخانکراو ٢٠٣١ مەتر دووجا، مامزاوە لەسەر رووبەری زەویی تەرخانکراو ٢١٢٢ مەتر دووجا.  هۆگر عەزیز دەشڵێت، "دروستکردنی ئەو بنکانە لەو پێنج گەڕەکە بۆ ئەوە دەگەڕێتەوە کە ئێستا بنکەی پۆلیسیان نییە و ناوچەی نیشتەجێبوونی چڕن، هیچ پەیوەندییەکیشی بە زیادبوونی رێژەی تاوانەوە نییە".