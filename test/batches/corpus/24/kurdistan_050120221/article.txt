هاونیشتمانییەکی هەولێر لەبارەی نرخی کارەبای موەلیدە ئەهلییەکان دەڵێت، "رازی نیم، خەڵک زۆر هەژارە و کار نەماوە، گرانییە"، هاونیشتمانییەکی دیکەش باس لەوە دەکات کە کێشەکە تەنیا کارەبا نییە، بەڵکو کەمیی غازیش بووەتە کێشە.  مانگی رابردوو لە پارێزگای سلێمانی موەلیدە ٢٧٤ - ٣٠٠ کاژێر کارەبای داوە، لە بەرامبەردا بۆ هەر ئەمپێرێک بڕی ١٢ هەزار و ٥٠٠ بۆ ١٣ هەزار و ٥٠٠ دیناری وەرگرتووە.  لە پارێزگای هەولێریش ٣٢٩ کاژێر کارەبای موەلیدە دراوە، کە تێکڕای رۆژانە دەکاتە ١١ کاژێر، لە دهۆکیش ٣٤٩ کاژێر کارەبای موەلیدە دراوە، بەڵام بۆ ئەم مانگە بۆ هەر ئەمپێرێک ١٦ هەزار و ٥٠٠ دینار دیاریکراوە کە گرانترینە لەسەر ئاستی کوردستان.  هەکار هرووری، گوتەبێژی ئەنجوومەنی موەلیدە ئەهلییەکانی دهۆک دەڵێت، "نرخی کارەبای موەلیدە لەسەر دوو بنەما دەبێت، یەکەم ماوەی کارکردنی موەلیدە و دووەمیش نرخی سووتەمەنییە"، کە هەردووکیان زیادیانکردووە.  هۆکاری گرانبوونی کارەبای موەلیدە، جگە لە کەمبوونەوەی کارەبای نیشتمانی، گرانبوونی نرخی سووتەمەنیشە.  لە هەولێر نرخی یەک کاژێر کارەبا ٤٢ دینار و نیو و لە دهۆکیش ٤٤ دینار و نیو بووە، نرخی یەک لیتر گازیش لە هەولێر و سلێمانی نزیکەی ٦٠٠ دینار و لە دهۆک نزیکەی ٦٢٠ دینارە.  دڵشاد سادق، سەرۆکی ئەنجوومەنی موەلیدە ئەهلییەکانی هەولێر باس لەوە دەکات، نرخی کارەبای موەلیدە گرانتر دەبێت و "ئەگەر ماڵێک سێ ئەمپێری هەبێت، ئەوپەڕی سێ هەزار دیناری بۆ زیاد دەبێت، باشترە لەوەی کە بێ کارەبا بێت".  رۆژی دووشەممە ٠٣ - ٠١ - ٢٠٢٢، وەزارەتی کارەبای حکومەتی هەرێمی کوردستان ئاستی بەرهەمهێنانی کارەبای لە هەرێمی کوردستان بڵاوکردەوە و تێیدا ئاماژەی بەوە کرد، ساڵی ٢٠١٨ بەراورد بە ساڵی ٢٠٢١ بەرهەمهێنانی کارەبا بە رێژەی ٢٦ % زیاد بووە.  سەرچاوەی کارەبای هەرێمی کوردستان، کارەبای نیشتمانی و موەلیدە ئەهلییەکانە؛ لە زۆربەی ناوچەکان بەهۆی زۆریی پارەی کارەبای موەلیدەوە، بە هەردوو سەرچاوەکەوە کارەبای ٢٤ کاژێریی نادرێتە هاونیشتمانیان.