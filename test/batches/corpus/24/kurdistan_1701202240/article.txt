بەهۆی بەفربارین و بڕانی کارەبا، لە بەشێک لە گەڕەکەکانی مەریوان، گرفتی دەستکەوتنی نان دروستبوو، بەشێک لە نانەواخانەکان ناچاربوون، دوو هێندەی بەشە ئاردی رۆژانەیان نان بکەن بۆ ئەوەی بەشی هەموو ئەوانە بکات کە نانیان دەوێت. دانیشتووانی مەریوان دەڵێن؛ خەڵک دەچن نانی زیادە لە بەشی خۆیان وەردەگرن، ئەوەش هێندەی تر گرفتەکەی قووڵ کردووەتەوە.  ئاریان ئەمیرحوسێنی، هاونیشتمانییەکی شاری مەریوانی رۆژهەڵاتی کوردستانە و دەڵێت، "لە بەیانییەوە چاوەڕێی وەرگرتنی نانم، کارەبا نەبوو، نان بەزەحمەت دەستدەکەوێت. "  کامیل چوارباخی، هاونیشتمانییەکی دیکەی مەریوانە و دەڵێت، " ٤٥ خولەک لەو نانەواخانەیە وەستاین، یەکێک دەڵێت نان ماوە و یەکێک دەڵێت نەماوە، دەبێت زۆر چاوەڕێ بکەی تاوەکو نانت دەستدەکەوێت. "  عیزەت محەمەددی هاونیشتمانیش ئاماژە بەوە دەکات، "خەڵک بەو دۆخە نیگەرانە، کەسی وا هەیە، نانی زیادەی لە ماڵەوە هەیە، ئەوەی نانی نەبێت، دەبێت سەرلەبەیانی زوو بچێتە نۆرەی نان تاوەکو بتوانێت بەشە نانی رۆژانەی دەستبخات. "  نانەواکانی مەریوان دەڵێن؛ بەهۆی بەفرەوە کارەبای بەشێکی نێوشار بڕاوە و ئەو نانەواخانانەی کارەبایان هەیە، ناچارن بەشی ئەو گەڕەکانەش نان بکەن کە نانەواخانەکانی ئەوێ کارەبایان نەبووە.  عیزەت، نانەوایە و دەڵێت، "ناچارین بەشی خەڵکی دیکەش نان بکەین، پێشتر رۆژانە شەش فەردە ئاردمان دەکردە نان، ئەمڕۆ ١٢ فەردە ئارمان کردووەتە نان، ئەو خەڵکە پیویستی بەنانە، کارەباش خراپە. "  لەنێو سەنتەری شاری مەریوان بەفرێکی زۆر باریوە، خەڵکی شارەکە بۆ دەستخستنی نان، بەفری نێو کۆڵانەکان دەبڕن و خۆیان دەگەیێننە نانەواخانەکان، بەشێکیان زیاد لە پێویستیی خۆیان نان وەردەگرن، بەڵام زۆربەیان بەدەستی خاڵیەوە دەگەڕێنەوە.  هۆشیار عەباسی، هاونیشتمانییە و باس لەوە دەکات، "مەودایەکی درێژم بڕی تاوەکو حەوت نانم دەستکەوت، کارەبا نییە، بەو دۆخەوە خەڵک بەزەحمەت نانی دەستدەکەوێت، خەڵکی وا هەیە ٢٠ نان، ٥٠ نان و کەسی واش هەیە ٨٠ نانی بردووەتەوە. "