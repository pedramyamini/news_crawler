جەنەراڵ کارل هاریس، جێگری فەرماندەی گشتیی هێزەکانی هاوپەیمانان لە عێراق و سووریا پشتیوانیی هێزەکانی هاوپەیمانانی بۆ هێزی پێشمەرگە لە رووبەڕووبوونەوەی تیرۆریستانی داعش دووپاتکردەوە و ئاماژەی بەوەدا کە داعش هێشتا هەڕەشەیەکی راستەقینەیە لەسەر ئاسایش و سەقامگیریی عێراق و سووریا.  هاوکات مەسرور بارزانی، سەرۆکی حکومەتی هەرێمی کوردستان جەختی لە گرنگیی بەهێزکردن و بەردەوامبوونی میکانیزمەکانی هاوئاهەنگیی نێوان سوپای عێراق و پێشمەرگە کردەوە بە تایبەتی لە ناوچە کوردستانییەکانی دەرەوەی ئیدارەی هەرێمی کوردستان بۆ کۆتاییهێنان بە هەڕەشەکانی تیرۆریستانی داعش لە رێگەی کاراکردنی سەنتەرەکانی هاوئاهەنگیی ئەمنیی هاوبەش و نەهێشتنی بۆشایی ئەمنی لەو ناوچانەدا.  لە تەوەرێکی دیکەی کۆبوونەوەکەدا، گفتوگۆ لەبارەی دوایین پەرەسەندنەکانی پرۆسەی چاکسازی و هەوڵەکانی رێکخستنەوە و یەکخستنی یەکەکانی پێشمەرگە لە چوارچێوەی وەزارەتی پێشمەرگەدا کرا.