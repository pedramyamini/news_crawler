رۆژی چوارشەممە ٥ - ١ - ٢٠٢٢ نێچیرڤان بارزانی، سه‌رۆکی هه‌رێمی کوردستان لە هەولێر پێشوازیی لە فالح فەیاز، سەرۆكی دەستەی حەشدی شەعبی کرد.  بەپێی راگەیێندراوی نووسینگەی سەرۆکی هەرێمی کوردستان، لە دیدارەکەدا دوایین پێشهاته‌کانی پرۆسه‌ی سیاسیی عێراق، گفتوگۆ و هه‌وڵی لایه‌نه‌کان بۆ ئه‌نجامدانی یه‌که‌م کۆبوونه‌وه‌ی په‌رله‌مان تاوتوێ کران.  هەروەها لە راگەیێندراوەکەدا هاتووە کە سەرۆکی هەرێمی کوردستان و سەرۆکی دەستەی حەشدی شەعبی، بیروڕایان ده‌رباره‌ی پێكهێنانی حكومەتی داهاتووی فیدراڵیی عیراق گۆڕیوەتەوە.  رۆژی ١٠ی ئۆکتۆبەری ٢٠٢١، هەڵبژاردن لە ٨٣ بازنەی عێراق بەڕێوەچوو، ٩ ملیۆن و ٦٢٣ هەزار و ٦٠١ کەس دەنگیاندا، لەو ژمارەیە ٧٧٥ هەزار و ٥٧٦ دەنگ پووچەڵ بوون، ٣٠ی تشرینی دووەم کۆمیسیۆنی باڵای سەربەخۆی هەڵبژاردنەکابن ئەنجامی کۆتایی هەڵبژاردنی ١٠ی ئۆکتۆبەری راگەیاند، رۆژی دووشەممە ٢٧ی کانوونی یەکەمی ٢٠٢١، دادگەی باڵای فیدراڵی تانەکانی لەبارەی هەڵوەشاندنەوەی ئەنجامی هەڵبژاردن رەتکردەوە و ئەنجامەکانیشی پەسندکرد.  بەپێی ئەنجامەکانی هەڵبژاردنی ١٠ی ئۆکتۆبەری ٢٠٢١ی ئەنجوومەنی نوێنەرانی عێراق، رەوتی سەدر بە ٧٣ کورسییەوە بووەتە هێزی یەکەم لەسەر ئاستی عێراق و پارتی دیموکراتی کوردستانیش بە ٣١ کورسییەوە هێزی یەکەمی هەرێمی کوردستانە. هەروەها هاوپەیمانیی تەقەددوم بە سەرۆکایەتیی محەممەد حەلبووسی ٣٧ کورسی، دەوڵەتی یاسا ٣٣ کورسی، هاوپەیمانیی فەتح ١٧ کورسی، یەکێتیی نیشتمانیی کوردستان ١٨ کورسی و هاوپەیمانیی عەزم ١٤ کورسییان بەدەستهێنا.  چوارچێوەی هاوئاهەنگی کە بەشێکی گرووپەکانی حەشدی شەعبیی تێدایە، پێکهاتووە لە لایەنەکانی هاوپەیمانیی دەوڵەتی یاسا بە سەرۆکایەتی نووری مالیکی، فەتح بە سەرۆکایەتیی هادی عامری، قیوە دەولە بە سەرۆکایەتیی حەیدەر عەبادی و حیزب فەزیلە و جوڵانەوەی عەتای تێدایە. بەشێکی زۆری ئەو کورسییانەی لە هەڵبژاردنی ٢٠١٨ بەدەستیان هێنابوو لە هەڵبژاردنی ١٠ی ئۆکتۆبەری ٢٠٢١ لەدەستیاندا و ژمارەی کورسییەکانیان لە ١٣٠ کورسییەوە بۆ نزیکەی ٦٥ کورسی دابەزین.