محەممەد ئەمین غەریب، بەڕێوەبەری ناحیەی زێلکان بە تۆڕی میدیایی رووداوی راگەیاند، دوو موشەک کە سەرچاوەی ئاڕاستەکردنیان دیار نییە، لە نێوان جێبران و سەربازگەی تورکیا کەوتنە خوارەوە و ھیچ زیانیان نەبووە.  بەڕێوەبەری ناحیەکە گوتیشی، دووری نێوان گوندی جێبران و ناحیەی زێلکان پێنج کیلۆمەترە موشەکەکان لە نێوان گوندەکە و سەربازگەکە کەوتوونەتە خوارەوە و زیانیان بۆ گوند و سەربازگەکە نەبووە.  محەممەد ئەمین غەریب سەبارەت بە رەوشی ئێستای ناوچەکە رایگەیاند، ٥٠ ماڵ لە گوندەکە نیشتەجێن، ئێستا رەوشی ئەمنی گوندەکە و ناوچەکە ئارامە، چونکە مووشەکەکان ئامانجەکەیان نەپێکاوە.  سەربازگەکەی تورکیا لە ساڵی ٢٠١٥ لە سنووری ناحیەی زێلکان دامەزراوە و لەمساڵدا پێنجەم جارە مووشەکی ئاڕاستەی دەکرێت و حەشدی شەعبی لە دەشتی نەینەوا بە ئاڕاستەکردنیان تۆمەتباردەکرێت.