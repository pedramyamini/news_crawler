فرسەت خانو ئەو پیاوەیە تەمەن ٣٥ ساڵەیە کە لە کاتی ئەرکی زێرەڤانی لە قوتابخانە دەچێت سرکێتی کارەبای قوتابخانە هەڵدەداتەوە، بەڵام دراوسێیەکی پێی ناخۆش دەبێت و دەبێتە دەمەقاڵێ و شەڕ و دەیکوژن.  سابیر خانو، برای فرسەت بە تۆڕی میدیایی رووداوی راگەیاند " فرسەت چووە سرکێتی قوتابخانە هەڵداتەوە، بەڵام دراوسێکەی دێتە دەرەوە و دەماقاڵێی لەگەڵ دەکەن، دواتر ئەو تاوانبارانە کە چوار بۆ پێنج کەس دەبن بەشداری لە کوشتنی براکەم دەکەن و داوا لە دادگەی هەرێمی کوردستان و سەرۆکی حکومەت ئەوەیە خوێنی فرسەت بە زایە نەچێت. "  دایک و هاوژینەکەی داوا دەکەن مافی فرسەت بزرنەبێت و تاوانبار سزا بدرێت، چونکە دوو منداڵی پێنج ساڵ و ساڵێک و دوو مانگی بێ باوک ماون.  دایکی فرسەت بە رووداوی راگەیاند کە کوڕەکەی هیچ کێشەی نەبووە و بەردەوام لە دەوام بووە و فەرمانبەری حکومەت بوو.   دوای رووداوەکە تۆمەتبار خۆی گەیاندووەتە ماڵی سەرۆک هۆزی شەڕەفانی لە دەڤەری قەسرۆک، بەڵام سەرۆکهۆز پەیوەندی بە پۆلیسەوە کردووە و رادەستی پۆلیسان کردووە.   فەرحان شەرەفانی، سەرۆکهۆزی شەرەفانی بە تۆڕی میدیایی رووداوی راگەیاند، "تۆمەتباری یەکەم هاتە ماڵمان و منیش پەیوەندیم بە پۆلیسەوە کرد و دەستگیریان کرد. دواتر پۆلیس گوتی کە دوو تۆمەتباری دیکە هەن و منیش گوتم ئەوانیش لێرەن و وەرن ئەوانیش دەستگیربکەن، چونکە دەبێت یاسا بۆ هەمووان بێت. "  پۆلیسی پارێزگای دهۆک بەپێی یاسای ٤٠٦ لە یاسای سزادانی عێراقی تاوەکو ئێستا سێ کەس دەستگیرکراون و لێکۆڵینەوە لەو کەیسە بەردەوامە.