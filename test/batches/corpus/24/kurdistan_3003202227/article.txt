دەبوو تاوەکو ئەمکاتە دانیشتنی پەرلەمان بکرایە و دەنگ بدرایە بۆ کاراکردنەوەی کۆمیسیۆنی هەڵبژاردن، بەڵام نزیکەی نیوەی پەرلەمانتاران، دەرگەی گفتوگۆیان بۆ قسەکردن لەسەر هەڵبژاردن داخستووە و ناڕازییەکان دوو داواکاریی سەرەکییان هەیە؛ دەیانەوێت یاسای هەڵبژاردن هەموار بکرێتەوە و شێوازی هەڵبژاردنەکەش لە یەک بازنەوە بکرێتە فرە بازنە.  کاروان گەزنەیی، پەرلەمانتاری فراکسیۆنی یەکێتی لە پەرلەمانی کوردستان بە رووداوی گوت، "هەڵبژاردن بەو میکانیزمەی ئێستا لە هەرێمی کوردستان هەیە، بە دروستبوونی زۆرینە و کەمینەیەکی موزەیەف لەناو هۆڵی پەرلەمانی کوردستان، بە دروستبوونی زۆرینەیەک کە کەی بیەوێت شتێک تێپەڕێنێت و کەی نەیەوێت شتێک تێنەپەڕێت، نەخێر لەگەڵ ئەو جۆرە لە سیستمی حوکمڕانی نیین. "  فراکسیۆنی پارتی لە پەرلەمانی کوردستان دەڵێن، چەند رۆژی پێشوو داوایان لە سەرۆکی پەرلەمان کردووە بۆ ئەوەی دانیشتنی پەرلەمان رێکبخات تاوەکو ئەو کۆمیسیۆنەی لەکار کەوتووە کارا بکرێتەوە، بەڵام سەرۆکی پەرلەمان وەڵامی داواکەی پارتی نەداوەتەوە.  گولیزار رەشید، پەرلەمانتاری پارتی لە پەرلەمانی کوردستان دەڵێت، "ئێمە داوامان کردووە بەزووترین کات دانیشتنی پەرلەمان بکرێت بۆ کاراکردنی کۆمیسیۆن، هەمووی چەند رۆژێک لەمەوبەر. "  پارتی دەڵێت تەنیا ئەوان نین داوای کاراکردنەوەی کۆمیسیۆن دەکەن، بەڵکو پێکهاتەکانیش دەنگیان لەگەڵ دەنگی ئەوانە، بەوە ٥٦ کورسییان مسۆگەر کردووە کە دەکاتە ٥٠ کۆ ١ ـی پەرلەمانتاران.  کلارا عۆدیشۆ، سەرۆکی فراکسیۆنی گەلی کلدانی سریانی ئاشووری لە پەرلەمانی کوردستان ئاماژە بەوە دەکات، "ئەوە دەسەڵاتی سەرۆکی پەرلەمانە کە بانگهێشتی پەرلەمانتاران بکات بۆ کۆبوونەوە، هەتا ئێستا هەندێک حیزبی سیاسی ئامادەنین بێنە نێو کۆبوونەوە بۆ کاراکردنەوەی ئەنجوومەنی کۆمسیاران. "  فراکسیۆنی نەوەی نوێ، کۆمەڵی دادگەری، یەکگرتووی ئیسلامیی و بزووتنەوەی گۆڕانیش، پێکەوە هاوڕابوون لەسەر ئەوەی کە ئەگەر بڕیاربێت بچنە نێو هۆڵی پەرلەمان، بۆ ئەو دانیشتنە دەچن کە هەمواری یاسای هەڵبژاردنی تێدا بکرێت و یەک بازنەی هەڵبژاردن بکرێتە فرە بازنە.  ٠١ - ٠٤ - ٢٠٢٢ دوا وادەیە لە بەردەم پەرلەمانتاران تاوەکو ئەو بڕیارە بدەن، دوای ٨ دانیشتنی سەرۆکی فراکسیۆنەکان، بەڵام تاوەکو ئێستا نەگەیشتوونەتە رێککەوتن، ئێستا نە کۆمیسیۆنەکە کارا کراوەتەوە، نە ئەو بڕیارەش دراوە کە هەڵبژاردن لە کاتی خۆی ئەنجام بدرێت.