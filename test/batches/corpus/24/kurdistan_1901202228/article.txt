ئێوارەی دوێنێ سێشەممە بەهۆی تەقینەوەی بۆریی گواستنەوەی نەوتی هەرێمی کوردستان بۆ بەندەری جەیهان لە دیووی تورکیا، گواستنەوەی نەوت راگیرا.  ئەمڕۆ چوارشەممە ١٩ی کانوونی دووەمی ٢٠٢٢، گرووپی بزووتنه‌وه‌ی شۆڕشگێڕی یه‌كگرتووی گه‌لان (هه‌به‌ده‌هه - HBDH)، کە گرووپێکی سەر بە پەکەکەن لە راگەیێنراوێکدا رایگەیاند: "له ١٨ی كانونی دووه‌می ٢٠٢٢، جه‌نگاوه‌رانی هه‌به‌ده‌هه بۆری نه‌وتیان له مه‌رعه‌ش به ته‌كنیكی تایبه‌ت تێكشكاند، دوای چالاكییه‌كه بێ زیان و بەپارێزراوی گه‌ڕانه‌وه بۆ بنكه‌كانی خۆیان".  هەر لە راگەیێندراوەکەیاندا گرووپەکە دەڵێن: "چالاكییەکەی ناوچەی مه‌رعه‌ش بۆ تۆڵه‌سه‌ندنه‌وه‌ی گه‌لانی بنده‌ست، چینی كرێكار، ره‌نجده‌ر، به‌رخودانی زیندانه‌كان و تۆڵه‌سه‌ندنه‌وه‌ی ده‌یان شۆڕشگێڕ كه له لایه‌ن فاشیستانه‌وه كوژراون، کراوە".  ئەمڕۆ کۆمپانیای بۆتاش کە کۆمپانیای سەرەکیی بۆرییەکانی تورکیایە رایگەیاند بۆریی نەوتی هەرێمی کوردستانی بۆ بەندەری جەیهانی داخستووە دوای ئەوەی تەقینەوەیەک لە نزیک پارێزگای کاهرەمانمارس روویداوە. دواتر کۆمپانیاکە رایگەیاند، گواستنەوەی نەوتی هەرێمی کوردستان کاژێر ١١: ٠٠ ـی نیوەڕۆ دەستی پێکردووەتەوە.  هەرچەندە گرووپەکەی سەر بە پەکەکە دەڵێن ئەوان بۆرییەکەیان تەقاندووەتەوە، بەڵام کەمال ئەترووشی، وەزیری سامانە سرووشتییەکانی هەرێمی کوردستان بە تۆڕی میدیایی رووداوی راگەیاند، راپۆرتە سەرەتاییەکان دەریدەخەن کە تەقینەوەکە بەهۆی شۆرتی کارەباوە بووە نەک "کاری تیرۆریستی".   بۆرییەکە نەوتی بەرهەمهاتوو لە هەرێمی کوردستان و بەشێک لە نەوتی کەرکووکیش کە لەلایەن حکومەتی عێراقەوە بەڕێوەدەبرێت دەگوازێتەوە.  تەقینەوەی بۆریی نەوتی هەرێمی کوردستان کە درێژییەکەی ٥١١ کیلۆمەترە دوایین رووداوە لە پچڕانی خستنەڕووی نەوت لە بازاڕە جیهانییەکان و نرخەکانی نەوتی بەرزکردەوە بۆ نزیکەی ٩٠ دۆلار.  بەپێی زانیارییەکانی رووداو کە لە سەرچاوەیەکی نێو پیشەسازییەکانی کەرتی نەوت دەستیکەوتووە، تاوەکو ئێوارەی دوێنێ رۆژانە تێکرا ٤١٥ هەزار بەرمیل نەوتی هەرێمی کوردستان لە رێگەی بۆرییەکەوە هەناردەکراوە لەگەڵ رۆژانە تێکرا ٧٥ هەزار بەرمیل نەوتی کێڵگەکانی کەرکووکیش، بەوپێیەش پێش تەقینەوەکە بۆریی نەوتی هەرێمی کوردستان رۆژانە نزیکەی ٤٩٠ هەزار بەرمیل نەوتی هەناردەکردووە.