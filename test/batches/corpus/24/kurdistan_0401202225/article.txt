بەپێی راگەیێندراوی ئاسایشی رۆژئاوای سلێمانی، هێزەکانیان لە بازگەی بانمەقان ئەو دوو کەسەیان بە ناوەکانی (ع. و. م) و (م. ف. ح) دەستگیرکردووە و بڕی حەوت ملیۆن و ٣٠٠ هەزار دیناری ساختەی عێراقییان پێبووە.  تۆمەتبارەکان، وەکو لە راگەیێندراوەکەدا هاتووە، بە رەچەڵەک لە نەتەوەی عەرەبن و دانیشتووی شاری بەغدادن، پارە ساختەکەش کە پێیان بووە لە جۆری پەنجا هەزاریی ساختە بووە.  ئاسایشی رۆژئاوای سلێمانی دەڵێت، ئەو دوو کەسە ویستوویانە لە رێگەی بازگەکەیانەوە بە ئۆتۆمبێلێکی جۆری قەمەرەی رەنگی رەش بچنە نێو شاری سلێمانی، "یەکێک لە تۆمەتبارەکان پێناسی باری شارستانییەکەشی ساختەیە".  بە بڕیاری دادوەری دادگەی لێکۆڵینەوە و بەپێی ماددەی ٢٨١ لە یاسای سزادانی عێراقی تۆمەتبارەکان راگیراون و لێکۆڵینەوەیان لەگەڵدا دەکرێت.