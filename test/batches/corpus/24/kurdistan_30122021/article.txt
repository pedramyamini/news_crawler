بەڕێوەبەرایەتیی پۆلیسی دارستان و ژینگەی سلێمانی، رۆژی چوارشەممە ٢٩ - ١٢ - ٢٠٢١ لە راگەیێندراوێکدا دەستگیرکردنی پێنج راوچیی لە گوندی زیەکەی سەر بە ناحیەی بازیان راگەیاند.  پۆلیسی دارستان و ژینگەی سلێمانی دەڵێت، مەفرەزەیەکی بنکەی پۆلیسی دارستانی بازیان دەرچوون، جگە لە دەستگیرکردنی ئەو پێنج کەسە، دەستیش گیراوە بەسەر دوو تاپڕ، دوو لایت، یەک ئۆتۆمبێل.  پۆلیسی دارستان پەڕاوی لێکۆڵینەوەی کردووەتەوە و تۆمەتباران راگیراون تاوەکو وەرگرتنی رێککاری یاسایی و ئاراستەکردنیان بۆ دادگا و بەردەم دادوەر.  بەپێی رێنماییەکی دەستەی پاراستن و چاککردنی ژینگەی کوردستان، سزای راوکردنی ئاژەڵ و باڵندە کێوییەکان لە ١٠٠ هەزارەوە بۆ ١٠ ملیۆن دینارە و هەندێک باڵندەی دەگمەنیش سزاکەی زیاترە.  بە گوتەی پۆلیسی دارستان و ژینگە، مامەڵەکردن بە باڵندەی کێوی لە نێو بازاڕ قەدەخەیە و خاوەنەکەی سزادەدرێت. سزاکەش بەپێی رێنمایی ژمارە (١ ـی ساڵی ٢٠١٥)ـی دەستەی پاراستن و چاککردنی ژینگەی کوردستانە.  بەپێی رێنماییەکە سزاکان بەمشێوەیە دیاریکراون:  - راوکردنی پڵنگ، تاژ پڵنگ، ورچی قاوەیی، ورچی رەش، ئاسك، مەڕ و بزنی كێوی، سزاکەی ١٠ ملیۆن دینارە.  - سزای راوکردنی بەراز ٥٠٠ هەزار دینارە.  - راوکردنی رێوی، سزاکەی ٣٠٠ هەزار دینارە.  - راوکردنی سیخوڕ (سوچر)، سزاکەی ٢٠٠ هەزار دینارە.  - راوکردنی سمۆرەیەک، سزاکەی ١٠٠ هەزار دینارە.