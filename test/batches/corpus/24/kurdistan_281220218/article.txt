ئەبوبەکر ئەحمەد، دووکاندار لە پیشەسازیی باشووری هەولێر بە رادیۆی رووداوی گوت، "ئێمە کۆمەڵە کارگەیەکین لە پیشەسازیی باشوور. لە ساڵی ٢٠١٣ دا کۆمپانیایەک هات گوتی ئەو شەقامانەتان بۆ قیرتاو دەکەین و تۆڕی ئاوتان بۆ دادەنێین، بەڵام ئەوان سەرەتا تۆڕی ئاویان دانەنا. من خۆم پێم گوتن دەبێت سەرەتا تۆڕی ئاو دابنرێت ئینجا قیرتاو بکرێت. دواتر نە قیریان بۆ کردین و نە تۆڕی ئاویان بۆ داناین. لەو کاتەوە ئەو کارانە نەکراون لە کاتێکدا رووبەرەکە زۆر نییە. ئێستا ئاو دەکڕین و هەر تانکەرێک بە ٢٠ هەزار دینارە. مانگانە زیاتر لە چوار جار ئاو دەکڕین".  بەشدار خالید، دووکاندارێکی دیکەیە لە پیشەسازیی باشووری هەولێر و ئاماژەی بەوە کرد، "ئێمە شوێنەکەمان لە پشت کۆمپانیای ٧٧ ـە لای رێگەی کۆنی کەرکووک، ساڵی ٢٠١٣ شۆستە و ئاوەڕۆمان بۆ کرا، بەڵام لەو کاتەوە کارەکان راگیراون. چەند جارێک سەردانی فەرمانگەی ئاومان کردووە کە دوایین جاریان ساڵی ٢٠٢٠ بووە. قیرتاوی کۆڵانەکانیش هەر ماوە و، دانەنانی تۆڕی ئاویش کێشەی بۆ دروستکردووین کە قیرتاوکردنەکەی دواخستووە".  زەردەشت سەرسام، بەڕێوەبەری ئاوی هەولێر بە رادیۆی رووداوی راگەیاند، "داوا دەکەم ئەو دوو هاووڵاتییە سەردانمان بکەن. ئەگەر تۆڕی ئاویان نەبێت، ئەوا بەدواداچوونی بۆ دەکەین. ئەگەر پێویست بکات و گونجاو بێت بیریان بۆ لێدەدەین. بۆ ساڵی نوێ داواکاریم ناردووە بۆ پارێزگار کە بەر لە مانگی حوزەیران ١٠٤ بیر لێبدەین، بەڵام لێدانی بیر پارەکەی لە دەستی ئێمەدا نییە و دەبێت بۆمان دابین بکرێت".  ٦٠ % ی ئاوی هەولێر لە رێگەی سێ پرۆژەی ئیفرازەوە دابین دەکرێت کە رۆژانە زیاد لە ٣٠٠ هەزار مەتر سێجا ئاو دابین دەکەن. لەگەڵ ئەو سێ پرۆژەیەی ئیفرازدا بیرەکانیش زیاد لە ٣٠٠ هەزار مەتر سێجا ئاو دابین دەکەن.  بەڕێوەبەرایەتیی ئاوی هەولێر بە هەردوو ئاوی سەر زەوی و ژێر زەوییەوە رۆژانە نزیکەی ٦٥٠ هەزار مەتر سێجا ئاو دابین دەکات.