سامى بەروارى، بەڕێوەبەرى ناحیەى دێرەلووک ئەو هەواڵەی بۆ رووداو پشتڕاستکردەوە و رایگەیاند، بۆردوومانەکە ناوچەکانى پشتى سگێرى و ناوچەکانى دیکەى نزیک ئامێدى لە چیایى مەتین گرتووەتەوە.  دەربارەى زیانەکان، بەڕێوەبەرى ناحیەى دێرەلووک گوتی، "هیچ زیانێک بەر خەڵکی سڤیل نەکەوتووە، چونکە ئەو ناوچانە دوورن لە ناوچەکانى ئاوەدانى گوندەکان، بەڵام دەنگى بۆردوومانەکە ترسی لای خەڵکى ناوچەکە دروستکردووە. "  سالار نەجیب، هاونیشتمانییەکی دانیشتووی گوندى بلاڤەیە لە بنارى چیای مەتین سەر بە دەڤەرى نهێل، بە رووداوی راگەیاند، "کاژێر ١٠: ٣٠ بۆ ١١: ١٥ فڕۆکەکانى تورکیا سێ جار لەسەر یەک دەورەبەری گوندەکانى بەرچى کۆن، کورکو و بناڤی کە دەکەونە دەڤەرى نهێلی سەر بە قەزای ئامێدى بۆردوومانکردووە. "  سالار نەجیب، باس لەوەش دەکات، "ئەو سێ گوندە نزیکەى ٢٠ ساڵە بەهۆی شەڕى پەکەکە و تورکیا چۆڵکراون، بۆیە لەبەر دوورىی شوێنى بۆردوومانکردن زیانەکان نەزانراون، بەڵام ئەوە ئاشکرایە کە هیچ کەسێک لە خەڵکى سڤیل بەرنەکەوتووە. "  سەرەڕای گۆڕانی کەشوهەوا و بارینی بەفرێکی زۆر، بەڵام فڕوکەکانى تورکیا هەفتەی رابردوو چەند جارێک ئەو شوێنانەیان بۆردوومانکردوون.  وارشین سەلمان، قایمقامى قەزاى ئامێدى پێشتر بە رووداوی گوت، "لەماوەی هەفتەیەکدا فڕۆکەکانى تورکیا شەش جار ناوچەکانى سنوورى قەزای ئامێدییان بۆردوومانکردووە، لەوانەش چیای مەتین، کورەژار، گەلى سەرگەلێ و دەوروبەری گوندى هروور. "