ئەندامێکی سەرکردایەتیی پارتی دیموکراتیی کوردستان بە تۆڕی میدیایی رووداوی راگەیاند: "پارتی و یەکێتی رێککەوتوون کە چوار لیژنە بۆ پرسی دەستوور، هەڵبژاردن، کۆمیسیۆنی باڵای سەربەخۆی هەڵبژاردن، بەشداری کورد لە حکومەتی عێراق و راگەیاندن پێکبهێنن".  ئەو ئەندامەی سەرکردایەتیی پارتی، کە نەیویست ناوی بڵاوبکرێتەوە گوتی: "لیژنەی یەکەم بۆ کاروباری دەستوور، هەڵبژاردن و کۆمیسیۆنی باڵای سەربەخۆی هەڵبژاردنە. لە پارتی هەر یەک لە خەسرۆ گۆران و هێمن هەورامی، ئەندامی سەرکردایەتی و زانا مەلا خالید، سەرۆکی فراکسیۆنی پارتی لە پەرلەمانی کوردستان دەبنە ئەندامی لیژنەکە. لە یەکێتیش هەر یەک لە رزگار حەمە، ئەندامی مەکتەبی سیاسی، تەلار لەتیف، ئەندامی سەرکردایەتی و زیاد جەبار، سەرۆکی فراکسیۆنی سەوز لە پەرلەمانی کوردستان".  کاری لیژنەی دووەمی نێوان پارتی و یەکێتی، بە گوتەی ئەندامەکەی  سەرکردایەتیی پارتی: "نووسینەوەی رێککەوتنێکی نوێی ستراتیژییە لە نێوان پارتی و یەکێتی". ئەندامانی لیژنەکەش پێکدێن لە: مەحموود محەممەد و عیزەددین بەرواری و رێبوار یەڵدا، ئەندامانی مەکتەبی سیاسی و پشتیوان سادق، ئەندامی ئەنجوومەنی سەرکردایەتیی پارتی. هەروەها رەفعەت عەبدوڵڵا و عیماد ئەحمەد، ئەندامانی مەکتەبی سیاسیی یەکێتی و پۆڵا تاڵەبانی، بەرپرسی پەیوەندییەکانی یەکێتی، ئەندامی ئەو لیژنەیە دەبن.  سەبارەت بە لیژنەی سێیەمیش، ئەندامەکەی ئەنجوومەنی سەرکردایەتیی پارتی گوتی: "لیژنەکە پاکێجی کوردستان بۆ بەشداری لە حکومەتی نوێی عێراق ئامادە دەکات". ئەندامانی ئەو لیژنەیەش پێکدێن لە: هۆشیار زێباری و جەعفەر ئێمینکی، ئەندامانی مەکتەبی سیاسیی پارتی و عەرەفات کەرەم، بەرپرسی دۆسیەی عێراق لە بارەگای بارزانی. هەرچی ئەندامانی یەکێتین لە لیژنەکە پێکدێن لە: قوباد تاڵەبانی، ئەندامی مەکتەبی سیاسیی یەکێتی و خالید شوانی، ئەندامی سەرکردایەتی.  لیژنەی چوارەم و کۆتاییش بە گوتەی ئەندامەکەی سەرکردایەتیی پارتی تایبەتە بە پرسی راگەیاندنی هەردوولا، بەرپرس و ئەندامانی مەکتەبی راگەیاندنی هەردوولا کۆدەبنەوە و گفتوگۆ دەکەن، بۆ ئەوەی لەسەر خاڵێکی هاوبەش لەبارەی میکانیزمی کارکردنی راگەیاندنەکانیان بگەنە رێککەوتن.  زیاتر لە ١٤ ساڵ بەسەر ئەو رێککەوتنە ستراتیژییەدا تێپەڕیوە، کە لە رێککەوتی ٢٧ - ٠٧ - ٢٠٠٧ لە نێوان پارتی و یەکێتی بە سەرکردایەتی جەلال تاڵەبانی، سکرتێری پێشووی یەکێتیی نیشتمانیی کوردستان و مەسعود بارزانی، سەرۆکی پارتیی دیموکراتی کوردستان واژۆکرا.  یەکێتی و پارتی ئەو رێککەوتننامەیان وەک بنەمایەک بۆ دابەشکردنی دەسەڵات و ئاشتەوایی نیشتمانی ناساند و بڕیاریاندا نێوەڕۆکی رێککەوتننامەکە لە ناوەندی بڕیار و لووتکەی ھەرەمی دەسەڵاتی ھەردوولاوە شۆڕبێتەوە نێو رێکخستن و دامەزراوە حیزبییەکانیان، بەڵام لەڕووی کردارییەوە نێوەڕۆکی رێککەوتننامەکە نەیتوانی شۆڕببێتەوە نێو بنكەی جەماوەریی هەردوولا، ئەمەش وەک هۆکارێکی پووکانەوەی رێککەوتننامەکە باسدەکرێت.  بەرپرسانی پارتی و یەکێتی بەردەوام جەخت لەوە دەکەنەوە، ئەم رێککەوتنە بۆ ئەو سەردەمە ناگونجێت و پێویستی بە هەموارکردنەوە یان نووسینەوەی رێککەوتنێکی نوێیە.  رۆژی ١٣ - ١٢ - ٢٠٢١ مەحموود محەممەد، گوتەبێژی پارتی دیموکراتی کوردستان بە تۆڕی میدیایی رووداوی راگەیاند، رێککەوتنی ستراتیژی لەنێوان پارتی دیموکراتی کوردستان و یەکێتیی نیشتمانیی کوردستان "هەڵوەشاوەتەوە".  هەروەها رۆژی ٢٢ - ١٢ - ٢٠٢١ فازڵ میرانی سکرتێری مەکتەبی سیاسی پارتی دیموکراتی کوردستان رایگەیاند لەگەڵ یەکێتی راوێژیان کردووە و بڕیاریشیان داوە لیژنەی هاوبەش بۆ پرسە جیاوازەکان دروستبکرێت. راشیگەیاند: "ئەوان ئامادەن بۆ ئەوەی "رێککەوتنی نوێ" لەگەڵ یەکێتیدا بکەن.  لە دیباجەی رێککەوتننامەکەدا ئاماژە بەوە کراوە، "پارتیی دیموکراتی کوردستان و یەکێتیی نیشتمانیی کوردستان ئەو راستییەیان لەلا یەکلایی بووەتەوە کە بە حوکمی متمانەی زۆرینەی خەڵکی کوردستان بە ھەردوولایان و ھەستیاریی بارودۆخی نەتەوەیی و نیشتمانی و ھەبوونی کۆمەڵێک ئەرکی ھاوبەشی ئەم قۆناخە و لەپێناوی یەکڕیزی و رێکخستنی نێوماڵی کوردی و سەنگی کوردستان لە پرۆسەی سیاسیی عێراق" ئەم رێککەوتننامەیان واژۆکردووە.  لەدوای رێککەوتننامەی ستراتیژیی ساڵی ٢٠٠٧، پارتی و یەکێتی رێککەوتنەکانیان تەنیا بۆ پێکهێنانی سەرۆکایەتییەکانی هەرێمی کوردستان و کابینەی حکومەت بووە، دوایین رێککەوتنیشیان بۆ پێکهێنانی کابینەی نۆیەمی حکومەتی هەرێمی کوردستان بووە.