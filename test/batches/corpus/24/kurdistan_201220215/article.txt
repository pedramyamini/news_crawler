عەرەفات کەرەم ستوونی، ئەمڕۆ دووشەممە ٢٠ - ١٢ - ٢٠٢١ بە تۆڕی میدیایی رووداوی راگەیاند، "بە هەموو شێوەیەک ئەو هەواڵە رەتدەکەینەوە کە چەند دەزگایەکی راگەیاندن بڵاویان کردووەتەوە، گوایە سەرۆک بارزانی بوونی محەممەد حەلبووسی، سەرۆکی هاوپەیمانیی تەقەدوومی بە سەرۆکی پەرلەمان بۆ خولێکی دیکە رەتکردووەتەوە؛ ئەو هەواڵە نادروستە لە چەند کەناڵێکەوە بڵاوکراوەتەوە کە ناسراون بە بڵاوکردنەوەی قسەی ناڕاست بەبێ وردبوونەوە و لێکۆڵینەوە".  ئەمەش لە کاتێکدایە رکابەریی نێوان هەردوو گەورەترین هاوپەیمانیی سوننەکان لە عێراق، واتە هاوپەیمانیی تەقەدووم بە سەرۆکایەتیی محەممەد حەلبووسی و هاوپەیمانیی عەزم بە سەرۆکایەتیی خەمیس خەنجەر لەسەر پۆستی سەرۆکی پەرلەمانی عێراق بووەتە مژار.  بەپێی ئەنجامە کۆتاییەکانی هەڵبژاردنی پەرلەمانی عێراق، کە هێشتا دادگەی فیدراڵی پەسندی نەکردوون و چەند کەسایەتی و لایەنێک سکاڵایان دژی تۆمار کردووە، رەوتی سەدر ٧٣ کورسی پەرلەمانی بەدەستهێناوە، هاوپەیمانیی تەقەدووم بە سەرۆکایەتیی حەلبووسی ٣٧ کورسی، پارتی دیموکراتی کوردستان ٣١ کورسی و یەکێتیی نیشتمانیی کوردستان ١٨ کورسییان بەدەستهێناوە.  حەلبووسی لە هەڵبژاردنی ساڵی ٢٠١٤ دا بووە پەرلەمانتار و لە ١٥ی ئەیلوولی ٢٠١٨ شدا بە سەرۆکی پەرلەمانی عێراق هەڵبژێردرا.