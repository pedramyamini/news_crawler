ئەو گەنجانە دەیانەوێت بە هزری نوێی گەنجانەی خۆیان، پرۆژەی داهێنەرانە بۆ پاراستنی ژینگەی کوردستان ئەنجام بدەن.  هێڵبین لە زاخۆوە بەشداریی پرۆژەکەی بۆ پاککردنەوەی ژینگە و زیادکردنی رێژەی سەوزایی کردووە، ئەو دەڵێت "پرۆژەکەی ئێمە دروستکردنی گرین هاوس (خانووی پلاستیکی) بوو، ئامانجمان ئەوە بوو کە بتوانین سەوزاییەکی زۆر لەنێویدا بچێنین بۆئەوەی پێویستی بە بەکارهێنانی ئاو و خاکی کەمتر بێت، ئەویش بۆئەوەی ژینگەی زاخۆ پاکتر و سەوزتر بێت، هەروەها کۆمەڵێک کەسیش بخەینە سەر کار".  سۆما کامیل کە بەشداربوویەکی دیکەیە دەڵێت، "ئێمە لە هەڵەبجەوە بەشداریمان کردووە، پرۆژەکەمان کارکردنە لەگەڵ خوێندنگە بنەڕەتی و سەرەتاییەکان، بۆئەوەی وا لە خوێندکاران بکەین کە هەر کەرەستەیەکیان هەبێت کە کۆن بێت، بەکاریبهێننەوە. من خۆم مامۆستام، لە خوێندگەکەی خۆم پرۆژەکەم جێبەجێ کردووە و بە خوێندکارەکانم گوتووە کە هەموو ئەو شتانەی هەیانە فڕێی نەدەن، بەڵکو بەکاریبهێننەوە، بۆ نموونە پانتۆڵە کۆنەکانیان لەجیاتی ئەوەی فڕێی بدەن، دووبارە بەکاریبهێننەوە بۆ دروستکردنی جانتا یان هەر شتێکی سوودبەخش".  ١١ پرۆژە لە کۆی ٥٢ پرۆژە، وەرگیراون. لیژنەیەک لە نوێنەری یۆنامی لە هەرێمی کوردستان و نوێنەری وەزارەتی کشتوکاڵ و بەڕێوەبەری ژینگەی سلێمانی پێکهاتوون کە هەڵسەنگاندن بۆ کارەکان دەکەن.  نەبەز رەفعەت، نوێنەر و راوێژکاری وەزارەتی کشتوکاڵ باسی لەوە کرد، "ئێمە وەکو وەزارەتی کشتوکاڵ پشتگیریی بیرۆکەکانیان دەکەین، ئامادەین سپۆنسەریشیان بکەین، و هەموو کارەکانی ئێمەش لە راستیدا هەر لە ئەم بیرۆکانەوە سەرچاوەی گرتووە، بەڵام تۆزێک بە رێکخراوەیی تر".  سەرپەرشتیاری هاکەسۆن دەڵێت، گەنجەکان زۆر بەتوانان، بیرۆکەکانیان زۆر نایاب بووە و لە داهاتوودا پێکەوە کاری لەسەر دەکەن.  ماریا کۆمباس، سەرپەرشتیاری پرۆژەکەیە و ئاماژەی بەوە کرد، "من وەکو خۆم زۆرینەی پرۆژە و بیرۆکەکانم بەلاوە زۆر باش و جوان بوو، پێموایە هەر بەڕاستی هەندێکیان دەتوانرێت جێبەجێ بکرێن، چونکە واقیعیانەترە، بەڵام پێویستی بە رێکخستن و باشتر بیرلێکردنەوەیە، هەروەها ئێمە لە ساڵی داهاتوو بە پرۆژەکاندا دەچینەوە و پاڵپشتییان دەکەین و کاریان لەسەر دەکەین".  یەکەمین جارە نەتەوە یەکگرتووەکان پرۆگرامێکی لەو شێوەیە لە وڵاتانی رۆژهەڵاتی ناوەڕاست بەڕێوەببات و سەرجەم پرۆژە پەسندکراوەکان پرۆژەکانیان کاری زیاتریان لەسەر دەکرێت و پاڵپشتی دەکرێت.