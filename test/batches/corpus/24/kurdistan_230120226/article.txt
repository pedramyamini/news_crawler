بەپێی راپۆرتی تۆڕی مافی مرۆڤی کوردستان، هێزە ئەمنی و لایەنە دادوەرییەکان لە یەکەم مانگی زستاندا (یەک مانگی رابردوو) لە پارێزگاکانی سنە، کرماشان و ورمێ لانیکەم ٢٧ چالاکڤانیان بە تۆمەتی "چالاکی سیاسی" دەستبەسەر کردووە. یەکێک لەوان زارا محەممەدی، مامۆستای زمانی کوردی بوو.   هەروەها دادگاکانی پارێزگاکانی سنە، ئیلام و ورمێ لانیکەم ٨ هاونیشتمانی و چالاکڤانیان بە تۆمەتی چالاکی سیاسی بە ٦ مانگ تاوەکوو ١٠ ساڵ زیندان مەحکوم کردووە.  لەو یەک مانگەدا، لە زیندانەکانی ورمێ و ئیلام حەوت کەس لە سێدارە دراون. ئەوان بە تۆمەتی کوشتنی بە ئەنقەست حوکمی قەساسیان بۆ دەرچووبوو.  سەبارەت بە کۆچبەرانیش، لەو ماوەیەدا کۆڵبەرێک بە تەقەی راستەوخۆی هێزە سەربازییەکانی ئێران کوژراوە، ٦ کەسیش بریندار بوون. دوو کۆڵبەر بە تەقینەوەی مین و کۆڵبەرێکیش بەهۆی کەوتنە خوارەوە لە بەرزاییەوە بریندار بوون. لە ناوچە سنوورییەکانی ورمێش سێ کۆڵبەر بەهۆی بەفر و باهۆزەوە ١٠ رۆژ لەمەوبەر بێسەروشوێن بوون. هەوڵەکان بۆ دۆزینەوەیان تاوەکوو ئێستا هیچ ئەنجامێکی نەبووە.  لە مانگی بەفرانباردا دوو هاونیشمانی، کە یەکێکیان منداڵ بوو، بە تەقینەوەی مین گیانیان لەدەستدا، چوار منداڵ و دوو کۆڵبەریش بریندار بوون.