هەڵمەتەکە بەشێوەیەکی فراوان لە تۆڕە کۆمەڵایەتییەکان بە فیلمی ئەنیمەیشن و هۆشیارکردنەوەی باوانی قوتابیان لە چۆنێتی پڕکردنەوەی فۆڕمی ئۆنلاین دەستیپێکردووە.   هەریەک لە پارتەکانی ئۆپۆزیسیۆنی تورکیا وەک جەهەپە، پارتی دێڤا و پارتی ئایندە بەهەمان شێوە بەشدارن و پاڵپشتیی لە هەڵمەتەکە دەکەن.   گۆنول ئۆزەل، سەرۆکی لقی رێکخستنەکانی جەهەپە لە ئامەد رایگەیاند، "وانەی بژارە نەک تەنیا بۆ زمانی کوردی بەشێوەیەکی گشتی بەندە بە ویست و توانای خودی قوتابییەکانەوە و نابێ بەزۆرەملێ بکرێت. دەبێ قوتابی ئەو وانانە هەڵبژێرێت کە لە رووی کۆمەڵایەتیی و بۆ داهاتووی خۆی سوودی لێوەردەگرێت. لەبارەی زمانی کوردییەوە، خوێندن بەم زمانە دەوڵەمەندییە و پێویستە هەر قوتابییەک زمانی دایکی خۆی فێربێت. بۆیە ناکرێت قوتابخانە، زمان بەسەر منداڵەکە بسەپێنێت، دەبێ ئەم دەرفەتە بدرێتە باوانی قوتابییان و ئەگەر منداڵەکە بیەوێت، بەڵێ با بەزمانی دایکی بخوێنێت، بەڵام ناکرێ باوانی قوتابی ئەمەش بەسەر منداڵەکانیان بسەپێنن، ئەگەر ویستی لەسەر نەبێت. "  سەرۆکی لقی رێکخستنەکانی ئامەدی پارتی دێڤا پێیوایە دەسەڵات جیددی نییە لە بابەتی خوێندن بەزمانی کوردی. دەشڵێت، ئەگەر جیددی بووایە لە پەرلەمان یاسایەکی دادەڕشت و لە دەستوور جێگەی دەکردەوە.   جیهان ئوڵسەن، سەرۆکی لقی رێکخستنەکانی ئامەدی پارتی دێڤاش گوتی، "بەڕاشکاوی دەیڵێم وانەی بژارە بۆ زمانی کوردی بەپێی پێویست نییە، بەڵام بەو هەلومەرجە هەنوکەییانە پێموایە دەبێ دۆخەکە بقۆزرێتەوە. ئەگەر ئەمە نەقۆزرێتەوە، بەدڵنیاییەوە دۆخی خوێندنی زمانی کوردی لە زانکۆکان و خوێندن بە زمانی دایک دەکەوێتە ژێر گوشارەوە. بۆیە پێویستە ئەم بابەتە بەدەنگێکی بەرزەوە باسی لێوەبکرێت. ئێمە پێمانوایە ئەم بابەتە سەلمێنەری ئەوەیە کە دەوڵەت و دەسەڵات جیددی نین لە نیازەکانیان، بەهۆی ئەوەی تاوەکو ئێستا یاسایەکی تایبەت بۆ خوێندن بە زمانی کوردی نەبردووەتە پەرلەمان، هەروەها پێویستە لە دەستووریش باسی لێوە بکرێت. دەبێ ژێرخانێکی یاسایی گرنگ بۆ زمانی کوردی فەراهەم بکرێت، بۆ ئەوەی لە داهاتوودا مۆدێلی خوێندن بەزمانی کوردی ببێتە بەشێک لە کۆی سیستمی پەروەردە و فێرکردن لە تورکیا. "  پارتی ئایندە بە سەرۆکایەتیی ئەحمەد داودئۆغڵو لە رێگە لقی رێکخستنەکانی ئامەد جەخت لەوە دەکەنەوە، خوێندن بە زمانی کوردی مافێکی سرووشتییە و پشتیوانی هەڵمەتەکەن و کاریشی بۆ دەکەن.   ئایدن ئاڵتاچ، سەرۆکی لقی رێکخستنەکانی ئامەدی پارتی ئایندە رایگەیاند، دەبێت "منداڵی کورد بە زمانی خۆیان تەواوی وانەکانیان لە قوتابخانە بخوێنن نەک چەند وانەیەک، جا ئەگەر کورمانجی بێت یان زازاکی. "  ئەو وادەیەی وەزارەتی پەروەردەی تورکیا بۆ وانەی بژارە دەستنیشانی کردووە لە رۆژی ٣ ـی کانوونی دووەمی ٢٠٢٢ دەستیپێکردووە و رۆژی ٢١ ـی هەمان مانگ کۆتایی پێدێت. نزیکەی دوو هەزار دەرچووی کۆلێژەکانی بەشی زمان و ئەدەبیاتی کوردی هەن، بەڵام بەهۆی کەمی قوتابی خوێندنی زمانی کوردی، تەنیا ٧٩ مامۆستای زمانی کوردی دامەزراون.