بەگوێرەی راگەیێندراوی کۆنسوڵخانەی چین لە هەولێر، رۆژی یەکشەممە ٩ - ١ - ٢٠٢٢ نی رووچی، کۆنسوڵی گشتیی چین لەگەڵ د. ئامر تاهیر، پرۆفیسۆری زمان و ئەدەبی کوردی و سەرۆکی بەشی خوێندنی کوردی لە پەیمانگای نەتەوەیی زمانەکانی رۆژهەڵات و لیتەراتۆرس (INALCO) لە فەرەنسا کۆبووەوە و سەبارەت بە پەرەپێدانی فێركردنی زمانی كوردی لە چین گفتوگۆیان کرد.  بەگوێرەی راگەیێندراوەکەی کۆنسوڵخانەی چین، "نی رووچی جەختی لە ئامادەیی کۆنسوڵگەری گشتیی چین لە هەولێر کردەوە بۆ پشتیوانیکردن لە زانکۆکانی چین بۆ کردنەوەی بەشی زمانی کوردی بە مەبەستی بەهێزكردنی ئاڵوگۆڕی كولتووری نێوان گەلی چین و گەلی کورد".  لە زانکۆی پەکین لە چین، سەنتەری زمانی کوردی هەیە؛ لەو سەنتەرەدا ١٥ خوێندکاری چینی بۆ فێربوونی زمانی کوردی دەخوێنن و لە ساڵی دووەمی خوێندنەکەیاندان. هەروەها لە زانکۆی سەڵاحەدین لە شاری هەولێر ١٣ خوێندکار بۆ فێربوونی زمانی چینی دەخوێنن و لە قۆناخی سێیەمی خوێندنەکەیاندان.  رۆژی دووشەممە ١٠ - ١ - ٢٠٢٢، د. بارزان جەعفەر، سەرۆکی بەشی زمانی چینی لە زانکۆی سەڵاحەدین بە تۆڕی میدیایی رووداوی گوت، ئەوان ١٥ خوێندکاریان هەبوو؛ پار یەکێکیان بەهۆی دەرنەچوونەوە بەشەکەی گۆڕی، چونکە تەنیا یەک قۆناخیان هەیە؛ یەکێکی دیکەشیان ئەمساڵ دەستی لە خوێندنەکەی بەرداوە و ١٣ خوێندکاریان بەردەوامن.  د. بارزان گوتیشی، چوار مامۆستان، تەنیا ئەو کوردە و سێ مامۆستاکەی دیکە چینین و ئاماژەی بەوەشکرد، "کۆنسوڵی چین لە هەولێر، هەموو هاوکارییەکمان دەکات؛ مووچەی مامۆستا چینییەکان ئەوان دەیدەن، هیچ کێشەیەکمان نییە".  سەبارەت بەوەی بۆچی تەنیا یەک قۆناخیان هەیە و خوێندکاری نوێ وەرناگرن، بەرپرسی بەشی زمانی چینی لە زانکۆی سەڵاحەدین گوتی: "دەمانەوێت ئاستبەرزبن، نەک ژمارەیان زۆر بێت؛ وەکو ئەزموونێکیشە ئەم شێوازە، چونکە دەمانەوێت لەگەڵ تەواوبوونیان کاریان بۆ بدۆزینەوە؛ ساڵی داهاتوو کە ئەم خوێندکارانە چوونە قۆناخی چوارەمەوە، ئەو کاتە خوێندکاری نوێ وەردەگرین".  د. بارزان جەعفەر باسی لەوەشکرد، کۆنسوڵی چین داوای لێکردوون سەرجەم ئەو کتێبانەی پێویستیانە بیکەنە لیستێک و بۆیان بنێرن بۆ ئەوەی سەرجەمیان بۆ دابینبکەن و ساڵی داهاتوو خوێندکارانی نوێ سوودی لێ ببینن.