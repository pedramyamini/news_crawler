مەسعود کاڕەش، جێگری پارێزگاری هەولێر دەڵێت، "هەولێر گەورەبووە، بۆیە دەبێ هاوشێوەی کۆڕنیش کەندێکی دیکە دروستبکەین، بەڵام بە دیزاینی نوێ، ئەوەش لە بەرنامەدایە دیزاینی ئامادەیە، هەندێ دەستکاری دەوێت، چونکە ئەوە لە ساڵانی ٢٠١٤ و ٢٠١٥ کراوە، ئەو پرۆژە دەبێتە پلانێکی درێژخایەن، بۆ پاراستنی هەولێر و دەوروبەری لە روودانی لافاو".  بەستەیەک لە نێوان گەڕەکی رۆشنبیری و ناحیەی دارەتوو، پێشتر قووڵایی و فراوانییەکەی سێ هێندە بووە، بەڵام ئێستا بەهۆی پاشماوەی بیناسازی و دروستکردنی خانوو و بلۆک، رێڕەوەکە فراوانی و قووڵایی جارانی نەماوە، بۆیە لەگەڵ بارانی بە لێزمە ئاو لە بەستەکەوە بۆ نێو گەڕەکەکان دێت.  هۆگر فارس، دانیشتووی گەڕەکی رۆشنبیرییە، ماڵەکەی ٢٠ مەتر لە بەستەکە دوورە، لافاوەکەی ١٧ی ئەم مانگە ماڵەکەی وێرانکردووە.  هۆگر فارس دەڵێت، "هیچم نەما ئۆتۆمبێل و ماڵەکەم رۆشت، کەمتەرخەمیی حکومەت لەوەدا بوو کە دەبووایە زووتر رێڕەوەکە خاوێنبکاتەوە، بەڵام کەمتەرخەمیی خەڵکیشی تێدایە، خەڵکێکی بێویژدان هەن، پاشماوەی خانووەکانیان لێرە فڕێدەدەن، بەبێ رەچاوکردنی ئەوەی سبەی باران دەبارێت و لافاو هەڵدەستێ".  هیچ بەست و رێڕەوێکی ئاوی باران لە دەوروبەری هەولێر وەک پێشتر نەماوە و زێدەڕۆیی کراوەتە سەر، بۆیە ئاوی باران رێڕەوی سرووشتیی خۆی گۆڕیوە.  رێڕەوی ئاوی رۆژهەڵات و باشووری هەولێر، کە لە سنوورەکانی قەزای دەشتی هەولێر دەستپێدەکات و بە ناحیەی دارەتوو، گەڕەکەکانی رۆشنبیری، ژیان و قەتەوی هەولێر تێدەپەڕێت و بە دەشتی شەمامک درێژدەبێتەوە و لە نزیک ناحیەی گوێڕ تێکەڵی زێی گەورە دەبێت.