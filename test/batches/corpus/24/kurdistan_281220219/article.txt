جەمال مەجید نیو سەدەی تەمەنی تێپەڕاندووە، سەری بەدیار کێشەی دەیان ساڵەی زەوی و زارەوە سپی کردووە، ١٢٣ دۆنم زەوی باوباپیرانی لە ئاوایی سێڵەوەن بۆ ماوەتەوە. تا پێش ٢٠٠٣ لەژێر دەستی عەرەبی هاوردەبوو. دوای رووخانی سەدام زەوییەکانی وەرگرتەوە، بەڵام شەپۆلی تەعریب دیسانیش زەوییەکانی لێستاندووەتەوە و ئەمساڵ تەنیا شەش دۆنمی بەدەستەوە ماوە.  جەمال مەجید، جووتیاری گوندی ئاوایی گەورە دەڵێت "من لێرە ٤١ دۆنمم هەیە و لەو بەر ٢٥ دۆنم هەیە، دێمەکە ٢٠ دۆنم و لێرەش ١٤ دۆنم، عەرەبەکان هێزی عێراق پشتگیریان دەکات، بەڵام کورد کەس پشتگیری ناکات. "  لەدوای هێرشەکانی ١٦ی ئۆکتۆبەرەوە زیاتر لە ٣ هەزار دۆنم زەوی جووتیارانی کورد لە گوندەکانی  سلێمان وەهاب، سێڵەوەن، فەرەج، ئاوایی گەورە، عەلوەش، ئەحمد گوڵە، تەپەچەرموو، بنەباخ و قەڵا بەپشتبەستن بە گرێبەستی کشتوکاڵی سەردەمی بەعس، رادەستی عەرەبی هاوردە کراونەتەوە.  قاسم محەممەد، جووتیاری گوندی سێڵەوەن دەڵێت "هەموومان ناوێرین بێینە ئاوایی، ناوێرین سەردانی زەوییە کشتوکاڵییەکان بکەین، چونکە داگیرکراوە لەلایەن عەرەبە هاوردەکانی ساڵی ١٩٧٠، ئێمە گرێبەستی باو باپیرانمانە لە ٩٠ % زەوییەکانمان تاپۆیە. "  سەرەتای سەرهەڵدانی ئەم کێشەیە دەگەڕێتەوە بۆ ساڵی ١٩٧٥ ئەو کاتەی رژێمی پێشووی عێراق عەرەبی هاوردەی لەم ناوچانە نیشتەجێکرد و گرێبەستی زەوییە کشتوکاڵییەکانی بۆ کردن، هەرچەندە ئەم عەرەبانە لە چوارچێوەی قەرەبووکردنەوەی ماددەی ١٤٠ قەرەبووکراونەتەوە، بەڵام هەر جارەی سوپای عێراق لەم ناوچانە باڵادەست دەبن، گرێبەستەکەی ساڵی ١٩٧٥ دەهێننەوە و داوای ئەو زەویانە دەکەن کە تاپۆی رەشی بە نێوی کوردە.  ٩ گوند سەر بە شارۆچکەی کوڵەجۆی گەرمیانن، بەڵام کەوتوونەتە ناوچەکانی ژێر کۆنتڕۆڵی حکومەتی عێراقی.   ئەحمد حەمەساڵح جێگری بەپرسی میحوەری گەرمەسێر دەڵێت "لەم ماوە خەریکبوو روونکردنەوە دروستبێت لەنێوان عەرەبەکان و کوردەکان، ئێمە بیستمان هەندێ هێزی عێراقی دەیانەوێت قسەبکەن ئێمە، ئاگەدارمان کردنەوە دوامانکرد ئەگەر ئەوان قسەبکەن ناچارین ئێمەش قسەبکەین، بۆیە لێی گەڕین با دادگە یەکلای بکاتەوە. "  جووتیارانی کورد بە پشتبەستن بە تاپۆکانیان، تا ئێستا زیاتر لە ٢٠ سکاڵایان دژی داواکاری مافداریی عەرەبی هاوردە بەسەر ئەم زەوییانە تۆمارکردووە، بەڵام تەنیا جووتیارێکی گوندی سێڵەوەن سکاڵاکەی بردووەتەوە.