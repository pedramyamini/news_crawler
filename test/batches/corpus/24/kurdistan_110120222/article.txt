عومەر حوسێن، کرێکارە و دەڵێت "من کوا بەوتەمەنە توانای کرێکاریم ماوە، ئەگەر ناچاری نەبێت، گەنجەکان بەدوای ئۆتۆمبێل دەکەون وەختێک کەسێک بێت و کرێکاری بوێت، من ئەو توانایەم نییە، ئەمە تەمەنی ئەوەیە کە بچمە مزگەوت و نوێژ بکەم. "  بە پێچەوانەی کرێکارەکان، روقیا محەممەد کە کارمەندە و لە ئارایشتگەیەک کاردەکات، ناتوانێت بە بێ بیمەکردن لە کارەکەی بەردەوام بێت، بە ناچاری لەگەڵ خاوەن کارەکەیدا هاتووەتە دەستەبەری کۆمەڵایەتی و مامەڵەی بیمەکردنی دەکات.   لەبارەی بیمەکردنەکەی گوتی، "بیمەکردنم ناچارییە و نەیکەم ناتوانم کار بکەم، هاتووم دەبێت مانگانە بڕی ٥١ هەزار دینار بدەم، هەموویشی خۆم دەیدەم، خاوەن کار ئەو پارەیەی کە دەکەوێتە ئەستۆی، نایدات. "  یاسای ژمارە ٣٩ ـی ساڵی ١٩٧١ هەمووارکراو بە یاسای ژمارە چواری ساڵی ٢٠١٢ لە پەرلەمانی کوردستان دەرچووە دەڵێت، هەر شوێن و پڕۆژەیێک لە کرێکارێک یان زیاتری هەبێت بەر دەستەبەری کۆمەڵایەتی دەکەوێت، کرێکار لە ١٧ % ـی مووچەی مانگانە بداتە بیمە و ١٢ % یشی لەسەر خاوەن کار.  هەژار یونس، بەڕێوەبەری دەستەبەری کۆمەڵایەتی سۆرانیش ئاماژە بەوە دەکات "زۆرجار لەبەر ئەو ١٢ % ـەی دەکەوێتە ئەستۆی خاوەن کار، کرێکارەکانیان لە بیمەکردن دەشارنەوە، کرێکارەکانیش نایەن سکاڵا بکەن، چونکە خاوەن کار دووریان دەخاتەوە لە کارەکەیان. "  بەپێی یاسای بیمە، کرێکار ٢٥ ساڵ کار بکات خانەنشین دەبێت، ئەگەر لەسەر کارەکەی تووشی پێکان و توانای کارکردنی نەمێنێت یان تووشی نەخۆشی درێژخایەن بێت، خانەنشین دەبێت. لە کاتی دامەزراندنی لە کەرتی گشتی، خزمەتی ساڵانەی کارکردنی بۆ هەژمار دەکرێت، هەرکات وازی لە کارەکەی هێنا دەتوانێت لە ٨ % ـی کۆی پارە بیمەکراوەکەی وەربگرێتەوە.  شۆفێرەکان و هەر شوێنێک کە مۆڵەتی فەرمی نەبێت، ئەو کرێکارانەی شوێنێکی دیاریکراو بۆ کاری رۆژانەیان نییە , بەر بڕیارەکە ناکەون.