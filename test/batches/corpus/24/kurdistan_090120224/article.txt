خوێندنی زمان و شێوەزارەکان لە سیستەمی وەزارەتی پەروەردەی تورکیا لە چوارچێوەی وانەی بژارەدایە. وەزارەتەکە ساڵانە وادەیەک دیاری دەکات بۆ باوانی قوتابییان بۆ ئەوەی بە ویستی خۆیان وانەی بژارە هەڵبژێرن. زمانی کوردیش بە هەردوو شێوەزاری کورمانجی و زازاکی لە وانە هەڵبژێردراوەکاندان و بۆ دەستپێکی وەرزی یەکەمی ساڵی خوێندنی ٢٠٢١ - ٢٠٢٢ وەزارەتی پەروەردەی تورکیا ماوەی ١٨ رۆژی خستە بەردەم باوانی قوتابییان بۆ هەڵبژاردنی زمانی وانە بژارەکانیان.   وادەکە لە رۆژی سێی کانوونی دووەمی ٢٠٢٢ دەستیپێکرد و  رۆژی ٢١ی هەمان مانگ کۆتاییدێت. مامۆستایانی زمانی کوردی و رێکخراوی پەروەردەی زمانی کوردی و رێکخراوەکانی کۆمەڵگەی مەدەنی و حیزبە کوردییەکانی باکووری کوردستان دەستیان بە هەڵمەتێک کردووە بۆ ئەوەی باوانی قوتابییان، وانەی کوردی لە چوارچێوەی وانەی بژارە هەڵبژێرن.   لەم هەڵمەتەدا، دکتۆر کەنعان نادۆ مامۆستا لە زانکۆی ئارتوکڵو لە مێردینی باکووری کوردستان بە تۆڕی میدیایی رووداوی گوت: "ئەگەر باوانی قوتابییان، زمانی کوردی بە هەردوو شێوەزاری کورمانجی و زازاکی هەڵبژێرن، بەر لە هەموو شتێک رەوایی دەدرێتە زمانەکە و پرسی زمانی کوردی لە قاڵبی سیاسەت دەردەچێت و دەبێتە ژێرخانێکی بەهێز بۆ ئەوەی بەفەرمی لە داهاتوودا جێگیر بکرێت. هەروەها دەبێتە ژێرخانێکی دیکە بۆ ئەوەی لە ساڵانی داهاتوودا ژمارەی قوتابییانی زمانی کوردی زیاد بکات و سەنگ و قورسایی زیاتر دەبێت، ئەمە جگە لەوەی کە هەموویان ئاشنای زمانی سکماکیان دەبن".   کەنعان نادۆ راشیگەیاند: "یەکێکی دیکە لە سوودەکانی فێربوون و خوێندن بە زمانی کوردی ئەوەیە، ساڵ بەدوای ساڵ خوێندن بە زمانی کوردی فراوانتر دەبێت و تەواوی ناوچەکە دەگرێتەوە و قوتابییانی پێکهاتە نەتەوەییەکانی دیکەش هەڵیدەبژێرن. هاوکات زمانی کوردی گەشە دەکات و وەک زمانێکی زیندوو دەمێنێتەوە".   لە رۆژی سێی ئەم مانگەوە باوانی قوتابییان دەستیان بە پڕکردنەوەی فۆڕمی خوێندن بە زمانی بژارە لە قوتابخانەکان کردووە. بەشێک لە قوتابخانەکانیش بەشێوەی ئۆنلاین فۆڕمەکانیان خستووەتە بەردەستی باوانی قوتابییان.   لە ساڵی ٢٠١٢ ـەوە لە زانکۆی ئارتوکڵو لە مێردین، زانکۆی ئاڵپئەرسڵان لە مووش، زانکۆی چەولیگ، و زانکۆی مونزور لە دێرسم بەشی زمان و ئەدەبیاتی کوردی کراونەتەوە و تاوەکو ئێستا ١٥٠٠ خوێندکار لەو بەشانە دەرچوون، بەڵام لەم ژمارەیەدا تەنیا ٧٩ مامۆستای زمانی کوردی دامەزراون بەهۆی کەمیی ژمارەی قوتابییانی زمانی کوردییەوە.   رێکخراوەکانی پەیوەندیدار بە زمانی کوردی لە باکووری کوردستان دەڵێن، ئەگەر ژمارەی قوتابییانی خوێندنی وانەی بژارەی کوردی بە هەردوو شێوەزاری کورمانجی و زازاکیی زۆر بێت، وەزارەتی پەروەردەی تورکیا ناچار دەبێت مامۆستای زمانی کوردی زیاتر دابمەزرێنێت و بەمەش دەرچووانی بەشی زمان و ئەدەبیاتی کوردی بە مامۆستای زمانی کوردی دادەمەزرێن.   بەگوێرەی سیستەمی خوێندن بە زمانی بژارە، ئەگەر ١٠ قوتابی داوای خوێندن بە هەر زمانێکی بژارە بکەن، پۆلێکی تایبەتیان بۆ دەکرێتەوە. هەرچەندە واژۆی باوانی قوتابی زیاد بکات، هێندەی دیکە پۆلی خوێندنیان بۆ دەکرێتەوە.   بە گوێرەی ئامارەکانی وەزارەتی پەروەردەی تورکیا، لە ساڵی خوێندنی ٢٠١٥ - ٢٠١٦ دا لە تورکیا و باکووری کوردستان ٧٧ هەزار و ٩٣١ قوتابی وانەی بژارەی زمانی کوردیان هەڵبژاردبوو. لەم ژمارەیەدا ٧١ هەزار و ٦١٦ قوتابی وانەی شێوەزاری کورمانجی و ٦ هەزار و ٣١٥ قوتابیش وانەی شێوەزاری زازاکییان هەڵبژاردووە. بەهۆیەوە وەزارەتی پەروەردە ٥٩ مامۆستای زمانی کوردی دامەزراند، کە ٤٨ یان مامۆستای شێوەزاری کرمانجی و ١١ یشیان مامۆستای شێوەزاری زازاکی بوون.