بەیانیی ئەمڕۆ شەممە ٠١ - ٠١ - ٢٠٢٢ رەسوول فەقێ، پێشمەرگەی شۆڕشی ئەیلوول، گوڵان، راپەڕین و خاوەن "مەدالیای بارزانی"، کۆچی دواییکرد، لە رێوڕەسمێکدا لە زێدی خۆی لە گوندی گەرۆتە بە خاکدەسپێردرێت.  نێچیرڤان بارزانی، سەرۆکی هەرێمی کوردستان لە پرسەنامەکەدا ئاماژەی بەوە دا، رەسوول فەقێ لە رێگەی خەبات و پێشمەرگایەتی "ئاواره‌يى و سه‌ختى و زه‌حمه‌تى زۆرى كێشاوه و له شۆڕشى ئه‌يلوول و گوڵان و راپه‌ڕيندا ناو و پێگه‌يه‌كى ديارى به‌رپرسيارێتى و خه‌باتى پێشمه‌رگايه‌تى بووه. "  هەروەها مەسرور بارزانی، سەرۆکوەزیرانی هەرێمی کوردستان پرسەنامەیەکی ئاراستەی بنەماڵەی رەسوول فەقێ کرد و رایگەیاند، "خۆم بە هاوبەشی خەمیان دەزانم. خوای مەزن گیانی بە بەهەشت شاد بکات و ئارامییش بە کەسوکار و هەڤاڵانی ببەخشێت".  واحید حەمید، ئامۆزای رەسوول فەقێ گەرۆتەیی لەبارەی ژیانی ئەو پێشمەرگەیەی شۆڕشی ئەیلوول و گوڵانەوە بە رووداوی گوت، ساڵی ١٩٣٢ لە گوندی گەرۆتە لەدایکبووە، لە تەمەنی گەنجێتییەوە پەیوەندی بە ریزەکانی پارتی دیموکراتی کوردستان و شۆڕش کردووە. دوای گەڕانەوەی مەلا مستەفا بارزانی لە یەکێتیی سۆڤیەت لە ساڵی ١٩٥٨ پەیوەندیی بە ریزەکانی شۆڕش کرد و بۆ ماوەیەک لە بەغدا مایەوە.       ساڵانی ١٩٦١ بۆ ١٩٦٤ بە نهێنی کاروبارەکانی شۆڕشی بەڕێوە بردووە لەنێوان هەولێر و بەغدا. دوای ساڵی ١٩٧٤ چەندین پلەی سەربازی و حیزبی لە ئەستۆ گرتووە، لە دەستپێکردنی شۆڕشی گوڵان جارێکی دیکە بووەتەوە پێشمەرگە، لەسەر شۆڕش و کوردایەتی ئاوارەی ئێران بووە.   دوای نسکۆ و دووبارە دەستپێکردنەوەی شۆڕش ساڵانی نێوان ١٩٧٦ بۆ ١٩٧٧ بەرپرسیارێتیی سەربازیی لقی دووی پارتی دیموکراتی کوردستانی وەرگرتووە. دواتر ئاوارەی ئێران دەبێت و لە تەنیشت ماڵی مەلا مستەفا بارزانی نیشتەجێ دەبێت. لە راپەڕینی بەهاری ساڵی ١٩٩١ دەگەڕێتەوە کوردستان و دەست بە کار و چالاکییەکانی دەکاتەوە.