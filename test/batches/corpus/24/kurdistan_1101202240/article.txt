ئەمڕۆ ١١ - ٠١ - ٢٠٢٢ بۆ ماوەی چەند کاژێرێک کاسبکارەکانی مەخموور رێگەی نێوان هەولێر - مەخمووریان داخست، ئەوەش دوای ئەوەی کە رێگرییان لێکرا کە چەند جۆرە میوە و خۆراکێک لە هەولێرەوە ببرێتە قەزاکەیان؛ ئەوەش بووەتە هۆی داخستنی بازاڕی سەوزە و میوە.  جگە لە هەولێر، لە سنووری موسڵ و ناحیەی گەیارەش رێگە نادرێت خۆراک و کەلوپەل بچێتە مەخموور.  سیامەند حوسێن، یەکێک لە کاسبکارانی مەخموورە و میوانی بەرنامەی بەرپرسیار بوو و گوتی، ماوەی هەشت رۆژە بازگەی سوپای عێراق رێگە نادەن کەلوپەل و خۆراک ببەنە مەخموور و گوتی: "بژێوی ژیانی خەڵکی مەخمووریان بڕیوە، بە جۆرێک لە بازگەکە تەنیا رێگە بە میوەی خۆماڵی دەدەن بێتە مەخموور، بەڵام تەماتە، پەتاتە و خەیار قەدەخەیە بچێتە نێو مەخموور".  سیامەند حوسێن گوتیشی: "ئەو رێگرییەی ئێستا لە کاسبکاران دەکرێت، سەرەتایەکی بەعەرەبکردنە لە مەخموور؛ ئەمڕۆ لەگەڵ سوپا رێککەوتین تاوەکو سێ رۆژی دیکە ١٥ ئۆتۆمبێل میوە و خۆراک بهێنینە مەخموور، دوای ئەو کاتە ٣٠ ئۆتۆمبێل رێگەی پێدەدرێت بێتە مەخموور".  رزگار محەممەد، قایمقامی قەزای مەخموور دەڵێت: "کێشەی کاسبکارانی مەخموور چەندین جارە دووبارە دەبێتەوە، ئەمەش لە کاتێکدایە هەر بڕیارێک بۆ قەدەخەکردنی میوەی هاوردەکراو لە وەزارەتی کشتوکاڵی عێراق دەردەچێت، لە مەخموور کێشە دروستدەبێت".  قایمقامی قەزای مەخموور دەشڵێت: "توانای ئەوەمان نییە لێپرسینەوە لەگەڵ بازگەکان بکەین، چونکە بازگەکەی سوپای عێراق کە رێگری لە کاسبکاران دەکەن، پەیوەندیی بە قایمقامییەتیەوە نییە".  لیوا روکن عەبدوڵڵا جبوری، فەرماندەی لیوای فیرقەی ١٤ی پیادەی سوپای عێراق فەرماندەی ئەو لیوایەی کە لە بازگەکانی مەخموور جێگیرکراون میوانی بەرپرسیار بوو گوتی، "ئەو رێگرییانەی هەن، هەمووی دوای جێبەجێکردنی بڕیاری وەزارەتی کشتوکاڵە بۆ پارێزگاری لە بەرهەمی ناوخۆ، بۆیە رێگە بە هیچ خۆراکێک نادرێت بێتە ناو مەخموور کە وەزارەتی کشتوکاڵ قەدەخەی کردبێت".  فەرماندەی لیوای فیرقەی ١٤ی پیادەی سوپای عێراق گوتیشی، "لە بەیانییەوە ١٦ بارهەڵگر لە خۆراک و میوە دەهێندرێنە مەخموور، بەڵام ئێمە قەدەخەی بەرهەمی ناوخۆمان نەکردووە لە مەخموور، سوپا تەنیا بازگەکە دەپارێزێت و هیچ کێشەیەکمان لەگەڵ خەڵکی مەخموور نییە، چونکە ئەوانە خەڵکی خۆمانن".