یەکێک لە کۆبوونەوەکانی رۆژی شەممە ١٩ - ٢ - ٢٠٢٢ی سەرۆکی هەرێمی کوردستان لەگەڵ ئان لیند، وەزیری دەرەوەی سوێد بوو. ئان لیند بە تۆڕی میدیایی رووداوی راگەیاند: "پەیوەندییەکی زۆر بەهێز لەنێوان سوێد و کوردستان هەیە. من خۆم سەردانی هەولێرم کردووە و پەیوەندیی زۆر باشی سیاسی لەنێوانمان هەیە، بەڵام ئێمە پەیوەندیی کەسیی زۆر باشیشمان هەیە؛ ئەوەش بە لای منەوە گرنگە".   هەمان رۆژ وەزیری دەرەوەی سوێد تویتێکی لەبارەی کۆبوونەوەی لەگەڵ سەرۆکی هەرێمی کوردستان کرد و گوتی: "خۆشحاڵ بووم کە لە کۆنفرانسی ئاسایشی میونشن لەگەڵ نێچیرڤان بارزانی، سەرۆکی هەرێمی کوردستانی عێراق کۆبوومەوە. ئێمە پێکەوە دۆخی سیاسیی عێراق و پێشهاتەکانی ناوچەکەمان تاوتوێکرد".   یەکێکی دیکە لە کۆبوونەوەکانی سەرۆکی هەرێمی کوردستان لەگەڵ مارگریتیس شیناس، جێگری سەرۆکی کۆمیسیۆنی ئەوروپا بوو. شیناس تویتێکی لەبارەی ئەو کۆبوونەوەیە و سێ کۆبوونەوەی دیکەی کردووە و وێنەی هەر چوار کۆبوونەوەشی داناوە.   جێگری سەرۆکی کۆمیسیۆنی ئەوروپا لە تویتەکەدا نووسیویەتی: "کۆبوونەوەی دوو قۆڵی گەرم و گوڕمم لەگەڵ سەرکردە سیاسییەکانی وڵاتانی هاوبەش هەبوو لە پەراوێزی کۆنفرانسی ئاسایشی میونشن. خۆشحاڵ بووم بە گۆڕینەوەی بیروڕا لەگەڵ محەممەد عەبدولڕەحمان، وەزیری دەرەوەی قەتەر، نێچیرڤان بارزانی، سەرۆکی هەرێمی کوردستانی عێراق، فوئاد حوسێن، وەزیری دەرەوەی عێراق و دیمیتار کۆڤاجیڤسکی، سەرۆکوەزیرانی نوێی مەسەدۆنیای باکوور. سەرنجی کۆبوونەوەکانمان لەسەر کۆچ و ئاسایش بوو".   هەر رۆژی ١٨ - ٢ - ٢٠٢٢ نێچیرڤان بارزانی لەگەڵ دوو وەزیری دوو وڵاتی کاریگەری ئەوروپا کۆبووەوە. یەکەمین کۆبوونەوەی لەگەڵ تۆبیاس لیندنەر، وەزیری دەوڵەتی ئەڵمانیا بۆ کاروباری دەرەوە و دووەمین کۆبوونەوەشی لەگەڵ لۆرێنزۆ گوێرینی، وەزیری بەرگریی ئیتاڵیا بوو. گوێرینی لەگەڵ مەسرور بارزانی، سەرۆکوەزیرانی هەرێمی کوردستانیش کۆبووەوە.   وەزیری بەرگریی ئیتاڵیا لەبارەی کۆبوونەوەکانی لەگەڵ سەرۆکی هەرێمی کوردستان و سەرۆکوەزیرانی هەرێمی کوردستان لە تویتەر نووسیویەتی: "لە پەراوێزی کۆنفرانسی ئاسایشی میونشندا دەرفەتی ئەوەم هەبوو لەگەڵ نێچیرڤان بارزانی، سەرۆکی کوردستانی عێراق و مەسرور بارزانی، سەرۆکوەزیرانی کوردستانی عێراق کۆببمەوە. قسەمان لەبارەی سەقامگیریی هەرێمی و هاریکاری لە شەڕی دژی تیرۆر کرد".   لە چەند ساڵی رابردوودا هەرێمی کوردستان هەوڵیداوە پەیوەندییەکانی لەگەڵ بەشێک لە وڵاتانی کاریگەریی عەرەبی ناوچەکە پەرەپێبدات، لەوانەش سعودیە و قەتەر و ئیمارات.   لە رۆژی یەکەمی کۆنفرانسی ئاسایشی میونشندا نێچیرڤان بارزانی بە جیا لەگەڵ هەریەکە لە فەیسەڵ فەرحان، وەزیری دەرەوەی سعودیە، محەممەد عەبدولڕەحمان، وەزیری دەرەوەی قەتەر کە هاوکات جێگری سەرۆکوەزیرانە، سوڵتان ئەحمەد جابر، وەزیری پیشەسازی و تەکنەلۆژیای پێشکەوتووی ئیمارات کۆبووەوە.   وەزیری دەرەوەی قەتەر لە تویتێكدا لەبارەی کۆبوونەوەکە نووسیویەتی: "خۆشحاڵ بووم بە کۆبوونەوە لەگەڵ سەرۆکی هەرێمی کوردستانی عێراق لە پەراوێزی کۆڕبەندی ئاسایشی میونشن. تاوتوێی ژمارەیەک پرسی جێگەی بایەخی هەدوولامان کرد، جگە لە سەرەکیترین پێشهاتەکانی ناوچەکە".   وەزارەتی دەرەوەی سعودیەش لە تویتێکدا نووسیویەتی: "فەیسەڵ فەرحان، وەزیری کاروباری دەرەوەی سعودیە لە پەراوێزی کۆنفرانسی ئاسایشی میونشن لەگەڵ نێچیرڤان بارزانی، سەرۆکی هەرێمی کوردستان کۆبووەوە".   سیاسەتێکی سەرەکی هەرێمی کوردستان لە ماوەی چەندین ساڵی رابردوودا هەبوونی پەیوەندییەکی بەهێز بووە لەگەڵ دوو وڵاتە کاریگەرە دراوسێکەی: تورکیا و ئێران.   نێچیرڤان بارزانی رۆژی ١٨ - ٢ - ٢٠٢٢ لەگەڵ خوڵوسی ئاکار، وەزیری بەرگریی تورکیا و حوسێن ئەمیر عەبدوڵڵاهیان، وەزیری دەرەوەی ئێران کۆبووەوە.   ماڵپەڕی وەزارەتی دەرەوەی ئێران وێنە و ڤیدیۆی کۆبوونەوەی وەزیری دەرەوەی وڵاتەکەی لەگەڵ سەرۆکی هەرێمی کوردستان بڵاوکردەوە و وەزارەتی بەرگریی تورکیاش تویتێکی لەبارەی کۆبوونەوەکە کرد.   لە تویتەکەی وەزارەتی بەرگریی تورکیادا هاتووە: "خولوسی ئاکار، وەزیری بەرگریی نیشتمانی کە بە مەبەستی بەشداریکردن لە کۆنفرانسی ئاسایشی میونشن لە ئەڵمانیایە و دیدارە دوو بە دووەکانی بەردەوامن، لەگەڵ نێچیرڤان بارزانی، سەرۆکی هەرێمی کوردیی عێراق کۆبووەوە ".  بەپێی ماڵپەڕی فەرمیی وەزارەتی بەرگریی تورکیا، لە دیدارەکەدا باس لە پەیوەندییەکانی نێوان هەرێمی کوردستان و تورکیا کرا و جەخت لەسەر ئارامی، ئاشتی و سەقامگیریی ناوچەکە  کرایەوە.   سەرۆکی هەرێمی کوردستان چەندین کۆبوونەوەی دیکەشی هەبوو، لەوانەش کۆبوونەوە لەگەڵ ئەنتۆنیۆ گۆتێرێز، سکرتێری گشتیی رێکخراوی نەتەوەیەکگرتووەکان. لەم کۆبوونەوەیەدا مەسرور بارزانی، سەرۆکوەزیرانی هەرێمی کوردستانیش ئامادەبوو.   نێچیرڤان بارزانی هەروەها لەگەڵ شاندێکی باڵای ئەندامانی کۆنگرێسی ئەمریکا بە سەرۆکایەتیی لیندزی گراهام کۆبووەوە. بە گوێرەی راگەیێندراوی سەرۆکایەتیی هەرێمی کوردستان، شاندەکە دووپاتیکردەوە کە "کۆنگرێس بە بایەخەوە لە هەرێمی کوردستان دەڕوانێت و  پەیوەندییەکی بەهێز لەنێوانماندا هەیە". هەر لە کۆبوونەوەکەدا باس لە بڕیارەکەی رۆژی ١٥ی ئەم مانگەی دادگەی فیدراڵیی عێراق کرا.