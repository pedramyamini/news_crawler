شوکرییە بەکر، دایکی یەکێک لە کۆچبەرەکان وێنەی کوڕەکەی لە ئامێز گرتووە و بە حەسرەتەوە، ساتی ماڵئاوایی کوڕەکەی پێش گیانلەدەستدانی لە نۆکەندی ئینگلیز دەگێڕێتەوە.  شوکرییە بەکر دەڵێت، "هەتا ئەو کاتەی سواری ئەو چوپەی بوو قسەم لەگەڵدا کرد، گوتی دایە بەڕێدەکەوم ئەمشەو، منیش گوتم ئامانەتی خوای بیت. توخوا بەس ئاگاداری خۆت بە، کە گەیشتیتەجێ نامەیەکی دەنگیم بۆ بنێرە، وتی دایە خەمت نەبێ قەت جارێکی دی ناتگریەنم، دوو مانگ لەمەو پێش کوڕێکی دیکەم لەدەستدا، ئەوە وێنەکەیەتی ناوی رۆژیارە".    ئەحمەد محەممەد، باوکی یەکێکی دیکە لە کۆچبەرەکانە کە مانگێکە بەردەوام بۆ لەدەستدانی کوڕەکەی دەگری، ئەحمەد دەڵێت، پێش ئەوەی دەریا کوڕەکەی بخنکێنێت داوایەکی لێکردووە. "گوتی ئەوە دەخنکێم و وا ئاوم گەیشتێ گەردنم ئازادکە، وتم کوڕم گەردنت ئازادبێت، ئێستاش بە ماڵ و منداڵەوە قەرارم نییە ژیانم نییە، ئەوە لەو کاتەوە وەڵڵاهی ژیان و ئیسراحەتم نەماوە بەخۆم و ماڵ و منداڵم، خەریکە ئەو چاوەم کوێر بێت ئەوەندە بگریم، دەڕۆم بۆ شاخ و بۆ دەشت".   فەرمانگەی پەیوەندییەکانی دەرەوەی حکومەتی هەرێمی کوردستان سەرجەم رێکارە یاسایی و کارگێڕییەکانی رێکخستووە بۆ گەڕاندنەوەی تەرمی کۆچبەرەکان، دواکەوتنی گەڕانەوەی تەرمی ئەم کۆچبەرانەش بۆ رێکارە یاساییەکانی وڵاتی فەرەنسا دەگێڕنەوە کە زیاتر لە مانگێکی پێچوو.  هەڵگورد ساڵەیی، نوێنەری فەرمانگەی پەیوەندییەکانی هەرێمی کوردستان دەڵێت، کاتێک فەرەنسا ئەو تەرمانەی لە ئاوەکە دۆزییەوە، بۆ ناساندنەوەی پێویستی بە هەندێک رێکار هەبوو، ئێمە لە فەرمانگە نووسراوێکی فەرمیمان بۆ هات کە داوای پەنجەمۆری ئەو کەسانە دەکرا کە گومان دەکرا کەوتبێتنە ناو ئاوەکەوە.   چیرۆکی ژیانی هەریەک لەو کۆچبەرانەی گیانیان لەدەستدا، هەریەکە بە جۆرێک غەمگینە، دیارترینیان (باران) بوو، کە پاش خنکانی ناونراوە بووکی دەریا، ئەو بۆ گەیشتن بە خۆشەویست و هاژینەکەی ویستی بگاتە بەریتانیا، بەڵام تەرمەکەی گەڕایەوە بۆ خێزانەکەی و نەگەیشتە هاوژینەکەی.