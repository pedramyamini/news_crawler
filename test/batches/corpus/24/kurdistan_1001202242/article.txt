شەوی دووشەممە ١٠ - ١ - ٢٠٢٢، رێزان شێخ دلێر، راوێژکاری مەکتەبی سیاسی یەکێتیی نیشتمانیی کوردستان بە تۆڕی میدیایی رووداوی گوت: "ئێواری ئەمڕۆ مەکتەبی سیاسیی یەکێتیی نیشتیمانی بەئامادەبوونی هەڤاڵ بافڵ جەلال تاڵەبانی  لەدەباشان کۆبوویەوە و  بڕیاری دا د. بەرهەم تاکە بەربژێری یەکێتی بێت بۆ پۆستی سەرۆککۆماری عێراق".  رێزان شێخ دلێر هەروەها گوتی: "د. بەرهەم ساڵح بەربژێری ئێمەیە بۆ پۆستی سەرۆککۆمار، چونکە یەکێتیی نیشتمانیی کوردستان پۆستی سەرۆککۆمار بە ماف و پشکی خۆی دەزانێت".  سەبارەت بە گفتوگۆ و راوێژ لەگەڵ پارتی لەسەر بەربژێرکردنی بەرهەم ساڵح بۆ ئەو پۆستە، رێزان شێخ دلێر گوتی: "یەکێتیی نیشتمانیی کوردستان هیچ راوێژێکی بە پارتی نەکردووە. ئیدی دکتۆر بەرهەم بەربژێری ئێمەیە برادەرانی پارتی پێی رازی بن هەر تاکە بەربژێری ئێمەیە، پێشی رازی نەبن هەر تاکە بەربژێری ئێمەیە".  ئەو قسانەی رێزان شێخ دلێر، راوێژکاری مەکتەبی سیاسی یەکێتی، دوای ئەوە دێت ئێوارەی ئەمڕۆ  دووشەممە، ١٠ - ١ - ٢٠٢٢، عیماد ئەحمەد، ئەندامی مەکتەبی سیاسیی یەکێتی بە تۆڕی میدیایی رووداوی راگەیاند: "ئێمە وەکو یەکێتیی نیشتیمانیی کوردستان هێشتا بەربژێری خۆمان بۆ پۆستی سەرۆککۆماری عێراق دەستنیشاننەکردووە و بەمنزیکانە کەسێک بەربژێر دەکەین". عیماد ئەحمەد گوتیشی: "یەکێتی یەک بەربژێری بۆ پۆستی سەرۆککۆمار دەبێت".   لەدوای ساڵی ٢٠٠٥ ەوە پۆستی سەرۆککۆمار ئیستیحقاقی کوردە، دوو سەرۆکایەتییەکەی دیکەش، سەرۆکی ئەنجوومەنی وەزیران بۆ شیعە و سەرۆکی ئەنجوومەنی نوێنەرانیش بۆ سوننەیە، لەنێو کوردیشدا بەپێی رێککەوتنی نێوان هەردوو لایەنە سەرەکییەکەی کوردستان (پارتی دیموکراتی کوردستان و یەکێتیی نیشتیمانیی کوردستان) پۆستی سەرۆککۆمار بۆ یەکێتی بووە، بەڵام پارتی لە خولی رابردوو بەربژێری هەبوو، لەم خولەشدا جەخت لەوە دەکاتەوە ئەو پۆستە ئیستحقاقی گەلی کوردستانە.  رۆژی یەکشەممە ٠٩ - ٠١ - ٢٠٢٢ لە یەکەم دانیشتنی خولی پێنجەمی پەرلەمانی عێراق، دەستەی سەرۆکایەتی هەڵبژێردرا، ٢٢٨ پەرلەمانتار دەنگیان دا، لەو ژمارەیەش ٢٠٠ پەرلەمانتار دەنگیان بە محەممەد حەلبووسی دا وەک سەرۆکی پەرلەمان، ١٨٢ پەرلەمانتار دەنگیان بە حاکم زاملی دا وەک جێگری یەکەم و ١٨٠ پەرلەمانتاریش دەنگیان دایە شاخەوان عەبدوڵڵا، وەک جێگری دووەمی سەرۆکی پەرلەمانی عێراق.  دوای هەڵبژاردنی دەستەی سەرۆکایەتیی ئەنجوومەنی نوێنەرانی عێراق، ئەمڕۆ دووشەممە ئەنجوومەنی نوێنەرانی عێراق دەرگای خۆبەربژێرکردنی بۆ پۆستی سەرۆککۆماری عێراق کردەوە.  ئەنجوومەنی نوێنەرانی عێراق لە راگەیێندراوێکدا داوا دەکات ئەو کەسانەی ئارەزووی خۆبەربژێرکردنیان بۆ ئەو پۆستە هەیە، بەنووسراو داواکارییەکانیان پێشکەشی سەرۆکایەتیی ئەنجوومەنی نوێنەران بکەن و هەموو بەڵگەنامە فەرمییەکانیان لەگەڵدابێت، لەگەڵ سیڤییەکانیان و رادەستی فەرمانگەی یاسایی لە ئەنجوومەنی نوێنەران - کۆشکی کۆماری بکەن، لە کاژێر ٩ تاوەکو ٣ی پاش نیوەڕۆ لە رۆژانی سێشەممە و چوارشەممە و پێنجشەممە، کە دەکاتە ١١ و ١٢ و ١٣ی کانوونی دووەمی ٢٠٢٢. بەرامبەر بەوە وەسڵێک وەربگرن، کە بیسەلمێنێت داواکارییان پێشکەشکردووە.