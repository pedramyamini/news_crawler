ئەمساڵ تەنیا چوار رۆژ پشوو بە قوتابیان و خوێندکاران دەدرێت، رۆژی ٢٥ - ٠١ - ٢٠٢٢ دەستپێکی وەرزی دووەمی ساڵی خوێندن دەبێت.  بەڕێوەبەری گشتیی پەروەردەی سلێمانی لە یەکێک لە قوتابخانەکانی ئەو پارێزگایە قسەی بۆ دەزگاکانی راگەیاندن کرد و ئەمساڵی خوێندنی بە ساڵێكی "دەگمەن و ناوازە" بۆ پرۆسەی پەروەردە لە قەڵەمدا، پاش بایکۆتکردن و بڵاوبوونەوەی کۆرۆنا و کەرەنتینە.  بە گوتەی دڵشاد عومەر، بەڕێوەبەری گشتیی پەروەردەی سلێمانی " ٥٢٢ هەزار قوتابی و خوێندکار لە سنووری پارێزگای سلێمانی هەن، لە ١٨٤٤ ناوەندی خوێندنی حکومی و ناحکومی تاقیکردنەوە دەکەن، کە ١٧٣٩ یان قوتابخانەی حکومین و ٩٥ یشیان قوتابخانەی ناحکومین".  بەڕێوەبەری گشتیی پەروەردەی سلێمانی ئاماژەی بەوەش دا، هەموو پێداویستییەکانی قوتابیان و قوتابخانەکانیان لە نەوت، ماددەی پاکژکەرەوە و دەمامک دابینکردووە، "ئەوەی گرنگیشە بە دوو بەش بودجەیەکمان بەسەر قوتابخانەکان دابەشکردووە، یەکەمیان بڕی سێ ملیار دینارە کە حکومەتی هەرێمی کوردستان دابینی کردووە، کە هەر قوتابییەک ١٦٠٠ دیناری بەرکەوتووە بۆ پێداویستیی پەڕاوگە، لە پارەی فرۆشگەکانیش هەر قوتابییەک ٦٧٠٠ دیناری بەرکەوتووە".  رۆژی ٠٦ - ٠١ - ٢٠٢٢ وەزارەتی پەروەردەی حکومەتی هەرێمی کوردستان لە راگەیێندراوێکدا ئاماژەی بە دەستپێکردنی تاقیکردنەوەکانی کۆتایی وەرزی یەکەم کردبوو.  وەزارەتی پەروەردە لە راگەیێندراوەکەدا ئاگاداری سەرجەم ناوەندەکانی خوێندن بە (حکومی و ناحکومی) کردبووەوە "بە مەبەستی پاراستنی سەلامەتیی گیانی مامۆستایان و قوتابیان و خوێندکاران، بەستنی ماسک بۆ ستافی کارگێری و مامۆستایان و قوتابیان و خوێندکاران لە کاتی تاقیکردنەوەکان و دەستپێکردنەوەی وەرزی دووەمی خوێندن ئیلزامییە و لەگەڵ تۆمارکردنی چەند حاڵەتێک بە ڤایرۆسی (ئۆمیکرۆن) دەبێت رێکارەکانی خۆپارێزی لە ئاستێکی زۆر باشدا جێبەجێ بکرێن".  وەزارەتی پەروەردە ئەوەشی راگەیاندبوو کە ئەوان "بۆ مەبەستی خۆپارێزیی وەزارەتی پەروەردە لە چەند هەفتەی رابردوودا زیاتر لە یەک ملیۆن و ٧٥٠ هەزار ماسک و شەش هەزار و ٧٠٠ پاککەرەوە (معقم) بەسەر پەروەردەی گشتیی پارێزگاکان و ئیدارە سەربەخۆکان دابەشکردووە".