وەستا ئەحمەد زارعزادە، مانگی یەکەمی پاییز کە ترێ پێڕاگەیشتووە، لەنێو باخەکەیدا بە گەڵا و پووش شوێنێکی دروستکردووە و ترێیەکەی تێدا هەڵگرتووە و سەری داپۆشیوە. لەگەڵ بارینی بەفر، سەری ترێیەکەی هەڵداوەتەوە و هەروەکو خۆی ماوەتەوە. دەڵێت، تامی هیچ نەگۆڕاوە و دەڵێت تازە لێکراوەتەوە.  ئەحمەد زارعزادە، جووتیارە و دەڵێت، "ئەو ترێیەم لە وەرزی پایز داپۆشیوە، ئێستا هاتووم لێیبکەمەوە، وەکو خۆی ماوەتەوە، دەبێت بە شتێک دابپۆشرێت بۆ ئەوەی تێکنەچێت، تاوەکو ئێستا سێ بۆ چوار جار هاتووم لێیبکەمەوە و لە پایز جوانترە. "  ترێ رەشە لە بانە و زۆربەی ناوچەکانی رۆژهەڵاتی کوردستان لە مانگی یەکەمی پاییز پێدەگات. وەستا ئەحمەد، ئەمساڵ لەجێگەی ئەوەی بەرهەمەکەی بباتە ساردخانە، هەر لەنێو باخەکەی خۆیدا هەڵیگرتووە.  هاوڕێ زارعزادە، کوڕی وەستا ئەحمەد، باس لەوە دەکات، "گەڵای دار دەهێنین و لەژێر ترێیەکان دایدەنێین، دواتر ترێیەکان دادەنێین و جارێکی دیکە قاتێکیتر گەڵای دەخەینە سەر، بەو شێوەیە سەرما نایگرێت و تاموچێژی وەکو خۆی دەمێنێتەوە، ئەوە سێ مانگە ترێیەکانمان لەژێر بەفردایە و هیچی لێنەهاتووە. "  لەکۆندا کە ساردخانە نەبووە، جووتیار و خاوەن باخەکان شێوازی جیاوازیان بۆ هەڵگرتنی میوە و خواردەمەنییەکان بەکارهێناوە. بە سادەترین شێواز، میوەی وەرزێکیان بۆ وەرزێکی دیکە پاراستووە، بێ ئەوەی تامی بگۆڕێت.  ئەحمەد زارعزادە، ئاماژەی بەوەش کرد، "پێشتر خەڵک لە هەندێک شوێن شووتیشیان هەڵدەگرت و دەیانهێشتنەوە بۆ پایز، کاتێک بەفر دەباری شووتیەکانیان دەردەهێنایەوە، زۆر شتی دیکەشیان هەر هەڵدەگرت و لە پایزان دەیانفرۆشتنەوە. "  وەستا ئەحمەد هەفتانە جارێک یان زیاتر دەچێتە باخەکەی و بەشی خۆی و دەورووبەرییەکانی ترێ رەشەی تازە دەباتەوە. ئەوانەی خواردوویانە دەڵێن، تامی ئەم ترێیە زۆر جیاوازە لەوەی لە ساردخانەدا هەڵگیراوە.