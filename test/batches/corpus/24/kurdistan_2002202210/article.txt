ئەمڕۆ ٢٠ - ٠٢ - ٢٠٢٢ سەرۆك بارزانی لە سەلاحەدین پێشوازیی لە عیزەت شابەندەر، كەسایەتیی سیاسیی عێراقی کرد و ئاڵنگارییەکانی بەردەم هەنگاوە دەستوورییەکانی دوای یەکەم دانیشتنی ئەنجوومەنی نوێنەرانی عێراقیان تاوتوێکرد.  بەپێی راگەیێندراوی بارەگای بارزانی، لە دیدارەكەدا هەردوولا بیروڕایان لەبارەی پرۆسەی سیاسیی عێراق و ئاڵنگارییەکانی بەردەم هەنگاوە دەستوورییەكانی دوای یەكەم دانیشتنی ئەنجوومەنی نوێنەرانی عێراق، ئاڵوگۆڕ كردووە.  دیدارەکە لە کاتێکدایە کە هەفتەی رابردوو دادگەی باڵای فیدڕاڵیی عێراق لە دانیشتنێکدا یاسای نەوت و غازی هەرێمی کوردستانی بە "نادەستووری" هەژمارکرد و حکومەتی هەرێمی کوردستانی بە رادەستکردنی نەوت بە حکومەتی فیدڕاڵ و وەزارەتی نەوتی عێراق پابەندکرد.  لەو بارەشەوە سەرۆک بارزانی رایگەیاند، بڕیارەکەی دادگەی فیدراڵیی عێراق "تەواو سیاسییە و پێچەوانەی دەستووری عێراقی فیدڕاڵە و، ئامانج لێی دژایەتیكردنی هەرێمی كوردستانە و دژی سیستەمی فیدراڵیی عێراقە".