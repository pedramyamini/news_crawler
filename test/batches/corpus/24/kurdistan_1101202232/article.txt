ئەمڕۆ سێشەممە ١١ - ٠١ - ٢٠٢٢ مەکتەبی سیاسیی یەکێتی لە راگەیێندراوێکدا رایگەیاند، بۆ هەر پرسێکی ناوخۆیی و نیشتمانی کە پەیوەندی بە سیاسەت و ئاڕاستەی فەرمی یەکێتیی نیشتمانیی کوردستانەوە هەبێت، و بەتایبەتی  پرسی سەرۆککۆمار و پێکهێنانی حکومەتی نوێی عێراق، بە رای گشتی رادەگەیێنین کە تەنیا لێدوان و راگەیێندراوەکانی گوتەبێژی فەرمی گوزارشت لە سیاسەتی فەرمی و دروستی یەکێتیی نیشتمانیی کوردستان دەکات.  راگەیێندراوەکەی مەکتەبی سیاسیی یەکێتی لە کاتێکدایە کە رۆژی یەکشەممە خولی نوێی ئەنجوومەنی نوێنەرانی عێراق کۆبووەوە. لە کۆبوونەوەکەدا دەستەی سەرۆکایەتیی ئەنجوومەنی نوێنەران هەڵبژێردران و پەرلەمانتارانیش سوێندی یاساییان خوارد.  بڕیارە دوای ئەوەش پۆستی سەرۆکایەتیی کۆمار و سەرۆکوەزیران یەکلایی بکرێتەوە. یەکێتیی نیشتمانیی کوردستان چەند جارێک رایگەیاندووە کە ئەو پۆستە بە مافی خۆیان دەزانن.   لەدوای ساڵی ٢٠٠٥ ەوە پۆستی سەرۆککۆمار ئیستیحقاقی کوردە، دوو سەرۆکایەتییەکەی دیکەش، سەرۆکی ئەنجوومەنی وەزیران بۆ شیعە و سەرۆکی ئەنجوومەنی نوێنەرانیش بۆ سوننەیە، لەنێو کوردیشدا بەپێی رێککەوتنی نێوان هەردوو لایەنە سەرەکییەکەی کوردستان (پارتی دیموکراتی کوردستان و یەکێتیی نیشتیمانیی کوردستان) پۆستی سەرۆککۆمار بۆ یەکێتی بووە، بەڵام پارتی لە خولی رابردوو بەربژێری هەبوو، لەم خولەشدا جەخت لەوە دەکاتەوە ئەو پۆستە ئیستحقاقی گەلی کوردستانە.