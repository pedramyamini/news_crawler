پەروین خوسرەوپوور، سەرۆکی ناوەندی تەندروستیی شاری سەقز رۆژی چوارشەممە ٠٥ - ٠١ - ٢٠٢١ رایگەیاند، شەوی رابردوو ٥٢ کەس لە دانیشتووانی گەڕەکێکی سەقز کە تووشی سکچوون و رشانەوە ببوون، سەردانی ناوەندە تەندروستییەکانی ئەو شارەیان کردووە و دەنگۆکان لەسەر پیسبوونی ئاوی شارەکە رەتدەکەنەوە.  سەرچاوە خۆجێییەکان بڵاویانکردووەتەوە، لە دوو رۆژی رابردوودا ژمارەیەکی زۆری دانیشتووانی گەڕەکی قەوخ تووشی سکئێشە، سکچوون و رشانەوە بوون و هێشتا سەرچاوەکانی ئەو نەخۆشییە دەستنیشان نەکراون.  دانیشتووانی ئەو گەڕەکە بە سەرچاوە خۆجێییەکانیان گوتووە، ئەگەری هەیە ئاوی پیسی ئاوەڕۆ تێکەڵ بە ئاوی خواردنەوە بووبێت و نیشانەکانی نەخۆشییەکەش لە زۆر خێزاندا دەرکەوتووە.  ئەحمەد حەیدەری، بەڕێوەبەری ئاو و ئاوەڕۆی سەقز ئاماژەی بەوە کردووە، "لە دوێنێوە لێکۆڵینەوە لەو بابەتە دەکەین، بەڵام کێشەیەکمان لە ئاو و ئاوەڕۆی شارەکەدا نەدۆزیوەتەوە".  بە گوتەی حەیدەری، بۆریی گواستنەوەی ئاوی گەڕەکی قەوخ بۆ دوو گەڕەکی دیکەش دەچێت، بۆیە ئەگەر ئاوەکە پیس بووایە لەو گەڕەکانەشدا کاریگەریی دەبوو.  پەروین خوسرەوپوور گوتوویەتی، نموونەی ئەو خەڵکەیان بۆ پشکنین وەرگرتووە و تاوەکو ئەنجامی پشکنینەکان دەرنەکەون ناتوانن بڵێن هۆکاری ئەو نەخۆشییە چییە.