شەڕڤانان دەڵێن، ئەمڕۆ یەکشەممە ٢٣ - ٠١ - ٢٠٢٢ چەکدارانی داعش هێرشێکیان ئەنجامدا بە مەبەستی شکاندنی ئەو گەمارۆ ئەمنییەی لەسەریان هەیە، هەروەها بە مەبەستی یارمەتیدانی ئەو ئەندامانەی رێکخراوەکە کە تاوەکو ئێستاش لەنێو گرتووخانەکەدان و بەشێکی گرتووخانەکەیشیان لەژێر کۆنترۆڵدایە.  هەسەدە لە رێگەی بڵاوکردنەوەی راگەیێندراوێکەوە گوتی، هێرشەکەی چەکدارانی داعش بۆسەر بەشی باکووری زیندانەکە بووە، بەڵام شەڕڤانان تێکیان شکاندووە. هەسەدە دەڵێت، چەکدارەکانی داعش دوای تێکشکاندنیان چوونەتە نێو باڵەخانەیەک و شەڕڤانانیش کەوتوونەتە شوێنیان.  سیامەند عەلی، گوتەبێژی یەپەگە ئەمڕۆ یەکشەممە گوتی، ئەوە تەنیا هێرش نەبووە کە ئەمڕۆ چەکدارەکانی رێکخراوە پەڕگیرەکە ئەنجامیان داوە. بە گوتەی سیامەند عەلی، چەکدارانی داعش لە دەرەوەی حەسەکەیشەوە هێرشێکیان بۆسەر ئەو ناوچەیە ئەنجامداوە کە شەڕی تێدایە، بەڵام ئەویش تێکشکێندراوە. گوتەبێژەکەی یەپەگە رایگەیاند، شەڕڤانان چوونەتە نێو هەندێک باڵەخانەوە و دەستیان بەسەردا گرتوون کە لە ماوەی چەند رۆژی رابردوودا چەکدارانی داعش تێیاندا بوون.  هاوکات لەگەڵ بەڕێوەچوونی ئەو شەڕە سەختەدا، فڕۆکەکانی هاوپەیمانیی نێودەوڵەتی بە ئاسمانی حەسەکەدا دەسوڕێنەوە؛ هێزەکانی سووریای دیموکرات - هەسەدە داوا لە چەکدارانی داعش دەکەن خۆیان بەدەستەوە بدەن.  سەرەڕای ئەوە، هێشتا ئەو ناوچەیەی حەسەکە ئارام نەبووەتەوە. بارزان فەرمان، پەیامنێری تۆڕی میدیایی رووداو لە حەسەکە دەڵێت، چەکدارانی داعش چوونەتە نێو هەندێک باڵەخانەی نزیک لە گرتووخانەکە، لەوانەش ژمارەیەک باڵەخانەی گەڕەکی زهوور و ناوچەکەش بەگشتی لەلایەن شەڕڤانانەوە گەمارۆ دراوە. بەردەوامبوونی شەڕەکەش وایکردووە، هەڵاتنی خەڵکی ناوچەکە درێژەی هەبێت.  هێرشەکە رۆژی پێنجشەممە نزیک کاژێر ٠٩: ٠٠ی شەو دەستیپێکرد. بەگوێرەی میدیای هەسەدە، ئەو شەوە چەکدارانی داعش ئۆتۆمبێلێک و ماتۆڕسکیلێکی بۆمبڕێژکراویان لە نزیک دەروازەی گرتووخانەکە تەقاندەوە، دواتر شەڕ و پێکدادان لەنێوان هێزی پاسەوانیی گرتووخانەکە و چەکدارانی داعش، کە لە باشووری شارەکەوە چووبوونە نزیک گرتووخانەکە، دروستبوو.  دوای ئەوە، چەکدارانی داعش سێ تانکەری نەوتیان لە نزیک زیندانەکە تەقاندەوە بۆئەوەی دووکەڵ ئاسمانی ناوچەکە داپۆشێت تاوەکو فڕۆکە جەنگییەکان نەتوانن بۆردوومانیان بکەن. هاوکات لەگەڵ ئەوەشدا، ئەندامانی داعشی نێو زیندانەکە دەستیان بە یاخیبوون و رووبەڕووبوونەوەی هێزە ئەمنییەکان کرد.  ئەو هێرشەی داعش بۆسەر زیندانی غوێران لە حەسەکە بە گەورەترین هێرشی رێکخراوە پەڕگیرەکە لە بەزاندنی لە ساڵی ٢٠١٩ وە دادەنرێت. هەر رۆژی هەینی، داعش بەرپرسیارێتیی خۆی لە ئەنجامدانی هێرشەکە لەئەستۆگرت.  بەگوێرەی راگەیێندراوی ئەمڕۆ یەکشەممەی هەسەدە، لە ماوەی ئەم چەند رۆژەدا ١٧٥ ئەندام و چەکداری داعش کوژراون؛ ١٦٠ کەس لەوان چەکداری داعش بوون کە هێرشیان کردووە و ١٥ کەسیشیان چەکداری پێشووی رێکخراوەکە و زیندانی بوون و هەوڵیانداوە هەڵبێن.  هەسەدە ئاماژە بەوەش دەکات، هەر لە ماوەی ئەو چەند رۆژەی رابردوودا ٢٧ شەڕڤانیان شەهید بوون و ئۆپەراسیۆنی کۆنترۆڵکردنی دۆخەکەش بە بەشداریی نزیکەی ١٠ هەزار کەس لە شەڕڤان و ئەندامانی هێزی ئاسایشی نێوخۆ بەڕێوەدەچێت.