شەوی پێنجشەممە ٣٠ - ١٢ - ٢٠٢١ دوو گەنج بە ناوەکانی حەیفی خەلیل تەمەن ٢٠ ساڵ، زیدان نەبی تەمەن ٢١ ساڵە، خەڵکی گوندی دایلان لە سنووری شارۆچکەی سیدەکانن و، لە نزیک بارەگاکانی سوپای تورکیا لەسەر سنوور دەستگیرکراون.  هەڵگورد نەجیب، سەرپەرشتیاری ئیدارەی سەربەخۆی قەزای سۆران میوانی بەرنامەی "بەرپرسیار"ـی تەلەڤزیۆنی رووداو بوو لەو بارەوە گوتی، "بەهۆی هاتنی هێزەکانی پارتی کرێکارانی کوردستان بۆ ناوچەکە و هاتنە ژووری هێزەکانی سوپای تورکیا بۆ ناو خاکی هەرێمی کوردستان ناوچەکە بووەتە ناوچەیەکی سەربازی، خەڵکی ناوچەکە باش دەزانن نزیکبوونەوە لەو شوێنە کارێکی مەترسیدارە، هەر بۆیە لە هەوڵی بەردەوامداین بۆ ئازادکردنی گەنجەکان".  گەیلان عەبدولعەزیز، خزمی دوو گەنجەکەیە کە بەشداری لە بەرنامەی بەرپرسیار کرد و گوتی، ئەوان لە گوندی بەرمیزە دەستگیرکراون، لەلایەن سوپای تورکیا، ئەو شوێنەی گەنجەکانی لێ دەستگیرکراوە سنووری هەرێمی کوردستانە، کاری گەنجەکان بەخێوکردنی ئاژەڵە و گەنجەکان بە رێککەوت لەگەڵ حەوت کەسی خەڵکی سووریا تێکەڵ بوون و ئەوانیش دەستگیرکراون.   گەیلان عەبدولعەزیز گوتیشی، پێنچ رۆژە قسەمان لەگەڵ گەنجەکان نەکردووە نازانین لە کوێن و رەوشی خێزانی گەنجەکان خراپە، داواکارین لە حکومەتی هەرێمی کوردستان هەوڵی جدی بدات بۆ ئازادکردنی گەنجەکان.   سەرپەرشتیاری ئیدارەی سەربەخۆی قەزای سۆران ئاماژەی بەوەش دا، هێزەکانی پێشمەرگە لەو شوێنانە نین کە گەنجەکانی لێ دەستگیرکراون، ئێمەش هیچ پەیوەندییەکمان لەگەڵ ئەو هێزەی تورکیا نییە کە لە ناوچەکەن.  ساڵی ٢٠١٩ سوپای توکیا لە سنووری برادۆستەوە خاکی هەرێمی کوردستانی بەزاند و ژمارەیەک بنکەی سەربازیشی لە بەرزاییەکانی ناوچەکە دروستکردووە.