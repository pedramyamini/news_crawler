رۆژی چوارشەممە ٠٥ - ٠١ - ٢٠٢٢، لە پیرمام شاندی پارتی دیموکراتی کوردستان و یەکێتیی نیشتمانیی کوردستان کۆبوونەوە، دوای کۆبوونەوەکە لە کۆنگرەیەکی رۆژنامەڤانیدا هۆشیار زێباری، ئەندامی مەکتەبی سیاسیی پارتی لەبارەی نێوەڕۆکی کۆبوونەوەکەیان رایگەیاند، "لە کۆبوونەوەکەدا باسی دۆخی سیاسیی ئێستای عێراقمان کرد، باسی پەیوەندییەکانی پارتی و یەکێتیمان کرد، جەختمان لەسەر ئەوە کردەوە کە پێکەوە دەبێت کار بکەین، تەنانەت لەگەڵ بەغداش هەوڵبدەین پێکەوە دانووستاندن بکەین".  کۆبوونەوەی شاندەکانی یەکێتی و پارتی لە کاتێکدایە، چوار رۆژ ماوە بۆ یەکەمین دانیشتنی خولی پێنجەمی پەرلەمانی عێراق. هۆشیار زێباری گوتی، "پشتیوان بە خودا پێش دانیشتنی پەرلەمان لەگەڵ یەکێتی هەوڵێکی جیددی دەدەین [بۆ رێککەوتن]، حەزیش دەکەین هێزەکانی دیکەی کوردستانیش بەشداری بکەن، بەڵام بەلایەنی کەمەوە پەیوەندیی ئێمە و یەکێتی بنچینەیە، پشتیوان بە خودا ئەنجامەکەی خێر دەبێت، رۆڵمان بەهێزتر دەبێت، دەنگمان بەهێزتر دەبێت".  هەروەها عیماد ئەحمەد، ئەندامی مەکتەبی سیاسیی یەکێتی رایگەیاند، "لە کۆبوونەوەکەدا زیاتر قسەمان لەسەر داخوازی و داواکاری و مافی کورد و کوردستان کردووە. ئێمە دەچینە بەغدا بۆئەوەی مافی کورد و ئەو هەرێمە مسۆگەر بکەین، شان بە شانی ئەوەی کە شایستەی کوردستانیش لە کابینە و دەوڵەتی عێراقی دەستنیشان بکەین، بۆئەوەی بتوانین ببینە هاوبەشێکی راستەقینە لە عێراقێکی تازەی دیموکرات و فیدراڵ، تاوەکو بتوانین خزمەتێکی باشی میللەتی عێراق و کوردستانیش بکەین".