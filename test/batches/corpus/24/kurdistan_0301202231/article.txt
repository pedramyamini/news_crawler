دوای ئەوەی لە ١٥ - ١٢ - ٢٠٢١ چەند کەسێک لە دیوی باشووری کوردستانەوە هێرش دەکەنە سەر دەروازەی سنووری سێمێلکا کە وەک بەڕێوەبەرانی دەروازەکە گوتیان "سەر بە پەکەکە بوون"، دەروازە سنوورییەکە رۆژێک دوای هێرشەکە داخراو تاوەکو ئێستا نەکراوەتەوە، ژمارەیەک هاونیشتمانی گیریانخواردووە و هاتووچۆی بازرگانیش پەکی کەوتووە.  عیماد ئەحمەد، هاونیشتمانییەکی رۆژئاوای کوردستانە و ٢٠ رۆژە بەهۆی داخرانی دەروازەکەوە نەیوانیووە بگەڕێتەوە، ئێستا لە کەمپی دۆمیز نیشتەجێیە و دەڵێت، "هیچ جارێک وەک ئەمجارە لە منداڵەکانم دوور نەکەوتوومەتەوە، زۆر بیری منداڵەکان دەکەم، ئەوانیش بەردەوام دەگرین، دۆخەکەمان زۆر سەختە، هیوادارین سنوور بکرێتەوە. "  عەگید جومعە، هاونیشتمانییەکی دیکەی رۆژئاوای کوردستانە و لە کەمپی دۆمیز بەهۆی داخرانی سنوورەوە گیریخواردووە بە تۆڕی میدیایی رووداوی گوت، "چوار منداڵم هەن هەموویان بچووکن، دوو دانەیان دووانەن، دوو رۆژ جارێک قوتوویەکی شیریان بۆ دەکڕم، ئێستا کە من لێرەم کەس نییە بۆیان بکڕێت، خاوەنی دووکانم کەس نییە منداڵەکانم بۆ بەخێوبکات، دەمەوێت بگەڕێمەوە سەر دووکان و نێو منداڵەکانم. "  تاوەکو ئێستا حکومەتی هەرێمی کوردستان هیچ وادەیەکی بۆ کردنەوەی دەروازەکە رانەگەیاندووە، تۆڕی میدیایی رووداو پەیوەندی بە کارگێڕی دەروازە سنوورییەکە لە بەشی رۆژئاوای کوردستانەوە کرد، دەڵێن دەرگاکە لە سنووری هەرێمی کوردستانەوە داخراوە و ئەوان گرفتیان نییە.  رودی محەممەد ئەمین، بەڕێوەبەری دەروازەی سێمێلکا لە دیوی رۆژئاوای کوردستان رایگەیاند، "ئەو کەسانەی کە لە هەرێمی کوردستان گیریانخواردووە ئەگەر لە دیوی باشوورەوە رێگەیان بدەن ئێمە دەرگامان بۆیان کراوەیە و دەتوانن بگەڕێنەوە، بۆ ئەوانەی کە لەلای رۆژئاواشەوە ئاسێ بوون بە هەمانشێوە پەیوەستە بە کردنەوەی دەرگاکە لە دیوی باشووری کوردستانەوە. "  عیماد جومعە، لە پارێزگای حەسەکەی رۆژئاوای کوردستانەوە بە مەبەستی بازرگانی هاتووەتە پارێزگای دهۆک، بەنیاز بوو سی رۆژ بمێنێتەوە، بەڵام بەهۆی داخرانی دەروازەکەوە نزیکەی ٢٠ رۆژە گیریخواردووە، بەوەش زیانی گەورەی بەرکەوتووە.  عیماد ئەحمەد، ئەوەی خستەڕوو، "لەم چەند رۆژە دەفتەرێک دۆلار زیاتر زیانم بەرکەوتووە، من لێرە بەیانییەک لەخەو هەستام بینیم لیرەی تورکی هێشتا بەهای خۆی لەدەستداوە، ئەگەر لە رۆژئاوای کوردستان بوومایە دەمکڕی و قازانجم دەکرد، بارهەڵگرێکم ماوەیەکە راوەستاوە و پێویستە چارەسەرێک بۆ ئەم کێشەیە بدۆزرێتەوە، باپێمان بڵێن، مانگێکی دیکە یان دوو مانگی دیکە دەمێننەوە بۆ ئەوەی شتێک لەخۆمان بزانین. "  نزیکەی ٢٥٠ هەزار پەنابەری رۆژئاوای کوردستان لە هەرێمی کوردستان نیشتەجێن کە بەشی زۆریان لە کەمپەکانی سنووری پارێزگای دهۆکن، پەیوەندی کۆمەڵایەتی، هاتووچۆ، پەیوەندی بازرگانی و چارەسەری تەندروستیی بەردەوام لە نێوان باشوور و رۆژئاوای کوردستاندا هەیە، بۆیە داخرانی دەروازە سنووریەکە ماوەیەکە سەرجەم پەیوەندییەکانی بڕیووە.