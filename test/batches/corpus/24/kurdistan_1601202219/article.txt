شەقامی دووسایدی ٤٠ مەتری ناوشاری کۆیە پێشتر بە کوالێتییەکی نزم دروستکرا هەر بۆیە دوایی ماوەیەکی کەم لە کردنەوەی بە رووی شۆفێراندا شەقامەکە تێکچوو، بەڵام تاوەکو ئێستا کاری قیڕتاوکردنەوەی کۆتایی نەهاتووە بەهۆی ئەوەی بە پچڕ پچڕی کارەکانی بەڕێوەدەچێت.  محەممەد میرحاج، سەرۆکی شارەوانیی کۆیە بە رادیۆی رووداوی راگەیاند، "بەهۆی هاتنی وەرزی بارانبارین کارکردن لەو پڕۆژەیە وەستاوە، چونکە لەم کاتەدا کاری قیڕتاوکردنەکە سەرکەوتوو نابێت، بەڵام دوای کۆتایی هاتنی وەرزی بارانبارین کارکردن لە پڕۆژەکە دەستپێدەکاتەوە کە ئێستا % ٦٠ی کارەکانی تەواوبووە و ئومێد هەیە کە ئەمساڵ کارەکانی کۆتاییبێت".  سەرۆکی شارەوانیی کۆیە راشیگەیاند، بەهۆی کەمیی ئەو بودجەی کە مانگانە بۆیان تەرخانکراوە و بڕەکەی زیاتر لە ٦ ملیۆن دینارە ناتوانن وەک پێویست هەموو پڕۆژەکان جێبەجێبکەن، بەڵام هەوڵی تەواوی خۆیان دەدەن تا ئەو پڕۆژانەی بە نیوەچڵی ماونەتەوە و تەواویان بکەن.  لە ساڵی ٢٠٢٠ سەرۆکی پێشووی شارەوانیی کۆیە، دوای پێنج مانگ لە دەستبەکاربوونی، بەهۆی نەبوونی بودجەی پێویست بۆ قەزای کۆیە و بوونی چەندین کێشەی زەویوزار و چارەسەرنەکردنیان دەستی لەکارکێشایەوە، نزیکەی ساڵێک و ٣ مانگ دەبێت محەممەد میرحاج لە شوێنی ئەو وەکو سەرۆکی شارەوانیی قەزای کۆیە دەستبەکار بووە.