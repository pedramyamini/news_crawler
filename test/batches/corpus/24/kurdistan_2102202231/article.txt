بەمەبەستى چۆنیەتى چارەسەرکردن و دروستکردنى پەناگەیەک بۆ داڵدەدانی سەگى بێلانە و کەمکردنەوە و نەهێڵانیان لەسەر شەقام و ناو بازاڕ و شوێنە گشتییەکان، ئەمڕۆ دووشەممە کۆبوونەوەیەک لە باڵەخانەی پارێزگای هەولێر بەڕێوەچوو.   کۆبوونەوەکە بە سەرپەرشتی ئومێد خۆشناو، پارێزگارى هەولێر و ئامادەبوونى هێمن قادر و مەسعود کاڕەش، جێگرانى پارێزگار و ئەکرەم ئەحمەد، یاریدەرى پارێزگار، نەبەز عەبدولحەمید، قایمقامى ناوەند، عەبدولواحید ئەحمەد، سەرۆکى شارەوانىی هەولێر، بەڕێوەبەرانی هەر شەش شارەوانی، بەڕێوەبەرانى ڤێتەرنەرى هەولێر، خزمەتگوزارى و ژینگەپارێزى، لەدیوانى پارێزگا، کرا.  بەپێی راگەیێندراوێکی پارێزگای هەولێر لە کۆبوونەوەکەدا، دواى ئه‌وه‌ى گفتوگۆ لەبارەى چۆنیەتى چارەسەرکردنى دیارەدەى بڵاوبوونەوەى سەگى بێلانە لە شەقام و ناو بازاڕ و شوێنە گشتییەکان و دابینکردنى شوێنێکى تایبەت کرا بۆیان، ئاماژە بە خواست و داواکاریی هاونیشتمانیان کرا بۆ دوورخستنەوەیان. لەوبارەیەشەوە لەلایەن ئامادەبووانەوە چەندین پێشنیاز خرانەڕوو.  پارێزگاری هەولێر، کە سەرپەرشتی کۆبوونەوەکەی کرد، رایگەیاند: "ئێستا لە شاری هەولێر شەڵتەرێک هەیە، بەڵام ئەو شەڵتەرە بچووکە و بەرگەی ئەو هەموو سەگە ناگرێت، پێویستە هەموو سەگە بێلانەکان لە شوێنێکى فراواندا پەناگەیەکى تایبەتیان بۆ دروستبکرێت و لە دەرەوەى شارە کۆبکرێنەوە".   پارێزگاری هەولێر ئامادەبووانى کۆبوونەوەى راسپارد بەوردى دیراسەى ئەو دیاردەیە بکەن و لەزووترین کاتدا چارەسەرێکى گونجاو بۆ ئەو پرسە بدۆزنەوە بۆ ئەوەى دەستنیشانى شوێنێکى فراوان بۆ سەگى بێلانە بکرێت و لە شوێنێکى دوورى شار داڵدەیان بدرێت.  سەگی بێلانە لە گەڕەک و شەقامەکانی هەولێر زۆر بوون. بە جۆرێک هەندێکجار بوونەتە مەترسیی بۆ سەر گیانی هاونیشتمانیان بە تایبەتی منداڵان