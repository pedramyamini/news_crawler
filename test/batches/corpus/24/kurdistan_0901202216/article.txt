بڕیارە وەزیری بەرگریی ئەڵمانیا لەدوای کۆبوونەوە لەگەڵ سەرۆکی هەرێمی کوردستان، سەردانی کۆنسوڵخانەی وڵاتەکەی لە هەولێر بکات. لە کۆبوونەوەی وەزیری بەرگریی ئەڵمانیا لەگەڵ سەرۆکی هەرێمی کوردستان هەریەکە لە دڵشاد بارزانی، نوێنەری حکومەتی هەرێمی کوردستان لە ئەڵمانیا؛ فەوزی هەریری، سەرۆکی دیوانی سەرۆکایەتیی هەرێمی کوردستان؛ شۆڕش ئیسماعیل، وەزیری پێشمەرگە؛ سەفین دزەیی، بەرپرسی فەرمانگەی پەیوەندییەکانی دەرەوەی هەرێمی کوردستان و فەلاح مستەفا، راوێژکاری باڵای سەرۆکی هەرێمی کوردستان بەشدارن.  سەردانەکەی لامبێرت بۆ هەرێمی کوردستان لە کاتێکدایە کە تەنیا یەک مانگە وەکو وەزیری بەرگریی ئەڵمانیا دەستبەکار بووە. لامبێرت سەر بە پارتی سۆشیال دیموکراتەکانە و پێشتریش لە کابینەکەی مێرکڵ چەند پۆستێکی دیکەی هەبووە، لە نێویاندا وەزیری کاروباری خێزان، کەسانی بەتەمەن و هەروەها ژنان و گەنجان.  عەمید روکن هەژار ئیسماعیل، راوێژکاری باڵای وەزارەتی پێشمەرگە و ئەندامی بۆردی چاکسازیی وەزارەتی پێشمەرگە لە کاتی بەشداریکردن لە بوولتەنی هەواڵەکانی کاژێر ١٣: ٠٠ی تەلەڤزیۆنی رووداو رایگەیاند، لە کۆبوونەوەی سەرۆکی هەرێمی کوردستان و وەزیری بەرگریی ئەڵمانیا "لەو بڕوایەدام باسی درێژکردنەوەی ئەرکی هێزەکانی ئەڵمانیا لە هەرێمی کوردستان بکات، هەم لە عێراق و هەم لە هەرێمی کوردستان.. هەروەها گرنگە باس لە درێژەدان بە زیادکردنی هاوکارییەکانی ئەڵمانیا بۆ وەزارەتی پێشمەرگە و هێزە ئەمنییەکانی هەرێمی کوردستان بکرێتەوە".  هەر ئەمڕۆ یەکشەممە ٠٩ - ٠١ - ٢٠٢٢ وەزیری بەرگریی ئەڵمانیا لەگەڵ وەزیری بەرگریی عێراق کۆبووەوە. بەپێی وەزارەتی بەرگریی عێراق لە کۆبوونەوەکەدا گفتوگۆ لەبارەی پەیوەندیی دووقۆڵیی هەردوو وڵات کراوە.  لە ماوەی دەستبەکاربوونیدا، ئەوە دووەمین سەردانی کریستین لامبرێتە بۆ دەرەوەی ئەڵمانیا، بەر لە سەردانەکەی بۆ عێراق و هەرێمی کوردستان، سەردانی لیتوانیای کردووە و هێزەکانی وڵاتەکەی بەسەرکردووەتەوە.  لە ساڵی ٢٠١٤ وە ئەڵمانیا رۆڵێکی سەرەکیی لە شەڕی دژی داعشدا دەگێڕێت و هاوکاریی سەربازی پێشکێشی پێشمەرگە کردووە، هەروەها ژمارەیەک راوێژکاری سەربازیشی لە هەرێمی کوردستان هەن.  لە ٩ی ئاداری ٢٠٢١ یش، وەزارەتی پێشمەرگە و هێزەکانی ئەڵمانیا بە ئامادەبوونی هۆلڤار کۆنکل، فەرماندەی هێزەکانی ئەڵمانیا لە عێراق و هەرێمی کوردستان ژمارەیەک رێککەوتنی هاوبەشیان بۆ زیادکردنی تواناکانی هێزەکانی پێشمەرگە و ئامادەکاری بۆ راهێنانی سەربازی واژۆکرد.   هەروەها لە کۆبوونەوەکەدا، فەرماندەی هێزەکانی ئەڵمانیا ئاماژەی بەوەدا، کە ئەڵمانیا بەردەوام دەبێت لە پشتیوانییەکانی هێزەکانی پێشمەرگە، لە نێویاندا لە پرۆسەی چاکسازیدا.  پەرلەمانی ئەڵمانیا لە ٢٩ - ١٠ - ٢٠٢٠ بڕیار لەسەر درێژکردنەوەی ماوەی مانەوەی هێزەکانی وڵاتەکەی لە عێراق و هەرێمی کوردستان تاوەکو کانوونی دووەمی ٢٠٢٢ دا، هەروەها ژمارەی سەربازەکانی لە ٨٠٠ سەربازەوە بۆ ٧٠٠ سەرباز لە رۆژهەڵاتی نێوەڕاست کەمکردنەوە.  کۆی ژمارەی ئەو سەرباز و راوێژکارە ئەڵمانییانەی کە لە عێراق و هەرێمی کوردستان خەریکی راهێنانن دەگاتە ٢٠٠ سەرباز و  لەو ژمارەیە ١٥٠ کەسیان لە هەرێمی کوردستان جێگیربوون و لە راهێنانی پێشمەرگە بەردەوامن.  ئەڵمانیا لە ساڵی ٢٠٠٩ وە کۆنسوڵخانەی لە هەولێر کردووەتەوە، هەروەها حکومەتی هەرێمی کوردستان لە ساڵی ١٩٩٢ ەوە نوێنەرایەتیی لە ئەڵمانیا هەیە.  تاوەکو ئێستا چەندین کۆبوونەوەی دوو قۆڵی لەسەر ئاستی باڵا لە نێوان بەرپرسانی هەرێمی کوردستان و ئەڵمانیا کراوە، لە ساڵی ٢٠٠٩ سەرۆک بارزانی لە بەرلین لەگەڵ ئەنگێلا مێرکل کۆبووەوە، لە ساڵی ٢٠١٣ نێچیرڤان بارزانی، سەرۆکوەزیرانی ئەوکاتی هەرێمی کوردستان لەگەل ئەنگێلا مێرکل کۆبووەوە، هەروەها لە ساڵی ٢٠١٧ و لەدوای رووداوەکانی ١٦ی ئۆکتۆبەر، هێشتا هەرێمی کوردستان گەمارۆی دیپلۆماسیی لەسەربوو، نێچیرڤان بارزانی چووە بەرلین و لەگەڵ ئەنگێلا مێرکل و بەرپرسانی باڵای ئەڵمانیا کۆبووەوە.  وەزیری بەرگریی ئەڵمانیا زیاتر بناسە  کریستین لامبرێت کە لە کابینەی مێرکڵدا وەزیری داد و وەزیری کاروباری خێزان، بەساڵاچووان، ژنان و گەنجان بوو، ئێستا لە کابینەی ئۆلاف شۆڵتزدا، وەزیری بەرگرییە.   ١٩ - ٠٦ - ١٩٦٥ لە شاری مانهایم لە رۆژئاوای ئەڵمانیا لەدایکبووە  سەر بە پارتی سۆسیال دیموکراتە  ٢٠١٣ - ٢٠١٧ ئەندامی پەرلەمانی فیدراڵیی ئەڵمانیا بووە  سەرۆکی فراکسیۆنی سۆسیال دیموکرات بووە لە پەرلەمانی فیدراڵیی وڵاتەکەی لە ١٤ - ٠٣ - ٢٠١٨ تاوەکو ٢٧ - ٠٦ - ٢٠١٩  ٢٧ - ٠٦ - ٢٠١٩ سکرتێری دارایی پەرلەمان   ٢٠ - ٠٥ - ٢٠٢١ بووە وەزیری داد و پاراستنی مافی بەکاربەر   ٨ - ١٢ - ٢٠٢١ بووە وەزیری کاروباری خێزان، بەساڵاچووان، ژنان و گەنجان  لە کابینەی ئۆلاف شۆڵتزدا بووە وەزیری بەرگریی ئەڵمانیا