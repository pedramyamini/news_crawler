سیروان بارزانی، بەرپرسی میحوەری گوێڕ - مەخمووری هێزی پێشمەرگەی کوردستان، رۆژی پێنجشەممە ٣٠ - ١٢ - ٢٠٢١ بە تۆڕی میدیایی رووداوی راگەیاند، رۆژی ٢٨ و ٣٠ - ١٢ - ٢٠٢١ ئۆپەراسیۆنێکی هاوبەشی هێزی پێشمەرگە و سوپای عێراق بە پشتیوانیی راوێژکارانی هاوپەیمانان بۆ سەر مۆڵگەکانی داعش لە چیای قەرەچووخ بەڕێوەچوو، تێیدا پێنج چەکداری داعش کوژران.  بەرپرسی میحوەری گوێڕ - مەخمووری هێزی پێشمەرگەی کوردستان ئاماژەی بەوەش کرد، "ئۆپەراسیۆنەکە بۆ راوەدوونانی ئەو تیرۆریستانەی لەو شوێنانەی قەرەچووخ خۆیان حەشارداوە ئەنجامدراوە، بۆ نەهێشتنی مەترسیی ئەو چەکدارانە کە لە ناوچەی بۆشاییە ئەمنییەکان خۆیان حەشارداوە".  بە گوتەی سیروان بارزانی، دوای سەردانەکەی کازمی بۆ مەخموور و کۆبوونەوەی لەگەڵ هێزی پێشمەرگەی کوردستان لەو سنوورە، "هاوئاهەنگییەکانی نێوان هێزی پێشمەرگەی کوردستان و سوپای عێراق زۆر باشتر بووە".  لە وەڵامی ئەو پرسیارەیکە "ئایا هاوپەیمانان دوای کۆتاییهاتنی ئەرکی هێزە شەڕکەرەکان لە عێراق، پشتیوانییەکانیان بۆ هێزی پێشمەرگەی کوردستان چۆن دەبێت؟ " سیروان بارزانی گوتی، "هەر شتێک بۆ سوپای عێراق بکرێت، بۆ هێزی پێشمەرگەش دەکرێت، راوێژکارانی هاوپەیمانان پشتیوانییەکانیان بۆ هێزی پێشمەرگە لە پشتیوانیی ئاسمانی، درۆن، دابینکردنی فڕۆکەی بێفڕۆکەوان بۆ پێشمەرگە و مەشق و راهێنان بەردەوام دەبێت".  رۆژی چوارشەممە ٨/١٢/٢٠٢١ مستەفا کازمی، سەرۆکوەزیرانی عێراق بە یاوەریی شاندێکی سەربازی گەیشتە مەخموور و کۆبوونەوەیەکی فراوانی ئەمنیی لەگەڵ فەرماندەکانی سوپا، پۆلیس و هێزی پێشمەرگەی کوردستان لە بارەگای میحوەری شەش لە شارۆچکەی مەخموور بەڕێوەبرد.  رۆژی یەکشەممە ١٢/١٢/٢٠٢١، کۆبوونەوەیەکی ئەمنیی هاوبەش لە نێوان ژمارەیەک لە بەرپرسانی باڵای وەزارەتی پێشمەرگە و فەریقی یەکەم عەبدولئەمیر شەممەری، جێگری فەرماندەی ئۆپەراسیۆنە هاوبەشەکانی عێراق و شاندێکی یاوەری، لە بارەگای فەرماندەیی فیرقەی ١٤ لە مەخموور بەڕێوەچوو، تێیدا بابەتی هاوئاهەنگیی نێوان هێزی پێشمەرگە و سوپای عێراق تەوەری سەرەکیی کۆبوونەوەکە بوو.