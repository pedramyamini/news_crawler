ئەمڕۆ یەکشەممە ١٩ - ١٢ - ٢٠٢١، فازڵ حاجی، گوتەبێژی بەڕێوەبەرایەتیی هاتووچۆی هەولێر رایگەیاند، "سەرجەم هاونیشتمانییانی شاری هەولێر و زیانلێکەوتووانی لافاوەکەی هەولێر ئاگاداردەکەینەوە کە لەسەر فەرمانی زارەکی بەڕێز وەزیری ناوخۆی حکومەتی هەرێمی کوردستان، هەر کەسێک ساڵیانە یان مۆڵەتی شوفێری یان تابلۆکانی ئوتومبێلەکەی بەهۆی لافاوەوە ونبووبێت یان تێکچووبێت، قەرەبوو دەکرێتەوە بەبێ ئەوەی هیچ تێچوویەک بدات".  ئاماژەی بەوەشکرد بۆ ئەوە یەک مەرجیان هەیە، لەوبارەیەوە روونیکردەوە: "یەک مەرجمان هەیە بۆ ئەو دەرکردنەوەی ساڵیانە و مۆڵەتی شۆفێری و دروستکردنەوەی تابلۆی ئۆتۆمبێلی ئەو کەسانەی لە لافاوەکە زەرەرمەندبوون، لە کاتی سەردانکردنی هاتووچۆ پشتگیرییەکی ناحیە یان قایمقامییەت یان بەڕێوەبەرایەتیی قەیرانەکان لە پارێزگای هەولێر لەگەڵ خۆیدا بێنێت بۆ هاتووچۆ و تێیدا دیاریبکرێت کە زیانەکان بەهۆی لافاوەوە بووە".  رۆژی هەینی شەپۆلێکی بارانبارین رووی لە هەرێمی کوردستان کرد و لە بەشێک لە گەڕەکەکانی هەولێر لافاو دروستبوو. وەکو ئومێد خۆشناو، پارێزگاری هەولێر لە کۆنگرەیەکی رۆژنامەڤانیدا ئاماژەی پێدا، قەبارەی زیانەکانی لافاوەکە ٢٠ بۆ ٢١ ملیار دینارە.  هەر بەپێی گوتەکانی ئومێد خۆشناو، ئاو چووەتە ٢٥٠٩ ماڵ و زیانی بە کەلوپەلەکانیان گەیاندووە، ٤٠٢ خانوو زیانمەندبوون، ٨٦٧ ئۆتۆمبێلیش زیانیان بەرکەوتووە کە بەشێکیان حکومین، ١٥٣ دووکان و مارکێت و کارگە زەرەرمەند بوون.  هەروەها ئومێد خۆشناو ئاماژەی بەوەش دا، لافاوەکە ١٥ گوند و ناحیەی گرتووەتەوە، هەروەها ١٢ کەس گیانیان لەدەستداوە کە تاوەکو ئێستا تەرمی دووانیان نەدۆزراونەتەوە.