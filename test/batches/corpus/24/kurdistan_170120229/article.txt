سلێمان محەممەد، قایمقامی دەربەندیخان بە تۆڕی میدیایی رووداوی راگەیاند، "لەگەڵ پۆلیسی هاتووچۆ و شارەوانیی دەربەندیخان ئێستا خەریکی پاککردنەوەی ريگەکەین".  قایمقامی دەربەندیخان ئاماژەی بەوەش کردووە، زیاتر لە ١٥ سانتیمەتر بەفر باریوە و داوا لە هاونیشتمانییانیش دەکات، ئەگەر بۆ کاری زۆر پێویست نەبێت هاتووچۆ نەکەن تاوەکو رێگەکە پاک دەکەنەوە.  ئەوەش لە کاتێکدایە شەپۆلێکی بەفر و باران بارین هەرێمی کوردستانی گرتووەتەوە و پلەکانی گەرما بە شێوەیەکی بەرچاو دابەزیون. بەهۆی بارینی بەفرێکی زۆر لە ناوچە شاخاوییەکان ئاستەنگی هاتووچۆ دروستبووە و لە هەندێک شوێن دەوامی بەشێک لە قوتابخانەکان راگیراون.