ناوچەی شێخ بزێنی لە باکووری کەرکووک، بە ناوچەیەکی بۆشایی ئەمنیی نێوان پێشمەرگە و سوپای عێراق دادەنرێت، ناوە ناوە داعش و چەکدارانی نەناسراو تێیدا دەردەکەون. دانیشتووانی ئەو بۆشاییە ئەمنییانە ترسیان لە جموجۆڵە چەکدارییەکان هەیە و چاویان لەوەیە هێزێکی هاوبەش لە سنوورەکانیان جێگیر بکرێت، چونکە لە دوایین مانگی ساڵی رابردوو داعش لەو سنوورە زنجیرەیەک هێرشی چەکداریی کردووە.  عومەر قادر، دانیشتووی گوندی سەربیرە لە کەرکووک، بە رووداوی گوت، '' پێشمەرگە لەسەر کەلی قەرەسالمە و نزیکەی ١٠ کیلۆمەتر لێرەوە دوورە، نێوانمان بۆشاییە و هەرچییەک رووبدات لەو نێوانەوە روودەدات، خودا نەکات شتێک رووبدات، کەس فریامان ناکەوێت، سوپا لێرەیە و نایەت، پێشمەرگەش لەو دوورەوە سەنگەری خۆی جێناهێلێت، لەم نێوانە ئێمە دەبینە قوربانی. "  لە هەندێک ناوچە بەدرێژایی حەوت کیلۆمەتر و لە هەندێک ناوچەی دیکەش نزیکەی ٣٠ کیلۆمەتر بۆشایی ئەمنیی هەیە.  بەپێی رێککەوتنی هەولێر و بەغدا، بڕیارە لەنێوەڕاستی مانگی داهاتوو هێزە هاوبەشەکانی نێوان پێشمەرگە و سوپای عێراق، لە بۆشاییە ئەمنییەکانی نێوانیان بڵاوەیان پێبکرێت.  نوری حەمە عەلی، لێپرسراوی میحوەری پێنجی پێشمەرگە دەڵێت، '' چاوەڕێدەکرێت پێشمەرگەکان بخرێنە خولی راهێنانەوە و دواتر لەو شوێنانەی پێویستە هێزە هاوبەشەکانی تێدا جێگیربکرێت، ئەرکی ئەو هێزانە پارێزگاریکردن لە خەڵک و رێگریکردن دەبێت لە کاری تیرۆریستی، پێموایە ئەو هێزە هاوبەشە پێش لەوادەی خۆی چاڵاکتر دەبێت، ئەو رووداوانەی لە رابردوودا دەبوون ئیتر نامینێنن. "  سوپا و پۆلیسی عێراق کە سەرقاڵی تۆکمەکردنی سەنگەرەکانیانن، ئامادەکاری بۆ ئۆپەراسیۆنێکی هاوبەش دەکەن لەگەڵ هێزەکانی پێشمەرگە و دەڵێن، ئەو پەیوەندییە بەهێزەی لەگەڵ پێشمەرگە هەیانە کۆتایی بەچالاکییەکانی داعش دەهێنێت.  عەلی فەرێجی، فەرماندەی ئۆپەراسیۆنە هاوبەشەکانی کەرکووک ئاماژە بەوە دەکات، '' بەپێی ئەو پلانەی کە لەلایەن فەرماندەی ئۆپەراسیۆنە هاوبەشەکان دانراوە، هاوکاری و هاوئاهەنگیی لە نێوانمان هەیە، زیاتر لە کارێکمان پێکەوە کردووە و بووەتە هۆی دەستەبەرکردنی ئاسایش لەناوچەکە. "  بەپێی رێکەوتنی نێوان هەولێر و بەغدا، لە شنگالەوە تاوەکو گوڵاڵە هێزی هاوبەشی پێشمەرگە و سوپای عێراقی جێگیر دەکرێت، لە قۆناخی یەکەمدا دوو لیوای هاوبەش دەستبەکار دەبن و دواتر فراوانتر دەکرێت.