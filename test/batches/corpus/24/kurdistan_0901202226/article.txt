ئێوارەی رۆژی یەکشەممە ٩ی کانوونی دووەمی ٢٠٢٢ مەسرور بارزانی، سەرۆکی حکومەتی هەرێمی کوردستان لە پەیوەندییەکی تەلەفۆنیدا پیرۆزبایی لە محەممەد حەلبووسی کرد بەبۆنەی هەڵبژاردنەوەی بە سەرۆکی ئەنجوومەنی نوێنەرانی عێراق.  بەپێی راگەیێندراوی فەرمانگەی میدیا و زانیاریی حکومەتی هەرێمی کوردستان، لە پەیوەندییەکەدا مەسرور بارزانی هیوای سەرکەوتنی بۆ محەممەد حەلبووسی خواستووە لە ئەرکەکانیدا لەپێناو خزمەتکردنی گشت هاووڵاتییانی عێراق.  لە راگەیێندراوەکەدا ئاماژە بەوە کراوە، سەرۆکی ئەنجوومەنی نوێنەرانی عێراق سوپاس و پێزانینی خۆی بۆ پەیوەندی و پیرۆزبایی سەرۆکی حکومەتی هەرێمی کوردستان دەربڕیوە.  هاوکات مەسرور بارزانی پیرۆزبایی لە هەریەکە لە حاکم ئەلزاملی، جێگری یەکەمی سەرۆکی پەرلەمانی عێراق و شاخەوان عەبدوڵڵا، جێگری دووەمی سەرۆکی پەرلەمانی عێراق کردووە بەبۆنەی هەڵبژاردنیان و "هیوای سەرکەوتنیان بۆ دەخوازێت".  دوای نزیکەی سێ مانگ لە بەڕێوەچوونی هەڵبژاردنی پەرلەمانی عێراق، رۆژی یەکشەممە ٠٩ - ٠١ - ٢٠٢٢ دەستەی نوێی خولی پێنجەمی پەرلەمانی عێراق دەستبەکاربوون و سوێندی یاساییان خوارد و دەستەی سەرۆکایەتیی خولی پێنجەمی پەرلەمانیش هەڵبژێردران.