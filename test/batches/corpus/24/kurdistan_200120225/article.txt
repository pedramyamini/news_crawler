رۆژی پێنجشەممە ٢٠ی کانوونی دووەمی ٢٠٢٢، سلێمان محەمەد، قایمقامی دەربەندیخان بە تۆڕی میدیایی رووداوی راگەیاند، ئەو هاووڵاتییە، هەواڵی مردنی کەسێکی نزیکی خۆی پێگەیشتبوو لەڕێگەی رۆشتن بۆ مەراسیمی ناشتنی ئەو خزمەیان، بە جەڵتە کۆچی دواییکردوە.   قایمقامی دەبەندیخان، هەروەها ئاماژەی بەوەکرد، هاوڵاتییەکە خەڵکی دەربەندیخان نییە و بە بنەچە عەرەبە، مردنەکەشی هیچ پەیوەندییەکی بە سەرماوە نەبووە.   رائید رێژەن بورهان، بەڕێوەبەری هاتووچۆی دەربەندیخان بەیانی ئەمڕۆ بە رادیۆی رووداوی راگەیاند، "لەسەر رێگەی دەربەندیخان - سلێمانی پیاوێکمان دۆزییەوە کە لەسەر شۆستەکانی تونێلەکە لەسەرما رەقببویەوە، دەستبەجێ پیاوەکەمان گەیاندە نەخۆشخانە، بەڵام بەداخەوە نەتوانرا رزگار بکرێت، بەهۆی رەقبوونەوەی لەسەرما گیانی لەدەستدا. "  قایمقامی دەربەندیخان ئەو هەواڵانە رەتدەکاتەوە و باس لەوە دەکات، مردنی ئەو پیاوە لەسەرما نەبووە، بەڵکو بەجەڵتە بووە.  لەدوێنێوە شەپۆلێکی بەفربارین ناوچەکانی هەرێمی کوردستانی گرتووەتەوە و پلەکانی گەرما دابەزیون، هاتووچۆی هەولێر و سلێمانی لە راگەیێندراوێکدا داوایان لە هاووڵاتییان کرد ئەگەر بۆ کاری پێویست نەبێت نەڕۆنە دەرەوەی ماڵەکانیان چونکە ئەگەری رووداوی هاتووچۆ زۆرە.   هەروەها پارێزگاری سلێمانیش لە راگەیێندراوێکدا گوتی، هەر هاونیشتیمانییەک بەهۆی ئاستەنگی رێگەوبان ناتوانێت بچێتە سەرکار بە نەهاتوو بۆی هەژمار ناکرێت.   لە هەولێر، سلێمانی و دهۆک بەهۆی بەفربارین و نزمبوونەوەی پلەکانی گەرماوە رۆژی پێنجشەممە ٢٠ - ٠١ - ٢٠٢٢ لەسەرجەم ناوەندە فەرمییەکان کرایە پشووی فەرمی.