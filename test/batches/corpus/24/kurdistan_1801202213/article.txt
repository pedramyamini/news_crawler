توانا نەجەف، بەڕێوەبەری گشتیی دارایی وەزارەتی خوێندنی باڵا و توێژینەوەی زانستی بە رادیۆی رووداوی راگەیاند، بەپێی رێنمایی ژمارە ٥٨ ـی دارایی ساڵی ٢٠٠٨ ئەنجوومەنی وەزیران بڕیاریداوە لەکۆتایی ئەم مانگە پارەی هاوکاریی خوێندکارانی زانکۆ و پەیمانگەکان خەرجبکات.  توانا نەجەف گوتی، "بەپێی بڕیاری ئەنجوومەنی وەزیران ئەم فەرمانە لە ٠١ - ٠١ - ٢٠٢٢ ـوەوە کاری پێدەکرێت و تاوەکو کۆتایی ساڵی خوێندنی ئەمساڵ کە مانگانە زیاتر لە شەش ملیار دینارە بەردەوام دەبێت، بەڵام بڕی ئەو پارە مانگانەیەی خوێندکاران دیاری نەکراوە چەندە، بەڵکو بە چەند رێژەیەکی جیاواز دەدرێت بە خوێندکارانی نێوشار و دەرەوەی شار، ئەوانەشی لە دەرەوەی شارن و ناویان لە سیستمی زانکۆلاین تۆمار کراوە ئەو دەرماڵەیە دەیانگرێتەوە. "  خەرجکردنی ئەو پارەیە دوای ناڕەزایەتی و خۆپێشاندانی خوێندکارانی زانکۆ و پەیمانگەکان بوو لە ساڵی رابردوو کە بۆ باشترکردنی خزمەتگوزارییەکانی بەشە ناوخۆییەکانیان و گەڕاندنەوەی دەرماڵەکانیان چوونە سەر شەقامەکان.  لە ساڵی ٢٠١٤ بەهۆی قەیرانی دارایی ئەو بڕە هاوکارییە راگیرا کە مانگانە دەدرا بە خوێندکاران، ئەو کات بۆ خوێندکارانی نێوشار بڕی ٤٠ ھەزار دینار، بۆ خوێندکارانی بەشە نێوخۆییەکان بڕی ٦٠ ھەزار دینار و بۆ خوێندکارانی دەرەوەی شار کە بەشەناوخۆییان نەبوو بڕی ١٠٠ ھەزار دینار مانگانە خەرج دەکرا.