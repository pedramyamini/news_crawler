لە راگەیێندراوێکدا کە رۆژی یەکشەممە ٢٣ - ٠١ - ٢٠٢٢ بڵاویکردووەتەوە، "دەستەی نێوخۆیی باکوور و رۆژهەڵاتی سووریا" رایگەیاندووە، "شکستهێنانی دەوڵەتی تورکیا لە بەدیهێنانی ئامانجەکانی بۆ لێدانی سەقامگیریی بەڕێوەبەرایەتیی خۆسەر لە باکوور و رۆژهەڵاتی سووریا، وایکرد جارێکی دیکە پەنا بباتەوە بەر داعشی قێزەون بۆ بەدیهێنانی ئامانجە قێزەونەکانی و لێدان لە بەڕێوەبەرایەتیی خۆسەر و دەستکەوتەکانی، بەڵام رووبەڕووبوونەوەی هێزەکانی سووریای دیموکرات و هێزەکانی ئاسایشی نێوخۆ، بووە هۆکاری ئەوەی دەوڵەتی تورکیا بە ئامانجەکانی نەگات".  بڵاوکراوەکەی بەڕێوەبەرایەتیی خۆسەر تورکیا بە پاڵپشتیکاری داعش ناودەبات و دەڵێت، ئەو وڵاتە هەڕەشەیە بۆسەر ئاسایشی ناوچەکە و جیهان.  بەڕێوەبەرایەتیی خۆسەر ئاماژەی بەوەش کردووە، "بۆ رێگریکردن لە شانە نووستووەکان لە هەر دزەکردنێک بۆ دەرەوەی سنوورەکە، ئێمە وەکو دەستەی نێوخۆیی لە بەڕێوەبەرایەتیی خۆسەر لە باکوور و رۆژهەڵاتی سووریا، قەدەخەی تەواوەتی لە ناوچەی حەسەکە بۆ ماوەی حەوت رۆژ رادەگەیێنین؛ قەدەخەکە لە رۆژی ٢٤/١ دەستپێدەکات تاوەکو رۆژی ٣٠/١ ".  لە راگەیێندراوەکەدا هاتووە، قەدەخەکە دامەزراوەکانی وەکو شارەوانییەکان، تەندروستی، بەنزینخانەکان، نانەواخانە و سەمونخانەکان ناگرێتەوە.  هەروەها ئەوەش خراوەتەڕوو، لە سەرجەم ناوچەکانی دیکەی ژێر دەسەڵاتی بەڕێوەبەرایەتیی خۆسەر، قەدەخەی هاتووچۆی نیمچەیی لە کاژێر ٠٦: ٠٠ی ئێوارەوە تاوەکو کاژێر ٠٦: ٠٠ی بەیانی رادەگەیێندرێت، هەروەها هاتووچۆی نێوان شارەکان بە درێژایی ماوەی قەدەخەکە، بە تەواوی قەدەخە دەبێت.