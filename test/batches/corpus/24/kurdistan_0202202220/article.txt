لەم شەقامە قەرەباڵخەی سنە، خەڵکێکی کەم دەبیندرێن کە وەکو ئەم هاونیشتمانییە بە دەستی پڕ بگەڕێنەوە ماڵەکانیان. بۆ ئەوەی دەستیان پڕ بێ، دەبێ پارەیەکی باش لە گیرفانیان دابێ. بەشی زۆری خەڵک بەو شێوەیە نین. دەستبەتاڵی رۆژ بە رۆژ سفرەی خەڵک بچووک دەکاتەوە.   یەک لەو شتانەی ئەمڕۆژانە بەرزبوونەوەی نرخەکەی کەوتووەتەسەر زاری خەڵک، برنجە. خۆراکی سەرەکی زۆربەی ماڵەکان. بنیامین لە سنە دووکانی فرۆشتنی برنجی هەیە. ئەو دەڵێت، نرخەکان ئەوەندە بەرزبوونەتەوە کە بۆ ماڵی خۆشی ناتوانێ برنجی ئێرانی بکڕێت.  نرخی کیلۆیەک برنجی ئێرانی، بەپێی جۆری برنجەکە لەنێوان ٧٥ بۆ ٨٩ هەزار تمەنە. بەراوەرد بە کۆتایی هاوین ٦٠ % بەرزبووەتەوە. نرخی کیلۆیەک برنجی هیندی و پاکستانیش بۆ ٢٥ تا ٣٠ هەزار تمەن بەرزبووەتەوە کە ٢٥ % گرانترە لە سەرەتای پاییز.   حکومەتی ئێران چەند مانگە دەڵێت، هەوڵی رێکخستنەوەی بازاڕ و کۆنترۆڵی نرخەکان دەدات، بەڵام نەیتوانیوە بازاڕ کۆنترۆڵ بکات. هاونیشتمانییان دەڵێن، حکومەت ئەگەر بیەوێ دەتوانێ پێش بەو بێسەروبەرییە بگرێت، بەڵام هەوڵێکی راستەقینە نابینن بۆ پێشگرتن لە گرانبوونی زیاتری نرخەکان.  ئەمساڵ کەمترین مووچەی فەرمانبەران، خانەنشینانی حکومەت و کرێکاران نزیکەی ٤ ملیۆن تمەنە. ئەگەر ئەوان بیانەوێ لە مانگدا ١٠ کیلۆ برنج بکڕن، دەبێ نزیکەی ١٠ لەسەتی داهاتیان تەنیا بۆ کڕینی برنج دابنێن.