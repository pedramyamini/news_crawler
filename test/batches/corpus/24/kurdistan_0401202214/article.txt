نازم عەبدوڵڵا جاف، سەرۆكی كۆمەڵەی پەلەوەرخانەکانی سنووری سلێمانی و  هەڵەبجە بە تۆڕی میدیایی رووداوی راگەیاند، بەهۆی به‌رده‌وامی هاورده‌كردنی مریشكی به‌ستوو و گرانبوونی نرخی سوته‌مه‌نی و پێدوایستییەکانی پەلەوەرخانە، خاوەن پەلەوەرخانەکان جووجكی کەمتریان خستووەتە نێو پەلەوەرخانەکان و بەهۆیەوە نرخی مریشک بەرزبووەتەوە.  بە گوتەی سەرۆکی کۆمەڵەی پەلەوەرخانەکانی سنووری سلێمانی و هەڵەبجە، "نرخی سووتەمەنی بۆ دووهێندە گران بووە، نرخی جووجكێك لە ٣٥ سەنتەوە بووەتە ٧٥ سەنت، تۆنێك ئالیک لە   ٤٣٠ دۆلارەوە بووەتە ٥٨٠ دۆلار، هەموو ئەوانە بوونەتە هۆی ئەوەی خاوەن پەلەوەرخانەکان لە ماوەی حەوت مانگدا نزیكەی ٤٠ ملیار دینار زیان بكەن. "   لە هەرێمی كوردستاندا نزیكەی دوو هەزار و ٣٠٠ پەلەوەرخانە هەیە، نزیكەی ٩٥٠ یان  لە سنووری سلێمانی، هەڵەبجە، ئیدارەكانی گەرمیان و راپەڕینن.