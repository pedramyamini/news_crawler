عەمید عەلی عەبدوڵڵا، بەڕێوەبەری پۆلیسی کۆیە بە رووداوی راگەیاند، ئەو کەسە دەستگیرکراوە کە "پارەیەکی زۆری خەڵکی کۆیەی بردبوو، بەڵام لەبەر سەلامەتیی گواستنەوەی تۆمەتبارەکە، خستنەڕووی وردەکارییەکەی دەخەینە ئەو کاتەی کە تۆمەتبارەکە رادەستی پۆلیسی کۆیە دەکرێت".  بەگوێرەی زانیارییەکانی رووداو، (توانا) ئەو مامۆستایەی سکاڵای لەسەر تۆمارکرابوو، لەسەر بردنی سێ ملیۆن دۆلار لە سنووری سەرتەکی بەمۆ لە ناحیەی مەیدانی ئیدارەی گەرمیان دەستگیرکراوە.  ماوەیەکە لە قەزای کۆیە دەنگۆی بردنی ٣٠٠ دەفتەر دۆلاری هاونیشتمانیان لەلایەن کەسێکەوە کە پارەیان پێی داوە بۆئەوەی کاریان بۆ بکات و قازانج وەربگرن، بڵاوبووەتەوە.  (توانا) هاونیشتمانییەکی دانیشتووی قەزای کۆیەیە و لەدایکبووی کۆتایی ساڵانی هەشتاکانی سەدەی رابردووە، ئەو پیشەی مامۆستایە و ماوەی زیاتر لە ساڵێک دەبێت کاری کڕین و فرۆشتنی دراو و بازرگانیکردنی کردووە و چەندین کەس پارەیان پێداوە بۆئەوەی کاری پێوە بکات، ئەو نموونەی لە ساڵی ٢٠٢١ و پێشتریش چەندین حاڵەتی دیکە هەبووە و "سلێمان هەڵشۆیی" دیارترینیانە کە ساڵی ٢٠٢٠ سەدان دەفتەر دۆلاری خەڵکی برد بەبێ ئەوەی هیچ بەڵگەنامەیەکیان لەنێواندا هەبێت.  بە گوتەی یەکێک لە کەسە نزیکەکانی (توانا)، ناوبراو ماوەی چەند ساڵێکی کەم دەبێت کاری گۆڕینەوەی دراو و بازرگانی دەکات و لە ماوەیەکی کەمدا پارەیەکی زۆری پەیداکردووە و زوو زوو ئۆتۆمبێلی گۆڕیوە، پارەی لە زۆر کەس و خزمی خۆی و خەڵکی کۆیە کۆکردووەتەوە و زۆر کەسیش خۆیان پارەیان داوەتێ و هەندێک کەسیش زێڕ و شتی دیکەیان داوەتێ بۆئەوەی لە بازرگانییەکانیدا بەشداریی پێبکات و قازانجیان پێبدات، ناوبراویش قازانجی داوەتەوە بەو کەسانە.  ئەو کەسانەی پارەیان بە (توانا) داوە لە زۆرینەی توێژەکانن، لەنێویاندا: زێڕنگران، دراوفرۆشان، مامۆستا و بازرگان و ئەو کەسانەی لە ماڵەوە زێڕیان هەبووە، کاسب و چەندین خەڵکی دیکە.  توانا ماوەی زیاتر لە ساڵێک بوو نووسینگەیەکی ئاڵوگۆڕی دراوی کردبووەوە، دواتر نووسینگەیەکی گەورەی لەنێو دۆلارفرۆشانی کۆیە دانابوو، ماوەیەک کاری حەواڵەشی کردبوو، ئەوەش زیاتر وایکردبوو نووسینگەکان متمانەی پێبکەن.  هەفتەی رابردووش کەسوکاری (توانا)ی تۆمەتبار لە روونکردنەوەکەیدا رایانگەیاند "خۆمان بە بەرپرسیار نازانین بەرامبەر داواکاریی هیچ کەسێک، چونکە هیچ یەکێک لەو بەڕێزانەی خۆیان بە خاوەن ماف دەزانن، نە ئێمەیان بە کەفیل وەرگرتووە و نە کەس پرسی بە ئێمە کردووە لە کاتی مامەڵەکردنیان لەگەڵ توانا".