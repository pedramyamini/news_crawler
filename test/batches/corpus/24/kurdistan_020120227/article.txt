ئەمڕۆ یەکشەممە ٠٢ - ٠١ - ٢٠٢٢ ژووری حکومەتی بزووتنەوەی گۆڕان لە روونکردنەوەیەکدا لەبارەی تیمەکانیان لە حکومەتی هەرێمی کوردستان و حکومەتە خۆجێییەکان ئاماژەی بەوە دا، "جەخت لەوە دەکەینەوە کە تا ئەو کاتەی بزووتنەوەی گۆڕان دەگاتە دوا بڕیاری سیاسی بۆ مانەوە لە حکومەتدا یان کشانەوە، هاوڕێیانمان لە حکومەتدا نوێنەرایەتیی گۆڕان دەکەن و ئەرکی فەرمی بەڕێوەدەبەن، هەر کاتێکیش بڕیاری کشانەوە لە حکومەت درا ئەوا تیمەکانمان پێوەی پابەند دەبن. "  هەفتەی رابردوو سەرچاوەیەک لە بزووتنەوەی گۆڕان بە تۆڕی میدیایی رووداوی راگەیاند، کارەکانی لیژنەی دیاریکردنی دەستەیەکی کاتی بۆ بەڕێوەبردنی بزووتنەوەی گۆڕان تەواو بوون و تاوەکو دوای پشووەکانی سەری ساڵ، جڤاتی گشتی و نیشتمانیی بزووتنەوەکە کۆنابنەوە.  ئەمڕۆش لە روونکردنەوەکەدا هاتووە، "ئێستا بزوتنەوەی گۆڕان لە هەوڵی دیاریکردن و هەڵبژاردنی دەستەیەکی کاتیدایە بۆ سەرکردایەتیکردنی بزووتنەوەکە. "  دوای ئەوەی کە بزووتنەوەی گۆڕان لە هەڵبژاردنی ١٠ - ١٠ - ٢٠٢١ نەیتوانی هیچ کورسییەک بەدەستبهێنێت، رێکخەری گشتی و ئەندامانی خانەی راپەڕاندنی بزووتنەوەکە دەستیان لەکارکێشایەوە و، لیژنەیەک بۆ راییکردنی کارە حیزبییەکان دروستکرا.