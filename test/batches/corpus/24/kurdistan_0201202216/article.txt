عەلی جەمال قدووری، گوتەبێژی پۆلیسی گەرمیان، رۆژی یەکشەممە ٠٢ - ٠١ - ٢٠٢٢ بە تۆڕی میدیایی رووداوی راگەیاند: "بەیانی ئەمڕۆ یەکشەممە لە گەڕەکی ئاوارەکانی قەزای کەلار، کچێکی تەمەن ١٥ ساڵ بەنێوی (ب. و. ع) هێنرایە بەشی فریاکەوتنی شەهید هەژار، کە بەهۆی بەرکەوتنی فیشەکەوە بریندار بوو بوو".  بەهۆی سەختی برینەکەیەوە، کچەکە دوای ئەوەی لە نەخۆشخانەی فریاکەوتنی شەهید هەژار لە کەلارەوە دەگوازرێتەوە بۆ نەخۆشخانەی سلێمانی، پێش گەیشتنی بە نەخۆشخانەی سلێمانی گیان لەدەستدەدات.  گوتەبێژی پۆلیسی گەرمیان گوتی: "تاوەکو ئێستا نازانرێت هۆکاری رووداوەکە چییە، لێکۆڵینەوە لە رووداوەکە بەردەوامە و هیچ کەسێکیش لەسەر رووداوەکە دەستگیرنەکراوە".  بە گوتەی کەسوکاری، کچەکە هیچ کێشەیەکی نەبووە. لەماڵەوە بە دەمانچەی باوکی، فیشەکێکی ناوە بەخۆیەوە.