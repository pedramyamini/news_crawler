له كۆبوونه‌وه‌کەدا کە لە هەولێر بەڕێوەچوو، بەپێی راگەیێندراوی سەرۆکایەتیی هەرێمی کوردستان "دوايين پێشهاته‌كانى دۆخى سياسى، پرۆسه‌ى هه‌ڵبژاردنى ده‌سته‌ى سه‌رۆكايه‌تيى په‌رله‌مانى عێراق، گفتوگۆى لايه‌نه‌كان بۆ هه‌نگاوه‌كانى داهاتووى پرۆسه‌ى سياسى، هه‌ڵبژاردنى سه‌رۆكکۆمار و پێكهێنانى حكومه‌ت، په‌يوه‌نديیه‌كانى هه‌ولێر - به‌غدا و په‌يوه‌ندييه‌كانى به‌ريتانيا له‌گه‌ڵ عێراق و هه‌رێمى كوردستان" تاوتوێكران.  نێچيرڤان بارزانى، سەرۆکی هەرێمی کوردستان جه‌ختى له گرنگى و پێويستيى سه‌قامگيريى سياسى له عێراق و هه‌بوونى متمانه و تێگه‌يشتنى هاوبه‌شی لايه‌ن و پێكهاته‌كان بۆ به‌ڕێوه‌چوونى پرۆسه‌ى سياسى و ئێستا و داهاتوويه‌كى باشتر بۆ وڵات كرده‌وه.  لە راگەیێندراوەکەدا هاتووە کە "هه‌ردوولا هاوڕابوون له‌سه‌ر گرنگيى يه‌كهه‌ڵوێستى و يه‌كڕيزيى لايه‌نه سياسييه‌كانى هه‌رێمى كوردستان له به‌غدا و هيوايان خواست گفتوگۆ و هه‌وڵى هێزه سياسييه‌كان و لێكگه‌يشتنى هاوبه‌ش و سه‌قامگيريى سياسى له‌گه‌ڵ خۆيدا بهێنێت، باسيان له‌وه‌ش كرد كه دۆستانى عێراق به بايه‌خه‌وه له گفتوگۆى لايه‌نه عێراقييه‌كان ده‌ڕوانن. "  مارك برايسۆن ريچاردسۆن، باڵيۆزى به‌ريتانيا له عێراق پابه‌نديى وڵاته‌كه‌ى به به‌رده‌واميى كاركردن له‌گه‌ڵ عێراق و هه‌رێمى كوردستان دووپاتكرده‌وه و سوپاسى رۆڵى نێچيرڤان بارزانى له پرۆسه‌ى چاكسازيى وه‌زاره‌تى پێشمه‌رگه‌دا كردووە. هاوکات به‌رده‌واميى پشتگيريى وڵاته‌كه‌ى بۆ رێكخستنه‌وه‌ى پێشمه‌رگه ده‌ربڕى.  هەر لە کۆبوونەوەکەدا کە كۆنسولى گشتى و راوێژكارى به‌رگرى له كۆنسوڵخانه‌ى گشتيى به‌ريتانيا له هه‌ولێر ئاماده بوون، "پێشهاته ئه‌منييه‌كانى ئه‌م دواييه، به‌ئامانجگرتنى باره‌گاى نێرده ديپلۆماسييه‌كان و باره‌گاى لايه‌نه سياسييه‌كان له به‌غدا، دۆخى په‌تاى كۆڤید - ١٩، پرسى كۆچ و دۆخى ناوچه‌كه به‌گشتى" گفتوگۆیان لەبارەوە کرا.