میقداد رێکانی، کە دووکاندارێکی ناحیەی شیلادزێیە و ڤیدیۆ و وێنەی رووخانی دووکانەکانی بۆ رووداو ناردووە رایگەیاند: "بەهۆی بارینی بەفرێکی زۆر لە شیلادزێ، کە زیاتر لە ٣٥ سانتیمەتر دەبێت، کەپری بازاڕێکی سەنتەری شارەکە رووخاوە، بەو هۆیەوە ٦٠ دووکان زیانیان پێگەیشتووە".  سەبارەت بە زیانەکان، ئەو هاونیشتمانییە گوتی: "جگە لە پچڕانی کارەبای مۆلیدە و نیشتمانیی بازاڕەکە، کەوتنی کەپرەکە بووەتە هۆی ئەوەی زیانگەیاندن بە سپلیتی دووکانەکان و کەلوپەلی جوانکاریی بەردەم دووکانەکان".  بە گوتەی ئەو هاونیشتمانییە بەهۆی پچڕانی هێڵی کارەبا و کەوتنی کێبڵەکانی کارەبا، دووکاندارەکان ناوێرن دووکانەکانیان بکەنەوە. بۆیە داوا لە لایەنە پەیوەندیدارەکان دەکات هەر هیچ نەبێت بە زووترین کات کارەبای بازاڕەکە چاک بکەنەوە.  ئارام جەلال، بەڕێوەبەرى کارەباى ئامێدى بە (تۆڕی میدیایی رووداو)ی راگەیاند لە کاژێر ٠٩: ٠٠ی بەیانییەوە تیمەکانى ئێمە گەیشتوونەتە ناو بازار و ئەو شوێنەى رووخاوە، بە زووترین کات کێشەى کارەبای نیشتمانیان بۆ چارەسەر دەکەین، بەڵام کارەبای مۆلیدە دەبێت خاوەن مۆلیدەکان چاکی بکەنەوە.