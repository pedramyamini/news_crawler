فێرکردنی زمان لەو خولانەدا دوو قۆناخە، سەرەتا فێرخواز فێری ئەلفوبێی ئارامی یان لاتین دەکرێت و پەروەردەی رێزمانی دەبینێت. ئەگەر توانیی ئەو قۆناخە تێپەڕێنێت، رێگەی پێدەدرێت بەشداریی خولەکانی رێزمانیش بکات.  بیرۆکەی دامەزراندنی ناوەندە فێرکارییەکانی زمانی کوردی لە رۆژهەڵاتی کوردستان دەگەڕێتەوە بۆ نزیکەی سێ دەیە پێش ئێستا. فێرگەی زمانی کوردیی سۆما لە پێشەنگەکانی ئەو رێگەیە، دواتر چەندین ناوەند و ئەنجوومەنی دیکەش دامەزران.  یەکێک لەو فێرگانەی ئێستا زۆر بەربڵاوە، ناوەندی فەرهەنگی - فێرکاریی بەیانە؛ ناوەندەکەی لە بۆکانە و لە نزیکەی ٢٠ شار و گوند لقی هەیە.  پێشوازی لە کۆرسەکانی فێربوونی زمانی کوردی خراپ نییە، بەڵام لەو ئاستەشدا نییە کە مامۆستایان چاوەڕوانن. ئەوان داوا دەکەن خەڵک گرنگیی زیاتری پێبدات و نەخوێندنی لە قوتابخانە، نەکەن بە پاساوی فێرنەبوونی.  بەشێک لەوانەی دەچنە کۆرسەکان، دەتوانن بە زمانی کوردی بخوێننەوە و بنووسن، بەڵام بۆ ئەوە بەشدارییان کردووە تاوەکو بتوانن بە شێوەیەکی ستاندارد فێری زمانەکە ببن و لە بواری جیاوازی زانستیدا بەکاریبهێنن.  لە هەموو رۆژهەڵاتی کوردستان زیاتر لە ٢٠ ئەنجوومەن و ناوەندی فێرکاریی زمانی کوردی هەیە. زۆربەی ئەو ئەنجوومەنانە مۆڵەتی چالاکییان هەیە، بەڵام لە بەربینگ پێگرتنی هێزە ئەمنییەکان نایانپارێزێت.