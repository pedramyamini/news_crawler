موسەننا ئەمین، ئەندامی خولی پێنجەمی پەرلەمانی عێراق لە فراکسیۆنی یەکگرتووی ئیسلامی کوردستان، لەکاتی بەشداریکردنی لە بەرنامەی "رووداوی ئەمڕۆ" تۆڕی میدیایی رووداو، کە بێستوون عوسمان پێشکەشی دەکات، وەڵامی چەند پرسیارێکی لەبارەی پرۆسەی هەڵبژاردنی دەستەی سەرۆکایەتیی پەرلەمانی عێراق و پرسی پێکهێنانی حکومەتی داهاتووی عێراق و هەڵبژاردنی سەرۆککۆمار لەنێوان یەکێتی و پارتی، دایەوە.  سەبارەت بە پرسی پێکهێنانی حکومەتی داهاتووی عێراق، موسەننا ئەمین گوتی: " ئێمە پشتیوانی لە بیرۆکەی پێکهێنانی حکومەتێک دەکەین، کە حیزبێک یان چەند حیزبێک هەبن بەرپرسیاریێتی ئەو چوار ساڵە هەڵبگرن کە دەیگرێنە ئەستۆ، ئەمە ئەو بیرۆکەیەیە کە سەدر باسی دەکات و تا راددەیەکی زۆریش لۆژیکی تێدایە و قبووڵکراوە".  موسەننا ئەمین، بە باشی دەزانێت حیزبەکانی دیکەش "ببنە ئۆپۆزیسیۆن بۆ ئەوەی بتوانن چاودێرییەکی چڕ لەسەر حکومەت دابنێن، دەرئەنجام پرۆسەیەک دروست ببێت، کە دوو جەمسەری سەرەکی تێدابێت، کە هەر سیستەمێکی سیاسی تەندروست ئەو دوو جەمسەرەی تێدایە، دەسەڵات و ئۆپۆزیسیۆن، ئەوکاتە ژیانی سیاسی تەندروست لەسەر ئەو پایەیە دروستدەبێت. هەموو سیستەمێکی سیاسی تەندروست لە هەر شوێنێکی دونیا لەسەر پایەی دەسەڵات و ئۆپۆزیسیۆن دروستدەبێت".  ئەندامەکەی خولی پێنجەمی پەرلەمان ئاماژە بەوە دەدات لە بەرامبەر ئەو بیرۆکەیە "ئامانجێکی دیکە هەبوو بۆ ئەوەی هەمووان بەشداربن لە حکومەت، واتە بەردەوامبوونی هەمان ئەو سیستەمە گەندەڵە داڕزیوەی کە لە ٢٠٠٣ وە تاوەکو ئێستا حکومی عێراق دەکات، واتە هەر وەزارەتێک هی حیزبێک بوو".  موسەننا ئەمین پێیوایە دەبوو کورد سوود لە پەرتبوونی نێوماڵی شیعە وەربگرێت و دەڵێت: "ئێمە وەکو کورد، شیعە خۆی دابەشبووە، کەچی ئێمە دابەش دەبین لەگەڵی.. کە پێویستە ئێمە لە دابەشبوونی ئەو سوود وەربگرین، کەچی ئێمە لە دابەشبوونی ئەوان زەرەرمان کردووە".  بە بڕوای موسەننا ئەمین، هیچ دەرچەیەکی یاسایی لەبەردەم چوارچێوەی هاوئاهەنگی نییە بۆ ئەوەی لە دادگای فیدراڵی تانەی لە پرۆسەکە بدەن و هۆکارەکەشی بۆ ئەوە گەڕاندەوە "ئەگەر سەرۆکی تەمەن دانیشتنەکەی بەڕێوە نەبردووە و ناڕازی بووە و دانیشتنەکەی بە نایاسایی زانیوە.. ئەوی چۆن خۆی بۆ پۆستی سەرۆکی پەرلەمان بەربژێر کرد؟ ".  ئەو ئەندامەی خولی پێنجەمی پەرلەمانی عێراق لە فراکسیۆنی یەکگرتوو، کە خۆی بۆ پۆستی جێگری دووەمی سەرۆکی پەرلەمانی عێراق بەربژێر کردبوو، هۆکاری کشانەوەی لە خۆ بەربژێرکردن بۆ ئەو پۆستە و ئەو چاوەڕوانیەی هەیانبووە لە پرۆسەی هەڵبژاردنی دەستەی سەرۆکایەتی، گوتی: " لە هەڵبژاردنی دەستەی سەرۆکایەتی دەنگمان بە هەندێکیان داو بە هەندێکی دیکە نەدا. من بۆ پەرت نەبوونی دەنگی ئۆپۆزیسیۆن خۆم لە بەربژێرکردن بۆ پۆستی جێگری دووەمی سەرۆکی پەرلەمان کشاندەوە، ئەگەرچی سەرەتا بەربژێرکردنی خۆم پێش نەوەی نوێ راگەیاندبوو، ئەوانیشمان بە فەرمی ئاگادارکردبووەوە، بەڵام ئەوان پێداگربوون لەسەر بەربژێرکردنی سروە عەبدولواحید، بۆ ئەوەش نەگوترێت یەکێکمان بە پلانی حیزبێک خۆمان بەربژێر کردووە بۆ ئەوەی لەوەی دیکە تێکبدرێت. هەروەها بەهۆی ئەو دابەشبوونەی لەنێو ریزی شیعە و سوننەکان دروستبوو، چاوەڕوانی ئەوەمان لە چوارچێوەی هاوئاهەنگی، یەکێتی و نەیارانی حەلبووسی هەبوو دەنگ بە بەربژێرەکەی ئەوان بدرێت و دەنگێکی زۆرتر کۆبکرێتەوە".  سەبارەت بە لێدوانێکی پێشووی بۆ رووداو کە گوتبووی پارتی و یەکێتی تەنیا لەنێو فڕۆکە پێکەوەبوون، موسەننا ئەمین بنەمای ئەو قسەیەی بە زانیاری پێشوەختە و بەستەوە هۆکارەکەشی بۆ ئەوە گەڕاندەوە کە "پۆستی سەرۆککۆمار، پۆستێکە هێشتا لەنێوان ئەو دوو حیزبە یەکلانەبووەتەوە، پارتی تاوەکو ئێستاش رازی نییە بەربژێرەکەی یەکێتی بۆ سەرۆککۆمار قبووڵ بکات، یەکێتیش رازی نییە پارتی بڕیاری بۆ بدات و کەسێکی بەسەردا بسەپێنێت. لە ئاییندەیەکی نزیکدا چۆن رێکدەکەون بۆ یەکلاکردنەوەی ئەو پرسە، ئەوە پرسێکە تایبەت بە خۆیان، لەسەر ئەو بنەمایە وەکو تەنز ئامێز گوتوومە بەس لەنێو فڕۆکە پێکەوەبوون. راستیەکەشی دەرکەوت کە وابوو".  بە گوتەی موسەننا ئەمین، ئەوان بەشداری لە پرۆسەی دەنگدان بە پۆستی سەرۆککۆمار دەکەن و پێیوایە "دەنگدان بۆ پۆستەکانی عێراق لەگەڵ بی یان دژ بی، مومارەسەی مافێکە دەبی بیکەی، تەنانەت ئەگەر دەنگەکەشت بسووتێنی. ئێمە پێمانوایە ئەو پۆستانەی بۆ کوردن، ئەگەر باشترین سازانی لەسەر بکرێت، کەسێک بێت کە پەسندی هەموو لایەک بێت، نەک ئەوەی کەسێک لەلایەنێکەوە بسەپێندرێت یان لایەنێک تەنیا ڤیتۆی هەبێت لەسەر لایەنەکانی دیکە، ئێمە پێمانوایە دەنگدان بۆ پۆستەکان گرنگن".  موسەننا ئەمین، ئەوە ناشارێتەوە کە یەکێتیی نیشتمانیی کوردستان داوای لە حیزبەکەیان کردووە دەنگ بە بەربژێری ئەوان بۆ پۆستی سەرۆککۆمار بدەن و دەڵێت: "بەڵێ یەکێتی داوای کردووە بۆ ئەوەی دەنگ بە بەربژێری ئەوان بۆ سەرۆککۆمار بدەین، بە بروای من دکتۆر بەرهەمیش تاوەکو ئێستا بەربژێرێکی بەهێز و باش و تەواوە، پێموابێت ئەگەر بەربژێریش بکرێت یەکگرتوو دەنگی پێدەدات، بەربژێرێکی دیکە نەهێندراوە تاوەکو لەگەڵ ئەو بەراوردی پێبکەین".  ئەو ئەندامەی خولی پێنجەمی پەرلەمانی عێراق لە فراکسیۆنی یەکگرتوو پێیوایە "پارتی خۆی نەسەپێنێت بەسەر هێزە سیاسییەکانی دیکە، ئەگەر تێبینییەکی هەیە پەیوەندی بە ئەدای سەرۆکی کۆمارەوە هەیە لە پۆستەکەی، ئەو دەیزانێت و ئێمە نایزانین.. با بێت و بیڵێت".  موسەننا ئەمین دەپرسێت: "ئەو قۆرخکارییە چییە کە پارتی بەتەمایە بیکات، پارتی لەولا کوردستانی کۆنترۆڵ کردووە، لێرەش دەیەوێت هەموو پۆستەکانی بەغدا کۆنترۆڵ بکات، بۆچی ئەمە دەکات؟ بۆیە ئێمە لەگەڵ قۆرخکاری نین".