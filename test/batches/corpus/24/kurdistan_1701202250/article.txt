ئەمڕۆ دووشەممە ١٧/١/٢٠٢٢، کارەکانی کۆڕبەندی "کشتوکاڵ داهاتوومانە" لە هەولێر دەستیپێکرد، کە لەلایەن وەزارەتی کشتوکاڵ و دەستەی وەبەرهێنان رێکخراوە. بێگەرد تاڵەبانی، وەزیری کشتوکاڵ و سەرچاوەکانی ئاوی حکومەتی هەرێمی کوردستان لە پەراوێزی کۆڕبەندەکەدا قسەی بۆ میدیا کرد و گوتی: " کۆڕبەندەکە زۆربەی تواناکانی کۆکردووەتەوە (حکومەت، کەرتی تایبەت، جووتیاران و خاوەن پرۆژەکان). هەروەها ئەو کۆنسوڵخانانەی کە هاوئاهەنگییان لەگەڵ هەرێمی کوردستاندا هەیە بۆ پێشخستنی کەرتی کشتوکاڵ. ئەوەی لەم کۆڕبەندەدا گفتوگۆی لەسەر دەکرێ وردەکارییە لەسەر چۆنیەتی پێشخستنی کەرتی کشتوکاڵ، ئەو کەموکوڕییانەی کە ئێمە نەمانتوانیوە پەی پێ ببەین، دەخرێنە بەردەمی ئێمە بۆ ئەوەی چارەسەریان بکەین و سێکتەری کشتوکاڵ بکەینە بنەمایەکی سەرەکی ئابووری لە هەرێمی کوردستاندا".  بێگەرد تاڵەبانی وەڵامی پرسیارێکی رووداوی دایەوە لەبارەی هاوردەکردنی هێلکە و مریشکی بەستوو بەشێوەی قاچاخ و بەبێ رەچاوکردنی بڕیاری قەدەخەکردنی هاوردەکردن و گوتی: "کابینەی نۆیەم، تاکە کابینەیە کە لە وەزارەتەوە بڕیاری قەدەخەکردنی هاوردەکردنی مریشکی بەستوو، مریشکی زیندوو و هێلکەمان دابێت، بۆ پاڵپشتیکردنی بەرهەمە نێوخۆییەکانی خۆمان. ئەمە پێویستی بە هەوڵێکی هەمەلایەنەیە، ئێمە ناتوانین کۆنترۆڵی مەرز و سنوورەکان بکەین، ئەم بابەتە بوونی هەیە، بەڵام بەمجۆرە نییە و گەورەکراوە، لە جیهانیشدا ١٠٠ % کۆنترۆڵنەکراوە لەگەڵ ئەوەشدا ئەوەی کە باسدەکرێ، بەراوردبکرێ بەو مۆڵەتانەی کە وەرگیراون لە دوو ساڵی رابردوودا، شتێکی دیکە دەبێ، لە ماوەی دوو ساڵدا مۆڵەتمان بە ٣٢٥ پرۆژەی پەلەوەری داوە، ئەگەر پاڵپشتییەکی تەواوی حکومەت نەبێ ئەو هەموو داواکارییە نابێ".  لەبارەی گرانبوونی نرخی ئالیکەوە، پەیامنێری رووداو پرسیاری لە وەزیری کشتوکاڵ کرد و لە وەڵامدا گوتی: "لەبەرئەوەی پرۆژەکانی خۆمان لە رووی جۆری و چەندێتییەوە بەرهەمیان زۆر زۆر باشە، ئێمە پاڵپشتیمان کردوون بەوەی کە ئالیک هاوردە نەکرێت، بەڵام پێکهێنەرەکانی ئالیک لە دەرەوە دێ. لەگەڵ بەرزبوونەوەی نرخی کەرستەی خاوی ئالیک لە جیهان، نرخی ئالیک بەرزدەبێتەوە، ئێمە وەکو وەزارەتی کشتوکاڵی حکومەتی هەرێمی کوردستان لێخۆشبوونی گومرگی دەدەین بۆ ماددە خاوەکانی ئالیک بۆ ئەوەی نرخ دابەزێنین".  محەممەد شوکری، سەرۆکی دەستەی وەبەرهێنانی کوردستان لە پەراوێزی کۆڕبەندەکەدا قسەی بۆ رووداو کرد و گوتی: " لە داهاتوودا دوو کۆنفرانس دەبەستین، یەکێکیان وەبەرهێنانی سەوزە، کە پێکەوە لەگەڵ دەستەی ژینگە دەیکەین، کە تێیدا ئاماژە بە دەرفەتی وەبەرهێنانی کشتوکاڵی دەکرێ. دووەمیان کۆنفرانسێکە لە نێوان مانگی سێ تاوەکو مانگی پێنج".   محەممەد شوکری ئاماژەی بەوەکرد: "ئێمە سەرووی سەت پرۆژەی وەبەرهێنانی کشتوکاڵیمان خستووەتەڕوو، بۆ بازاڕەکانی هەرێمی کوردستان لە هەموو پارێزگا و ئیدارە سەربەخۆکان، هەروەها لە داهاتوودا بەردی بناخەی شاری پیشەسازی لە هەولێر، سلێمانی، هەڵەبجە، دهۆک، گەرمیان و راپەڕین دادەنێین و ئەوەی دهۆک قۆناخێکی باشیشی بڕیوە. ئەگەر ئێمە بتوانین پیشەسازی لە کشتوکاڵ و خۆراکدا بکەین، دەتوانین خزمەتێکی باش بە کەرتی کشتوکاڵ بکەین. چونکە پێویستە ئەو کەرەستە و ئامێرانەی کە لە کشتوکاڵدا بەکاردەبرێن لەنێوخۆی هەرێمی کوردستاندا دروستبکرێن نەک هاوردەبکرێن".   لەبارەی زیادبوونی باج و رسومات گوتی: "هەفتەی رابردوو سەردانی وەزارەتی کارەبامان کرد و داوامان لێکردن کارئاسانی زیاترمان لە کارەبادا بۆ بکەن، بۆ ئەوەی کارێک بکەین لانیکەم کارگەکانمان لەکارکردن نەوەستن. ئەگەر ئەمەشمان کرد، دەتوانین کارگەی زیاتر لە هەرێمی کوردستان دروستبکەین. بەردەوام لە گفتوگۆداین بۆ ئەوەی باری گرانی سەرشانی وەبەرهێنەران سووک بکەین بۆ ئەوەی بتوانن لە وەبەرهێناندا ململانێی وڵاتانی دراوسێ بکەین".