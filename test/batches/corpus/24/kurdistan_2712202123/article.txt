رزگار عەلی، کارگێڕی مەکتەبى سیاسىی یەکێتى دەڵێت، "لە دوای راپەڕینەوە یەکەمجار بوو لە کۆنگرەی چوار نیوە زیاتری یەکێتی گەنج بوون، گۆڕانکارییەکان بۆ ئەوەن گەنجان بێنەپێشەوە".  بەپێی ئەو زانیارییانەی دەست پەیامنێری رووداو کەوتووە بەشێک لە بەرپرسانى کەرکووکى یەکێتى داواى وەرگرتنى پۆستى  باڵایان لە چوارچێوەى گۆڕانکارییەکاندا کردبوو، هەر بۆیە سەرکردایەتیی دەڤەرى کەرکووک، دەستەى کارگێڕیى و مەکتەبى سیاسى، سێ سەرکردەى کەرکووکى بۆ دانران.  پۆڵا تاڵەبانی، ئەندامی مەکتەبی سیاسیی یەکێتی دەڵێت، "گۆڕانکارییەکان بە بڕیاری بافڵ تاڵەبانی کراون، گۆڕانکاریی دیکەش دەکرێت".  هەر بەپێی زانیارییەکان، بافڵ تاڵەبانى زۆرینەى ئەو بەرپرسانەى دەگۆڕێت کە لە پۆستەى بەڕێوەبەرى ناحیە و قەزاکان لە چوار ساڵ زیاتر ماونەتەوە و خەڵک لێیان بە گلەییە، دواتریش بەرپرسى ئەو مەڵبەندانەى کە لە دوایین هەڵبژاردن لە سنوورەکەیدا دەنگى یەکێتى باش نەبووە.  سەعدی پیرە، ئەندامى مەکتەبى سیاسىی یەکێتى دەڵێت، گۆڕانکاری "لە مەڵبەند و کۆمیتە و خوێندکار و هەر شوێنێکی تریش دەکرێت، ئەگەر پێویست بێت".  تاوەکو ئێستا دەنگێکى ناڕازی بەرامبەر بە بڕیارە نوێیەکانى بافڵ تاڵەبانى لە نێو سەرکردایەتیدا نییە، بەڵام بڕیارەکان لە چوارچێوەى پرۆژەیەکدایە کە پێش دوو مانگ بافڵ جەلال تاڵەبانى بۆ سەرکردایەتیى حیزبەکەى روونکردووەتەوە و ناوى لێنراوە قۆناخى نوێبوونەوە و گۆڕانکاریی ریشەیی.