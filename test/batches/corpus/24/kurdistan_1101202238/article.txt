ئەمڕۆ سێشەممە، ١١ - ١ - ٢٠٢٢، حوسێن قائیدی، بەرپرسی نووسینگەی رزگارکردنی کوردانی ئێزدی لە دەستی داعش کە سەر بە نووسینگەی نێچیرڤان بارزانی، سەرۆکی هەرێمی کوردستانە، بە تۆڕی میدیایی رووداوی گوت، "ئەو کچە رزگاربووە ناوی رۆزە ئەمین بەرەکاتە، خەڵکی گوندی حەردانی سەر بە شنگالە، بەشێک لە ئەندامانی خێزانەکەی لەلایەن چەکدارانی داعشەوە لە ساڵی ٢٠١٤ رفێنرابوون، باوکیان دەستبەجێ گوللەبارانکراوە، هێشتا چارەنووسی بەشێک لە ئەندامانی خێزانەکەی نادیارن".  رۆزە ئەمین بەرەکات، دوای ئەوەی داعش لەساڵی ٢٠١٤ هێرش دەکاتە سەر شنگال و ناوچەکەیان کۆنتڕۆڵ دەکات بەرەو سووریا دەڕفێندرێت و چەکدارانی داعش دەیبەن، ماوەیەک لەمەوبەر شوێنەکەی دەستنیشاندەکرێت و بەپێی ماڵی ئێزدییان لە هەرێمی جزیرەی رۆژئاوای کوردستان، ئاسایشی ژنان توانیویانە لە کۆبانێ شوێنی رۆزە دەستنیشان بکەن و ئازادی بکەن.  رۆزە ئەمین بەرەکات، ماوەی نزیکەی ٢٠ رۆژ لە کەمپی هۆل ماوەتەوە، رۆژی سێشەممە ١١ - ٠١ - ٢٠٢٢ رادەستی ماڵی ئێزدییان کراوە بۆ ئەوەی بگەڕێندرێتەوە بۆ لای کەسوکارەکەی لە هەرێمی کوردستان.  بەپێی ئاماری بەڕێوەبەری نووسینگەی رزگارکردنی کوردانی ئێزدی لە دەستی داعش کە سەر بە نووسینگەی نێچیرڤان بارزانی، سەرۆکی هەرێمی کوردستانە، چەکدارانی داعش دوای کۆنترۆڵکردنی مووسڵ و نەینەوا  لەساڵی ٢٠١٤، شەش هەزار و ٤١٧ کەسیان رفاند، تاوەکو ئیستا سێ هەزار و ٥٥١ کەسیان رزگارکراون.