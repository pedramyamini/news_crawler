سامان نادر، بەڕێوەبەری سەنتەری فریاگوزاریی خێرای سلێمانی بە تۆڕی میدیایی رووداوی راگەیاند، رووداوە هاتووچۆکە لە نزیک ناحیەی سوورداش لە نێوان دوو ئۆتۆمبێلی جۆری تۆیۆتا لاندکروزەر بووە کە یەکێکیان چوار کەسی تێدا بووە و هەموویان ئەندامی یەک خێزان بوون. لە رووداوەکەدا ژن و مێردێک گیانیان لەدەستداوە و دوو منداڵیشیان بریندارن و براونەتە نەخۆشخانەی شار لە سلێمانی.  ئۆتۆمبێلێکی دیکە کاتێک ویستوویەتی بەهانایانەوە بچێت، بەهۆی تیژڕۆییەوە تووشی رووداوی هاتووچۆ بووە و سێ کەسی دیکەش گیانیان لەدەستداوە.  هەروەها سیروان سەرحەد، قایمقامی قەزای دووکان بە تۆڕی میدیایی رووداوی راگەیاند: ئەوانەی کە گیانیان لەدەستداوە یەکێکیان دانیشتووی ناحیەی پیرەمەگروونە و دووانی دیکەشیان دانیشتووی ناحیەی تاسلووجەن.  سیروان سەرحەد ئاماژەی بەوەدا کە بەهۆی ئەو شەپۆلی بەفربارینەی ناوچەکەی گرتووەتەوە و بوونی تەم لە هەندێک کاتدا، داوایان لە شوفێران کردووە پابەندی رێنوێنییەکانی هاتووچۆ بن. گوتیشی: "رووداوەکە بەهۆی پابەندنەبوونی شۆفێرانەوە بووە بە رێنوێنییەکان".