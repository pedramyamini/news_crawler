شەوی رابردوو ٢٠ - ١٢ - ٢٠٢١ لە هەندێک شوێن لە شاری هەولێر، بە گوێرەی ئەو دیمەنانەی بۆ تۆڕی میدیایی رووداو نێردراون، رەشەبا دروستبووە و داری لە رەگەوە هەڵکەندووە، جگە لە زیانە ژینگەییەکان زیان بەر ئۆتۆمبێلی هاووڵاتییان و ستوونەکانی کارەباش کەوتووە.  بە پشتبەستن بە پێشبینی و هۆشدارییەکانی کەشناسی، پارێزگاری هەولێر و سەرجەم بەرپرسانی ئەو شوێنانەی مەترسیی زیانیان بەهۆی لافاو و رەشەباوە لەسەربووە، شەوی رابردوو تیمەکانیان لە ئامادەباشیدا بوون.  ئومێد خۆشناو، پارێزگاری هەولێر گوتی، "نەوەکو ئێشکگرتن، بەڵکو وەکو دەوامیی ئاسایی، بڕیارماندا ئەمشەو و شەوانی دیکەش بەردەوام بین، ئەگەر پێویست بکات لە هەموو شارەوانی، ناحیە و قەزایەک دەوام دەبێت، بەرگریی شارستانی ئاسایش، پۆلیس و زێرەڤانی هەموویان خراونەتە حاڵەتی ئامادەباشییەوە. "  زیانەکانی رەشەباکەی شەوی رابردووی هەولێر لە کاتێکدایە هەینی رابردوو ١٧ - ١٢ - ٢٠٢١ بەهۆی بارانی بەلێزمەوە لافاو لە چەند ناوچەیەکی ئەو شارە دروستبوو، بەو هۆیەوە ١٢ هاووڵاتی گیانیان لەدەستدا و زیانێکی زۆریی ماددیشی لێکەوتەوە کە بە زیاتر لە ٢٠ ملیار دینار خەمڵێندرا.