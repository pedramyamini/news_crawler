ئەمەل جەلال، سەرۆکی دەستەی گەشتوگوزاری هەرێمی کوردستان بە رادیۆی رووداوی راگەیاند: "لە ١٠ رۆژی کۆتایی ساڵی ٢٠٢٢ ـدا گەشتیارێکی زۆر روویان کردە هەرێمی کوردستان، ئامارێکی وردمان لا نییە، بەڵام مەزەندە دەکەین کە زیاتر لە ٣٠٠ هەزار گەشتیار روویان لە هەرێمی کوردستان کردبێت. "    سەرۆکی دەستەی گەشتوگوزاری هەرێمی کوردستان گوتیشی، "هەوڵ دەدەین لە وەرزی زستاندا کۆمەڵێک چالاکی ساز بکەین بۆ ئەوەی گەشتیاری زیاتر بێن. پار ویستمان لە دهۆک لە نزیک چیای گارە فێستیڤاڵی بەفر ساز بکەین و سەری نەگرت، بەڵام ئەمساڵ قسەمان لەگەڵ چەند کۆمپانیایەکدا کردووە کە چالاکییەکان فراوان بکەین و شارەکانی سۆران و پێنجوێنیش بگرنەوە. "   جوانیی سرووشتی هەرێمی کوردستان سەرنجی گەشتیاران رادەکێشێت و گەشتیاران زیاتر بەهۆی ئەو سرووشتەوە روو کە ناوچە گەشتیارییەکان دەکەن، لە کاتێکدا دەکرێت ژمارەی ئەو گەشتیارانە بە چەندین شیوازی دیکە زیاد بکرێت.  ئەمەل جەلال گوتی: "ئێمە دەمانەوێت لە رێگەی چەندین چالاکیی جۆراوجۆرەوە سەرنجی گەشتیاران رابکێشین. دەمانەوێت کۆمەڵگەی گەورەی گەشتیاری دروست بکرێت، ژمارەی تەلەفریکەکان زیاد بکەین و زۆر چالاکیی دیکە بکەین. دەمانەوێت ناوەندێکی زانیاریی دابمەزرێنین کە زانیاریی گەشتیاری بە گەشتیار بدات. "  ئەو گەشتیارانەی بۆ هەرێمی کوردستان دێن زیاتر خەڵکی ناوەڕاست و باشووری عێراقن، بەڵام ئەو گەشتیارانەیش کەم نین کە لە رۆژهەڵات، رۆژئاوا و باکووری کوردستان و وڵاتانی عەرەبی و دەوروبەرەوە دێن.