ئیبراهیم سەمین، جێگری سەرۆکی دەزگای خێرخوازی بارزانی، رۆژی چوارشەممە ٥ - ١ - ٢٠٢٢ بە تۆڕی میدیایی رووداوی راگەیاند، "تشرینی یەکەمی ٢٠٢١ سەردانی رێکخراوی گوندی ئاشتیمان کرد لە شاری دۆسلدۆرفی ئەڵمانیا. بەمەبەستی گفتوگۆکردن لەبارەی پرۆژەیەکی هاوبەش، ئەمساڵ پرۆژەکەمان کەوتە بواری جێبەجێکردن، کە بریتییە لە ناردنە دەرەوەی ئەو منداڵانەی چارەسەریان لە دەرەوەی وڵاتە".  ئیبراهیم سەمین دەڵێت: "سەرجەم خەرجییەکانی چوون، نەشتەرگەری، مانەوە لە نەخۆشخانە، خواردن، هاتووچۆ و خەرجییەکانی دیکە لە ئەستۆی رێکخراوەکەیە، مەرجی سەرەکی ئەو رێکخراوەش ئەوەیە، دەبێت منداڵە نەخۆشەکە بەتەنها بچێت و تەمەنی لە خوار ١٢ ساڵ بێت".  ئەگەر منداڵێک پێویستی بە دایک یان باوک یان کەسێکی نزیکی بێت لە سەفەرەکەی ئایا دەنێردرێتە دەرەوە؟ ئیبراهیم سەمین گوتی: "بەهیچ شێوەیەک رێگە نادرێت هیچ کەسێک یاوەری سەفەری منداڵی نەخۆش بێت، ئەمەش بۆ ئەوەیە دوای چارەسەر داوای مانەوە و نیشتەجێبوون لە ئەڵمانیا نەکەن".  سەبارەت بە چۆنیەتی وەرگرتنی کەیسەکان و جێگری سەرۆکی دەزگای خێرخوازی بارزانی ئاماژەی بۆ ئەوەکرد، ئەوان کەیسەکان وەردەگرن و بۆ رێکخراوی گوندی ئاشتی دەنێرن، ئەوان بەپێی دەرفەت و بوونی دکتۆری پسۆڕ لای خۆیان، کەیسەکان هەڵدەبژێرن و بۆ دەزگای خێرخوازی بارزانی دەنێرنەوە، پاشان دەزگاکە تەواوی ئامادەکاری و هاوئاهەنگیی ناردنە دەرەوەی منداڵە نەخۆشەکان لەگەڵ رێکخراوەکە، گفتوگۆ و دانیشتن لەگەڵ خێزانی منداڵانی نەخۆش و زەمینەسازی ناردنە دەرەوەی نەخۆش لە ئەستۆ دەگرێت.  لەبارەی تێچووی نرخی نەشتەرگەریی و ماوەی پێویستی مانەوەی نەخۆش لە ئەڵمانیا، ئیبراهیم سەمین گوتی: "ئەو کەیسەی کە ئەوان قبووڵی دەکەن، هەرچەندە تێچووی بەرز بێت ئەوان لە ئەستۆی دەگرن، هەرچەند کاتی پێویست بێت نەخۆش دەمێنێتەوە، ئەوان جوانکاری ناکەن، بەڵکو چارەسەری نەخۆش دەکەن، لەوێ منداڵی وامانبینی دوو ساڵ و نیو بوو چارەسەری وەردەگرت".  رێکخراوی گوندی ئاشتی، رێکخراوێکی مرۆڤدۆستە، بەبێ لەبەرچاوگرتنی جیاکارییەکانی زمان، رەگەز، ئایین و نەتەوە، لە ساڵانی دوای هەشتاکان کار لەسەر منداڵانی قوربانیانی کارەساتەکان دەکات، چی سروشتی بن یان جەنگ و هۆکارەکانی دیکە، کارەکان بەبێ بەرامبەر ئەنجام دەدات، لە وڵاتانی ئەفغانستان، سووریا، فەلەستین منداڵی بردوون بۆ چارەسەر، وەک جێگری سەرۆکی دەزگای خێرخوازی بارزانی باسی دەکات، ئەمە یەکەمجارە لە رێگەی دەزگای خێرخوازی بارزانییەوە لە عێراق و هەرێمی کوردستان چارەسەری منداڵان دەگرنە ئەستۆ.  دەزگای خێرخوازی بارزانی رۆژی چوارشەممە ٥ - ١ - ٢٠٢٢ لە راگەیێندراوێکدا، ناردنە دەرەوەی ئەو منداڵانەی کە پێویستیان بە چارەسەری تایبەتمەند هەیە لە دەرەوەی وڵات و لەنێوخۆی وڵات چارەسەرییان نییە راگەیاند، ئەویش بەپێی چەند مەرج و رێنماییەک، لەوانە:  ١ - پێویستە منداڵەکە تەمەنی خوار ١٢ ساڵ بێت.  ٢ - پێویستی بە چارەسەر بێت لە دەرەوەی وڵات، یان تێچووی نەشتەرگەرییەکەی لە نێوخۆی کوردستان زۆربێت و خێزانەکەی باری دارایی خراپ بێت، ئەو حاڵەتانەی کە وەردەگیرێن، وەکو (سووتان، ئێسکەنەرمە، خواربوونی ئێسکەکان و نەخۆشییەکانی پەیوەست بە ئێسک، نەخۆشییەکانی پەیوەست بە میزەڕۆ، گرژبوونی پێست و دەرهاوێشتەکانی پاش سووتان و هی دیکە).  ٣ - نابێت هیچ کەسێک لە خێزانی منداڵە نەخۆشەکە لەگەڵی بڕواتە ئەڵمانیا، بەڵکو منداڵەکە بەتەنێا دەروات و لە شوێنێکی تایبەتمەند لەلایەن تیمی تایبەتمەندەوە چاودێری دەکرێن، تاوەکو وەرگرتنی چارەسەر و گەڕانەوەیان.  ٤ - رۆژی پێنجشەممە ٦ - ١ - ٢٠٢٢ تاوەکو رۆژی پێنجشەممە ١٣ - ١ - ٢٠٢٢ فایلی نەخۆش وەردەگیرێت لە رێگەی ئەم ئیمەیڵەوە (medical. team @ bcf. kurd)، یان بە سەردانیکردنی دەزگای خێرخوازی بارزانی ناوی نەخۆش تۆمار دەکرێت.