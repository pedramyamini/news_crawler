محەممەد سادق موعتەمدیان، پارێزگاری ورمێ رۆژی سێشەممە ٠٤ - ٠١ - ٢٠٢٢ سەردانی دەروازەی سنووریی تەمەرچین - حاجی ئۆمەرانی کرد و رایگەیاند، "بۆ ئەوەی ئەم دەروازەیە ٢٤ کاژێر چالاکیی هەبێت دەبوو ژێرخانە پێویستەکان ئامادە بکرێت و دامودەزگا بەرپرسەکانی پەیوەندیدار بە هەناردە و هاوردەش ئامادەکاریی پێویست بکەن. "  بەپێی راپۆرتە فەرمییەکان، هەناردەی کاڵا و کەلوپەل لە دەروازەی سنووریی حاجی ئۆمەرانەوە نزیکەی ٤٨٠ ملیۆن دۆلارە، بەڵام بەپێی ئەو پلانەی کە هەیە تاوەکو ساڵی ٢٠٢٣ دەبێت ساڵانە ئاستی هەناردە بگاتە دوو ملیار دۆلار.  چەندین ساڵە هەوڵ دەدرێت دەروازەی حاجی ئۆمەران ٢٤ کاژێر چالاک بکرێت. مورتەزا عەبادی، کۆنسوڵی ئەوکاتی ئێران لە هەولێر رۆژی ٠٤ - ٠١ - ٢٠١٥ گوتبووی، "تاوەکو ١٥ رۆژی دیکە ئەم دەروازەیە ٢٤ کاژێر چالاک دەبێت. "  زستانی ساڵی ٢٠١٧ محەممەد مەهدی شەهریاری، پارێزگاری پێشووی ورمێ، جەختی لەسەر پێویستیی چالاکبوونی دەروازەکە کردەوە. رۆژی ٠٧.١٠.٢٠٢١ عەلی مستەفەوی، جێگری پارێزگاری ورمێ رایگەیاند، دەروازەی حاجی ئۆمەران بۆ هاتووچۆی گەشتیاران ٢٤ کاژێر چالاک دەبێت.