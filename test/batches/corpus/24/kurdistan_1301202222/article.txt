ئەمڕۆ پێنجشەممە ١٣ - ٠١ - ٢٠٢٢ سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند، بنكه‌ى پۆلیسى خه‌له‌كان باندێكى فیڵكردنیان ده‌ستگیركرد، كه ئۆتۆمبێلی مۆدێل کۆنیان سووتاندووە و وایان نیشانداوە سووتاوە و سۆزی رێبوارانیان راکێشاوە و پاره‌یان کۆکردووەتەوە.  سەرکەوت ئەحمەد گوتی: "ئاگادارکراینەوە لە  رووداوێكى سووتانى ئۆتۆمبێل له‌سه‌ر رێگاى دووكان - رانیه، پاش چوونى هێزه‌كانى پۆلیسى دووكان و به‌رگریى شارستانى بۆ شوێنى رووداوه‌كه، ده‌ركه‌وت كه ئۆتۆمبێلێكى جۆرى ميتسیوبوشى ژماره‌ى نه‌ینه‌وا به‌ته‌واوه‌تى سووتاوه و شۆفێره‌كه‌ى به‌ناوێكى خوازراوەوە خۆى وه‌ك پێشمه‌رگه ناساندووە و سێ كه‌سى دیکەش له شوێنى رووداوه‌كه به‌ناوه‌كانى (ل، ر، م)، (أ، ع، م) و (ح، م، م) بڕى ٥ ملیۆن و ٧٩٤ هه‌زار دینارى عێراقى و ٣٢٠ دۆلار و ٥٠ یۆرۆیان له رێبوارانى ئه‌و رێگایە بۆ شۆفێرى ئۆتۆمبێله سووتاوه‌كه كۆكردووەته‌وه".  سەرکەوت ئەحمەد ئاماژەی بەوەدا، بەھۆی گومانیان لە رووداوەکە، مه‌فره‌زه‌كانى بنكه‌ى پۆلیسى خه‌له‌كان ده‌ستبه‌جێ لێكۆڵینه‌وه‌ى وردیان ده‌ستیپێكرد و زانرا كه خاوه‌نى ئۆتۆمبێله‌كه ناوى (م، خ، أ) له‌دایكبووى ١٩٩٢، دانیشتووى قه‌زاى ئاكرێیه، پێشمه‌رگه نییه و به‌ناوى پێشمه‌رگه‌وه ئه‌م كاره‌ى كردووه و جلی سەربازی پۆشیوە.  گوتەبێژی پۆلیسی سلێمانی دەشڵێت: "ئه‌و كه‌سانەى كه پاره‌كه‌یان بۆ كۆكردووەته‌وه هاوبەشی تاوانه‌كه‌ى بوون و ئۆتۆمبێله‌كه‌ش به نرخێكى هه‌رزان كڕیویانه و خۆیان سووتاندویانه. "