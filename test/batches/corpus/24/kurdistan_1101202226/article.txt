خۆپێشاندەران ئەوە بە جۆرێک لە گوشار بۆ کۆچکردنی کورد لە ناوچەکە دادەنێن و بە تەعریبکردن و گەمارۆ ناوی دەبەن.  لە کاتی خۆپێشاندانەکەدا فەرماندەی ئۆپەراسیۆنەکانی مەخموور چووە نێو خۆپێشاندەران و بەڵێنی چارەسەرکردنی پێدان، کە رۆژانە تەنیا ١٥ ئۆتۆمبێل رێگەی پێدەدرێت لە هەولێرەوە خۆراک و کەلوپەل بگوازێتەوە مەخموور.  لیوا عەبدوڵڵا رەمەزان، فەرماندەی لیوای فیرقەی ١٤ی سوپای عێراق رایگەیاند، "سێ رۆژە دیدار و کۆبوونەوەمان لەگەڵ بەرپرسان هەیە تاوەکو ئەو بابەتەتان بۆ چارەسەر بکەین، ئێستا رەزامەندی وەرگیراوە لەسەر ئەوەی رۆژانە ١٥ ئۆتۆمبێلی بار لە پێویستیی رۆژانە بێتە نێو مەخموور".  بازاڕی سەوزە و میوە و دووکانەکان لە مەخموور داخراون و لە بازاڕەکە تەنیا سەوزەواتی جووتیارانی مەخموور هەیە و هیچ بەرهەم و میوەیەکی دیکە لە بازاڕەکەدا نەماوە.  جگە لە هەولێر، لە سنووری مووسڵ و ناحیەی گیارەش رێگەنادرێت خۆراک و کەلوپەل بگوازرێتەوە مەخموور.  حەکیم حەیدەر، سەرپەرشتیاری بازاڕی سەوزە و میوە لە مەخموور ئاماژە بەوە دەکات، "بیانووی سوپای عێراق و لیژنەی ئاسایشی خۆراک ئەوەیە کە هاوردەکردنی چەند جۆرێک لە بەرهەمەکانی دەرەوە بۆ عێراق قەدەخەیە، بۆیە ئێمە چووینە سنووری ناحیەی گیارە، لە باشووری مووسڵ لە مەخموورەوە تەنیا بە ١٥ خوولەک گەیشتینە یەکەم بازگەی سنووری گیارە، لەوێ هەر بەرهەمێکی تورکی، ئێرانی و دەرەوە، لە میوە و خۆراک بتەوێت دەستت دەکەوێت، بەڵام بۆ مەخموور قەدەخەیە".  عەلی خەلەف، سەوزە و میوەفرۆش لە سنووری گیارە باس لەوە دەکات، " ١٠ % لە ناوخۆی عێراقە و ٩٠ % لە دەرەوە دێن. سێو و پرتەقاڵ هاوردەیە و باینجان و خەیار هاوردەیە و ئەمانە هەمووی لە دەرەوە هاوردە دەکرێن و میوە و پیاز لە دەرەوە هاوردە دەکرێن".  مەخموور بە دووریی ٥٦ کیلۆمەتر دەکەوێتە رۆژئاوای هەولێر، ئەو قەزایە تاوەکو ساڵی ١٩٩٦ سەر بە پارێزگای ھەولێر بووە، بەڵام دواتر لەلایەن رژێمی بەعسەوە خرایە سەر پارێزگای مووسڵ کە ١٢٠ کیلۆمەتر لێک دوورن.