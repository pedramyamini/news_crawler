واحید حەمید گەرۆتەیی، ئامۆزای رەسوول فەقێ گەرۆتەیی رۆژی شەممە ١/١/٢٠٢٢ بە تۆڕی میدیایی رووداوی راگەیاند: "بەیانی ئەمڕۆ شەممە رەسوول فەقێ گەرۆتەیی بە نەخۆشی لە یەکێک لە نەخۆشخانەکانی شاری هەولێر کۆچی دواییکرد، ئەمڕۆ بە رێوڕەسمێکی شایستە لە زێدی خۆی بە ئامادەبوونی بەرپرسانی حکومی و حزبی، بەخاکدەسپێردرێت و پرسەکەشی هەر لە گوندی گەرۆتە دەبێت".     لەو بارەوە مەسرور بارزانی، سەرۆکوەزیرانی هەرێمی کوردستان پرسەنامەیەکی ئاراستەی بنەماڵەی رەسوول فەقێ کرد و رایگەیاند، "خۆم بە هاوبەشی خەمیان دەزانم. خوای مەزن گیانی بە بەهەشت شاد بکات و ئارامییش بە کەسوکار و هەڤاڵانی ببەخشێت".  واحید حەمید لەبارەی ژیانی ئەو پێشمەرگەیەی شۆڕشی ئەیلوول و گوڵانەوە گوتی، ساڵی ١٩٣٢ لە گوندی گەرۆتە لەدایکبووە، لە تەمەنی گەنجێتییەوە پەیوەندی بە ریزەکانی پارتی دیموکراتی کوردستان و شۆڕش کردووە. دوای گەڕانەوەی مەلا مستەفا بارزانی لە یەکێتیی سۆڤیەت لە ساڵی ١٩٥٨ پەیوەندیی بە ریزەکانی شۆڕش کرد و بۆ ماوەیەک لە بەغدا مایەوە.      ساڵانی ١٩٦١ بۆ ١٩٦٤ بە نهێنی کاروبارەکانی شۆڕشی بەڕێوە بردووە لەنێوان هەولێر و بەغدا. دوای ساڵی ١٩٧٤ چەندین پلەی سەربازی و حیزبی لە ئەستۆ گرتووە، لە دەستپێکردنی شۆڕشی گوڵان جارێکی دیکە بووەتەوە پێشمەرگە، لەسەر شۆڕش و کوردایەتی ئاوارەی ئێران بووە.   دوای نسکۆ و دووبارە دەستپێکردنەوەی شۆڕش ساڵانی نێوان ١٩٧٦ بۆ ١٩٧٧ بەرپرسیارێتیی سەربازیی لقی دووی پارتی دیموکراتی کوردستانی وەرگرتووە. دواتر ئاوارەی ئێران دەبێت و لە تەنیشت ماڵی مەلا مستەفا بارزانی نیشتەجێ دەبێت. لە راپەڕینی بەهاری ساڵی ١٩٩١ دەگەڕێتەوە کوردستان و دەست بە کار و چالاکییەکانی دەکاتەوە.   کەسێکی نیشتیمانپەروەر و کوردێکی باوەڕپتەو بووە، لە ساڵانی شۆڕشدا دەیان کادیر و فەرماندەی دیاری کوردستانی پێگەیاندووە. دوایین پلەی جێگری بەرپرسی دەزگای باڵای ئەیلوول بوو. ساڵی ٢٠١٩ تووشی نەخۆشیی زەهایمەر دەبێت، رۆژی ١١/١١/٢٠٢١ نەخۆشییەکەی قورس دەبێت و دەگەیێنرێتە نەخۆشخانە، تاوەکو ئەمڕۆ شەممە ١/١/٢٠٢٢ لە یەکێک لە نەخۆشخانەکانی شاری هەولێر کۆچی دواییکرد. هەر لە زێدی خۆیشی بەخاک دەسپێردرێت.