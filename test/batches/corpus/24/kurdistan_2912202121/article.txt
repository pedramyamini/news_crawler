ئیبراهیم شێخەڵڵا، قایمقامی قەزای شەقڵاوە لە پارێزگای هەولێر، رۆژی چوارشەممە، ٢٩ - ١٢ - ٢٠٢١، بە تۆڕی میدیایی رووداوی گوت: "ئێوارەی چوارشەممە، ئاڵایەکی رێکخراوی داعش لەلایەن هەندێک خەڵکەوە بینراوە و دوای ئاگادارکردنەوەی هێزە ئەمنییەکان ئاڵاکە داگیرا و دەست بە لێکۆڵینەوە کراوە بۆ زانینی ئەو کەسەی دایناوە و بۆچی ئەو کارەی کردووە".  سەبارەت بە ئاڵاکەش گوتی: "ئاڵاکە لەسەر چیای سۆرک لە شوێنێک کە دوورە لەئاوەدانییەوە هەڵکراوە، ئەو ئاڵایەی لە تۆڕە کۆمەڵایەتییەکاندا بڵاوبووەتەوە، ئەو ئاڵایە نییە، ئەوی من بینیومە ئاڵایەکە لە عەبایەکی ژنان دروستکراوە".  لەسەرەتای مانگی کانوونی دووەمی ئەمساڵ لە سنووری قەزای سەیدسادق و لە نزیك شەقامی پێنجوێن - سەیدسادق، ئاڵایەکی داعش لەلایەن کەسانی نەناسراو هەڵکرابوو لەژێریدا بۆمبێک چێنراو دانرابوو، لەکاتی هەڵگرتنەوەی ئاڵاکەش،  دوو کارمەندی ئاسایش بریندار بوون.