راگەیاندنی جێبەجێکردنی ناوچەی ئازادی بازرگانی لە بانە و مەریوان هاونیشتمانیانی هیوادار کردووە، پرۆژە پیشەسازییەکانیش جێبەجێ بکرێن.  پارێزگاری سنە دەڵێت، کابینەی ئیبراهیم رەئیسی دەیەوێت بنەمای گەشەی ئابووریی ئەو پارێزگایە دابنێت و یەک لە کارەکانی جێبەجێکردنی ناوچەی ئازادیی بازرگانیی بانە - مەریوان دەبێت. بە گوتەی ئیسماعیل زارعی کوشا، بە زوویی دەست بە جێبەجێکردنی ئەو پرۆژەیە دەکەن.  لە ناوچە ئازادەکاندا، ئاسانکاری بۆ وەبەرهێنان دەکرێت و پرۆژەی گەورەی پیشەسازی دروستدەکرێن. بازرگانان بەر لێخۆشبوونی باج و گومرگ دەکەون و هەناردەکردن زیاتر دەبێت؛ هەموو ئەوانەش گەشەی ئابوورییان لێدەکەوێتەوە. گەشەیەک کە خەڵکی بانە، بە سەرمایەدار و هەژارەوە، خەونی پێوە دەبینن.  حکومەتی ئێران هاوینی ٢٠١٦ پرۆژەی دروستکردنی هەشت ناوچەی ئازادی بازرگانیی دایە پەرلەمان. پەرلەمان پەسندی کرد، بەڵام ئەنجوومەنی پاراستنی دەستوور رەتیکردەوە، بۆیە دۆسیەکە چووە کۆڕی دیاریکردنی بەرژەوەندییەکان. ئەو کۆڕە مانگی ٥ی ٢٠٢١ بڕیارەکەی پەسند کرد. لەو کاتەوە دەرگا بۆ جێبەجێکردنی کراوەتەوە.  دانیشتووانی بانە دەڵێن، تاوەکو ئێستا سنووری بوونی ئەو شارە قازانجی هەر بۆ حکومەت و بازرگانان بووە، هیوادارن بە جێبەجێبوونی پرۆژەکە، هەموو خەڵک لێی سوودمەند بن.  جگە لە بانە و مەریوان، بڕیاری دروستکردنی ناوچەی ئازادی بازرگانی لە شاری قەسری شیرینی کرماشان و مێهرانی پارێزگای ئیلامیش دراوە.