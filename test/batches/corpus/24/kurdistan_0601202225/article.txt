تەرمی ئومێد نامیق بەدووری پێنج کیلۆمەتر لە ماڵەکەی لە نێو قوڕ و لیتەی ناوچەکە دۆزرایەوە، دوو کرێکار کە بەدوای پارچە ئاسن دەگەڕان تەرمەکەیان دۆزیوەتەوە. محەممەد جومعە، یەکێکە لەو کرێکارانەی کە تەرمەکەیان دۆزییەوە بە تۆڕی میدیایی رووداوی راگەیاند، "هەندێک لە پشتی دیاربوو، تەماشام کرد شوانەکەیە، تەلەفۆنمان بۆ ئاسایش کرد و هاتن بردیان. "  محەممەد جومعە، گوتی، "ئێمە بە دوای پارچە ئاسندا دەگەڕاین، نزیکبوومەوە بینیم پشتی تەرمێک دیارە، لەژێر گڵ بوو، هێنامە دەرەوە خاوێنم کردەوە بینیم تەرمی ئومێدی شوانە، تەلەفۆنم بۆ کاک ماجد کرد و گوتم وەرن بیبەن. "  عاسیمە ئەحمەد، دایکی ئومێدە و بەگریانەوە دەڵێت، بەنیازبوون ژنی بۆ بهێنن، دەشڵێت، "ئومێد کوڕێکی زۆر باش بوو، هەمیشە چاو لە رێبووم گوتم بەڵکو بە پێی خۆی بێتەوە، بەڵام تەرمەکەیان بۆ هێنامەوە، ئیدی قسەی لەگەڵ نەکردمەوە، نەیانهێشت بیبینم، من بە قوربانت بم رۆڵە، چەندی باسی ئومێد بکەم هێشتا کەمە. "  ئومێد نامیق، تەمەنی ٢٠ ساڵ بوو، کوڕی بچووکی خێزانەکەی بوو، دوای بیست رۆژ لە ونبوونی رۆژی پێنجشەممە ٠٦ - ٠١ - ٢٠٢١ تەرمەکەی دۆزرایەوە و بە ئامادەبوونی خزم و کەسوکار، بەرپرسانی حکومی و خەڵکێکی زۆر بەخاک سپێردرا.  عیماد نامیق، برای ئومێدە و ئاماژەی بەوەکرد، "دایکم هەموو رۆژ لە دەرگە چاوەڕێی دەکرد دەیگوت کوا تەرمەکەی بۆ نەتانهێنایەوە، هەموو رۆژێک لەبەرامبەر پەنجەرە دادەنیشت دەیگوت کوا ئومێد، منیش دەمگوت دایە نەمردووە هەر دێتەوە، سوپاس بۆ خوا کە تەرمەکەمان بینییەوە، ئەگەر وانەبووایە دەبووە کەسەرێک و هەموو رۆژ دایکم دەیگوت کوا بۆ نایبیننەوە. "  بەرەبەیانی رۆژی هەینی ١٧ - ١٢ - ٢٠٢١ بەهۆی بارانی بەلێزمەوە لە هەولێر لافاو دروستبوو، به‌هۆیەوە ١٢ کەس گیانیان لەدەستدا، ئەوکات تەرمی ١٠ کەسیان دۆزرانەوە و دوو هاووڵاتی بێسەروشوێن بوون، یەکێکیان شوانێک بوو بە ناوی (ئومێد) و ئەوی دیکەشیان منداڵێک بوو بە ناوی (دانەر نەبەز)، رۆژی پێنجشەممە ٠٦ - ٠١ - ٢٠٢٢ تەرمی شوانەکە دۆزرایەوە.