بەپێی ئەو زانیارییانەی کە لە چەند سەرچاوەیەکی خۆجێییەوە دەست رووداو کەوتووە، بەیانی ئەمڕۆ شەممە ٠٨ - ٠١ - ٢٠٢٢ "فڕۆکەی تورکیا" چەند ناوچەیەکی کۆبانێی بۆردوومانکردووە کە ئەوانیش؛ رێگەی ناوچەی پیشەسازی لە نزیک بازاڕی هاڵ، بازاڕی تەنیشت بانکی شارۆچکەکە، گوندی مومیت لە بەشی باشووری شارۆچکەکە و چەند گوندێکی دیکە.  بۆردوومانەکە گوندەکانی؛ قەرەمۆخ، خان، عەلیچەر و تەلی حاجیب - ـشی لە رۆژهەڵاتی شارۆچکەکە گرتووەتەوە. هەر بەپێی ئەو سەرچاوانە، بەو هۆیەوە تاوەکو ئێستا شەش کەس برینداربوون کە یەکێکیان ئافرەتە و برینەکەی سەختە.  لە گوندی قەرەمۆخ، چوار کەس برینداربوون، لە ناوچەکانی دیکەش دوو کەس برینداربوون و بە مەبەستی وەرگرتنی چارەسەر رەوانەی نەخۆشخانە کراون.  بەپێی ئەو وێنانەی کە لە تۆڕە کۆمەڵایەتییەکانەوە بڵاوبوونەتەوە، ئەو ناوچانەی کە بۆردوومانکراون ناوچەی مەدەنین، بەو هۆیەوە زیانی زۆر بە ماڵی خەڵکی ناوچەکە کەوتووە.