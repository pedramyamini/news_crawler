ئەمڕۆ یەکشەممە ٢٣ - ٠١ - ٢٠٢٢ مەسرور بارزانی، سەرۆکوەزیرانی هەرێمی کوردستان، شۆڕش ئیسماعیل، وەزیری پێشمەرگە و رێبەر ئەحمەد، وەزیری ناوخۆ رەوشی ناوچەکەیان تاوتوێکرد.   بەپێی راگەیێندراوی سەرۆکایەتیی حکومەتی هەرێمی کوردستان، لە کۆبوونەوەکەدا مەسرور بارزانی نیگەرانیی خۆی لە زیاتربوونی هێرش و پەلامارەکانی "تیرۆریستانی داعش" لە عێراق و سووریا دەربڕیوە و جەختی لە گرنگیی بەهێزترکردنی هێڵەکانی بەرگری و تووندترکردنی رێکارەکانی پاراستنی هەرێمی کوردستان لە هەڕەشەی "تیرۆریستان" کردووەتەوە.   بۆ رێگریکردن لە هەڕەشەکانی داعش مەسرور بارزانی بە پێویستی دەزانێت لەگەڵ حكومەتی فیدراڵی و هێزەکانی هاوپەیمانیی نێودەوڵەتی لە پەیوەندی بەهێز و بەردەوامدابن.  شەوی پێنجشەممە ٢٠ ـی کانوونی دووەمی ٢٠٢٢، هێزەکانی سووریای دیموکرات - هەسەدە زانیاری لەبارەی دروستبوونی پشێوی لە گرتووخانەیەکی شاری حەسەکە کە ژمارەیەک ئەندامی داعش تێیدا بەندکراون، بڵاوکردەوە کە چەکدارەکان هەوڵی هەڵاتنیان داوە.   ئەو شەوە لە رێگەی چەند بارهەڵگرێکی بۆمبڕێژکراوەوە هێرشکرایە سەر گرتووخانەکە و یەکێکیان بە دەروازەی گرتووخانەکە تەقێندرایەوە و ژمارەیەک چەکداری داعش لە گرتووخانەکە هەڵاتن کە دواتر بەشێکیان دەستگیرکرانەوە.  هەروەها چەند مانگێک پێش ئێستا هەڕەشە و مەترسییەکانی داعش لە باشووری کوردستان زیادی کردبوو، تاوەکو ئەو کاتەی کە هێزی پێشمەرگە و سوپای عێراق چەند ئۆپەراسیۆنێکی هاوبەشیان بۆ کێوماڵکردنی داعش لە ناوچە کێشەلەسەرەکان ئەنجامدا.