ئەمڕۆ سێشەممە ٢١ - ١٢ - ٢٠٢١ سەرۆک مەسعود بارزانی لە سەلاحەدین پێشوازیی لە ئیرەج مەسجدی، باڵیۆزی ئێران لە عێراق کرد.  بەپێی راگەیێندراوی بارەگای بارزانی، لە پێناو بەدیهێنانی سەقامگیری، بووژانەوەی و راستەڕێبوونی پرۆسەی سیاسیی عێراق جەخت لە پرەنسیپی هاوبەشی، سازان و هاوسەنگی لە حوکمڕانی کراوەتەوە.  لە بەشێکی دیکەی کۆبوونەوەکەدا، بەپێی راگەیێندراوەکە، بارودۆخی سیاسی و ئەنجامەکانی هەڵبژاردنی عێراق کە لە ١٠ - ١٠ - ٢٠٢١ بەڕێوەچوو و هەنگاوەکانی لە یەکدی نزیکبوونەوەی لایەنە عێراقییەکان تاوتوێ کراوە.  پەیوەندییەکانی نێوان هەرێمی کوردستان و کۆماری ئیسلامی ئێران و پەرەپێدانی پەیوەندییەکان لە بواری ئابووری و بازرگانی و کولتووری تەوەرانی دیکەی کۆبوونەوەکە بوون.  هەر ئەمڕۆ نێچیرڤان بارزانی، سەرۆکی هەرێمی کوردستان پێشوازیی لە ئیرەج مەسجدی کرد و لەگەڵی کۆبووەوە، هەردوولا جەختیان لە گرنگیی کارکردن بۆ پاراستنی ئارامی و سەقامگیریی ناوچەکە کردەوە. وەکو لە راگەیێندراوی سەرۆکایەتیی هەرێمی کوردستان هاتووە، "هەردوولا هاوڕابوون لەسەر گرنگیى کارکردن بۆ پاراستنى ئارامى و سەقامگیریى ناوچەکە و برەودان بە پەیوەندییەکانى وڵاتانى ناوچەکە لەسەر بنەماى دۆستایەتى و بەرژەوەندیى هاوبەش".