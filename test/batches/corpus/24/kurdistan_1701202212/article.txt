به‌يانيى ئه‌مڕۆ دووشه‌ممه ١٧ - ٠١ - ٢٠٢٢ نێچيرڤان بارزانى، سه‌رۆكى هه‌رێمى كوردستان پێشوازیی له گاربريێليوس لاندسبێرگيس، وه‌زيرى ده‌ره‌وه‌ى ليتوانيا و شاندێكى ياوه‌رى كرد. له كۆبوونه‌وه‌يه‌كدا بره‌ودان به په‌يوه‌ندييه‌كانى عێراق و هه‌رێمى كوردستان له‌گه‌ڵ ليتوانيا، پرۆسه‌ى سياسى و دۆخى عێراق به‌گشتى، به‌رده‌واميى هه‌ڕه‌شه‌ى داعش و به‌ره‌نگاربوونه‌وه‌ى، دۆخى ئاواره و په‌نابه‌ران له هه‌رێمى كوردستان و پرسى كۆچ و كۆچبه‌ران له كه‌مپه‌كانى ئه‌وروپا، تاوتوێ كران.  بەپێی راگەیێندراوی سەرۆکایەتیی هەرێمی کوردستان، وه‌زيرى ده‌ره‌وه‌ى ليتوانيا سوپاسى عێراق و هه‌رێمى كوردستانى كردووە بۆ هه‌نگاوه‌كان و هاريكارى له چاره‌سه‌ركردنى پرسى كۆچبه‌راندا و هيواى خواستووە ئه‌و هاوكارييه‌ى له‌سه‌ر ئه‌و پرسه هاتووەتە ئاراوه، وه‌كو ده‌رفه‌تێك بۆ هاريكاريى هاوبه‌ش و بره‌ودان به په‌يوه‌ندييه‌كانى ليتوانيا له‌گه‌ڵ عێراق و هه‌رێمى كوردستان فراوان بكرێت، به‌تايبه‌تى له بواره‌كانى مه‌شقى پيشه‌يى، په‌روه‌رده، پرۆسەى خوێندن و چه‌ندين بوارى ديكه‌دا.  سەرۆکی هەرێمی کوردستانیش سوپاسى ليتوانياى كردووە كه به‌شێكه له هاوپه‌يمانيى نێوده‌وڵه‌تيى دژى داعش و يارمه‌تيى عێراق و هه‌رێمى كوردستانى داوه، له‌باره‌ى پرسى كۆچيشه‌وه دووپاتى كردووەتەوە كه "هه‌رێمى كوردستان هه‌رگيز نابێته به‌شێك بۆ دروستكردنى كێشه بۆ وڵاتانى ئه‌وروپا".  هه‌ردوولا هاوڕا بوون، "ده‌بێت رێگرى له بازرگانيكردن به مرۆڤ و به‌كارهێنانى بۆ مه‌رامى سياسى بكرێت، بۆ ئه‌م مه‌به‌سته‌ش هاريكاريى هاوبه‌شى وڵاتان به‌تايبه‌تى عێراق و هه‌رێمى كوردستان له‌گه‌ڵ وڵاتانى يه‌كێتيى ئه‌وروپا، پێويسته".  تاوتوێكردنى په‌يوه‌ندييه‌كانى هه‌ولێر - به‌غدا، بايه‌خى په‌يوه‌ندييه‌كانى عێراق و هه‌رێمى كوردستان له‌گه‌ڵ يه‌كێتيى ئه‌وروپا، دۆخى ناوچه‌كه به‌گشتى و چه‌ند پرسێكى ديكه‌ى جێى بايه‌خى هاوبه‌ش، ته‌وه‌رى ديكه‌ى كۆبوونه‌وه‌كه بوو.