ئەمڕۆ چوارشەممە ٢٢ ـی کانوونی یەکەمی ٢٠٢١ لە سەلاحەدین سەرۆک مەسعود بارزانی پێشوازیی لە شاندێکی باڵای چوارچێوەی ھاوئاهەنگیی بە سەرۆکایەتیی نووری مالیکی کرد.  دوای کۆبوونەوەکە، مەحموود محەممەد، ئەندامی مەکتەبی سیاسیی پارتی دیموکراتی کوردستان، لەبارەی نێوەڕۆکی کۆبوونەوەکە، قسەی بۆ بەهرۆز فەرەیدوون، پەیامنێری رووداو لە هەولێر کرد و رایگەیاند: "چوارچێوەی هاوئاهەنگی کە لە چەند لایەنێکی سیاسیی شیعی پێکهاتوون، لەو هەڵبژاردنە هەستیان بەوەکرد کە براوە نەبوونە و کورسیی پێویستیان بەدەست نەهێناوە، ئێستاش کە درووشمی ئەوە بەرزکراوەتەوە کە حکومەتی زۆرینە پێکبهێندرێت هەوڵی ئەوە دەدەن ئەوان بەلاوە نەنرێن، دیارە زۆربەیان ئارەزووی ئەوە دەکەن لە حکومەت بەشداربن".  مەحموود محەممەد دەڵێت: "ئەوەی بەلای ئەوانەوە گرنگە، وەکو چۆن پێشتر کورد لەگەڵ شیعە هاوکار و هاوئاهەنگ بووە، لەمەودواش ئەو هاوکاری و هاوئاهەنگییە بەردەوام بێت، لەلایەن ئێمەشەوە کۆمەڵێک گلەییان رووبەڕوو کرایەوە لەسەر بنەمای ئەوەی لە ساڵانی رابردوودا هیچ پابەندییەکیان بەو لێکتێگەیشتن و رێککەوتنانە نەبوو کە لەگەڵیان هەمانبووە و زۆرجاریش کێشەی زۆر گەورەیان بۆ دروست دەکردین. ئەوەمان پێگوتن کە لەگەڵ ئێوە چ پێش رووخانی رژێم و چ دوای رووخانی رژێم لێکتێگەیشتن و رێککەوتنمان هەبوو، بەڵام لە دوای ساڵی ٢٠٠٧ وە بە دیاریکراوی وشەی ئازار بەکار هات، کە ئەزیتتان داین".  بە گوتەی مەحموود محەممەد، "جارێ هیچ رێککەوتنێک لەنێوان کورد و لایەنە شیعەکان نەکراوە، ئەم بابەتە دەمێنێتەوە بۆ دوای پەسندکردنی ئەنجامی کۆتایی کە دادگەی فیدراڵی بڕیاری کۆتایی لەبارەوە دەدات. ئەوەی دیکەش ئێمە لەسەر بنەمای کارنامەیەکی کوردستانی گفتوگۆ لەگەڵ لایەنەکانی شیعی و سوننی دەکەین بۆ پێکهێنانی کابینەی تازە".  گوتەبێژی پارتی دەشڵێت، "ئەو کارنامەیەی ئێمە کۆمەڵێک بابەتی تێدایە، کە گرنگن سەبارەت بە خەڵکی کوردستان و ئێمە وەکو پارتی دیموکراتی کوردستان و لە پێشینەی کارەکانماندان، وەکو پرسی هاوبەشی و لێکتێگەیشتن و هاوسەنگی دەستووری، هەروەها ئەو کێشە هەڵپەسێردراونەی کە چەندین ساڵە چارەسەر نەکراون، هەروەها جێبەجێکردنی دەستوور وەکو ئەوەی کە هەیە، نەک بە ئینتقائی هەندێک ماددەی لێ هەڵبژێرن کە سوودی خۆیانی تێدایە، ئەوانەی دیکە کە بە سوودی ئێمە دەشکێتەوە یان سوننە، پشتگوێی بخەن و نەهێڵن جێبەجێ بکرێت. ئەو کارنامەیە بڕیار دەدات داخوا لەگەڵ ئێمە رێکدەکەوێت و ئێمە لەگەڵ کێ رێکدەکەوین".