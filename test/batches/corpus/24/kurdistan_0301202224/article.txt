عەمید ئەسعەد مەلا کەریم، گوتەبێژی هاتووچۆی هەرێمی کوردستان، رۆژی دووشەممە ٠٣ - ٠١ - ٢٠٢٢ لە کاتی بەشداریکردنی لە بوڵتەنی هەواڵەکانی ١٤: ٠٠ی تەلەڤزیۆنی رووداودا، رایگەیاند، ساڵی ٢٠٢١ زیاتر لە ١٢٢ هەزار ئۆتۆمبێل لە بەڕێوەبەرایەتیی هاتووچۆی شارەکان تۆمارکراون، بەمەش کۆی گشتیی ئۆتۆمبێل لە هەرێمی کوردستان گەیشتووەتە یەک ملیۆن و ٩٦١ ئۆتۆمبێل.  لەبارەی ژمارەی سەرپێچییەکانی هاتووچۆشەوە، گوتەبێژی هاتووچۆی هەرێمی کوردستان گوتی، زیاتر لە یەک ملیۆن و ٨٥٠ هەزار سەرپێچی هاتووچۆ لەلایەن شۆفێرانەوە لە ساڵی ٢٠٢١ کراوە.  عەمید ئەسعەد مەلا کەریم  ئاشکراشی کرد ساڵی رابردوو زیاتر لە ٧٠ هەزار مۆڵەتی شۆفیریان بە هاونیشتمانیانی هەرێمی کوردستان داوە.  سەبارەت بە رووداوەکانی هاتووچۆش لە ساڵی رابردوودا گوتەبێژی هاتووچۆی هەرێمی کوردستان ئاشکرای کرد. چوار هەزار و ١١٩ رووداوی هاتووچۆ روویانداوە، بەو هۆیەوە ٦٦٢ کەس گیانیان لەدەستداوە و ٧ هەزار و ١٢١ کەسیش بریندار بوون.  عەمید ئەسعەد مەلا کەریم ئاماژەی بەوەدا ساڵی ٢٠٢١ بەراورد بە ٢٠٢٠ زیاتر بوون، ئەوەیش بەهۆی ئەوەی لە ساڵی ٢٠٢٠ دا بەهۆی بڵاوبوونەوەی کۆرۆناوە بۆ ماوەیەک قەدەخەی هاتووچۆ راگەیێندرا، ئەمەش وایکرد رووداوی هاتووچۆ کەمتر بێت.  گوتەبێژی هاتووچۆی هەرێمی کوردستان گوتی، ژمارەی ئۆتۆمبێل لە هەرێمی کوردستان زۆرە، داوایشی لە حکومەتی هەرێمی کوردستان و وەزارەتی گواستنەوە کرد گرنگی زیاتر بە گواستنەوەی گشتی بدەن و گوتی: "ئەگەر ساڵانە بەم رێژەیە ئۆتۆمبێل زیاد بێت ئەوا ژمارەی رووداوەکانی هاتووچۆ زیاد دەبێت و قەرەباڵخیش زیاتر دەبێت".