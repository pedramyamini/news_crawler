بە گوێرەی راگەیێندراوێک کە رۆژی هەینی ١٤ ـی کانوونی دووەمی ٢٠٢٢ لە ماڵپەڕی فەرمیی پارێزگای جۆلەمێرگ بڵاوکراوەتەوە، لەچوارچێوەی بڕیاری سەرۆکایەتیی کۆمار کە لە ٢٩ - ١٢ - ٢٠٢١ دەرچووە و بە پشتبەستن بە بڕیاری ژمارە چوار هەزار و ٩٨٣ ـی سەرۆکایەتیی کۆمار، لە سنووری پارێزگای جۆلەمێرگ ١١ ناوچە وەک ناوچەی ئەمنیی تایبەت دەستنیشانکراون.   لە راگەیێندراوەکەدا ئاماژە بەوەکراوە، بڕیارەکە لە یەکی کانوونی دووەمی ٢٠٢٢ تاوەکو ٣١ ـی کانوونی یەکەمی ٢٠٢٢ جێبەجێ دەکرێت.   ئەو شوێنانەی کە وەک ناوچەی ئەمنیی تایبەت دەستنیشانکراون، دەکەونە سنووری کارگێڕی ناوەندی شاری جۆلەمێرگ و شارۆچکەکانی چەلێ، شەمزینان، رووبارۆک و گەڤەر.  لە ماوەی رابردوودا لە سنووری پارێزگاکانی دێرسم، بەدلیس و شرنەخ و چەند ناوچەیەکی دیکەی باکووری کوردستان بۆ ماوەی ساڵێک ناوچەی ئەمنیی تایبەت راگەیێندراوە.   کاربەدەستە کارگێڕییەکانی ئەو پارێزگایانە ئاماژە بەوە دەکەن، مەبەست لەو بڕیارە پاراستنی ئاسایش و ئارامی ناوچەکەیە و ئۆپەراسیۆنی سەربازیی لە دژی گەریلاکانی پەکەکە چڕتر دەکرێنەوە.   لەو ناوچانەدا کە قەدەخەی ئەمنیی تایبەتیان بۆ دەرکراوە، تەنیا لەکاتی پێویستدا و دوای وەرگرتنی مۆڵەت خەڵکی بۆیان هەیە بە شێوەیەکی کاتیی کارەکانیان بکەن.