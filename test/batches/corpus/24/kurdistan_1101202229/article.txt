بەرهەمەکانی گەنجە رۆژهەڵاتییەکە لە داری توسکا و گوێز دروستکراون؛ دوو جۆرە دار کە زیاتر بەرگە دەگرن، دارتاشەکان کەمتر ماندوو دەکەن و بەرهەمەکانیشیان جوانترە.  تۆڕە کۆمەڵایەتییەکان و فرۆشتنی ئینتەرنێتی ئەو دەرفەتەیان بۆ ئەیوب رەخساندووە، بەرهەمەکانی بخاتە بەرچاوی خەڵکێکی زیاتر. نرخەکانیان بەپێی جۆری کارەکە و گەورە و بچووکی، لە ٨ بۆ ١٢ ملیۆن تمەنە. بەهۆی زۆریی نرخەکانیان، خەڵکی کوردستان کەمتر دەیانکڕن، بەڵام لە شارە گەورەکان کڕیاری هەیە.  ئەیوب حوسێنی بەرهەمەکانی بەناوی مارکەیەکی تایبەت تۆمارکردووە، ناوی هەڵۆی کوردستانی لەسەر داناون. دەیەوێت ناوبانگ و بازاڕی بەرهەمەکانی چیدیکە هەر لە ئاستی رۆژهەڵاتی کوردستان و ئێراندا نەمێنێتەوە و بیگەیێنێتە وڵاتانی دیکەش.  ماکێتەکانی ئۆتۆمبێلی هەڵۆی کوردستان ئێستا لە کارگەیەکی بچووک و سەرەتایی بەرهەمدێن، ئەگەر خەونی پەرەپێدانی خاوەنەکەی بێتەدی، لە داهاتوودا دەبێتە مارکەیەکی بەنێوبانگ.