نیهاد ئەرەن، سەرۆکی سەندیکای پارێزەرانی ئامەد (بارۆی ئامەد) بە تۆڕی میدیایی رووداوی رایگەیاند، لە چەندین قوتابخانەدا فۆڕم بە باوانی قوتابیان دراوە بەبێ ئەوەی وانەی بژاردەی زمانی کوردی تێدا بێت، بۆیە داوا لە باوانی قوتابیان دەکات دەکات لە ئەگەری نەبوونی بژاردەی زمانی کوردی لە فۆڕمەکاندا ئاگاداریان بکەنەوە، بۆ ئەوەی رێکاری یاسایی بگرنەبەر لە دژی ئەو قوتابخانەیە و دەشڵێت: "لە هەر فۆڕمێکدا بژاردەی زمانی کوردی بە هەردوو شێوەزاری کرمانجی و زازاکی نەبوو، بە تاوان هەژمار دەکرێت".   نیهاد ئەرەن دەڵێت: "دەسەڵات بەردەوام شانازی بەوە دەکات، کە لە ساڵی ٢٠١٢ ەوە رێگەی داوە زمانی کوردی بەشێوەی وانەی بژاردە بخوێندرێت، لە کاتێکدا لەو کاتەوە دەیان مامۆستای زمانی کوردی لە زانکۆی ئارتوکڵو لە مێردین دەرچوون، کەچی دەرفەتی دامەزراندنیان پێنەدراوە و ئێستاش سەتان مامۆستای دەرچوو هەن، کەچی دانامەزرێندرێن".   خوێندنی زمان و شێوەزارەکان لە سیستەمی وەزارەتی پەروەردەی تورکیا لە چوارچێوەی وانەی بژاردە لە ساڵی ٢٠١٢ ـەوە کاری پێدەکرێت. وەزارەتەکە ساڵانە وادەیەک دیاری دەکات بۆ باوانی قوتابیان بۆ ئەوەی بە ویستی خۆیان وانەی بژاردە هەڵبژێرن. زمانی کوردیش بە هەردوو شێوەزاری کرمانجی و زازاکی لە وانە بژاردەکاندان، لە دەستپێکی وەرزی یەکەمی ساڵی خوێندنی ٢٠٢١ - ٢٠٢٢ وەزارەتی پەروەردەی تورکیا ماوەی ١٨ رۆژی لە بەردەم باوانی قوتابیان داناوە بۆ هەڵبژاردنی وانە بژاردە.   وادەکە لە رۆژی سێی کانوونی دووەمی ٢٠٢٢ دەستیپێکردووە و رۆژی ٢١ی هەمان مانگ کۆتایی پێدێت.   مامۆستایانی زمانی کوردی و رێکخراوی پەروەردەی زمانی کوردی و رێکخراوەکانی کۆمەڵگەی مەدەنی و حیزبە کوردییەکانی باکووری کوردستان دەستیان بە هەڵمەتێک کردووە بۆ ئەوەی باوانی قوتابییان، وانەی کوردی لە چوارچێوەی وانەی بژاردە هەڵبژێرن و بەزمانی دایک بخوێنن.   فۆڕمی خوێندن بەزمانی بژاردە لە قوتابخانەکان پڕ دەکرێتەوە و بەشێک لە قوتابخانەکانیش بەشێوەی ئۆنلاین فۆڕمەکانیان خستووەتە بەردەستی باوانی قوتابیان.   بەگوێرەی سیستەمی خوێندن لە وانەی بژاردە، ئەگەر ١٠ قوتابی داوای خوێندن بە هەر زمانێکی بژاردە بکەن، پۆلێکی تایبەتیان بۆ دەکرێتەوە. هەرچەندە واژۆی باوانی قوتابی زیاد بکات، هێندەی دیکە پۆلی خوێندنیان بۆ دەکرێتەوە.   بەگوێرەی ئامارەکانی وەزارەتی پەروەردەی تورکیا، لە ساڵی خوێندنی ٢٠١٥ - ٢٠١٦ لە تورکیا و باکووری کوردستان ٧٧ هەزار و ٩٣١ قوتابی وانەی بژاردەی زمانی کوردیان هەڵبژاردبوو. لەم ژمارەیەدا ٧١ هەزار و ٦١٦ قوتابی وانەی شێوەزاری کرمانجی و ٦ هەزار و ٣١٥ قوتابیش وانەی شێوەزاری زازاکییان هەڵبژاردبووە.   لە تورکیا و باکووری کوردستان ملیۆنێک و ١٤٨ هەزار مامۆستا هەن؛ ٧٩ یان مامۆستای زمانی کوردین. لە ساڵی ٢٠١٨ دا تەنیا ٣ مامۆستای زمانی کوردی دامەزرێندران، ساڵی ٢٠١٩ مامۆستای زمانی کوردی دانەمەزرێندراوە، ساڵی ٢٠٢٠ تەنیا ١ مامۆستای زمانی کوردی دامەزرێندرا و ساڵی ٢٠٢١ یش ٣ مامۆستای زمانی کوردی دامەزرێندران.   ئەمە لە کاتێکدایە لە ساڵی ٢٠١٢ ـەوە لە زانکۆکانی ئارتوکڵو لە مێردین، ئاڵپئەرسڵان لە مووش، چەولیگ لە چەولیگ و  مونزور لە دێرسم و ساڵی ٢٠١٧ ەش زانکۆی یوزونجوییڵ لە وان؛ بەشی زمان و ئەدەبیاتی کوردیی کراوەتەوە، تاوەکو ئێستا ١٥٠٠ کەس لەو بەشانە دەرچوون.