مازن سەعید محەممەد، قایمقامی قەزای ئاکرێ بە تۆڕی میدیایی رووداوی راگەیاند، رێگەی ئاکرێ - دینارتە بەهۆی بەفرەوە داخراوە، تیمەکانییان خەریکی کردنەوەی رێگەکەن، بەڵام بەهۆی زۆری رێژەی بەفرەوە تاوەکو ئێستا نەتوانراوە ئەو رێگەیە بەرووی شوفێراندا بکرێتەوە، گوتیشی، "تیمەکان بەردەوامن لە راماڵینی بەفر. "  ٣٠ تیمی راماڵینی بەفر لە سنووری پارێزگای دهۆک بەردەوام رێگەکا پاکدەکەنەوە.  وارشین سەلمان، قایمقامی قەزای ئامێدی بە رووداوی گوت، "رێگەی ناحیەی شیلادزێ - ئامێدی داخراوە و ئاستەنگی هاتووچۆکردن بۆ هاووڵاتییان دروستبووە، جگە لەوە رێگەی چەندین گوندی سنوورەکە داخراوە، دوای کردنەوەی رێگە سەرەکییەکان رێگەی گوندەکانیش پاکدەکەینەوە. "   نەشوان یەحیا بەڕێوەبەری نۆژەنکردنەوەی رێگەوبان لە بەڕێوەبەرایەتی رێگەوبانی دهۆک بە رووداوی راگەیاند، "بە حەوت تیم لە کاژێر حەوتی بەیانییەوە خەریکی کردنەوەی رێگە سەرەکییەکانین، بەشی زۆری رێگە سەرەکییەکانی سنووری ئامێدی داخراوە، بەڵام ئێمە دەمانەوێت سەرەتا رێگەی دهۆک بۆ قەزا و ناحیەکان بکەینەوە و دواتر بچینە سەر رێگە لاوەکییەکان. "  بەپێی بەدواداچوونەکانى رووداو، تاوەکو ئێستا رێگەى نزیکەى ٤٠ گوندی دیکە لە سنووری ئیدارەی زاخۆ و قەزاکانی ئاکرێ و شێخان، بە داخراوی ماونەتەوە و بەڕووی هاووڵاتیاندا نەکراونەتەوە.  بەپێی ئامارى بەرێوەبەرایەتى کەشناسیی دهۆک، لە سنوورى پارێزگاکە زۆرترین بەفر لە ناحیەی دینارتەی سنووری ئاکرێ باریوە کە ٤٠ سانتیمەتر بووە. کەمترین رێژەش لە سنووری بەردەڕەش بووە کە تەنیا یەک سانتیمەتر بووە.