دەستەی وەبەرهێنانی هەرێمی کوردستان لەگەڵ چەند بازرگانێک کە پرۆژەی نیشتەجێبوون دروستدەکەن کۆبووەوە. سەرۆکی دەستەکە باس لەوە دەکات، تاوەکو ئێستا هیچ بازرگانێک پێشنیازی پرۆژەیەکی نەکردووە بۆ دروستکردنی تۆڕی ئاوەڕۆ و پشتێنەی ئاوی بەدەوری شاردا.  محەممەد شوکری، بەرپرسی دەستەی وەبەرهێنان لە هەرێمی کوردستان رایگەیاند، "هیچ پرۆژەیەکی وەبەرهێنان پێشکێشی ئێمە نەکراوە، بەڵام پێش ئەم فەیەزاتانە، بابەتی رێکخستنەوەی ماستەرپلانی هەولێر و دووبارە دروستکردنەوەی ئاوەڕۆکان و سوود وەرگرتن لە ئاوە پیسەکان بۆ دروستکردنی چەند دەریاچەیەک لە دەوروبەری هەولێر ئێستا لە بەرنامەدایە لە نێوان دەستەی وەبەرهێنان، وەزارەتی شارەوانی و پارێزگای هەولێر، ئەوەش بە رێنوێنی و بڕیاری راستەوخۆی جەنابی سەرۆکوەزیران ئەم بابەتە جێبەجێ دەکرێت".  بەهۆی لافاوەکەوە ٤٠٢ خانوو زیانیان پێگەیشت، جیا لەوەش ١٥٣٦ دووکان و کارگە و مارکێت و پێشانگەی ئۆتۆمبێل. پارێزگاری هەولێر دەڵێت، لە ماستەرپلانی شارەکەدا هەیە کە دەبێت پشتێنەی ئاوی دروستبکرێت و دوای رووداوەکەش سەرۆکی حکومەت جەخت لە دروستکردنی پرۆژەکە دەکاتەوە.  ئومێد خۆشناو، پارێزگاری هەولێر رایگەیاند، "ماوەیەکی زۆرە لە ماستەر پلانی هەولێردا هەیە، ئەو رۆژەش کە کارەساتەکە روویدا، جەنابی سەرۆکوەزیران هات لە دیوانی پارێزگا کۆبوونەوەیەکی لەگەڵ فەرمانگە پەیوەندیدارەکاندا ئەنجامدا، لەوێ جارێکی دیکە جەختمان لێکردەوە، جەنابیان رایسپاردین کە دەرخستەی بۆ بکرێت، لە پلانی ستراتیژیی حکومەتە کە جگە لە پاراستنی هەولێر بۆ ژینگەی هەولێر و لە هەندێک شوێنیش بۆ بابەتی گەشتیاری و شتی دیکە بەکاربێت".  لە شەقامە بازنەییەکانی دەوروبەری هەولێر، بەردەوام پرۆژە نیشتەجێبوونەکان دروستدەکرێت، لەپاڵ شەقامەکانیشدا ئاوی باراناو تەنانەت دوای چەند رۆژێک لە بارینی هێشتا هەر ماوە، زەرەر و زیانەکانیش مەزەندە دەکرێت بە ٢٠ تاوەکو ٢١ ملیار دینار.