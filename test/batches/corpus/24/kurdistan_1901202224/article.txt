فەرهاد محەممەد تاهیر، بەڕێوەبەری بەنداوی دهۆک یەکێک بوو لەو پێنج ئەندازیارانەی گیریانخواردبوو، بە رووداوی گوت، "بەهۆی باران بارین ویستمان بە ئاسانسۆر بچینە ژێر بەنداوەکە و پشکنینی ئاو بکەین، کە گەیشتینە خوارەوە لەکاتی گەڕانەوە بۆ سەرەوە ئاسانسۆرەکە لەکارکەوت، هەر زوو پەیوەندیمان بە پارێزگاری دهۆک و لایەنەکانی دیکەوە کرد و بە هاوکاریی ئەندازیارانی شارەزا و لایەنەکان، دوای چوار کاژێر بە سەلامەتی هەر پێنج ئەندازیاری بەنداوەکە رزگارکراین".  لەبارەی رەوشی تەندروستیی ئەو تیمە، بەڕێوەبەری بەنداوی دهۆک ئاماژەی بەوە کرد، رەوشی تەندروستیی هەموویان باشە و دەستیان بە لێکۆڵینەوەش کردووە بۆئەوەی بزانن هۆکاری لەکارکەوتنی ئاسانسۆرەکە چی بووە.  فەرهاد محەممەد تاهیر هەموو لایەک دڵنیا دەکاتەوە کە کێشەکە تەکنیکى بووە و هەموویان سەلامەتن.