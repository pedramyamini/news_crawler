بەپێی ئەو زانیارییانەی لە چەند نووسینگەیەکەی گەشتیاری دەست یوسف مووسا، پەیامنێری رووداو کەوتوون، ساڵی ٢٠٢١ رێژەی چوونی گەشتیاران لە رێگەی دەروازەی سنووری نێودەوڵەتیی ئیبراهیم خەلیل بەرەو شارەکانی تورکیا و باکووری کوردستان و وڵاتانی دەرەوە، سێ هێندەی هاتنی گەشتیاران بووە لەو دەروازەیەوە بۆ هەرێمی کوردستان.  هەر بەپێی ئەو سەرچاوانە، رێژەی هەرە زۆری ئەوانەی لە رێگەی ئەو دەروازەیەوە چوونەتە شارەکانی تورکیا و باکووری کوردستان، خەڵکی سنووری پارێزگای دهۆکن کە نزیکەی ١٨ هەزار کەس دەبێت.  بەشێکی دیکە لەوانەی ئەو دەروازە نێودەڵەتییەیان بەکارهێناوە، ئەو گرووپە گەشتیارانەن کە لە ناوەڕاست و باشووری عێراقەوە روویان لە هەرێمی کوردستان کردووە و لە رێگەی ئەو دەروازەیەوە چوونەتە تورکیا.  تاوەکو ئێستا هیچ ئامارێکی فەرمی لە لایەن بەڕێوەبەرایەتی دەروازەی سنووری نێودەوڵەتیی ئیبراهیم خەلیل لەبارەی ژمارەی هاتن و چوونی گەشتیاران لەو دەرەوازەیە ئاشکرا نەکراوە.