سیروان سەعید، بەڕێوەبەری سامانی ماسی لە وەزارەتی کشتوکاڵ بە رادیۆی رووداوی راگەیاند، "پرۆژە مۆڵەتدارەکان ساڵانە ٤٠٠٠ تۆن ماسی بەرهەم دەهێنن، بەڵام بە پرۆژە بێمۆڵەتەکان و راوکردنەوە بەگشتی ساڵانە ٨٠٠٠ تۆن ماسی بەرهەم دەهێندرێت. لە پارێزگاکاندا سلێمانی زۆرترین ماسی بەرهەم دەهێندرێت و لە قەزاکانیشدا تەقتەق زۆرترین ماسی بەرهەم دەهێنێت. ماسیی کاربیش زیاتر بەرهەم دەهێندرێت، لەبەرئەوەی رەوشی بەخێوکردنەکەی لەگەڵ ئاو و هەوای هەرێمی کوردستاندا گونجاوترە".  بەڕێوەبەری سامانی ماسی لە وەزارەتی کشتوکاڵ ئاماژەی بەوە دا، لە هەرێمی کوردستان دوو جۆر پرۆژەی بەخێوکردنی ماسی هەن کە ئەوانیش مۆڵەتدار و بێمۆڵەتن، " ٤٠٤ پرۆژەی مۆڵەتدار لای ئێمە تۆمارکراون. بەپێی زانیارییە سەرەتاییەکانمان بێمۆڵەتەکان ژمارەیان زۆر لەوە زیاترە".  سیروان سەعید روونیکردەوە، ئەو پرۆژە بێمۆڵەتانە هیچ کێشەیەکی تەندروستییان نییە، تەنیا ئەوەیە کە هەندێک رێنوێنیی تایبەت بە چۆنێتیی دروستکردنی حەوزەکانیان تێدا نییە.  لە هەرێمی کوردستان بە شێوەیەکی بەرچاو دوو جۆر ماسی بەخێودەکرێن کە ئەوانیش کارب و سەلەمۆنن. بەشێک لە خاوەنی پرۆژەکانی بەخێوکردنی ماسی گلەیی ئەوە دەکەن کە ئالیک گران بووە و حکومەت هاوکارییان ناکات.  لەوبارەیەوە سیروان سەعید ئاماژەی بەوە کرد، "ساڵانە ئالیک بە کەمتر لە ٥٠ % ی نرخ دەدەینە پرۆژە مۆڵەتدارەکان، بەڵام سێ ساڵە لەبەر نەبوونی بودجەی پێویست ئەو هاوکارییە راگیراوە. ئالیکی کارب لە هەرێمی کوردستان بەرهەم دەهێندرێت و هیچ کێشەیەکمان نییە، بەڵام ئالیکی سەلەمۆن لە ئێرانەوە دەهێندرێت".  بەڕێوەبەری سامانی ماسی لە وەزارەتی کشتوکاڵ ئەوەی خستەڕوو، "لە پارێزگاکانی هەولێر، سلێمانی و دهۆک سێ پرۆژەی بەرهەمهێنانی گەرای کاربمان هەیە کە هی حکومەتن و رێژەیەکی باش بەرهەم دەهێنن. پێکهاتەکانی ئالیک بە شێوەیەکی گشتی لە بازاڕە جیهانییەکاندا گران بووە و کاریگەریی لەسەر بەرهەمی پرۆتینی ناوخۆی خۆیشمان داناوە. بۆیە دەتوانم بڵێم لە هەر تۆنێک ئالیک نزیکەی ٢٠٠ هەزار دینار زیاد بووە".  سیروان سەعید دەشڵێت، "بەرهەمی ماسیی خۆمانە ئێستا ٦٠ % - ٧٠ % ی بازاڕی ناوخۆ پڕدەکاتەوە. بۆ دابینکردنی ئەوی دیکەیش بە ناچاری هاوردەی دەکەین".  بەخێوکەرانی ماسی باس لەوە دەکەن کە بەهۆی ماسیی هاوردەوە کێشەیان بۆ دروستبووە و بووەتە هۆی ئەوەی ماسیی خۆمانە نرخی کەم ببێتەوە. بەڕێوەبەری سامانی ماسی لە وەزارەتی کشتوکاڵ باس لەوە دەکات، "ئێستا هاوردەکردنی ماسیمان لە پارێزگاکانی عێراقەوە قەدەخە کردووە، ئەوەیش لەبەر نەخۆشییە. هەروەها شەش مانگیشە رێگەمان نەداوە لە ئێرانەوە ماسی هاوردە بکرێت ئەوەیش هەر لەبەر نەخۆشییە. هەموو ساڵێکیش لە کاتی بەرهەم زۆریدا لە مانگی ١٠ تاوەکو مانگی ٤ بەرهەمی هاوردەمان قەدەخە دەکرد بۆئەوەی هاریکاریی بەرهەمی ناوخۆ بکەین".  ئەو بەڕێوەبەرە باسی ئەوەیشی کرد، هیچ هەنگاوێکی کردەیی نەنراوە تاوەکو ئەو جۆرە ماسییە خۆماڵییانە بەرهەم بهێندرێن کە لە دەریاچە و رووبارەکانی هەرێمی کوردستاندا هەن.