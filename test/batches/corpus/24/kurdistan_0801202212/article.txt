رۆژی ٢١ - ١٢ - ٢٠٢١ لە ئەنجامی نقوومبوونی بەلەمێکی کۆچبەران لە دەریای ئیجە، ٢٥ هاونیشتمانی خەڵکی هەرێمی کوردستان، بێسەروشوێنبوون، بەمەبەستی بەدواداچوون و دیاریکردنی چارەنووسی بێسەروشوێنبووان، دەزگای لووتکە نموونەی DNAی کەسوکاریان وەردەگرێت.  دەزگای لووتکە بۆ کاروباری پەنابەران، رۆژی شەممە ٨ - ١ - ٢٠٢٢ لە کۆنگرەیەکی رۆژنامەڤانیدا رایگەیاند، دوای وەرگرتنی سامپڵی کەسوکاری بێسەروشوێنبووان، کەیسەکانیان رەوانەی فەرمانگەی پەیوەندییەکانی دەرەوەی حکومەتی هەرێمی کوردستان، وەزارەتی دەرەوەی عێراق و وەزارەتی دەرەوەی یۆنان دەکرێت.  ئاری جەلال، سەرۆکی دەزگای لووتکە رایگەیاند: "لە دوو رووداوەکەی کۆتایی ساڵی رابردوو چەندین قوربانی هەن، لە رووداوەکەی ٢٣ - ١٢ - ٢٠٢١ نۆ تەرم هەن و لە رێگەی فەرمانگەی پەیوەندییەکانی دەرەوەی حکومەتی هەرێمی کوردستان دەگەڕێندرێنەوە هەرێمی کوردستان".  نوێنەری سەرۆکی پەرلەمانی کوردستان، لە کۆنگرە رۆژنامەڤانیەکەدا گوتی: "دوای رووداوی نقوومبوونی بەلەمێک و بێسەروشوێنبوونیان لە کۆتاییەکانی ساڵی رابردوو، کەسوکاری قوربانییەکان سەردانی د. رێواز فایەقیان کرد. سەرۆکی پەرلەمان لیژنەیەکی راسپارد سەردانی خاچی سووری نێودەوڵەتیی و دەزگای لووتکە بکرێت بۆ وەرگرتنی نموونەی DNA لە کەسوکاری بێسەروشوێنبووان".  سەنتەری مایکرۆجین دەڵێت، هەر تەرمێک کە لە یۆنان دەدۆزرێتەوە، تەنیا ماوەی دوو هەفتە کات هەیە بۆ بردنەوەی یان لێکۆڵینەوە و پشکنین، دوای ئەو ماوەیە تەرمەکە دەنێژرێت، ئەگەر بەخاک بسپێردرێت ئەوا تاوەکو ماوەی دوو ساڵ ناتوانرێت دەربهێنرێتەوە. "بۆیە دەبێت وەرگرتنی نموونەکان خێرابکرێت و بنێردرێن بەر لەوەی بەخاکبسپێردرێن".