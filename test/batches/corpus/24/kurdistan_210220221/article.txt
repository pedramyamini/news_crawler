لە خورماتوو ٢٩ قوتابخانەی خوێندنی کوردی هەن و نزیکەی چوار هەزار قوتابی تێیاندا دەخوێنن؛ لە ساڵی ٢٠٠٣ وە نە هیچ قوتابخانەیەکیان بۆ دروستکراوە و نە قوتابخانەیان بۆ نۆژەنکراوەتەوە، زۆربەی قوتابخانەکانیش سێ دەوامیان تێدا دەکرێت و چوار قوتابخانەش لە خوێندنی کوردییەوە کراون بە خوێندنی عەرەبی.  ئەحمەد رەمەزان، سەرپەرشتیاری خوێندنی کوردی لە خورماتوو بە تۆڕی میدیایی رووداو راگەیاند، "قوتابخانەکانمان زۆربەی رووخاون، پۆلێک کە بۆ ١٥ قوتابی کراوە، ئێمە ٥٥ قوتابی تێدا دادەنێین، ئاخۆ ئەمە رەوایە؟ قوتابخانەکانمان ماندوون و هەندێک لە قوتابخانەکان خێرخواز لەسەر ئەرکی خۆیان نۆژەنی دەکەنەوە، ئەگەر رەوشی خوێندنی کوردی بەم شێوەیە بمێنێت رەنگە خوێندنی کوردی بەرەو هەرەس بچێت".  بەپێی ئاماری بەشی خوێندنی کوردی لە خانەقین، لە ماوەی سێ ساڵدا لەو شارۆچکەیە، ٣٦ قوتابخانەی خوێندنی کوردی کراون بە قوتابخانەی عەرەبی کە ١٢ قوتابخانەیان لە سەنتەری شارۆچکەکە بووە و پێنج قوتابخانەش بە تەواوەتی داخراون، ئەمەش خواستی لەسەر خوێندن بە زمانی عەرەبی زیادکردووە و ماوە ماوە قوتابخانەیەکی خوێندنی کوردی دادەخرێت.  ماهیر ئەحمەد، مامۆستای زمانی کوردی لە خانەقین ئاماژە بەوە دەکات، " ١٢ قوتابخانە لە پۆلی یەکی سەرەتاییەوە تاوەکو پۆلی شەش کران بە عەرەبی و پێنج قوتابخانەی دیکەمان هەیە کە بە تەواوەتی داخراون، بەهۆی ئەو کەموکوڕی و بەربەستانەی بەردەم خوێندنی کوردی بۆ بنەماڵەی ئەو قوتابیانە، خوێندنی عەرەبی ئاسانترە و هەر ئەو خوێندنەش جێگرەوەی خوێندنی کوردییە".  لە مەندەلی خوێندن بە زمانی کوردی قەدەغەیە و لە خانەقین و خورماتووش چەندین کێشەیان هەیە، وەزیری پەروەردەی  حکومەتی هەرێمی کوردستان دەڵێت، "لە بەرنامەماندایە لەگەڵ بەغدا کێشەی خوێندنی کوردی لە ناوچە کێشەلەسەرەکان چارەسەر بکەین".  ئالان حەمەسەعید، وەزیری پەروەردەی حکومەتی هەرێمی کوردستان دەڵێت، "پشتگیریی خوێندنی کوردی لە کەرکووک و خانەقین و خورماتوو و شنگال دەکەین، تاوەکو بتوانین لەو ناوچانە کارئاسانی بکرێت و رووکردنە خوێندنی کوردی زیاتر بێت، بەڵام لە خانەقین و خورماتوو پشتگیریی تەواوی خوێندنمان کردووە".  بەپێی ئاماری وەزارەتی پەروەردەی حکومەتی هەرێمی کوردستان بێت، لەدوای هێرشەکانی ١٦ی ئۆکتۆبەری ٢٠١٧ وە، ٥٢ قوتابخانەی خوێندنی کوردی لە ناوچە کێشەلەسەرەکان داخراون یان خوێندن تێیاندا کراوەتە زمانی عەرەبی.