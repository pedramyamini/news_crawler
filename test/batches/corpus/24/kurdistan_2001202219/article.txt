لە دەرەوەی شاری هەولێر هێندە بەفر باری کە ئاستەنگی بۆ هاتووچۆ دروستکرد؛ هاتووچۆی هەولێر رایگەیاند، رێگەی هەولێر - کۆیە بۆ هاتووچۆکردن مەترسیدار بووە و چەندین رێگەی دیکەی سنووری پارێزگاکەش بە تەواوی داخران.  لە دهۆک بەفر رێگەی زیاتر لە ١٠٠ گوند و ناوچەی داخست. لە سلێمانییش بۆ ماوەیەک گەشتە ئاسمانییەکان راگیران و ژمارەیەکی بەرچاو لە رێگەکان داخران و ئاستەنگی بۆ هاتووچۆ لەنێو شار و دەرەوەیدا دروستکرد. بەفرێکی زۆر سنووری پارێزگای هەڵەبجەشی گرتووەتەوە.   لە باکووری کوردستان بەفر بارین چڕترە؛ بەفر رێگەی ٣٦٠٥ گوندی داخستووە؛ تیمەکانی شارەوانیی شار و شارۆچکەکان لە هەوڵەکانیان بۆ کردنەوەی رێگەکان بەردەوامن.  لە سەرجەم پارێزگاکانی رۆژهەڵاتی کوردستانییش بەفر باریوە و بەو هۆیەوە بەشێک لە رێگە سەرەکییەکانی نێوان شارەکان گیراون؛ کارەبای ٢١٣ گوندی سنە پچڕا؛ شەوی رابردووش ٥ شارۆچکە و ١٢١ گوندی پارێزگای کرماشان بێ کارەبا بوون؛ لە پارێزگاکانی ورمێ، لوڕستان و ئیلامیش دەیان رێگە گیراون و کێشەی دیکەش بۆ هاونیشتمانیان دروستبووە.  لە رۆژئاوای کوردستانیش بەفر باری، بەڵام کەمتر. هاونیشتمانیانیش بە بارینی بەفرەکە خۆشحاڵ بوون.