ئەمڕۆ سێشەممە ٠٤ - ٠١ - ٢٠٢٢ بەڕێوەبەرایەتیی ئاسایشی سلێمانی راگەیێندراوێکی لەبارەی دانپێدانانی چەند کەسێک لەسەر سووتاندنی چەند فەرمانگەیەک لە ناحیەی پیرەمەگروون لە کاتی خۆپێشاندانەکانی چەند مانگێک پێش ئێستا بڵاوکردەوە.   لە مانگی تشرینی دووەمی ٢٠٢١ زنجیرەیەک خۆپێشاندان لە بەشێک لە شارەکانی هەرێمی کوردستان بەڕێوەچوو، لە شارۆچکەی پیرەمەگروون لە کاتی خۆپێشاندانەکان چەند کەسێک کتێبخانەی گشتی، سەنتەری رۆشنبیریی منداڵان، بەڕێوەبەرایەتیی ناحیەکە، فەرمانگەی هاتووچۆ و فەرمانگەی کارتی نیشتمانییان سووتاند.  لە بەشێکی دیکەی راگەیێندراوەکەدا هاتووە، خەڵکی پیرەمەگروون "لە چوارچێوەی مافی رادەربڕین هەستان بە ئەنجامدانی خۆپێشاندانێکی هێمنانە، بەڵام چەند کەسێکی راسپێردراو بەپێی بەرنامەیەکی داڕێژراو بۆ تێکدانی ئاسایش و ئارامی و بە مەبەستی دروستکردنی ئاژاوە هەستان بە قۆستنەوەی کات و ساتی خۆپێشاندانی بەشێک لە دانیشتووانی شارۆچکەی پیرەمەگروون، لەو کاتەدا دەرفەتیان وەرگرت و هەستان بە پەلاماردانی دامودەزگە رۆشنبیری و کولتووری و خزمەتگوزارییەکانی شارۆچکەکە".  بەپێی راگەیێندراوی ئاسایشی سلێمانی، لەسەر فەرمانی دادوەری لێکۆڵینەوەی ئاسایش چەند کەسێکیان دەستگیرکردووە کە "دەستیان هەبوو لە گۆڕینی ئاڕاستەی خۆپێشاندانی هێمنانەی دانیشتووانی شارۆچکەی پیرەمەگروون، تۆمەتباران لە بەردەم بەڕێز دادوەری لێکۆڵینەوەی ئاسایش دانیان نا بە ئەنجامدانی ئەو تۆمەتەی رووبەڕوویان کرابووەوە".  ئاسایشی سلێمانی رایگەیاند، ئەو کەسانە لەسەر فەرمانی دادوەر راگیراون و بەپێی ماددەی ٣٤٢ لە یاسای سزادانی عێراقی و لێکۆڵینەوە لەگەڵیان بەردەوامە.