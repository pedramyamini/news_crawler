لە ئێران ٨٨ % ی پزیشکانی پسپۆڕ لە تاران و شارە گەورەکانن کە ٥٠ % ـی دانیشتووانی ئەو وڵاتە پێکدێنن، ٥٠ % ـەکەی دیکە، ١٢ % ی پزیشکە پسپۆڕەکانیان بۆ تەرخانکراوە.   بەپێی یاسای ئێران دەبێ ٣٠ % ـی پزیشکانی پسپۆڕی ئەو وڵاتە دوای وەرگرتنی بڕوانامە، بۆ ماوەی ٨ ساڵ لە ناوچە گەشەنەسەندووەکان کار بکەن، بەڵام بەپێی راگەیاندنەکانی رێکخراوی پزیشکی، "نادادپەروەری" لە شێوەی جێبەجێکردنی ئەو یاسایەدا هەیە و کێشەکان دەگەڕێنەوە بۆ شێوازی دابەشکردنی پزیشکانی پسپۆڕ بەسەر پارێزگاکان و ناوچە گەشەنەسەندووەکانی ئێراندا.   ماوەیەک پێش ئێستا لە تۆڕە کۆمەڵایەتییەکان ڤیدیۆیەک بڵاوبووەوە کە تێیدا دەردەکەوێت، لە پارێزگای کۆگیلۆیە و بۆیرئەحمەد بەهۆی نەبوونی پزیشک و نەخۆشخانە، نەخۆشێک بە گوێدرێژ دەگوازرێتەوە بۆ نەخۆشخانەکانی ناوەندی پارێزگاکە. لە ڤیدیۆیەکی دیکەدا نەخۆشێک لە پارێزگای ئیلام بە ئۆتۆمبێلی زبڵ دەگوازرێتەوە.  بەگوێرەی ئەو رێکخراوە ژمارەیەک لە پزیشکانی گشتی، وازیان لە پزیشکی هێناوە کە بە گەڕاندنەوەیان بۆ کەرتی تەندروستی و رەخساندنی هەلی خوێندن لە بواری پسپۆڕیدا، دەکرێت کێشەی کەمبوونی پزیشک چارەسەر بکرێت.  محەممەد رەئیس زادە، سەرۆکی رێکخراوی پزیشکانی ئێران دەڵێت، " ١٥ هەزار پزیشکی گشتیمان هەیە کە وازیان لە کاری پزیشکی هێناوە و نزیکەی ٢٠ هەزار پزیشکی دیکەش هەن کە کار دەکەن، بەڵام بەپێی رێکارەکانی رێکخراوی پزیشکی و لە چوارچێوەی رێکارەکانی تەندروستیی خێزانیدا، چالاک نین. دەکرێ بۆ تەواوکردنی خولی پسپۆریی پزیشکی، کار بۆ ئەو پزیشکانە بکرێت کە خزمەت بە خەڵک بکەن. بەڵام ئێمە وەکو رێکخراوی پزیشکان، نەمانتوانیوە کەڵک لەو سەرمایە وەربگرین. "  بەپێی ئامارەکانی رێکخراوی پزیشکانی ئێران، ساڵانە ٨٠٠ پزیشکی پسپۆڕ لەو وڵاتە کۆچ دەکەن و نزیکەی ٨٠ % ـی دەرچووانی زانکۆی پزیشکی لە بواری پسپۆڕیش، هەوڵ دەدەن بۆ باشترکردنی دۆخی ژیانیان روو لە شارە گەورەکان بکەن بۆ کار.