بەپێی راگەیێندراوی بەڕێوەبەرایەتیی کەشناسی و بوومەلەرزەزانیی هەرێمی کوردستان، "رۆژى دووشەممە لە دواینیوەڕۆ بارانبارین دەستپێدەکاتەوە، لە کاتەکانى شەودا بارانبارین زیاتر دەبێت و بارانى مامناوەند و هەندێ جار لێزمە باران دەبێت".  هەروەها لەبارەی رۆژی سێشەممەوە لە راگەیێندراوەکە هاتووە، بەرەبەیانى رۆژى سێشەممە ئاستى بارانبارین زیاتر دەبێت. لەگەڵ هاتنى کاریگەریی ئەو شەپۆلە بارستە هەوایەکى سارد روو لە ناوچەکە دەکات و بەفریش دەبارێت، پاشان کاریگەریى ئەو بارستە هەوایە ساردە زیاد دەکات و ئاستى بەفربارین زیاتر دەبێت و زۆربەى ناوچە شاخاوییە بەرزەکان بەفرى دەبێت و بەفر و بارانبارین رۆژى چوارشەممە بەردەوام دەبێت و هەندێ کات تەم دروست دەبێت و مەوداى بینین کەم دەکاتەوە. کاریگەریى ئەو شەپۆلە لە رۆژى پێنجشەممە کۆتاییدێت".  نزمبوونەوەى پلەکانى گەرما بەردەوام دەبێت تاوەکو رۆژی پێنجشەممە و هەینى لە ناوچە شاخاوییەکان بۆ ژێر سفر نزم دەبێتەوە لە سەنتەرى پارێزگاکان لە سفر پلەى سیلیزى نزیک دەبێتەوە.  قۆناخی یەکەمی شەپۆلەکە رۆژی هەینی دەستی پێکرد. بەهۆیەوە لافاو لە بەشێک لە ناوچەکانی پارێزگای هەولێر دروستبوو. وەکو ئومێد خۆشناو، پارێزگاری هەولێر لە کۆنگرەیەکی رۆژنامەڤانیدا ئاماژەی پێدا، قەبارەی زیانەکانی لافاوەکە ٢٠ بۆ ٢١ ملیار دینارە.  هەر بەپێی گوتەکانی ئومێد خۆشناو، ئاو چووەتە ٢٥٠٩ ماڵ و زیانی بە کەلوپەلەکانیان گەیاندووە، ٤٠٢ خانوو زیانمەندبوون، ٨٦٧ ئۆتۆمبێلیش زیانیان بەرکەوتووە کە بەشێکیان حکومین، ١٥٣ دووکان و مارکێت و کارگە زەرەرمەند بوون.  هەروەها ئومێد خۆشناو ئاماژەی بەوەش دا، لافاوەکە ١٥ گوند و ناحیەی گرتووەتەوە، هەروەها ١٢ کەس گیانیان لەدەستداوە کە تاوەکو ئێستا تەرمی دووانیان نەدۆزراونەتەوە.