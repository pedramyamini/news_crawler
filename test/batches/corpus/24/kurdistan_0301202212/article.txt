بەگوێرەی راپۆرتی سەنتەرەکە، ژمارەی دەستگیرکراوەکان لەوەش زیاترە، بەڵام هەندێک خێزان لەترسی ئاسایشی خۆیان نەیانویستووە ناوی کەسە دەستگیرکراوەکانیان ئاشکرا بکەن، هەندێک کەیسیش ئەستەم بووە سەنتەرەکە دەستی پێیان بگات.  لە راپۆرتەکەیدا سەنتەری بەبەڵگەکردنی پێشێلکارییەکان دەڵێت، "چەند کەیسێکی کوشتن و ئەشکەنجەدانیشیان تۆمارکردوون، هاوکات دزی و تاڵانی و دەستبەسەرداگرتنی ماڵ و موڵکی خەڵک و باخی زەیتوون و بڕینی دار و دەستگیرکردنی هەڕەمەکی و رفاندنی خەڵکی بۆ ئازادکردنیان لە بەرامبەر بڕە پارەیەک تۆمارکراون".  لەوەتەی تورکیا و هێزە ئۆپۆزیسیۆنەکانی سەر بە ئەوان دەستیان بەسەر عەفریندا گرتووە، سەنتەرەکە لای خۆی تۆماریکردووە کە ٨١٧٩ کەس دەستگیرکراون، ١٦٣٥ کەس ئەشکەنجە دراون، ١٧٤ کەس کوژراون، ٥٤٣٠ کەس ئازادکراون، لە کاتێکدا چارەنووسی چەندین دەستگیرکراوی دیکە نادیارە، هاوکات ١٣٣٥ کەسیش لە بەرامبەر پارە ئازادکراون.