رۆژی پێنجشەممە ١٣ - ١ - ٢٠٢٢ لە هەولێر کۆمپانیایەک بە ناوی "رێدڵ" زیاتر لە ١٠ ئۆتۆمبێلی هاونیشتمانییان وەردەگرێت بۆ ئەوەی گرێبەستیان بۆ بکات و دواتر بیانخاتە سەر کار، بەڵام هاونیشتمانییەک دەڵێت " هەشت ئۆتۆمبێلمان دزراوە و نرخیان ٦٠٠ هەزار دۆلارە. "  بارزان محەممەدئەمین تەمەنی ٤٠ ساڵە و خەڵکی هەولێرە ئەو وردەکاریی بردنی ئۆتۆمبێلەکانی بۆ تۆڕی میدیایی رووداو باسکرد و گوتی " ئێمە چەند کەسێک زانیمان کە کۆمپانیایەک دەیەوێت خەڵک دابمەزرێنێت بە مووچەی ١٨٠٠ دۆلار بەڵام بەمەرجێک کە ئۆتۆمبێلی جۆری لاندکروزەری مۆدێلی سەروو ٢٠١٧ی هەبێت. رۆژانە لە کاژێر ٧: ٠٠ بۆ ٥: ٠٠ی ئێوارە کاری بۆ بکەین. هەروەها کۆمپانیاکە پێیان گوتین کە بەنزین و رۆنیش لەسەر ئەوان دەبێت و لە دوای کارکردنیش ئۆتۆمبێلەکان لای خۆمان دەبێت. "  ئەو هاونیشتمانییە لە بەشێکی دیکەی قسەکانیدا گوتی کە "زانیمان مووچەکەی و مەرجەکان باشە چووین بۆ کۆمپانیا بۆ تۆمارکردنی ناوەکانمان، ئەوان گوتیان دوای گرێبەستەکە هەر یەکێک لە ئێوە لەسەر کۆمپانیایەک دادەمەزرێت. "  رۆژی ١٣ - ١ - ٢٠٢٢ خاوەن ئۆتۆمبێلەکان دەچنە کۆمپانیا بۆ ئەوەی گرێبەست بکەن. ئەو هاونیشتمانییە دەڵێت " لە کۆمپانیا پێیانگوتین کە دەبێت ئۆتۆمبێلەکان (جی پی ئێس)یان لەسەر ببەسترێت، ئۆتۆمبێلەکانیان لێوەرگرتین و بردیانن، بەڵام ئۆتۆمبێلەکانیان بۆمان نەگەڕاندەوە. "  ئەو کۆمپانیایە بە گوتەی ئەو خاوەن ئۆتۆمبێلانە مۆڵەتی فەرمیی کارکردنیان هەیە و خاوەن کۆمپانیاکەش ناوی "محەممەد ئیبراهیم ئەحمەد"ـە. هاونیشتمانییەکی دیکە کە ئۆتۆمبێلی لێبراوە دەڵێت " هەموو ستافەکە کوردن و فێڵمان لێکراوە. "  ئەوانەی ئۆتۆمبێلەکانیان لێبراوە داوا لە پارێزگاری هەولێر و حکومەتی هەرێمی کوردستان دەکەن بە زووترین کات ئەو کەسانەمان بۆ بدۆزنەوە و ئۆتۆمبێلەکانمان بۆ بگەڕێنرێتەوە. "  خاوەنی ئەو هەشت ئۆتۆمبێلە سکاڵایان لە پۆلیسی نازناز لە گەڕەکی بەختیاریی هەولێر تۆمارکردووە و چاوەڕێ دەکەن کە ئۆتۆمبێلەکانیان بۆ بگەڕێنرێتەوە.