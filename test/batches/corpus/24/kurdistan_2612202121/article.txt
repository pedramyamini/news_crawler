ئەمبوڵانسەکانی وەزارەتی تەندروستی ئەمڕۆ یەکشەممە ٢٦ - ١٢ - ٢٠٢١ تەرمی هەشت کۆچبەریان بردەوە بۆ دەڤەری راپەڕین، بەشێکی زۆری خەڵکی سنوورەکە لە پێشوازیی گەڕانەوەی تەرمی کۆچبەرەکان ماتەم وەستان، بەشێکیان بۆ دڵنەوایی و بەشێکیش بۆ دوایین ماڵئاوایی لە کەسوکاریان ئامادە بوون.  مەهراکۆ ئەحمەد، خوشکی یەکێک لە کۆچبەرە خنکاوەکانە و دەڵێت، "برایەکم لەنێو ئەو ئەمبوڵاسانەدایە، دواینجار قسەم لەگەڵ کرد و گوتی: خەمی منتان نەبێت، ئێمە ئەوە لە فەرەنساوە بەڕێدەکەوین بۆ بەریتانیا و ٧٢ کاژێر رێگەمان لەپێشە. ئیدی لەو کاتەوە دەنگی نەما".  عومەر محەممەد، هاونیشتمانییەکی دیکەی دەڤەری راپەڕینە و باس لەوە دەکات، "وەکو خەڵکی رانیە بۆ هاوخەمی هاتووین، ئەوان لە ناچاریدا ئەو رێگەیان گرتووەتەبەر، ئەگینا کەس ئەوەی پێخۆش نییە، خوای گەورە قەدەری وا هێناون، خوا خۆی رەحم بکات".  کاریگەرترین دیمەنی گەڕاندنەوەی تەرمەکان، دوو گەنج بوون کە لە ژیاندا هاوڕێی منداڵی یەکدی بوون، لە کۆچکردن بۆ ئەوروپاش هاوسەفەر بوون، خنکانیشیان هەر پێکەوە بوو، لە گۆڕستانی شارەکەش تەرمی شاکار عەلی و سەرکەوت پیرۆت پێکەوە بەخاکسپێردران.  شاکاری تەمەن ٣٠ ساڵ و سەرکەوتی تەمەن ٢٨ ساڵ، بۆ پەیداکردنی بژێویی رۆژانەیان پێشتر لە رانیە کاری سەرپێیی و دووکان و کرێکارییان کردووە، بەدوای ژیانێکی باشتردا ٣٠ - ٠٩ - ٢٠٢١، لە رانیەوە رێگەی ئەوروپایان گرتەبەر، نیازی گەیشتن بە بەریتانیا لە دڵیاندا بووە، بەڵام بەیەکەوە لە نۆکەندی ئینگلیز، خنکان و خەونەکانیان نەهاتنەدی.  پیرۆت محەممەد، باوکی سەرکەوت بە گریانەوە قسە بۆ رووداو دەکات و دەڵێت، "سوپاسی ئەو خەڵکە دەکەم کە هاوکارمان بوون، ناتوانم هیچی دیکە بڵێم".  سەرباز پیرۆت، برای یەکێک لە کۆچکردووە خنکاوەکان باسی دوایین گفتوگۆی لەگەڵ براکەی دەکات و دەڵێت، "بۆ دواجار کە قسەم لەگەڵ براکەم کرد پێی گوتم: کاکە ئەوە ٧٢ کاژێرە لەنێو ئاوداین، تاوەکو ئێستا هیچ کێشەیەکمان نییە. ئیدی دوای ئەوە بۆ ئەبەد دەنگی نەما".  بەپێی ئاماری کۆمەڵەی پەنابەرە گەڕاوەکانی ئەوروپا، لە سەرەتای ساڵی ٢٠٢١ ـەوە تاوەکو ئێستا لە هەرێمی کوردستان ٢٨ هەزار کەس کۆچیان کردووە بۆ وڵاتانی ئەوروپا کە هەشت هەزاریان لە دەڤەری راپەڕین بوون، لەو ژمارەیەش ١١٠ کۆچبەریان گیانیان لەدەستداوە و ٣٤ کەسیان خەڵکی راپەڕینن، ژمارەکەش روو لە زیادبوونە.  بەکر عەلی، سەرۆکی کۆمەڵەی پەنابەرە گەڕاوەکانی ئەوروپا ئەوەی خستەڕوو، "ئەمە یەکەم کاروانی گەڕانەوەی تەرمی کۆچبەران نییە؛ بەداخەوە هێشتا کاروانی دیکە ماون، هەموو ئەم کۆچانە و دەرەنجامەکانی هۆکاری بێ کاری و کەمتەرخەمیی لایەنی پەیوەندیدارە".  لەو هەشت تەرمەی ئەمڕۆ یەکشەممە ٢٦ - ١٢ - ٢٠٢١ گەڕێندرانەوە راپەڕین، سیانیان لە رانیە، دووانیان لە قەڵادزێ، دووانی دیکەش لە سەنگەرسەر و یەک تەرمیشیان لە حاجی ئاوا بەخاکسپێردران.  بەپێی ئامارەکانی دەزگای لووتکە بۆ کاروباری پەنابەران، نزیکەی ٥٣ هەزار کەس لە عێراق و هەرێمی کوردستان کۆچیان کردووە بەرەو ئەوروپا کە ٧٥ % یان هاونیشتمانیی هەرێمی کوردستانن.