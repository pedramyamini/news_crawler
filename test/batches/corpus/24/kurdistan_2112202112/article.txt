ئەحمەد نەبی، بەڕێوەبەری ناحیەی کەورگۆسک لە کاتی بەشداریکردن لە بوولتەنی کاژێر ١٧: ٠٠ کە شەهیان تەحسین پێشکێشی دەکات رایگەیاند، ئەو دوو کەسەی کە بوونەتە قوربانی کرێکار بوون، بریندارەکە گەیێندراوەتە نەخۆشخانەیەکی هەولێر.  شایەتحاڵێک کە نەیویست ناوی ئاشکرا بکرێت بە تۆڕی میدیایی رووداوی راگەیاند، کرێکارەکان ویستوویانە ئاسنەکان بخەنە نێو کوورەی ئاگر بۆ ئەوەی بیتوێننەوە، بەڵام لە نێو ئاسنەکان نارنجۆکێک هەبووە و پێیاندا تەقیوەتەوە.  بە گوتەی شایەتحاڵەکە، ئەو کەسەی گیانی لەدەستداوە ناوی نایف هەرکییە، تەمەنی نزیکەی ٤٥ ساڵە و کوڕێكی هەیە.  بەڕێوەبەرایەتیی پۆلیسی پارێزگای هەولێر لە راگەیێندراوێکدا ئاماژەی بەوە دا، تەقینەوەکە بەهۆی نارنجۆکێکەوە بووە و لە کاتی تواندنەوەی کۆنە ئاسندا تەقیوەتەوە.  لەبارەی ناسنامەی قوربانییەکانیشەوە، پۆلیسی هەولێر دەڵێت، ئەو کەسەی گیانی لەدەستداوە ناوی نایف شاباز چاوشینە و تەمەنی ٤٥ ساڵە، هەروەها کەسێکیش بریندار بووە کە ناوی سامر ئیسماعیل تەهایە.