گوندی رووار گوندێکی مێژووییە، چەندین ساڵە دانیشتووانی گوندەکە کێشەی بێئاوییان هەیە، لە پێنج ساڵی رابردوودا هەموو هەوڵی گوندنشینانی نوێی رووار دابینکردنی ئاو بووە، ئەوەش دوای ئەوەی گوندە کۆنەکەیان بەهۆی دروستکردنی لافاوەوە پێشتر ژێرئاو کەتووە.  غوڵام خوند، خەڵکی گوندەکەیە و دەڵێت، "لە دوای دروستکردنی بەنداوی داریان لە ناوچەی هەورامان، هەموو بەڵێنی بەرپرسان و هیوای خەڵکی ئەم گوندە ئەوە بوو کە رووار بکرێتە ناوچەیەکی گەشتیاری و ئەو بەنداوە ببێتە هۆی گەشەکردنی ئابووری خەڵک، بەڵام نەک ئەوە نەکرا بەڵکو خەریکە پیشەی هەزار ساڵەی کشتوکاڵەکەشیان دەکەوێتە ژێر مەترسییەوە. "  رەحیم خوونخا، گوندنشینێکی دیکەیە و گوتی، " ١٥ ساڵە پرۆژەی بەنداوی داریان دەستیپێکردووە و پێنج ساڵ پێش ئێستا لە بەنداوەکە دەستکرا بە گلدانەوەی ئاو. ئەوەش وایکرد بەشێکی گوندی رووار ژێرئاو بکەوێت و دانیشتووانەکەی شوێنی گوندەکە بگوازنەوە، وێڕای ئەوەی حکومەت بۆ ئەو پرۆژەیە بڕە پارەیەکیشی لە خەڵک وەرگرتووە بەڵام هێشتا کێشەی ئاوی گوندەکە چارەسەر نەکراوە. "  سەفەنی ئەسپەرا، خەڵکی گوندی رووارە و باسی لەوە کرد، یەکێک لە کێشەکانی ئاوی گوندەکەیان نەبوونی پاڵاوگە و پەمپی ستانداردە کە ئاوی سیراون بگەیێنێتە شوێنی نوێی گوندەکە. دانیشتووانی رووار بەهۆی پیسبوون و نەبوونی ئاوی خواردنەوە، هەفتانە ناچارن بە بڕە پارەیەکی زۆر لە شوێنەکانی دیکە ئاو بکڕن.  گوڵناز خوونزەڕ و رابیعە خوونسیاوشانیش دوو کەسی دیکەی خەڵکی گوندەکەن و دەڵێن، گوندی رووار خاوەنی ١٢٠ هێکتار باخی بەنێوبانگترین هەنار، هەنجیر و ترێیە، لە دوای دروستکردنی بەنداوی داریان، لەلایەن بەرپرسانی پارێزگای سنەوە بەڵێنیان پێدراوە بۆ چارەسەرکردنی کێشەکە، بەڵام هێشتا هیچ لەو بەڵێنانە جێبەجێنەکراون.