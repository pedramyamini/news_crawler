هێرشە مووشەکییەکە پاشنیوەڕۆی رۆژی پێنجشەممە ٢٠ - ٠١ - ٢٠٢٢ ئەنجامدرا و بەگوێرەی سەرچاوە خۆجێییەکان، لە ئەنجامدا ٦ کەس کوژران کە دووانیان منداڵ بوون و نزیکەی ٣٠ کەسی دیکەش بریندار بوون.  بەپێی ئەو سەرچاوە خۆجێییانەی قسەیان بۆ تۆڕی میدیایی رووداو کردووە، هێرشەکە بووەتە هۆی سووتاندنی ژمارەیەک ئۆتۆمبێلیش.  هێرشە مووشەکییەکە لە کاتێکدایە، چوار ساڵ لەمەوبەر و لە ٢٠ - ٠١ - ٢٠١٨ دا سوپای تورکیا و هێزە نزیکەکانی لە ئۆپۆزیسیۆنی سووریا ئۆپەراسیۆنێکی سەربازییان بۆسەر عەفرین دەستپێکرد و لە ١٨ - ٠٣ - ٢٠١٨ دا شارەکە کۆنترۆڵکرا.  لە تشرینی دووەمی ٢٠١٩ شدا تورکیا و هێزە نزیکەکانی لە ئۆپۆزیسیۆنی سووریا، هێرشیان کردە سەر سنووری سەرێ کانی و ئەو شارە و گرێ سپی و چەند گوندێکی سنووری ئەو دوو شارەیان کۆنترۆڵ کرد.