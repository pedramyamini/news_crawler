بەختیار قادر، پەیامنێری رووداو لە سۆران رایگەیاند، بەیانی ئەمڕۆ لەنێو سەنتەری قەزای سۆران سێ بۆ چوار سانتیمەتر بەفر باری، زۆرترین رێژەی بەفربارینیش لە سنووری حاجی ئۆمەران بووە کە لە ماوەی ٢٤ کاژێری رابردوودا ٩٠ سانتیمەتر بەفر باریوە، دوای ئەویش قەزای مێرگەسۆر و دەڤەری بارزان بووە کە نزیکەی ٤٠ بۆ ٥٠ سانتیمەتر بەفر باریوە و هەروەها لە دەڤەری برادۆستیش بەهەمان شێوە نزیکەی ٤٠ بۆ ٥٠ سانتیمەتر بەفر باریوە.  پەیامنێری رووداو لە سۆران رایگەیاند، رێگەی سەری بەردی کە سۆران بە سیدەکان دەبەستێتەوە ئاستەنگی هاتووچۆی هەیە و هیچ هاتووچۆیەکی تێدا ناکرێت، هەروەها زینی وەرتێ کە ئیدارەی سۆران و راپەڕین بەیەکەوە دەبەستێتەوە هاتووچۆکردنی تێدا وەستاوە. هەروەها هاتووچۆی بازرگانی لەڕێگەی هامڵتۆن و سنووری دەروازەی حاجی ئۆمەران وەستاوە و گەشتیاران و بازرگانان ناتوانن گەشت بکەن. بەڕێوەبەری هاتووچۆی سۆران بە رووداوی راگەیاند "سێ تیمیان سەرقاڵی راماڵینی بەفرن. "      بەگوتەی بەختیار قادر سیدەکان، مێرگەسۆر و چۆمان پشووی فەرمییان بۆ قوتابخانەکان تێدا راگەیێنراوە، بەڵام لە سەنتەری سۆران و رواندز دەوامی قوتابخانەکان هەیە.     رێژەن بورهان، بەڕێوەبەری هاتووچۆی دەربەندیخان بە تۆڕی میدیایی رووداوی راگەیاند، بەهۆی بارینی بەفر و بەستنی رێگەکەوە، ئاستەنگ بۆ هاتووچۆی ئۆتۆمبێل درووستبووە و رێگەی نێوان سلێمانی دەربەندیخان داخراوە و بە "زەحمەت ئۆتۆمبێل دەتوانێت بە رێگاکەدا دەربازی بێت".       بەگوتەی بەختیار قادر سیدەکان، مێرگەسۆر و چۆمان پشووی فەرمییان بۆ قوتابخانەکان تێدا راگەیێنراوە، بەڵام لە سەنتەری سۆران و رواندز دەوامی قوتابخانەکان هەیە.  رێژەن بورهان، بەڕێوەبەری هاتووچۆی دەربەندیخان بە تۆڕی میدیایی رووداوی راگەیاند، بەهۆی بارینی بەفر و بەستنی رێگەکەوە، ئاستەنگ بۆ هاتووچۆی ئۆتۆمبێل درووستبووە و رێگەی نێوان سلێمانی دەربەندیخان داخراوە و بە "زەحمەت ئۆتۆمبێل دەتوانێت بە رێگاکەدا دەربازی بێت".       لە سلێمانیش لە چەند شوێنێک کراوەتە پشوو   دڵشاد عومەر، بەڕێوەبەری گشتیی پەروەردەی سلێمانی بە تۆڕی میدیایی رووداوی راگەیان بوو کە "دەوامی قوتابیان بۆ پۆلەکانی ١ و ٢ و ٣ی بنەڕەتی و هەروەها باخچەی ساوایان تاوەکو رۆژی ٢٥ی مانگی داهاتوو نییە و دەکرێتە پشوو، ئەمەش بەهۆی ئەو بەفرەی سنووری پارێزگای سلێمانی و دەوروبەری گرتووەتەوە".  بەڕێوەبەری گشتیی پەروەردەی سلێمانی ئاماژەی بەوە کرد، "وەکو ئاگاداربم زۆرینەی پەروەردەکان پشوویان راگەیاندووە بۆ ماوەی سێ رۆژ". ئاماژەی بەوەش کرد، قوتابیانی ئەو سێ قۆناخە خۆیان سێ رۆژ دەوامیان ماوە و لەبەر کەشوهەوا ئەو سێ رۆژەش دەوام ناکەن و دوای ئەوەش پشوویان دەبێت تاوەکو ٢٥ - ٠١ - ٢٠٢٢.  ئەرکان عەلی، پەیامنێری رووداو لە سلێمانی لەبارەی بەفربارین لە سنووری پارێزگاکە گوتی، لە بەشێک لە شەقامەکانی سلێمانی لە ئێوارەی رۆژی یەکشەممەوە تاوەکو ئەمڕۆ دووشەممە بەفر بارین بەردەوامە. لە دەرەوەی سلێمانی و لەڕێگەی نێوان دەربەندیخان - کەلار هاتووچۆ پەکی کەوتووە، هەروەها لە رێگەی نێوان سەیدسادق - پێنجوێن، هەڵەبجە - هەورامان و سلێمانی - شارباژێر پەکی کەوتووە.   پەیامنێری رووداو لە سلێمانی دەشڵێت، لە شوێنە بەرزەکان تیمەکانی پەیوەست بە پاککردنەوەی هاتووچۆ بەردەوامن لە پاککردنەوەی رێگەکان.  ئاوار محەممەد، قایمقامی سلێمانی بە تۆڕی میدیایی رووداوی راگەیاند " تیمەکان بەسەردەکەینەوە کە سەرقاڵی پاککردنەوەی شەقامەکانن کە بەهۆی بەفرەوە رێگەکە ئاستەنگی بۆ دروستبووە، داواش لە هاونیشتمانییان دەکەین کە پەلە نەکەن لە هاتنەوە دەرەوە. "  قایمقامی سلێمانی سەبارەت بە کەرەستە و پێداویستی رێگەوبان دەڵێت "هەموو ئامادەکارییەکان پێشترکراوە و لەسەر ئاستی ئیدارەکانیش لیژنەی فریاگوزاریمان هەیە، هەندێک جار بەهۆی هاونیشتمانییانەوە ئاستەنگ بۆ کارەکانی ئێمە دروست دەبێت. "  لەبارەی پرۆسەی خوێنیش لە سنووری سلێمانی، ئاوات محەممەد ئاماژە بەوە دەدات کە لەسەر داواکاری بەڕێوەبەرایەتیی کەشناسی بڕیار دەدەین و لەگەڵ پارێزگاری سلێمانیش لەسەر هێڵبووین، ئێستا بەشێک لە قوتابخانەکان تاقیکردنەوەکانیان دواخستووە و لە بەشێک لە قوتابخانەکانیش کراوەتە پشوو.  هاوکات، بارام محەممەد، بەڕێوەبەری پەروەردەی پێنجوێن بە تۆڕی میدیایی رووداوی گوت، "بەهۆی دۆخی کەشوهەواوە، پشوومان لە تەواوی قوتابخانەکانی سنوورەکە بۆ ئەمڕۆ راگەیاند، کە لە قوتابیانی پۆلی یەک تاوەکو پۆلی ١٢ دەگرێتەوە".  عەبدوڵڵا حەمە کاکەڕەش، بەڕێوەبەری پەروەردەی چەمچەماڵیش بە رووداوی راگەیاند، "بەهۆی شەپۆلی سەرماوە لە سنووری پەروەردەکەمان پشوومان بۆ قوتابیانی یەک تاوەکو سێ، هەروەها باخچەکانی ساوایان راگەیاندووە"؛ گوتیشی، "دەوامی قۆناخەکانی دیکە ئاسایی دەبێت".  هەروەها لەتیف حوسێن، بەڕێوەبەری پەروەردەی شارباژێڕ بە رووداوی راگەیاند، بەهۆی بەفربارینەوە لە سەرجەم قوتابخانەکانی سنووری شارباژێڕ ئەمڕۆ دووشەممە پشووە، تاقیکردنەوەکانی رۆژی دووشەممە دەخرێنە رۆژی سێشەممە.