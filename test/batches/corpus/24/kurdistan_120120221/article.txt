ئەمڕۆ چوارشەممە ١٢ - ٠١ - ٢٠٢٢ ئەنجوومەنی وەزیرانی هەرێمی کوردستان بە سەرۆکایەتیی مەسرور بارزانی، سەرۆکوەزیرانی هەرێمی کوردستان و ئامادەبوونی قوباد تاڵەبانی، جێگری سەرۆکوەزیران کۆدەبێتەوە.  بەپێی راگەیێندراوی سەرۆکایەتیی حکومەتی هەرێمی کوردستان، لە کۆبوونەوەکەدا ئامادەکاری وەزارەتە پەیوەندیدارەکان سەبارەت بە بڕیارەکانی کۆبوونەوەی لیژنەی باڵای رووبەڕووبوونەوەی ڤایرۆسی کۆرۆنا و تۆمارکردنی پێنج تووشبووی ئۆمیکرۆن لە هەرێمی کوردستان باس دەکرێت.  لە بەشێکی دیکەی کۆبوونەوەکەدا ئەنجامی کاری تیمی هاوبەشی هەردوو دیوانی چاودێریی دارایی حکومەتی فیدراڵ و هەرێمی کوردستان دەخرێتەڕوو.  ئەنجوومەنی وەزیران لەبارەی هاوئاهەنگییەکانی نێوان حکومەتی هەرێمی کوردستان و عێراق سەبارەت بە پێکهێنانی هێزی هاوبەش و دابینکردنی پێداویستییەکانی پێشمەرگە و چەند تەوەرێکی دیکە کۆدەبێتەوە.