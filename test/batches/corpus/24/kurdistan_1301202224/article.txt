حەوێز هاشم، دانیشتووی زیلان سیتی دەڵێت، "ئاو هاتبووە نێو ماڵەکانمان، هەمووی پڕ ببوو لە ئاو، زیانی زۆرمان بەرکەوتووە، نزیکەی یەک دەفتەر و نیو زیانمان بەرکەوتووە". جەواد سدیق - یش کە دانیشتووی زیلان سیتی - یە باس لەوە دەکات کە نزیکەی ٨٠ سانتیمەتر ئاو چووەتە نێو ماڵەکەی و "هیچیان نەماوە".  سەیران محەممەد لە زیلان سیتی باس لەوە دەکات، ئەوە دووەم جارە لافاو دەچێتە نێو ماڵیان، دەڵێت، "چەند رۆژێک لەمەوبەر شارەوانی هات ئەو بەستەی چاککرد، بەڵام شۆفڵێکی دیکە هات تێکی دا".  لافاوەکەی رۆژی ١٣ - ٠١ - ٢٠٢٢ نزیکەی ١٠ گەڕەکی هەولێری گرتەوە، دەیان خانوو، دووکان و ئۆتۆمبێل زیانیان بەرکەوت، تیمەکانی بەرگریی شارستانی، شارەوانی و ناوەندی هەماهەنگیی قەیرانەکانی پارێزگای هەولێر ماڵ بە مال زەرەر و زیانەکانی لافاو تۆمار دەکەن.  سەرکەوت کاڕەش، گوتەبێژی بەرگریی شارستانیی هەولێر رایگەیاند، "بەهۆی لافاوەکەوە پێنج ئۆتۆمبێل لێرە ژێرئاو کەوتوون، چەند ئۆتۆمبێلێکی حکومیشی تێدابووە، زیانی ماددی هەبووە، بەڵام سوپاس بۆ خودا زیانی گیانی نەبووە".  بەهۆی لافاوەکەوە هێڵی ١٢٣ کەی ڤی - ی نێوان هەولێر سلێمانی زیانی بەرکەوتووە و تۆڕی کارەبای نیشتمانیی بەشێک لە گەڕەکەکانی هەولێریش لەکارکەوتوون، پارێزگاری هەولێر فەرمانگە خزمەتگوزارییەکانی خستووەتە ئامادەباشییەوە.  ئومێد خۆشناو، پارێزگاری هەولێر دەڵێت، "بەپێی پێشبینییەکانی کەشوهەوا، لەدوای کاژێر ١٢: ٠٠ی شەو باران بارینی بەلێزمە دەستپێدەکات تاوەکو رۆژی هەینیش بەردەوامیی دەبێت، بۆیە ئێمە سەرجەم فەرمانگە خزمەتگوزارییەکانمان خستووەتە ئامادەباشییەوە شارەوانی، پۆلیس، بەرگری شارستانی، هێزەکانی زێرەڤانی هەموویان لە ئامادەباشیدا دەبن".  لە نزیکەی دوو مانگ و نیودا سێیەم جارە لە هەولێر لافاو دروستدەبێت، لە لافاوی یەکەمدا نزیکەی شەش ملیار دینار زیان بەر خەڵک کەوت. لە لافاوەکەی دووەمیش ١٢ کەس گیانیان لەدەستدا و بە بڕی نزیکەی ٢١ ملیار دیناریش زیانی ماددی بەر خەڵك کەوت.