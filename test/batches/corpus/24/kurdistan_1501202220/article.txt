ئەمڕۆ شەممە ١٥ - ٠١ - ٢٠٢٢ کەمال محەممەد، وەزیری کارەبا لەگەڵ بەڕێوەبەرانی کارەبای دهۆک لەبارەی باشترکردنی دۆخی کارەبا کۆبووەوە.  بەپێی راگەیێندراوی وەزارەتی کارەبا لە کۆبووەنەوەکەدا کەمال محەممەد ساڵح پێداگیریی لە جێبەجێکردنی چەند پرۆژەیەک کردووە کە یەکێکیان بەستنی کارەبای زیرەکە بۆ ماڵی هاونیشتمانییان.  لە ماوەکانی رابردوودا بەستنی پێوەری زیرەکی کارەبا ناڕەزایەتیی بەشێک لە هاونیشتمانییان لێکەوتەوە لە تۆڕە کۆمەڵایەتییەکان هەڵمەتێک بۆ لێکردنەوەی پێوەری زیرەک راگەیێندرا. وەزارەتی کارەباش لەو بارەوە رایگەیاند، لە ئەگەری هەر جۆرە زیانگەیاندنێکیش بە تۆڕ و ئامێرەکانی کارەبا، "سەرەتا زیان بە کارەبای ماڵەکەی خۆی دەگەیێنێت. "  هەفتەیەک پێش ئێستا وەزارەتی کارەبا لە راگەیێندراوێکدا ئاماژەی بەوە دا، "تاوەکو ئێستا لە ٧٩ % ـی پڕۆژەکە تەواو بووە و تەواوی تایبەتمەندییەکانیشی بەگەڕ نەخراوە، بەڵام لەگەڵ ئەوەشدا توانیویەتی بە رێژەیەكی بەرچاو سەرپێچی لەسەر تۆرەکانی كارەبا و زیانگەیاندن بە ئامێرەکانی کارەبا لەوانە سوتانی گۆڕەری گەڕەکەکان و ئۆڤەرلۆد بوونی فیدەرەکان کەم بکاتەوە و دادپەروەری لە دابەشکردنی كارەبا بەدی بێنێت. "  لە هەرێمی کوردستاندا ملیۆنێک و ٧٥٠ هەزار هاوبەشی کارەبا هەن، بە گوتەی ئومێد ئەحمەد، گوتەبێژی وەزارەتی کارەبا، ئێستا نزیکەی ملیۆنێک و ١٥٠ هەزار پێوەری زیرەک دانراون.  یەکێکی دیکە لەو تەوەرانەی کە وەزیری کارەبا لە کۆبوونەوەکەی ئەمڕۆدا باسی کردووە، بەپێی راگەیێندراوەکە، ئەوە بووە کە دەبێت بەشێک لە داهاتی کارەبا بۆ پڕۆژە خزمەتگوزارییەکانی کارەبا و باشترکردنی دۆخی کارەبا و چارەسەرکردنی کێشە تەکنیکییەکانی تەرخان بکرێت.  هەروەها چەندین پڕۆژەی بەرهەمهێنان و گواستنەوە و دابەشكردن لە ماوەی ئەمساڵ لە دهۆك جێبەجێ دەكرێن، لەوانە بەرهەمهێنانی کارەبا بە وزەی خۆر و هایدرۆپاوەر.   وەزیری کارەبا پێداگیریی لەسەر ئەوەش کردووە کە سەرپێچیی سەر تۆڕەکانی کارەبا چارەسەر بکرێن و رێکاری یاسایی بەرامبەر سەرپێچیکاران بگیرێتەبەر.  کەمال محەممەد داواشی لە  تەواوی فەرمانبەرانی کارەبا کردووە کە بۆ پاراستنیان لە پەتای کۆرۆنا خۆیان بکوتن.