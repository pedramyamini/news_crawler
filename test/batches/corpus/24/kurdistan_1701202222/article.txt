رۆژی دووشەممە ١٧ - ٠١ - ٢٠٢٢ عەقید کاروان مەجید میرخان، بەڕێوەبەری هاتووچۆی کۆیە بە تۆڕی میدیایی رووداوی راگەیاند، بەهۆی بارینی بەفرەوە رێگەکانی هاتووچۆی رانیە و پشدەریان بۆ کۆیە بە تەواوی داخستووە.  بەڕێوەبەری هاتووچۆی کۆیە ئاماژەی بەوەش کردووە، "لەگەڵ قایمقام گفتوگۆمان کرد، بڕیارماندا بەهۆی دۆخەکەوە لە تەواوی سنووری کۆیە پشووی فەرمی بێت".  عەقید کاروان مەجید میرخان ئەوەی خستەڕوو، "تیمەکانیان سەرقاڵی پاککردنەوەی رێگەکانن و تاوەکو رێگەکان خاوێن نەکەنەوە رێگە بە هاتووچۆی ئۆتۆمبێل نادەن".  هەر لە سنووری پارێزگای هەولێر، ئەمڕۆ ئیحسان چەلەبی، بەڕێوەبەری ناحیەی سیدەکان بە تۆڕی میدیایی رووداوی راگەیاند، "بەهۆی بەفرەوە رێگەی سیدەکان - سۆران بە درێژایی ٤٢ کیلۆمەتر داخراوە. بەهۆی دۆخەکەوە پشووی گشتیمان راگەیاندووە".  بە هەمان هۆکار، چەندین رێگە لە سنووری پارێزگای سلێمانی داخراون، لە دیارترینیان رێگەی دەربەندیخان - سلێمانییە.  رۆژی دووشەممە ١٧ - ٠١ - ٢٠٢٢، رێژەن بورهان، بەڕێوەبەری هاتووچۆی دەربەندیخان بە تۆڕی میدیایی رووداوی راگەیاند، "تکایە با هیچ کەسێک رێگەی سلێمانی - دەربەندیخان بەکارنەهێنێت، چونکە ئاستەنگی هاتووچۆ دروستبووە و هاتووچۆ راگیراوە".  هەروەها نوخشە ناسیح، قایمقامی هەڵەبجە بە تۆڕی میدیایی رووداوی راگەیاند، "لە تەواوی پارێزگای هەڵەبجەدا بەهۆی بەفر بارین و دۆخی کەشوهەواوە پشووی فەرمیمان راگەیاندووە".