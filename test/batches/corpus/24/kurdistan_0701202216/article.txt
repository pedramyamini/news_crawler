راکان جبووری مانگێکی لەبەردەستە خۆی یەکلایی بکاتەوە کە ئایا لە پۆستی پارێزگار بەردەوام دەبێت یان روو لە بەغدا دەکات. بەپێی زانیارییەکانی رووداو لەنێو عەرەبیش ململانێ هەیە لەسەر ئەو پرسە، بەڵام زۆرینەی ئەنجوومەنی عەرەبی لەگەڵ مانەوەیدان لە کەرکووک.  مەحموود زێدان، ئەندامی ئەنجوومەنی عەرەبی پێچەوانەی زۆرینەی ئەندامەکانی دیکەی ئەنجوومەنەکە بڕوای بە گۆڕانکارییە و دیاریکردنی کەسێکی دیکە بۆ پۆستەکە لە بەرژەوەندیی خەڵک دەزانێت.   ئەو ئەندامەی ئەنجوومەنی عەرەبی بە رووداوی گوت، "بڕوام وایە چارەسەرێکی هەڵەیە ئەوە، زەحمەتە رۆیشتن بەو ئاراستەیە،  چونکە ٢٠١٨ کرا، درێژکرایەوە و کاتێکی دیاریکراو نەبوو بۆ کۆتاییهاتنی ئەندامێتی. ئەمجارە لەلایەن دادگەی فیدراڵییەوە دیاریکراوە کە مانگێک زیاتر تێناپەڕێ، ئەگەر نەڕوات، ئەندامێتی کۆتاییدێت لە پەرلەمان. "  شاندی پارتی و یەکێتی کە دوێنێ هەینی بەرەو بەغدا بەڕێککەوتن، بەپێی زانیارییەکانی رووداو لە خاڵە سەرەکییەکانی کورد کە وەک مەرجی بەشداری حکومەت دەخرێتە بەردەم لایەنە پێکهێنەرەکانی، ئاساییکردنەوەی دۆخی کەرکووک و دانانی پارێزگارێکی کوردە.  عەرەفات کەرەم، ئەندامی شاندی پارتی لەگەڵ یەکێتی بۆ دانوستاندن لەگەڵ بەغدا رایگەیاند، "پارێزگاری کەرکووک دەبێ بۆ کورد بێت، ئەو پارێزگارەی ئێستا دەبێ بچێتە پەرلەمان و ئەو کێشەیە چارەسەر دەکرێت، هەموو هێزە کوردستانییەکان لەسەر ئەوە کۆکن. "  یەکێتی تاوەکو ئێستا پۆستی پارێزگار بە هیی خۆی دەزانێت، بەڵام هیچ کەسێکی دیارینەکردووە. تەنیا ئەوەنەبێت بەربژێری ئەو پۆستە لە سەرکردایەتییەکانی کەرکووکی حیزبەکەیە، ئەوەش دوای رێککەوتنیان لەگەڵ پارتی و لێکتێگەیشتنی عەرەب و تورکمانیش لە کەرکووک.   بەپێی زانیارییەکانی رووداو بەرەی عەرەبی داوای رێککەوتنیان لەگەڵ ئەنجوومەنی عەرەبی کردووە سەبارەت بە مانەوەی راکان جبووری لە پۆستی پارێزگار و وەرگرتنی کورسییەکەی لە پەرلەمان لەلایەن وەسفی عاسییەوە کە لە ریزبەندی چوارەمی بەربژێرانی بازنەی سێیەم دێت بەپێی دوایین ئەنجامی هەڵبژاردنی پەرلەمانی عێراق کە لە ١٠ - ١٠ ـی ساڵی رابردوو بەڕێوەچوو.