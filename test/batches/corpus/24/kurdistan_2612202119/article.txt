گەنجەکە ناوی یوسف ساڵح مستەفایە و تەمەنی ٢١ ساڵە و خەڵکی گوندی هەرتەلە لە سنووری شارۆچکەی بێتواتەی قەزای رانیە.  شۆڕش ئیسماعیل، گوتەبێژی پۆلیسی راپەڕین بە تۆڕی میدیایی رووداوی راگەیاند "ئەم گەنجە ئەمڕۆ لە کاتی کارکردندا بەر کابیسەیەکی کارگەیەکی بلۆک کەوتووە و بەهۆیەوە گیانی لەدەستداوە. "  پۆلیس لێکۆڵینەوەی لە رووداوەکە دەستپێکردووە و پەڕاوی لێکۆڵینەوەی بۆ هۆکاری سەرەکی رووداوەکە کردووەتەوە.   گوتەبێژی پۆلیسی راپەڕین دەشڵێت، ئێستا خاوەنی کارگەکە لەلایەن پۆلیسەوە راگیراوە "بەڵام ئەوە تەنیا بۆ لێکۆڵینەوەیە و مەرج نییە ئەو خاوەن کارگەیە دەستی هەبێت لە رووداوەکەدا. "  شکارتە کۆمەڵگایەکە کەوتووەتە شارۆچکەی بێتواتە لە سنووری قەزای رانیە لە پارێزگای سلێمانی.