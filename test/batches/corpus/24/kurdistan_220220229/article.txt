رۆژی سێشەممە ٢٢ - ٢ - ٢٠٢٢، بەشدار حەسەن، پارێزەری دۆسیەی ئومێد حەجی فەتاح، ناسراو بە ئومێد بەڕۆشکی. بە تۆڕی میدیایی رووداوی راگەیاند: "ئومێد سێ کەیسی هەبوو، کە ئەوەی یەکەم ساڵێک و مانگێک سزای زیندانیی تەواوکرد، بەگوێرەی ماددەی ١ لە یاسای ژمارە ٢١ی ساڵی ٢٠٠٣ ".  بەشدار حەسەن گوتی دۆسیەی دووەم سکاڵایی پەرلەمانتارێکی کوردستان بووە، بەناوی مەلا ئیحسان لە فراکسیۆنی پارتی دیموکراتی کوردستان، لەسەر ئەوە شەش مانگ سزادرا، بەڵام پەرلەمانتارەکە لێیخۆشبووە و ئەو شەش مانگە سزایەی لەسەر لابراوە.  پارێزەرەکەی بەرۆشکی سەبارەت بە دۆسیەی سێیەمی گوتی: "کەیسێکی دیکەی هەبوو لەسەر ناوزڕاندنی هێزەکانی ناوخۆ و ئاسایش، بەگوێرەی ماددەی دوو لە یاسای خراپبەکارهێنانی ئامێرەکانی پەیوەندیکردن، لەرێگەی داواکاریی گشتییەوە شەش مانگ سزادرا. بەگشتی دوێنێ سزاکەی تەواوبوو دەبووایە دوێنێ ئازاد بکرێت، بەڵام ئەمڕۆ ئازادکرا".  ئومێد بەرۆشکی و بەدەل بەرواری، لە رۆژی ١٩ی ئابی ٢٠٢٠ بە تۆمەتی هاندانی خەڵک بۆ خۆپێشاندان لە دهۆک دەستگیرکران. بەدەل بەرواری دوای تەواوکردنی سزاکەی، کە یەک ساڵ بوو، لە رۆژی ٢٠ - ١٠ - ٢٠٢١ ئازادکرا.