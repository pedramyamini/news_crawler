درەنگانێکی شەوی شەممە ٢٢ - ١ - ٢٠٢٢ وەزارەتی دەرەوەی ئەمریکا لە راگەیێندراوێکدا وێڕای سەرکۆنەکردنی ئەو هەوڵەی داعش، رایگەیاند "ئێمە ستایش و پەسنی هێزەکانی سووریای دیموکرات - هەسەدە دەکەین بۆ ئەو وەڵامدانەوە خێرایە و پابەندبوونی بەردەوامی بە شەڕکردن لە دژی داعش لە باکووری رۆژهەڵاتی سووریا. "  هاوکات، وەزارەتی دەرەوەی ئەمریکا سەرەخۆشی لە خێزانەکانی ئەو پاسەوانانە کرد کە لە تەقاندنەوەی دەروازەی بەندینخانەکە و شەڕەکەدا گیانیان لەدەستداوە.  وەزارەتی دەرەوەی ئەمریکا ئاماژەی بەوەشداوە کە هێرشکردنە سەر ئەو بەندینخانەیە بۆ ماوەی زیاتر لە ساڵێک کاری هەرە لەپێشینەی داعش بووە. لەلایەکی دیکەشەوە ستایشی رۆڵی هێزەکانی سووریای دیموکرات و هاوپەیمانیی نێودەوڵەتی دەکات لە بەزاندنی داعش.   لە بەشێکی راگەیێندراوەکەدا هاتووە، "ئەم هێرشە گرنگیی و پێویستیی پاڵپشتیکردنی تەواوی هاوپەیمانیی نێودەوڵەتیی نیشاندەدات بۆ ئەوەی دەستپێشخەرییەکانی داعش ببەزێندرێن و باشترکردنی هێشتنەوەی چەکدارانی داعش لەرووی مرۆیی و ئەمنییەوە، لە نێویدا، تووندوتۆڵکردنی ئاسایشی گرتووخانەکە. "  شەوی پێنجشەممە ٢٠ ـی کانوونی دووەمی ٢٠٢٢، هێزەکانی سووریای دیموکرات - هەسەدە زانیاری لەبارەی دروستبوونی پشێوی لە گرتووخانەیەکی شاری حەسەکە کە ژمارەیەک ئەندامی داعش تێیدا بەندکراون، بڵاوکردەوە کە چەکدارەکان هەوڵی هەڵاتنیان داوە.   شەڕو پێکدادان لە گرتووخانەی غوێران پێی ناوەتە رۆژی چوارەمەوە، هەسەدە بە پشتیوانیی هاوپەیمانان هەوڵدەدات کۆنترۆڵی گرتووخانەکە بکات. بەرەبەیانی ئەمڕۆش فڕۆکەی هاوپەیمانان سەنتەری گرتووخانەکەیان بۆردوومان کرد.   وەزارەتی دەرەوەی ئەمریکا دەشڵێت، هێرشی لەم شێوەیە دووپاتی پێویستیی خێرای ئەوە دەکاتەوە بۆ ئەوەی وڵاتان بەندکراوەکانیان لە باکووری رۆژهەڵاتی سووریا بۆ وڵاتەکانیان بگەڕێننەوە و لە کاتی گونجاودا لە وڵاتانی خۆیان دادگاییان بکەن.  ئەمریکا پاڵپشتیی خۆی بۆ هاوپەیمانەکانی دووپات دەکاتەوە و دەڵێت، لە رووبەڕووبوونەوەی پاشماوەکانی داعش لەگەڵ هاوبەشەکانیان دەوەستن. ئاماژە بەوەش دەکات کە هەرچەندە هاوپەیمانیی نێودەوڵەتی توانای داعشی لە هێرشکردن لاوازکردووە، "گرووپەکە بەردەوامە لە هەوڵەکانی بۆ تێکدانی ئارامیی ناوچەکە. "   لە کۆتایی راگەیێندراوەکەی وەزارەتی دەرەوەدا، ئەمریکا پابەندبوونی خۆی بە شەڕکردن بۆ بەزاندنی داعش دووپات دەکاتەوە، ئەوەش وەکو خۆی دەڵێت، لە چوارچێوەی هاوپەیمانیی نێودەوڵەتیی دژی داعش و "هاوبەشە خۆجێیەکانمان. "