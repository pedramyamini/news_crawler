ساسان عەونی، وەزیری شارەوانی و گەشتوگوزاری هەرێمی کوردستان رایگەیاند، "ماوەیەک بەسەر دروستکردنی ماستەر پلان تێپەڕدەبێت، شار لە هەموو لایەنە ئەندازەیی و لایەنەکانی دیکەوە فراوان دەبێت، ئەوەش وایکردووە کە ماستەر پلانەکە هەموار بکەینەوە، ماوەی ١٢ ساڵ بەسەر ماستەر پلانەکە تێپەڕ دەبێت، بۆیە وەزارەتی شارەوانی لەدوای هەڵسەنگاندنی، بۆیدەرکەوت ماستەر پلانەکە پێویستی بە هەموارکردنەوەیە".  دوو لافاوەکەی ئەم دواییانەی هەولێر پرۆسەی هەموارکردنەوەی ماستەر پلانی شاری هەولێریان خێراتر کرد، لە ماستەر پلانەکەدا رەچاوی رێڕەوە ئاوییە سرووشتییەکان بۆ رێگریکردن لە لافاو دەکرێت.  مەسعود کاڕەش، جێگری پارێزگاری هەولێر دەڵێت، "ئەو ئاوانەی لە بەرزاییەکانی تارین و دارەتوو و کەسنەزانەوە دێن، بۆ کوێی دەبەیت؟ رێڕەوە سرووشتییەکان چی لێدەکەیت؟ یان وێستگەی ئاو یان ئاوەڕۆ دروستدەکەیت چی لێدەکەی؟ پێویستە لە ماستەر پلانەکە جێگەی بۆ بکەیتەوە".  بەپێی فراوانبوونی شار، گۆڕانکاری لە ماستەر پلانەکەدا دەکرێت. ماستەر پلانەکە لە دوو قۆناخ هەموار دەکرێتەوە، قۆناخی یەکەمی تاوەکو ساڵی ٢٠٣٠ و قۆناخی دووەمیشی تاوەکو ساڵی ٢٠٥٠ یە.  ئۆزاکی ئایاکۆ، جێگری بەڕێوەبەری گشتیی جایکای لە عێراق رایگەیاند، "بۆ ئەم پرۆژەیە جایکا تیمێکی شارەزای لە ژاپۆنەوە هێناوە، لە بەشی یەکەمی کارەکە تیشک دەخرێتە سەر سیستەمی گواستنەوەی گشتی و پاراستنی ژینگە و چەند بابەتێکی دیکە، پرۆژەکە زۆر فراوانە و بابەتێکی دیاریکراومان نییە، بۆئەوەی لە چ سێکتەرێک دەستپێبکەین تیمە شارەزاکەمان لەگەڵ وەزارەتی شارەوانی و گەشتوگوزار کار دەکەن، بڕیار دەدەن کە سەرەتا لە کام سێکتەرەوە دەستپێبکەن".  بڕیارە ماستەر پلانی هەولێر لە ماوەی سێ ساڵدا هەموار بکرێتەوە، شارەزایانی بیانی و سەرجەم فەرمانگەکانی هەولێر لە پرۆسەی هەموارکردنەوەی ماستەر پلانی شار بەشدار دەبن.