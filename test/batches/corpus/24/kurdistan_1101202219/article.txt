عەزیز عۆدە، هاوڕێی عەلی عاشق دەڵێت، "دەرگایان شکاندووە، شتومەکیان بردووە، ئەوەی دیکەشیان خراپ کردووە، مام عەلی گوڵێکی کوردستان بوو، لە بەغدا و بەسرەوە خەڵک دەهاتنە لای، کەچی ئاوایان لە ماڵەکەی کردووە".  عەلی عاشق ئەو پیاوەی لە تەمەنی لاوێتیدا دەکەوێتە داوی خۆشەویستیی کچێک و دەبنە رێبواری رێگەی ئەویندارانی وەکو مەم و زین و شیرین و فەرهاد، کاتێک بە خۆشەویستەکەی ناگات، لە تەمەنی ٢٤ ساڵیدا ژیانی تەنیایی هەڵدەبژێرێت و روودەکاتە گەلی عەلی بەگ. ٥٩ ساڵ لەوێ بە تەنیا ژیا، مانگی ١٠ی ساڵی ٢٠٢٠ لە تەمەنی ٨٣ ساڵیدا کۆچی دواییکرد.  ئەو عاشقەی سەدام حوسێن و مام جەلال سەردانیان کرد، ساڵی ٢٠١٤ ش نێچیرڤان بارزانی خانوویەکی بە تەواوی پێداویستییەکانی ژیان بۆ دروستکرد. کاتێکیش مرد کلیلی ماڵەکەی رادەستی پۆلیسی خەلیفان کرا.  هەڵکەوت نیعمەت، بەڕێوەبەری شارۆچکەی خەلیفان دەڵێت، "پۆلیس راسپێردراوە بۆ دۆزینەوەی بکەرانی کارەکە و بە دڵنیاییەوە لە دەستمان دەرناچن و دەیاندۆزینەوە".  ئەو کەسەی ناو و ناوبانگی مام عەلیی دەزانی، کاتێک رێگەی دەکەوتە گەلی عەلی بەگ سەرێکی پیرە عاشقەکەشی دەدا، ئێستاش خەڵکی سەردانی ماڵەکەی دەکەن، بەڵام بە بینینی ئەو دیمەنانە خەفەتی بۆ دەخۆن.