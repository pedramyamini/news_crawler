ئەو کۆچبەرە باس لە رووداوی ژێرئاوکەوتنی بەلەمەکە رۆژی ٢٣ - ١٢ - ٢٠٢١ دەکات و دەڵێت: "کاژێر ٦: ٢٠ خولەکی ئێوارەی رۆژی ٢٢ - ١٢ - ٢٠٢١ لە هۆتێل سیلین لە ناوچەی ئیشمیلیەی مەرمەڕیس لە پارێزگای موغڵای تورکیا لە لایەن قاچاخچییەکانەوە بەڕێکراین. سەرەتا ئەوانەی کە سەڵت بووین ژمارەمان ٣١ کەس بوو و ئەوانەش کە کەسانی دیکەیان لەگەڵ بوو ٤٧ کەس بوو؛ براینە نێو جەنگەڵ و دواتر براینە ئەو شوێنەی کە تێیدا یەخت و بەلەمەکان لەنگەر دەگرن. بەڵێنیان پێدابووین کە بەلەمێکی ١٦ مەتری ئامادەبێت و بمانگوازێتەوە، بەڵام کە چووینە شوێنی مەبەست دەبینین کە بەلەمەکە تەنیا ١٢ مەترە. ئەو کاتە ژمارەی کۆچبەرەکان بەگشتی ١٠٣ کەس بوو؛ ٨٤ یان گەورە و ١٩ ەکەی دیکەیان منداڵ بوون و بەزۆر هەموومان سەرخراین بۆ نێو بەلەمەکە. "  کۆچبەرەکە دەڵێت، کاژێر ٠٢: ٠٠ ـی شەو بەلەمەکە کەوتە جووڵە و دوای چوار کاژێر کێشەی تێکەوت. دوو دەریاوانمان لەگەڵ بوون و گوتیان کە خەڵکی قیرغیزستانن؛ کێشەکەیان چارەسەرکرد. "  کۆچبەرەکە چیرۆکی نێو دەریا بۆ تۆڕی میدیایی رووداو دەگێڕێتەوە و دەڵێت، شوێن نەبوو لەنێو بەلەمەکە دابنیشن و شەپۆلی دەریاش زۆر بەهێزبوو و هەربۆیە چەند جارێک بەلەمەکەیان لەکارکەوت و هەوڵی چاککردنەوەی درا.  کۆچبەرەکە دەڵێت: "لە رۆیشتن بەردەوامبووین تاوەکو کاژێر ١٤: ٠٠ی رۆژی ٢٣ - ١٢ - ٢٠٢١ بەلەمەکە بەتەواوی پەکیکەوت و بزوێنەرەکانی لەکارکەوتن و کوژایەوە.  دەریاوانەکان بێئومێد بوون؛ شەپۆلەکان زۆر بەهێز بوون و بەلەمەکەیان لەگەڵ خۆیان دەبرد؛ بزوێنەرەکانی بەلەمەکە ٥ خولەکی دیکە کەوتنەوە کار و  دواتر بە تەواوی لەکارکەوتن؛ شەپۆلەکان بۆ دوورگەیەکی بەردینیان بردین؛ هیچ رێگەیەکی دابەزین نەبوو؛ بەلەمەکە ئەوەندە بەر بەردەکان کەوت کە لە چەند لایەکەوە شکا و ئەوانەی کەوتنە خوارەوە و شەپۆلەکە لەگەڵ خۆیان بردنی ژمارەیان ١١ کەس بوو و خنکان. "  وەک ئەو هاونیشتمانییە دەڵێت،  سێ کەس خەڵکی کەرکووک کە داپیرە و کچ و کچەزا بوون، خێزانێکی دیکە حەوت کەس بوون کە خەڵکی هەڵەبجە بوون و یەکێکیان ژنێک بوو و خنکا، بەڵام ئەوانی دیکە رزگار بوون؛ دوو منداڵ خەڵکی قەڵادزێ بوون و خنکان؛ سێ کەسی دیکەش کە دایک و کوڕ و کچێکی خەڵکی دهۆک بوون؛ دووکەسی دیکەش خەڵکی ئەفغانستان بوون و ئەوانە گیانیان لەدەستدا. "  بەگوتەی ئەو کۆچبەرە کە ئێستا لەیەکێک لە کەمپەکانی ئەسینای پایتەختی یۆنانە، چەند گەنجێکی خەڵکی رۆژهەڵاتی کوردستان کە سەرنشینی ئەو بەلەمە بوون، بەلەمەکەیان بە بەردەکانەوە بەستووەتەوە و بەو جۆرەش توانیویانە ژیانی زۆربەی کۆچبەرەکان رزگاربکەن.  کۆچبەرە رزگاربووەکە دەڵێت، ئەو شەوە بەهۆی بەهێزیی شەپۆلی دەریاوە پۆلیسی یۆنان نەیتوانیوە کۆچبەرەکان بگوازێتەوە، بەڵام بەردەوام بە کۆپتەر پاسەوانییان کردوون و رۆژی دواتر گوێزراونەتەوە بۆ کەمپێک لە ئەسینا و گوتی: "ئێستا بارودۆخمان باشە. "  کۆچبەرەکە لەبارەی سەرنشینانی دیکەی بەلەمەکە گوتی، "رزگاریان بووە و نەخنکاون و ئێستا لە یەکێک لە کەمپەکاندان. "