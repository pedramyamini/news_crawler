زەردەشت سەرسام، بەڕێوەبەری ئاو و ئاوەڕۆی هەولێر ئەمڕۆ یەکشەممە ١٩ - ١٢ - ٢٠٢١ بە تۆڕی میدیایی رووداوی راگەیاند: "سەرەتای ساڵی داهاتوو پڕۆژەی پاڵاوتن و چارەسەرکردنی ئاوی قورسی هەولێر جێبەجێدەکرێت کە بڕیارە لەسەر قەرزی ژاپۆنی بە هەشت قۆناخ جێبەجێبکرێت و قۆناخی یەکەمی پڕۆژەکە ساڵی داهاتوو دەبێت و ٣٠٠ ملیۆن دۆلاری تێدەچێت و دوو ساڵی دەخایەنێت".  سەبارەت بە وردەکاریی پڕۆژەکەش، زەردەشت سەرسام، بەڕێوەبەری ئاو و ئاوەڕۆی هەولێر  روونیکردەوە: "پڕۆژەکە کە لەلایەن دامەزراوەی جایکاوە جێبەجێدەکرێت وێستگەی پاڵاوتنی ئاوی ئاوەڕۆی هەولێر لەخۆدەگرێت ئەو ئاوەی کە تائێستا بەفێڕۆچووە، دوای چارەسەرکردنی بۆ چەند مەبەستێک بەکاردێت لەوانە بۆ کشتوکاڵ".  سەبارەت بە لافاوەکەی هەولێر لە بەرەبەیانی ١٧ - ١٢ - ٢٠٢١ کە زیانی گیانی و ماددی لێکەوتەوە، زەردەشت سەرسام رەتیکردەوە لافاوەکە بەهۆی ئاوەڕۆوە بووبێت و گوتی: "لەو لافاوەی لەهەولێر دروستبوو هیچ کێشەیەکی ئاوەڕۆمان نەبوو، چ لە سەنتەری شار و گەڕەکەکان و چ لە دارەتوو و قوشتەپە، ئێمە هەموو ساڵێک بەچەند مانگێک پێش زستان ئاو و ئاوەڕۆکان پاکدەکەینەوە و ئەمساڵیش هەروامانکردبوو و خۆمان بۆ وەرزی زستان ئامادەکردبوو و ئاوەڕۆکانمان ئامادەکردبوون".  بەڕێوەبەی ئاو و ئاوەڕۆی هەولێر هۆکاری لافاوەکەی گەڕاندەوە بۆ "تێکدانی بەشێک لە رێڕەوە سرووشتییەکان و دەستکاریکردنیان".  جگە لە تیمی رێکخراوەکان، سەرۆکایەتیی شارەوانیی هەولێر راگەیاند لە رێگەی ١٠ تیمەوە هەزار و ٢٠٠ کارمەند لە شەش شارەوانی سەرقاڵی خاوێنکردنەوەی پاشماوەی لافاوەکەن، جگە لە زیانە داراییەکان، بەهۆی لافاوەکەوە بە تەنیا لە هەولێر ١٢ کەس گیانیان لەدەستدا.  هەر ئەمڕۆ یەکشەممە ١٩ - ١٢ - ٢٠٢١، وەزارەتی شارەوانی و گەشتوگوزار گوژمەیەكی بۆ جێبەجێكردنی پرۆژەی دروستكردنی ئاوەڕۆی لوولەیی بۆ شاوێس لەسەر ڕێگەی هەولێر - پیرمام خەرجكرد، كە ئەو پرۆژەیە كاریگەری زۆر باشی لەسەر سێكتەری ئاوەڕۆی ئەو سنوورە دەبێت.  لەراگەیێنراوێکدا وەزارەتی شارەوانی و گەشتوگوزاری هەرێمی کوردستان رایگەیاند: "گوژمەكە لەسەر ڕێژەی ١٧ % ی داهاتی بەڕێوەبەرایەتیی ئاو و ئاوەڕۆی هەولێرە و بەگوێرەی یاسا و ڕێنماییەكانی دارایی تایبەت بە داهات خەرجكراوە".