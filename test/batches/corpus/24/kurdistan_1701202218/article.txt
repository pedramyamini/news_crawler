رۆژی دووشەممە ١٧ - ٠١ - ٢٠٢٢، ئەندازیار خوسرەت سادق، بەڕێوەبەری چاککردن و پاراستنی رێگەوبانی سۆران، لەبارەی رەوشی رێگەوبانەکان لە سنووری ئیدارەی سەربەخۆی سۆران، قسەی بۆ بەختیار قادر، پەیامنێری رووداو لە سۆران کرد و رایگەیاند، "ماوەی سێ رۆژە شەپۆلێکی چڕی بەفر بارین سنووری ئیدارەی سەربەخۆی سۆرانی گرتووەتەوە، لە شەوی رابردووەوە بەفرەکە دابەزیوە بۆ سەنتەری شارەکان بە تایبەتی شاری سۆران".  بە گوتەی بەڕێوەبەری چاککردن و پاراستنی رێگەوبانی سۆران، رێژەی بەفر بارین لە شوێنێکەوە بۆ شوێنێکی دیکە جیاوازە، "لە رێگەی چۆمان حاجی ئۆمەران رێژەیەکی یەکجار زۆر بەفر باریوە، ئەوەی لە رێگەکان راماڵدراوە نزیکەی سێ مەتر دەبێت، هەروەها بەستەڵەکێکی یەکجار زۆریش هەیە، تەنیا لە رێگەی چۆمان حاجی ئۆمەران نزیکەی ١٠٠ تۆن خوێ بەکارهێندراوە، بە گشتی لە هەموو رێگەکان نزیکەی ١٢٠ تۆن خوێ بەکارهێندراوە".  خوسرەت سادق ئاماژەی بەوەش کردووە، "ئێستا زیاتر لە ٢٠ رێگە کاری راماڵینی بەفری تێدا ئەنجام دەدرێت، لە سەرجەم رێگە سەرەکی و لاوەکی و رێگەکانی گوندەکان کاری راماڵینی بەفر ئەنجام دەدرێت. تاوەکو ئێستاش هیچ یەکێک لە رێگە سەرەکییەکان دانەخراوە، بەڵام بەهۆی چڕیی بەفر بارین لەو شوێنانەی کە کاری راماڵینی تێدا ئەنجام دەدرێت، دووبارە رێگەکان دەگیرێنەوە، بۆیە داوا لە شۆفێران دەکەین تاوەکو پێیان دەکرێت ئەگەر کاری زۆر پێویستیان نەبێت رێگە سەختەکانی وەکو سیدەکان و چۆمان - حاجی ئۆمەران و رێگەی سێلکێ و زینی وەرتێ بەکارنەهێنن".  سەبارەت بە وەستانی ئاڵوگۆڕی بازرگانی لەنێوان هەرێمی کوردستان و کۆماری ئیسلامیی ئێران لە دەروازەی سنووریی حاجی ئۆمەران، بەڕێوەبەری چاککردن و پاراستنی رێگەوبانی سۆران ئاماژەی بەوە کرد، "رێگەی چۆمان حاجی ئۆمەران لە دیوی باشووری کوردستان کراوەتەوە، بەڵام بەپێی زانیارییەکان لە دیوی مەرزی تەمەرچین رێگەکان نەکراونەتەوە، رێگەی نێوان ئیدارەی سەربەخۆی سۆران و رانیە کە زینی وەرتێیە، ئێستا کاری راماڵینی بەفری تێدا ئەنجام دەدرێت، لە قەزای مێرگەسۆر کە زۆرترین بەفری لێباریوە، چوار تیم کار لە راماڵینی رێگەکە دەکەن".