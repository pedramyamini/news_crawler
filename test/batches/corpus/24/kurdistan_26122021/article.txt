دووان لەو کۆچبەرە خنکاوانە خەڵکی سۆران بوون کە باران نووری و موسلیم ئیسماعیل حەمەد بوون. تەرمی موسلیم ئەمڕۆ دەگاتەوە سۆران و کەسوکارەکەی ئامادەکارییان بۆ پرسەکەی و بەخاکسپاردنی کردووە. تەرمی باران نووریش شەوی رابردوو گەیشتەوە قەزاکە.   بەختیار قادر، پەیامنێری رووداو لەبەردەم ماڵی موسلیم ـی کۆچکردوو قسەی لەگەڵ بەشیر مستەفا، ئامۆزای موسلیم کرد، گوتی، پاش گەیشتنەوەی تەرمەکەی بە سۆران، لە مزگەوتی باپیرپیرەباو نوێژی لەسەر دەکرێت و دواتر بە خاک دەسپێردرێت.   موسلیم بە گوتەی ئامۆزاکەی پێش ئەوەی کۆچ بکات بۆ ئەوروپا لە شووشتنگەیەکی ئۆتۆمبێل کاری کردبوو. ئەو دوو بنەماڵەیەی سۆران سەرەتا کاتێک هەواڵی خنکانی باران و موسلیمیان پێگەیشت، پرسەیان بۆ دانابوون، بۆ جارێکی دیکە پرسەیان بۆ دادەنێنەوە.   بڕیاربوو تەرمی ئەو کۆچبەرانە بەرەبەیانی رۆژی هەینی بگەنەوە فڕۆکەخانەی نێودەوڵەتیی هەولێر، بەگوتەی دەستەی بەڕێوەبەرایەتی فڕۆکەخانەی نێودەوڵەتیی هەولێر کەشوهەوا لەبارنەبووە و دواجار بەرەبەیانی ئەمڕۆ لە ئیستەنبووڵەوە فڕۆکەکە گەیشتەوە هەولێر، کەسوکاری کۆچبەرەکانیش کە بە ئومێدی بینینەوەی کەسوکاریان لە وڵاتێکی ئەوروپی ماڵئاواییان لێکردن، تەرمەکانیان لەباوەشگرتن.   هەشت لەو کۆچبەرانەش خەڵکی دەڤەری راپەڕینن، بڕیارە لەسەر رێگەی رانیە - چوارقوڕنە بە رێوڕەسمێک پێشوازییان لێبکرێت کە بەشێک لە هاونیشتمانیان و نوێنەرانی حکومەت و حیزبەکان ئامادەی بن.   پێشەوا بەختیار کە چووەتە دەڤەری راپەڕین ئاماژەی بەوە کرد، ئەو کەسانەی تەرمەکانیان دەگاتەوە سێ کەسیان خەڵکی رانیەن، دووانیان خەڵکی قەڵادزێن، سیانیان خەڵکی سەنگەسەر و یەکێکیشیان خەڵکی حاجیاوایە.   لەگەڵ گەڕانەوەی تەرمی ئەو کۆچبەرانە، تەرمی کەسێکی دیکەش دەگەڕێتەوە سنووری ئیدارەی راپەڕین کە مانگی رابردوو لە بەریتانیان بە چەقۆ کوژرابوو کە شەوی رابردوو تەرمەکەی لە فڕۆکەخانەی نێودەوڵەتیی سلێمانییەوە گەیشتبووەوە هەرێمی کوردستان. ئەو کەسە خەڵکی ژاراوەیە لە سنووری قەڵادزێ.   ئەو کەسانەی تەرمەکانیان دەگەڕێندرێتەوە، کەم تەمەنترینیان لەدایکبووی ٢٠٠٢ ـە و بەتەمەنترینیشیان لەدایکبووی ١٩٨٤ ـە. بەشێکیش لە خێزانەکان پێشتر لەکاتی بیستنی هەواڵی خنکانیان پرسەیان بۆ دانابوون، بۆیە بەشێکیان پرسەیان بۆ دانانرێت.   یەکێک لەو کۆچبەرانەی کە تەرمەکانیان گەڕاوەتەوە خەڵکی زاخۆیە. یوسف موسا، پەیامنێری رووداو ئاماژەی بەوە کرد، یەکێک لە کۆچبەرەکان بڵند شەکرە کە لە کۆتاییەکانی مانگی ئۆکتۆبەر بەرەو ئەوروپا بەڕێکەوتووە. پێش ئەوەی کۆچیش بکات بۆ ئەوروپا، بڵند لە زاخۆ کاری سەرتاشی کردووە.   کەسوکاری ئەو کۆچبەرە ئامادەکارییان کردووە و بڕیارە هەر لە زاخۆ نوێژ لەسەر تەرمەکەی بکەن و بە خاکی بسپێرن.   گەڕاندنەوەی ئەو تەرمانە بەهۆی دواکەوتنی پرۆسەی ناسینەوە و پشتڕاستکردنەوەی پەنجەمۆرکانیان، ماوەی مانگێک دوا کەوت، کە ئەوەش بە هاوئاهەنگیی لە نێوان نووسینگەی سەرۆکی حکومەتی هەرێمی کوردستان، وەزارەتی ناوخۆ، فەرمانگەی پەیوەندییەکانی دەرەوە و نوێنەرایەتی حکومەتی هەرێمی کوردستان لە فەرەنسا لەگەڵ وەزارەتی داد، ناوخۆ، پۆلیس و تیمی لێکۆڵەرەوەی فەرەنسا بەڕێوەچوو.  شەهرام محەممەد، نوێنەری دەزگای لووتکە لە ئەوروپا بۆ کاروباری پەنابەران لە کاتی بەشداریکردنی لە بووڵتەنی کاژێر ١: ٠٠ کە هەوراز گوڵپی پێشکێشی کرد گوتی "بەپێی ئەو ئامارانەی ئێمە لەبەردەستماندایە ئەمساڵ نزیکەی ٥٣ هەزار کەس لە عێراق و هەرێمی کوردستان کۆچیان کردووە بەرەو ئەوروپا کە ٧٥ % ی هاووڵاتیانی هەرێمی کوردستانن. "