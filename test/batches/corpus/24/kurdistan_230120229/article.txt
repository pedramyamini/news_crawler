ئەمڕۆ یەکشەممە، ٢٣ - ١ - ٢٠٢٢ ئەو هاونیشتمانییانەی چەمچەماڵ داواکارییەکانیان گەیاندە قایمقامی قەزاکە، یەکێک لە خۆپێشاندەرەکان گوتی، ٤٨ کاژێر مۆڵەت دەدەنە قایمقام بۆ چارەسەرکردنی کێشەکانیان، بەپێچەوانەوە جارێکی دیکە هێمنانە و مەدەنییانە خۆپێشاندان ناکەن.  رەمک رەمەزانی، قایمقامی چەمچەماڵ بە خۆپێشاندەرەکانی راگەیاند، نوێنەرێک هەڵبژێرن و لەگەڵی کۆدەبینەوە، یەک بە یەک کێشەکان تاوتوێدەکەین. هەروەها دەشڵێت، پەیوەندی بە هەڤاڵ ئەبوبەکر، پارێزگاری سلێمانییەوە دەکەن و کێشەکان دەخەنەڕوو.  یەکێک لە خۆپێشاندەرەکان قسەی بۆ رووداو کرد و رایگەیاند، "خەڵکی شارەکە نۆرە دەگرن بۆ غاز و دوو ساڵە نەوتیان وەرنەگرتووە، بێکارەباش، ئەوانە جگە لەوەی کە دۆخی مووچە و دارایی خەڵک خراپە. هەروەها لە زستاندا ئاویان کەمە و لە هاوینیشدا کەمتر دەبێت".  یەکێکی دیکە لەو کێشانەی کە خۆپێشاندەرێک باسی دەکات، بەرزبوونەوەی نرخی کرێی کارەبای موەلیدەیە. مانگی رابردوو بەهۆی کەمبوونەوەی کارەبای حکومی، کرێی کارەبای موەلیدە بە گشتی لە هەرێمی کوردستان بۆ نزیکەی دوو هێندە بەرزبووەوە.  چەمچەماڵ قەزایەکی دەوڵەمەندە بە غاز و سەرچاوەی سرووشتی. کێڵگەی نەوتی کۆرمۆر کە دەکەوێتە سنووری قەزاکە، بەپێی راگەیێندراوی کۆمپانیا دانەگاز کە لەم مانگەدا بڵاویکردەوە، ئاستی بەرهەمهێنانی رۆژانەی کێڵگەکە گەیشتووەتە ٤٥٢ ملیۆن پێ سێجا.