هەڵمەت حەمزە، بەڕێوەبەری سەربڕخانەی هاوچەرخی هەولێر بە رادیۆی رووداوی راگەیاند: "سەربڕخانەی هاوچەرخی هەولێر تەنیا بۆ ناوەندی شار کار دەکات. تاوەکو کۆتایی ساڵی ٢٠٢١ ئێمە حەوت هەزار و ٥٤٧ تۆن گۆشتی سوورمان رەوانەی ناو شاری هەولێر کردووە. ئەمەیش بەراورد بە ساڵی ٢٠٢٠ بە رێژەی ٢١.٦٣ % زیادی کردووە. "  چەند خاڵێک هۆکاری زیادبوونی ئەو رێژەیەن کە نەمانی کەرەنتین یەکێکیانە. وشکەساڵییش هۆکاری سەرەکیی سەربڕینی ژمارەیەکی زۆر ئاژەڵە.   بەڕێوەبەری سەربڕخانەی هاوچەرخی هەولێر گوتی: "لە هاوین و پاییزدا نرخی گۆشت دابەزی بەهۆی ئەوەی ئالیکی هاوردە زۆر گران بوو و، ئالیکی ناوخۆییش کە لە گەنم و جۆ و ئارد و وێنجە دروست دەکرێت، وشکەساڵی نەیهێشت بە رێژەی پێویست هەبێت. هاوکات ئاوی سەرزەوییش زۆر کەمی کرد و لە هەندێک شوێنیش وشک بوو. هەموو ئەمانە هۆکار بوون بۆ ئەوەی ئاژەڵ زیاتر سەرببڕدرێن. "  هەڵمەت حەمزە ئاماژەی بەوە دا کە لە سەرەتای مانگی ئایارەوە تاوەکو مانگی ئەیلوولی ٢٠٢١ بە رێژەی ١٠٠ % وشکەساڵی هۆکاری سەرەکیی زیادبوونی سەربڕینی ئاژەڵان بووە.  بەڕێوەبەری سەربڕخانەی هاوچەرخی هەولێر ئاشکرای کرد، هۆکاری ئەوەیشی کە نرخی گۆشت لە بازاڕدا هەرزان نابێت ئەوەیە کە ژمارەیەکی زۆر ئاژەڵ بە قاچاخی بۆ ناوەڕاست و باشووری عێراق دەبرێن کە رێگەپێدراو نییە.  بە گوتەی هەڵمەت حەمزە، لە ساڵی ٢٠٢١ ـدا رێژەیەکی زۆر کەم ئاژەڵ هاوردەی هەرێمی کوردستان کراوە. بە تایبەتی زۆر کەم بۆ شاری هەولێر هاوردە کراوە کە لە حەوت هەزار تۆن کەمترە، لە کاتێکدا ساڵانی پێشوو لە ١٠٠ هەزار تۆن زیاتر بوو.   بەڕێوەبەری سەربڕخانەی هاوچەرخی هەولێر باسی لەوەیش کرد کە لە ساڵی ٢٠٢١ ـدا ٣٤ تۆن و ٥٦٠ کیلۆگرام گۆشت لە پشکنینی پزیشکیدا دەرنەچووە و لە کوورەدا لە ١٢٠٠ پلەی سیلیزیدا سووتێنراوە.