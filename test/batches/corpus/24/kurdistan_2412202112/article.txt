رانی باسم، هاووڵاتییەکی کریستیانی قەرەقووش دەڵێت: "خەڵکی گەڕاونەتەوە زێدی خۆیان. بەراورد بە ژمارە راستەقینەکە رەنگە نیوەی خەڵکەکە گەڕابنەوە، بەشێکی زۆریان چوونەتە دەرەوە. ئەوانەی ماونەتەوە رەنگە ٤٠ % یان گەڕاونەتەوە. پێشتر کە ئاهەنگمان دەگێڕا زۆر قەرەباڵخ بوو تەواوی خەڵک بەشدارییان دەکرد".  ژیان هێشتا بە تەواوی نەگەڕاوەتەوە بۆ قەرەقوش لەو کاتەوەی لە ساڵی ٢٠١٤ لەلایەن داعشەوە کۆنترۆڵکرابوو. ئێستاش ترسی میلیشیاکان و هەڕەشەکان بەردەوامن.    نادر دەکۆ، قەشە لە کاتدرائی جۆزێف گوتی: "پێمانوایە بەشێوەیەکی رێژەیی ئاسایش لە عێراق بەرقەرارە. بەڵام تاوەکو ئەمڕۆش ماڵ و موڵکی کریستیانەکان کە سیمبۆلی بێدەسەڵاتین لە عێراق، لەلایەن میلیشیا و گەندەڵ و جەردەکانەوە دەستیان بەسەرداگیراوە و چۆڵی ناکەن. تەنانەت رێگای یاسایی و سکاڵاش دادت نادات و هیچ شتێکیان پێناکرێت بۆ ئەوەی مافەکەت بگەڕێننەوە".   سەرەڕای ئەمەش، کریستیانەکان هیوا دەخوازن ئاشتی و تەبایی بەرقەرار بێت. نوور نایکر، هاووڵاتییەکی کریستیانی ناوچەکە دەڵێت: "هاتووین پێداویستییەکانی کریسمس بکڕین. هیوادارین ساڵی نوێ ببێتە ساڵی سەقامگیری و ئاسایش بەرقەرار بێت بۆ هەموو عێراقییەکان. ئومێد دەخوازم ئاهەنگەکان بەخۆشی تێپەڕن و لە کۆرۆنا رزگارمان بێت و ژیان بگەڕێتەوە دۆخە سرووشتییەکەی جاران".   لە عێراقی پێش ٢٠٠٣ مەزندە دەکرا ژمارەی کریستیانەکان نزیکەی ١.٥ ملیۆن کەس بێت، کەچی بەگوێرەی ئاماری خودی کریستیانەکان، کەمتر لە ٢٥٠ هەزار کریستیان لە عێراق و کوردستان ماونەتەوە.