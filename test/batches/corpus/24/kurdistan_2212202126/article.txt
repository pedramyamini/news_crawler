پێشانگەکە رۆژی سیشەممە ٢١ - ١٢ - ٢٠٢١ کرایەوە، دەیان کۆمپانیای پیشەسازیی ئێران و رۆژهەڵاتی کوردستان بەشدارییان تێدا کردووە، مۆبیلیات، خواردەمەنی و چەندین جۆری دیکەی بەرهەمی ئێرانی نمایشدەکرێن، چەند کۆمپانیایەکیش دەیانەوێت لقەکانیان لەشاری هەولێر بکەنەوە.  یەکێک لە کۆمپانیاکانی رۆژهەڵاتی کوردستان کە بۆ دووەمجارە بە پێداویستییەکانی نێو ماڵ بەشداریی کردووە دەڵێت، زیاتر لە ١٥ ساڵە مۆبیلیات هەناردەی بازاڕەکانی هەرێمی کوردستان دەکات و قەبارەی بازرگانییان لە ساڵێکدا دەگاتە یەک ملیۆن دۆلار.  شۆڕش، خاوەنی کۆمپانیای مۆبیلیاتە و دەڵێت، "ئەوە دوومجارە لە پێشانگەی نێودەوڵەتیی هەولێر بەشداریی دەکەم، هەرێمی کوردستان شوێنێکی باشە بۆ فرۆشتنی کاڵاکانمان، مانگانە بەبڕی ١٢ دەفتەر دۆلار و ساڵانە بایی یەک ملیۆن دۆلار مۆبیلیات هەناردەی هەرێمی کوردستان دەکەین. "  لقی کۆمپانیاکانی دەرمانی گیایی، مافور، خۆراک و چەند لقێکی دیکەی کۆمپانیای ئێرانی کە لە رۆژهەڵاتی کوردستان لقی سەرەکیان هەیە لە پێشانگەکەدا بەشدارییانکردووە، دەیانەوێت لە هەولێریش لقی کۆمپانیاکانیان بکەنەوە.  محەممەد حوسێنی، خاوەنی لقی کۆمپانیایەکی گیا دەرمانییە و گوتی، "ئێمە لە کرماشانەوە هاتووین وەکو لقی کۆمپانیای باریچ بۆ گیا دەرمانی، دەمانەوێت لقی کۆمپانیاکەمان لێرە بکەینەوە تاوەکو ئێستا پێنج کۆمپانیا داوایان لێکردووین، بەڵام هێشتا لەگەڵ هیچ کامیان رێکنەکەوتووین. "  لە پێشانگەکەدا ١٣٥ کۆمپانیا لە ١٠ بواری جیاواز بەشدارییان کردووە، بەشێکیان یەکەمجارە بەشداریی پێشانگەکە دەکەن.  تورکمان غوڵامی، سەرپەرشتیاری پێشانگەکەیە و باسی لەوە کرد، "لە زۆربەی پارێزگاکانی ئێران کۆمپانیاکان بەشدارییان لە پێشانگەکەدا کردووە، کۆمپانیاکان لە سنە و مهاباد و چەند شارێکی دیکەی رۆژهەڵاتی کوردستانەوە هاتوون. "  پێشانگەی تایبەت بە کۆمپانیاکانی ئێران لە رۆژی سێشەممە ٢١ - ١٢ - ٢٠٢١ کراوەتەوە و بۆ ماوەی پێنج رۆژ لە هەولێر بەردەوام دەبێت، ساڵانە قەبارەی ئاڵوگۆڕی بازرگانیی نێوان ئێران و عێراق دەگاتە نزیکەی ١٣ ملیار دۆلار.