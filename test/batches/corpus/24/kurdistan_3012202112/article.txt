پێشتر داعش وەکو قەڵغان ھەر سێ ھاوڕێکەی عەقید یاسری لە ھێرشێکی ھێزە ئەمنییەکان بۆ سەریان بەکارھێنا و کوژران، کە یەکێکیان بە ھەڵە فیشەکی ھێزە ئەمنییەکانی بەرکەوت و وایان زانیبوو چەکداری داعشە.  عەلی جۆرانی، باوکی عەقید یاسر دەڵێت، "نەمانتوانی لە رێگەی ھەواڵەکانەوە بە رفێندراوەکان بگەین، رفێندراوەکان سێیان ھاوڕێی بوون ھەر لە سەرەتاوە شەھید کران، یاسر بە نادیاری مایەوە تاوەکو ئەوکاتە بینیمان داعش وێنەکانی لە تۆڕە کۆمەڵایەتییەکان بڵاوکردەوە کە سەریان بڕیبوو، کوڕەکەم بۆ راو رۆشتبوو، ئەو راوچییەکی زۆر لێھاتوو بوو، ئەندامی سەندیکای راوچییەکانی عێراق بوو".  عەقید یاسر شەش ساڵە بەڕێوەبەری پاسپۆرتی ئەعزەمییەیە، خاوەنی شەش کچ و کوڕێکە، بچووکەکەیان تەمەنی یەک ساڵە و گەورەکەشی تەمەنی ١٤ ساڵە، کەسوکارەکەی ئێستا تاکە ھیوایان گەڕانەوەی تەرمی عەقید یاسرە تاوەکو کەمێک لە ئازارەکانیان کەم ببێتەوە.  عەباس جۆرانی، مامی عەقید یاسر دەڵێت، "داوا لە ھێزە ئەمنییەکان و سەرۆکوەزیرانی عێراق دەکەین کە تەرمەکەیمان بۆ بدۆزنەوە، تاوەکو ھیچ نەبێت بتوانین مەراسیمی ناشتنی بۆ ئەنجام بدەین و بەخاکی بسپێرین".  تاوەکو مانگی ١١ی ئەمساڵ چەکدارانی داعش ٢٠٦ پەلامار و ھێرشیان لە ناوچە جیاوازەکان ئەنجامداوە، کە بەھۆیانەوە ٨٣٧ کەس بوونەتە قوربانی کە زۆربەیان خەڵکی سڤیل بوون.