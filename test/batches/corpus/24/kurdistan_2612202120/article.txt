ئێوارەی رۆژی یەکشەممە ٢٦ - ١٢ - ٢٠٢١ هێمن سلێمان، گوتەبێژی پۆلیسی دهۆک بە تۆڕی میدیایی رووداوی راگەیاند، دوای ئەوەی بە میوانی چووەتە ماڵی باپیری لە گوندی شووش لە سنووری ئاکرێ، کچێکی تەمەن پێنج ساڵ لەلایەن کچە پورێکیەوە بە گوللەیەکی "تاپڕ" دەکوژرێت، بەپێی لێکۆڵینەوە سەرەتاییەکان دەرکەوتووە کچەکە گوللەیەک بەر سەری کەوتووە.  گوتەبێژی پۆلیسی دهۆک ئاماژەی بەوەش کرد، "کچە کوژراوەکە خۆی خەڵکی گوندی عەلیشانە - یە لە سنووری شارەدێی رۆڤیا، چووەتە ماڵی باپیری لە گوندی شووش - ی سنووری قەزای ئاکرێ، لەوێ لەگەڵ کچە پورێکی یاری بە تاپڕێک دەکەن و بەو هۆیەوە کچە پورەکەی گوللەیەک لە دەستی دەردەچێت، بەر سەری کچە پێنج ساڵانەکە دەکەوێت و دەستبەجێ گیان لەدەستدەدات".  بەپێی زانیارییەکانی رووداو، کچە کوژراوەکە ناوی (ر. ن. م)ـە. هێمن سلێمان ئاماژەی بەوە کرد، "لێکۆڵینەوە لە رووداوەکە دەستی پێکردووە و بە بڕیاری دادوەر، بنکەی نەهێشتنی تاوانەکان لە ئاکرێ، لێکۆڵینەوەی تەواو لە رووداوەکەدا دەکەین، لێکۆڵینەوە لەگەڵ خاوەنی چەکەکەشدا دەکرێت بەوەی کەمتەرخەم بووە لە هەڵگرتنی چەکەکەی لە شوێنێکی سەلامەت".  گوندی شووش لە سنووری قەزای ئاکرێ ناوچەیەکی شاخاوییە و خەڵکی ئەو سنوورە بەشێکیان "تاپڕ" بۆ راوکردنی باڵندە بەکاردەهێنن.  بە گوتەی گوتەبێژی پۆلیسی دهۆک، ئەو کچەی کە گوللەیەکی لەدەست دەرچووە، تەمەنی ١٢ ساڵە و کوژراوەکەش تەمەنی پێنج ساڵە و کچە پووری یەکدین.