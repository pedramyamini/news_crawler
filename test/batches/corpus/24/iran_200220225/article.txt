ئەو تاڤگەیە زستانان دەیبەستێت تاوەکو مانگی یەکەمی بەهار. لە مانگی کۆتایی زستان کە وردە وردە بەفر کەمدەبێتەوە، رێگەی چوون بۆ تاڤگەکە دەکرێتەوە، گەشتیاران بە پیادە خۆیان دەگەیێننە تاڤگەکە بۆ بینینی دیمەنە جوانەکانی. ئیبراهیم یوسفپوور، گەشتیارە و باس لەوە دەکات، "ئەم تاڤگەیە بۆ گەشتیاری شوێنێکی زۆر خۆشە، ئەگەر گرنگی پێبدرێت ئەوە جوانتر دەبێت و گەشتیاری زیاتریش رادەکێشێت. "  تاڤگەی خوڕخوڕ دەکەوێتە سەر رێگەی گوندی مەمکانێی سەر بە پارێزگای سەلماس لە رۆژهەڵاتی کوردستان، ئۆتۆمبێل ناگاتە لای تاڤگەکە، ئەو گەشتیارانەی کە بیانەوێت سەردانی ئەوێ بکەن، دەبێت زیاتر لە کاژێرێک بە پێ رێگە بکەن تاوەکو دەگەنە ناوچەکە.  نەجات شێخۆ، هاونیشتمانییەکی ناوچەکەیە و ئاماژە بەوە دەکات، "ئەم تاڤگەیە شوێنێکی زۆر خۆش و سەرنجڕاکێشە، بەڵام بەداخەوە هیچ خزمەتگوزارییەکی لێ نییە و گەشتیاران بە زەحمەت دەگەنە ئێرە. رێگەی نییە، دەبێت ماوەیەک بەپێ و بە ناو بەرد و شاخ رێگە بکەیت تاوەکو دەگەیتە لای تاڤگەکە. "  ئەو تاڤگەیە نێوبانگێکی زۆری هەیە، بەڵام تاوەکو ماوەیەک پێش ئێستا خەڵک کەم ناونیشانەکەیان پێ دەزانی، ئەمساڵ لە وەرزە جیاوازەکانی ساڵدا گەشتیارێکی زۆر سەردانی دەکەن، تاوەکو ئێستا نەتوانراوە تاڤگەکە وەکو دەرفەتێک بۆ خەڵکی ناوچەکە بەکاربهێنرێت و بتوانن پرۆژەی لێ دروستبکەن.  شۆڕش بەهرامی پوور، شاخەوانە و باسی لەوە کرد، "زۆر شوێنی هاوشێوەی ئەمە لەم ناوچەیە هەیە، بەڵام بەداخەوە نەتوانراوە گرنگی پێبدرێت و وەکو سەرچاوەیەکی داهات بۆ خەڵکی ناوچەکە بەکاربهێنرێت، هیچ هەوڵێک نەدراوە رێگەیەک دروستبکرێت بۆ ئەوەی خەڵکی ئەم ناوچەیە بتوانن سوودی لێوەربگرن. "  خەڵکی ناوچەی سۆما و ئورمییە ناوی جیایان لە تاڤگەکە ناوە، هەندێک پێی دەڵێن سوولێ، هەندێکیش بە باژێڕگە و زۆرینەش بە خوڕخوڕ ناوی دەبەن.