هۆرە گۆرانی تایبەتی ناوچەکانی خوارووی رۆژهەڵاتی کوردستانە، ریشەی لە ئایینە کۆنەکانی کوردستاندا هەیە، بەڵام ئێستا لایەنی کۆمەڵایەتی و خۆشەویستیشی تێکەڵ بووە، سیاچەمانەش هاوشێوەی هۆرە مێژوویەکی دێرینی هەیە، ئەویش بەبێ میوزیک دەگوترێت، بەڵام سیاچەمانە تایبەتە بە ناوچەی هەورامان، شاری کامیاران خاڵی بەیەکەوە بەستنی هەرسێ زارەوەی سەرەکی کوردی، سۆرانی، هەورامی و کەلهوڕیە.  خاڵۆ مەجی، هونەرمەندی هۆرەچڕ گوتی، "هەندێک لە مێژوونووسان مێژووی هۆرە و سیاچەمانە بۆ ئایینە میتراییەکانی پێش زەردەشت دەگەڕێننەوە، بۆیە فیستیڤاڵێکی لەو جۆرە هەم رێزگرتنە لە هۆرەچڕ و سیاچەمانە بێژەکان کە پشتاوپشت گواستوویانەتەوە، هەمیش هەوڵێکە بۆ پاراستن و وەبیرخستنەوەی ئەو کولتوورە کە بەناخی مێژوودا رۆچووە. "  نەغمەی ئاهۆرایی هۆرە، ئاوازێک کە لە چیا گەردەن کەشەکانی زاگرۆسەوە هەڵدەقوڵێت، هۆرەچڕ و سیاچەمانە بێژانی رۆژهەڵاتی کوردستان لە چوارەمین فیستیڤاڵی هۆرە و سیاچەمانەی شاری کامێران، شەوێک کۆبوونەتەوە، هونەرمەندانی پارێزگاکانی لوڕستان، ئیلام، کرماشان و سنە بەشدارییان تێدا کردووە.  مەسعود ئەڵماسی، قایمقامی کامێران دەڵێت، "ئەوە خاڵۆ مەجی هۆرەچڕە، تەمەنی ٨٣ ساڵە، تەمەنێکی درێژە هۆرەچڕە. "  کەماڵ قادری، گۆرانیبێژ، باس لەوە دەکات، "شاری کامێران خاڵێکی بە یەکەوە بەستنی گرنگی زاراوەکانە، بۆیە رەنگە باشترین توانای بۆ ئەو جۆرە فیستیڤاڵانە هەبێت، بەرپرسان دەیانەوێت زیاتر پەرەی پێبدەن، هەوڵدەدرێت ساڵی داهاتوو بە شێوەی کێبڕکێ یەکەمین فیستیڤاڵی مۆسیقای سەر شەقامی کامێران بەڕێوەببرێت. "