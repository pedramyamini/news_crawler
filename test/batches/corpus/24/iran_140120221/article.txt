زستانی ساڵی پار ٦٥ پەرلەمانتار پرۆژەیاسای رێکخستنەوەی کاروباری کۆڵبەرییان داوەتە پەرلەمانی ئێران، بەڵام لەو کاتەوە بێدەنگی لێکرابوو. پەرلەمانتاران دەڵێن، ئێستا حکومەت دەیەوێت لەسەر بنەمای ئەو پرۆژەیاسایە کاری کۆڵبەریی رێکبخاتەوە.  بەپێی پرۆژەیاساکە، دەبێت رێڕەوە کۆڵبەرییەکان بکرێنەوە، کارتی کۆڵبەری بدرێتە دانیشتووانی ٣٠ کیلۆمەتری سەر سنوورەکان، کۆڵبەران مانگانە بە بەهای سێ ملیۆن تمەن کەلوپەل هاوردە بکەن. هەروەها کەلوپەلە هاوردەکراوەکان لە بازاڕی شارە سنوورییەکان بفرۆشرێن و رێگە نەدرێت کەلوپەل بەکۆ لەو شارانە ببردرێتە دەرەوە.  پێشتر نۆ رێڕەوەی کۆڵبەری رێگەپێدراو لە رۆژهەڵاتی کوردستان هەبوون. سەیرانبەن، گڵەسوور، خانم شێخان و ملەخۆر لە سنە، حاجی ئۆمەران و قاسمەڕەش لە ورمێ و پەرویزخان، شووشمێ و شێخ سڵە لە کرماشان. بەو رێڕەوانەدا کەلوپەلی کارەبایی نێوماڵ، جلوبەرگ و ئێکسسوارات هاوردە دەکران. ساڵی ٢٠١٧ ئەو رێڕەوانە داخران و بەهۆیەوە بە هەزاران کەس بێکاربوون.  شەهریار حەیدەری، نوێنەری قەسری شیرین و ئەندامی کۆمیسیۆنی ئاسایشی نیشتمانی پەرلەمانی ئێران دەڵێت، پرۆژەیاسای کۆڵبەری نابردرێتە کۆبوونەوەی گشتیی پەرلەمان، بەڵکو راستەوخۆ لە کۆبوونەوەی سەرۆککۆمار، سەرۆکی پەرلەمان و سەرۆکی دەزگای داد بڕیاری لەسەر دەدرێت، ئەگەر پەسەندکرا دەخرێتە بواری جێبەجێکردن و لە ناوچە سنوورییەکان رێوشوێنی پێویست بۆ کردنەوەی رێڕەوە کۆڵبەرییەکان دادەنرێت تاوەکو خەڵک بتوانن کەلوپەلی رێگەپێدراو هاوردە بکەن.  ئەگەر ئەو پرۆژەیاسایەش بە دەردی پرۆژەکانی دیکە نەچێت و لەبیر نەکرێت، نابێت بڕیاردان لەسەری و جێبەجێکردنی کاتێکی زۆر بخایەنێت.