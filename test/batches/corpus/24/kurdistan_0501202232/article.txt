ئەمڕۆ چوارشەممە ٥.١.٢٠٢٢ شەمال دێواری، گوتەبێژی پۆلیسی سۆران بە تۆڕی میدیایی رووداوی راگەیاند، بنکەی پۆلیسی سۆران، بە فەرمانی دادوەر، تۆمەتبارێکی داواکراویان دەستگیرکرد، کە پەیوەندیی خۆشەویستی لەگەڵ دەیان ئافرەت دروستکردووە و دواتر هەڕەشەی لێکردوون.  شەماڵ دێواری گوتی: "تۆمەتبارەکە ناوی (س. ص. ع)ـە و بەپێی ماددەی دوو لە یاسای خراپبەكارھێنانی ئامێرەكانی پەیوەندیکردن دەستگیرکراوە. لە لێكۆڵینەوەکاندا بۆمان دەركەوت تۆمەتبارەکە پەیوەندی خۆشەویستی لەگەڵ دەیان ئافرەت دروستكردووە و دواتر هەڕەشەی لێکردوون و بۆ مەرامی خۆی بەکاریهێناون".  بەڕێوەبەرایەتی پۆلیسی سۆران لە راگەیێندراوێکدا ئەو تۆمەتبارەی بە "مەترسیدار" ناوبردووە و داوا لە ھاونیشتیمانیان بە گشتی و ئافرەتان بەتایبەتی دەکات، كە وشیار و چاوكراوەبن و بەشێوەیەكی تەندروست تۆڕی كۆمەڵایەتی بەكاربێنن، لەكاتی بوونی ھەر كێشەیەكدا پۆلیس ئاگادار بكەنەوە بەمەبەستی یارمەتیدانیان و پاراستنیان لە ھەر پلان و  ھەڕەشەیەكی "ئەدەبی و ئەخلاقی".