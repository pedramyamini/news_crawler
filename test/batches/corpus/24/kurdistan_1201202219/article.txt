ئومێد خۆشناو، پارێزگاری هەولێر ئەمڕۆ چوارشەممە، ١٢ - ١ - ٢٠٢٢، سەبارەت بەقەرەبووکردنەوەی زیانلێکەوتووانی لافاوەکەی رۆژی ١٧ - ١٢ - ٢٠٢١ی هەولێر، بە تۆڕی میدیایی رووداوی گوت: "ئەو پارە و هاوکارییانەی بۆ زیانلێکەوتووان کۆکراونەتەوە بڕێکی باشە، هێشتا هاوکارییەکان دێن و دەچنە سەر ئەو هەژمارە بانکییەی راگەیێندراوە، بۆیە چاوەڕوانی ئەو کەمپینەین تەواوببێت و دوای ئەوە دەست بەقەرەبووکردنەوە بکەین، ئومێد دەکەین بەمنزیکانە بتوانین قەرەبوویان بکەینەوە".  ئومێد خۆشناو، پارێزگاری هەولێر گوتیشی: "نزیکەی چوار ملیار دینار بۆ هاوکاریکردنی زیانلێکەوتووان خەرجکراوە، بەڵام قەرەبووکردنەوەشیان دەکرێت و ئەوەیان پرسێکی دیکەیە، بۆیە لەگەڵ ئەو کەمپینە کە چاوەڕوانین کۆتایی بێت ئینجا دەست بەقەرەبووکردنەوە بکەین، هەروەها چاوەڕوانیشین بزانین بەغدا ئەو بڕە پارەیە زیادبکات کە بۆ قەرەبووکردنەوە تەرخانی کردبوو، چونکە زیانێکی زۆر بەر خەڵک کەوت و کاتی خۆی بەهۆی کەمی پارەکەوە رەتمانکردەوە".  رۆژی ١٧ - ١٢ - ٢٠٢١ بەهۆی بارانی بەخوڕ لە چەند شوێنێکی شاری هەولێر و دەوروبەری لافاو دروستبوو، بەو هۆیەوە ١٢ هاونیشتمانی گیانیان لەدەستدا.  لەدوای لافاوەکەی هەولێر دەست بە کۆکردنەوەی هاوکاری بۆ لێقەوماوان کرا. ئومێد خۆشناو، پارێزگاری هەولێر رایگەیاند: "بڕی شەش ملیار دینار خراوەتە سەر ئەو ئەژمارە بانکییەی، کە راگەیێندراوە بۆ کۆکردنەوەی هاوکاری بۆ زیانلێکەوتووانی لافاوەکە".  بەپێی ئامارەکانی پارێزگاری هەولێر لەلافاوەکەی رۆژی ١٧ - ١٢ - ٢٠٢١ی هەولێر کە ١٥ ناوچەی شارەکە و دەوروبەری گرتەوە ئاو چووە نێو ٢٥٠٩ ماڵ و زیانی بە کەلوپەلەکانیان گەیاند، ٤٠٢ خانوو زیانمەندبوون، ٨٦٧ ئۆتۆمبێلیش زیانیان بەرکەوت کە بەشێکیان حکومین، ١٥٣ دووکان و مارکێت و کارگە زەرەرمەند بوون. بەپێی خەمڵاندنەکەی پارێزگای هەولێر زیانی لافاوەکەی هەولێر زیاتر لە ٢١ ملیار دینار بووە.