کەمال بولبول، پەرلەمانتاری هەدەپە لە کۆنگرەیەکی رۆژنامەڤانیدا رایگەیاند، رۆژی شەممە ٢٥ی کانوونی یەکەمی ٢٠٢١ بە بۆنەی ساڵڕۆژی کۆمەڵکوژیی گومگوم لە گەڕەکی یوروکسەلیم لە ناوەندی شاری گومگوم رێوڕەسمێک ساز دەکەن و داوای لە سەرجەم رێکخراو و دامەزراوە عەلەوییەکان و پارتە سیاسییەکان کرد بەشداری رێوڕەسمەکە بن.   هەر بەبۆنەی ساڵڕۆژی کۆمەڵکوژیی گومگوم رۆژی هەینی ٢٤ی کانوونی یەکەم لەلایەن فیدراسیۆنی بەکتاشی عەلەوییەکانی پارێزگای ئیزمیری تورکیا گردبوونەوەیەک سازدرا. ژمارەیەک لە پارتە سیاسییەکان و رێکخراوە مەدەنییەکانی شارەکە بەشداریی گردبوونەوەکەیان کرد.  رووداوەکانی گومگوم کە بە "کۆمەڵکوژیی گومگوم" ناسراوە، لە رۆژانی ١٩ تا ٢٦ی کانوونی یەکەمی ١٩٧٨ ئەنجامدرا و کوردانی عەلەوی کە سەر بە ئایینزای شیعەن لە پارێزگای گومگومی باکووری کوردستان کرانە ئامانج.  بەگوێرەی ئامارە فەرمییەکان لەو رووداوانەدا ١٢٠ کەس کوژران و بە سەدان کەس برینداربوون، زیاتر لە ٢٠٠ ماڵی عەلەوی سووتێنران و نزیکەی ١٠٠ شوێنکار تێکدران.  لە دۆسیەی دادگاییکردنی تۆمەتبارانی ئەو کۆمەڵکوژییە کە ٢٣ ساڵ بەردەوام بوو تا ساڵی ١٩٩١ بەردەوام بوو، سکاڵا لە دژی ٨٠٤ کەس تۆمارکرا. کۆی گشتیی سزای لە سێدارەدان بۆ ٢٩ کەس، سزای زیندانی هەتاهەتایی بۆ ٧ کەس دەرکرا. بۆ ٣٢١ کەس لە نێوان ١ بۆ ٢٤ ساڵ زیندانیکردن دەرکرا و ٦٨ کەسیش کە رۆڵی سەرەکییان لەو کۆمەڵکوژییەدا گێڕابوو دەستگیر نەکران و نەدرانە دادگە.   ئەو تۆمەتبارانەی لەلایەن دادگەی سەربازییەوە سزای لە سێدارەدان و زیندانی هەتاهەتاییان بۆ دەرکرابوو، لەلایەن دادگەی باڵای تورکیاوە سزاکانیان هەڵوەشێنرانەوە. تۆمەتبارەکانی دیکە ١/٦ی سزاکانیان سووک کرا و لە چواچێوەی یاسای بەرەنگاربوونەوەی تیرۆر کە لە ساڵی ١٩٩١ دەرکرا، سزاکانیان دواخرا و دواتریش ئازاد کران.   سێ پارێزەری کۆمەڵکوژییەکە کوژران، جەیهون جان لە ١٠ی ئەیلوولی ١٩٧٩، خەلیل سکتی گولئۆغڵو لە ٣ی شوباتی ١٩٨٠ و ئەحمەد ئاڵبای لە ٣ی مایسی ١٩٨٠ کوژران.  بەشێک لە سەرچاوەکان ئاماژە بەوە دەدەن، ئەو کۆمەڵکوژییە نەک بەهۆی ناکۆکیی مەزهەبیی نێوان عەلەوی - سوننە، بەڵکو لە کێشەی تورک - کورد سەرچاوەی گرتووە.   دەزگای هەواڵگریی تورکیاش ئاماژەی بەوەداوە، "پرسی تورک - کورد" کاریگەری هەبووە لەسەر سەرهەڵدانی رووداوەکان.   رووداوەکانی گومگوم کە لەلایەن گرووپی گورگە بۆرەکان ئەنجامدرا، بە یەکێک لەو رووداوانە هەژمار دەکرێ کە رێخۆشکەر بوون بۆ ئەنجامدانی کودەتا سەربازییەکەی ١٢ی ئەیلوولی ساڵی ١٩٨٠.    گورگە بۆرەکان، رێکخراوی لاوانی سەر بە پارتی بزووتنەوەی نەتەوەیی - مەهەپەیە لە تورکیا کە پارتێکی هاوپەیمانی ئاکپارتییە و پێکەوە هاوپەیمانی جمهوریان پێکهێناوە.   لە کۆتاییەکانی مانگی ئەیلوولی ٢٠٢١ پەرلەمانتارێكی دیموکراتەکان لە ئەنجوومەنی نوێنەرانی ئەمریکا پێشنیازێكی پێشکەش بە ئەنجوومەنەکە کرد و تێیدا داوای کرد جووڵانەوەی ئولکوجو ناسراو بە "گورگە بۆرەکان" وەک رێکخراوی تیرۆر پۆلێن بکرێت.  لە ساڵی ٢٠٢٠ ـدا ئەم رێکخراوە لە فەرەنسا قەدەخە کرا، لە نەمسا بەکارهێنانی هێمای گورگە بۆرەکان قەدەخە کرا و لە ئەڵمانیاش هەوڵی قەدەخەکردنی دەدرێت.    رۆژی ١٠ی ئەیلوولی ٢٠٢١ یەکەی خزمەتگوزاریی زانستی لە پەرلەمانی ئەڵمانیا راپۆرتێکی لەبارەی "گورگە بۆرەکان" پێشکەش بە سەرۆکایەتیی پەرلەمان کرد کە تێیدا ئاماژە بەوەدرابوو "گورگە بۆرەکان" بە پێچەوانەی دەستووری ئەڵمانیا رەفتار دەکەن.   لە لایەکی دیکەوە پەرلەمانی ئەوروپا رۆژی ١٩ی ئایاری ٢٠٢١ لە کۆبوونەوەیەکدا گفتوگۆی لەبارەی راپۆرتێك کرد کە لەلایەن ناچۆ سانجێز ئیمۆر، پەرلەمانتاری ئیسپانی ئامادەکرابوو و بۆ یەکەمجار "گورگە بۆرەکان"ی وەک رێکخراوێک ناساند کە لێکەوتەی تیرۆری لێدەکەوێتەوە.  لەو راپۆرتەدا رێکخراوی "گورگە بۆرەکان" وەک رێکخراوێکی "نەژادپەرست و راستڕەوی تووندئاژۆ" ناسێنرا و ئاماژە بەوەدرا، ئەو رێکخراوە نەک تەنیا لە تورکیا بەڵکو لەو وڵاتانەش کە ئەندامن لە یەکێتیی ئەوروپا بەشێوەیەک پێشدەکەوێت، کە مایەی نیگەرانییە.    لە راپۆرتەکەدا پێشنیازکرابوو رێکخراوی "گورگە بۆرەکان" بخرێتە لیستی رێکخراوەکانی تیرۆری یەکێتیی ئەوروپا و قەدەخە بکرێت و دەست بە لێکۆڵینەوە لەبارەی رێکخراوەکە بکرێت.  ئاماژە بەوەشدرا، رێکخراوی گورگە بۆرەکان بوونەتە هەڕەشە بۆ سەر کورد و ئەرمەن و یۆنانییەکان و هەر کەسێک کە بە ئۆپۆزیسیۆنی دەزانن و پێویستە بەر لە کاریگەرییان بگیرێ.   یەکەمین هەنگاو لەبارەی قەدەخەکردنی رێکخراوی "گورگە بۆرەکان" سەرەتای تشرینی دووەمی ٢٠٢٠ لەلایەن حکومەتی فەرەنسا نرا، کە بە بڕیارنامەیەک بە پاساوی ئەو هێرش و چالاکییانەی لە فەرەنسا ئەنجامیانداوە رێکخراوی گورگە بۆرەکانی قەدەخ کرد کە هیچ پێگەیەکی یاساییان لە فەرەنسادا نەبوو.   دوای فەرەنسا هەوڵێکی هاوشێوە لەلایەن حکومەتی ئەڵمانیاش بوو بە رۆژەڤ. بەگوێرەی داتافەرمییەکان رێکخراوی "گورگە بۆرەکان" لە ئەڵمانیا ١٧٠ کۆمەڵە و ٧ هەزار ئەندامیان هەیە. بەگوێری هەندێک سەرچاوەش ژمارەیان نزیکەی ٢٠ هەزار کەسە.   فیدراسیۆنی کۆمەڵەکانی ئولکوجوی تورکی دیموکرات کە گەورەترین دامەزراوەی گورگە بۆرەکانن لە ئەڵمانیا، لە ١٨ی حوزەیرانی ١٩٧٨ لە شاری فرانکفۆرتی ئەڵمانیا دامەرزاوە و بە هەزاران ئەندامی هەیە.