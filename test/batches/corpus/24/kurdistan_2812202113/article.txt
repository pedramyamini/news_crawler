خالید عەزیزی، سکرتێری گشتیی حیزبی دیموکراتی کوردستان - حدک دەڵێت، "لە روانگەی ئێمەوە، زەرورەتی وەسەریەککەوتنەوە نیازێکی میللیی سیاسیی نەتەوایەتییە بۆ کوردی کوردستانی ئێران لە دژی کۆماری ئیسلامی، بۆیە ئێمەش بەش بە حاڵی خۆمان هەوڵدەدەین کە لەو پرۆسەیەدا هەدوو لامان بەیەکەوە بتوانین سەرکەوین. بە ئەزموونێک کە لەو هەوراز و نشیوانەی کە ئەو موزاکەراتانەی تاوەکو ئێستا بوویەتی، دڵنیام و هیوادارم بە هیمەتی هەموو لایەک بەرەو ئاقارێکی ببەین کە ئێمە تەوافوقی نیهائی لەگەڵ یەکدی بکەین".  حیزبی دیموکراتی کوردستان - حدک و حیزبی دیموکراتی کوردستانی ئێران - حدکا لە ساڵی ٢٠٠٦ ـەوە لێکدابڕاون. چەندجارێک هەوڵیانداوە یەکبگرنەوە، بەڵام سەرینەگرتووە. لە کۆتاییەکانی ساڵی ٢٠٢٠ ـەوە گەڕێکی دیکەیان دەستپێکردووە و دەڵێن، لەوانەیە تاوەکو نەورۆز بەلایەکدا ساخ ببنەوە.  مستەفا هیجری، لێپرسراوی گشتیی حیزبی دیموکراتی کوردستانی ئێران - حدکا رایدەگەیێنێت، "ماوەیەکی زۆرە لە وتووێژداین و زۆر شتیشمان باسکردووە، پێموابێت لەو فاسیلەیەشدا کە ماومانە وتووێژەکان درێژە دەدەین، ئەگەر تاوەکو ئەوکاتە سەرنەگرێت بە مانای ئەوەیە کە ئیدی شتێکی تازە نییە باسی بکەین. شتێکی تایبەتی وا نییە کە بڵێم کۆسپێکە چارەسەر نابێت و لێی ساردببینەوە".  لایەنێکی سیاسیی سەرەکیی دیکەی رۆژهەڵاتی کوردستان، کۆمەڵەیە. ئەو حیزبەش سێ پارچەیە. کۆمەڵەی زەحمەتکێشان و شۆڕشگێریش ساڵێکە بە بێدەنگی پرۆسەی یەکخستنەوەی ریزەکانیان بەرەوپێش دەبەن و دایانناوە تاوەکو ٢٦ی رێبەندان، واتە ١٥ی شوباتی ٢٠٢٢، رۆژی پێشمەرگەی کۆمەڵە کۆتایی بە ١٥ ساڵ دابڕان بێنن.  کاکۆ عەلیار، ئەندامی لیژنەی هاوبەشی کۆمەڵە بۆ یەکگرتنەوە دەڵێت، "ئەمجارە بە خوێنساردی و گفتوگۆی زیاتر و دوور لە چاوی میدیاکان، بە سیمینار و تێگەیشتن و قسە و هێنانە بەرباسی دەقەکان و هەموو ئەو شتانەی باوەڕمان پێیەتی وایکردووە لێکنزیکبوونەوەکەمان واقیعی تر بێت و بە نەزەر بگات".  لایەنە لێکدابڕاوەکانی حیزبی دیموکرات و کۆمەڵە لە سەرەتای ساڵی ٢٠١٨ وە ناوەندێکیان بۆ پەرەپێدانی هاوکاریی نێوانیان دامەزراندووە. بڕیاربوو ئەو ناوەندە ببێتە کۆکەرەوەی هەموو هێز و لایەنە سیاسییەکانی رۆژهەڵاتی کوردستان و هاوکاریی بە کردەوەی لێ بکەوێتەوە. دوای ٤ ساڵ، ژمارەی ئەندامانی ناوەند هەر وەکو خۆیەتی و چالاکییەکانیشی زیاتر لەسەر کاخەز بووە.