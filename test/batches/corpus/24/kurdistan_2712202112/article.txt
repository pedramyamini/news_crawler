فەرهەنگ جەمیل مامی هیشام، بە رادیۆی رووداوی راگەیاند، "هیشام تەمەنی ١٨ ساڵە و ماوەی شەش مانگە ژیانی هاوژینی پێکهێناوە و قوتابی پۆلی ١٢ی ئامادەییە، ئەو لەگەڵ ماڵی باوکیدا دەژیا، رۆژی چوارشەممە دوای ئەوەی باوکی لە ئەرکی پێشمەرگایەتی دەگەڕێتەوە لەگەڵ هیشام دەبێتە دەمەقاڵێیان و، هیشام تووڕە دەبێت، ماڵ بەجێدەهێڵێت و مۆبایلەکەشی دادەخات".  بە گوتەی مامی، هیشام دوای ئەوەی ماڵەوە جێدەهێڵێت لە کامێراکانی چاودێری دەرکەوتووە کە لە بازاڕی تۆبزاوا سواری ئۆتومبێلێک دەبێت و بەرەو هەولێر بەڕێدەکەوێت، بەڵام دیار نییە لە هەولێر ماوەتەوە یان نا".  بنەماڵەی هیشام پۆلیسیان ئاگادارکردووەتەوە تا سۆراخێکی کوڕەکەیان دەستبکەوێت، مامیشی دەڵێت، هەموو خزم و کەسوکاریان لە هەولێر ئاگادارکردووەتەوە، بەڵام تاوەکو ئێستا هیچ سەرەداوێکیان دەستنەکەوتووە، داواش دەکات هەر کەسێک زانیاریی لەسەر کوڕەکەیان هەیە، بە زووترین کات ئاگاداریان بکاتەوە.