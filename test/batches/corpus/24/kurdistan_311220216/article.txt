ئێوارەی رۆژی پێنجشەممە ٣٠ - ١٢ - ٢٠٢١ سوپای تورکیا و گرووپە چەکدارەکانی ئۆپۆزیسیۆنی سووریا، ناوچەی "زرگان"یان لە سنووری تل تەمر لە رۆژئاوای کوردستان تۆپباران کرد. بەپێی زانیاریی سەرچاوە خۆخێییەکانیش، لە تۆپبارانەکەدا سێ کەسی سڤیل گیانیان لەدەستداوە و پێنج کەسی دیکەش برینداربوون.  بەپێی زانیارییەکانی تۆڕی میدیایی رووداو، ئەو کەسانەی گیانیان لەدەستداوە، ناوەکانیان بریتین لە "جومانە نیهاد، جەواهیر موسا نیهاد و منداڵێک بەنێوی ئیلام عەلی عیسا تەمەن دوو ساڵ".  لە دیمەنێکی ساتی بۆردوومانەکە دەردەکەوێت، زیانێکی زۆر بەر مزگەوتێک کەوتووە و دیمەنەکە ساتی بەرکەوتنی کەسێک بە بۆردوومانەکە نیشان دەدات.  ئەوەش لە کاتێکدایە سوپای تورکیا و گرووپە چەکدارەکانی نزیک لێی، هێرشەکانیان بۆسەر رۆژئاوای کوردستان، بەتایبەتی لە ناوچەکانی تل تەمر و زرگان زیادکردووە و تاوەکو ئێستا چەند هاووڵاتییەکی مەدەنی بوونەتە قوربانی و بەشێک لە خەڵکیش ئاوارە بوون.