ئەمڕۆ شەممە ١ - ١ - ٢٠٢٢ ئیحسان چەلەبی، بەڕێوەبەری ناحیەی سیدەکان بە تۆڕی میدیایی رووداوی راگەیاند، "شەوی پێنج شەممە ٣٠ - ١٢ - ٢٠٢١ دوو گەنج بە ناوەکانی حەیفی خەلیل تەمەن ٢٠ ساڵ و زێدان نەبی تەمەن ١٩ ساڵان کە دانیشتووی گوندی دایلانی شارۆچکەی سیدەکانن، نزیک بارەگایەکی سەربازیی سوپای تورکیا بوونەتەوە و لە لایەن سەربازانەوە دەستگیرکراون. "  ئیحسان چەلەبی گوتی، لە رێگەی پاسەوانی سنووری عێراقەوە بەدواداچوون کراوە و روونبووەتەوە کە دوو گەنجەکە لای سەربازەکانی سوپای تورکیا دەستبەسەرن.   بەڕێوەبەری ناحیەی سیدەکان گوتی، سەربازانی قەڵاکە بە پاسەوانی سنووریان گوتووە کە دەیانەوێت هۆکاری نزیکبوونەوەی ئەو دوو گەنجە لە بنکە سەربازییەکەیان بزانن و بۆ ئەو مەبەستەش سەرقاڵی لێکۆڵینەوەن.  ساڵی ٢٠١٩ سوپای توکیا لە سنووری برادۆستەوە خاکی هەرێمی کوردستانی بەزاند و ژمارەیەک بنکەی سەربازیشی لە بەرزاییەکانی ناوچەکە دروستکردووە.