بەرپرسانی پارێزگای کرماشان بەرپرسانی ئیلام بەوە تۆمەتبار دەکەن کە هەوڵدەدەن بەشێک لە ناوچەی سومار لە کرماشان داببڕن و بیخەنە سەر شاری چەوار. پێشتر چەوار بەشێک بوو لە شاری ئیلام، ئەو کێشەیەش کاتێک سەریهەڵدا کە پاییزی ساڵی رابردوو حکومەتی ئێران بڕیاریدا پلەی چەوار لە ناحیەوە بەرزبکاتەوە و بکرێتە شار.  شەهریار حەیدەری، پەرلەمانتاری کرماشان دەڵێت، "کاتێک پلەی ناحیەیەک بەرزدەکرێتەوە، دەبێت سنووری نوێی بۆ دیاریبکرێت، ئەمانە هاتوون بەشی باشووری سومار کە لەگەڵ ئیلام هاوسنوورە، وەکو بەشێک لە جوگرافیای جیاکراوە بۆ چەوار لە قەڵەمیان داوە. ئەوە چەند ساڵ لەمەوبەر بوو و ئێمە ئاگاداربووین".  بەرپرسانی پارێزگای ئیلام تاوەکو ئێستا کاردانەوەیان لەسەر هەڵوێستەکانی بەرپرسانی پارێزگای کرماشان نەبووە، بەڵام بەپێی بڕیارەکەی حکومەت، ناکۆکی لەسەر هەندێک ناوچە لەنزیک ناحیەی چەکەرە هەیە، بەرپرسانی هەردوو پارێزگاکەش ئەو ناوچەیە بە بەشێک لە پارێزگای خۆیان دەزانن.  بەپێی نامەیەک کە سەرەتای پاییزی ئەمساڵ محەممەد باقر خوڕەمشاد، جێگری وەزیری ناوخۆی ئێران بۆ پارێزگاری پێشووی ئیلامی ناردووە، ئەو ناوچە جێی ناکۆکییە و سەر بە پارێزگای ئیلامە و گوتوویەتی، "پەیوەندیی بە پارێزگای کرماشانەوە نییە".  هوشەنگ بازوەند، پارێزگاری کرماشان دوو هەفتە لەمەوبەر رەتیکردەوە بەشێک لە ناوچەی سومار خرابێتە سەر ئیلام و گوتی، "بە لێکۆڵینەوە لە رێی GPSـەوە دەرکەوتووە ئەو ناوچەیە ناوچەیەکی بچووکە و بە دانووستاندن لەگەڵ وەزارەتی ناوخۆ، ئەو بڕیارە راگیراوە".  شەهریار حەیدەری، پەرلەمانتاری کرماشان باسی لەوە کرد، "بەبێ نانەوەی ئاژاوە و پشێوی، هۆشدارییان بە حکومەت داوە، ئەوانیش قبووڵیان کردووە کە ئەو کارە نەکەن، بۆ یەکەمجار و دوایین جار دەیڵێم، یەک مەتر لە خاکی جوگرافیای پارێزگای کرماشان جیانەکراوەتەوە، بەڵام چوار پێنج ساڵ لەمەوبەر بەهۆی کەمتەرخەمیی بەرپرسانەوە بڕیارێکی وا دراوە و ئێستا چاکسازیی تێدا کراوە".  چەوار ئەو ناوچەیەی لەگەڵ بێت یان نا، ئێستا ١٢ یەمین شاری پارێزگای ئیلامە، چەوار شار و ناوچەیەکی پشتگوێخراویشە، بەڵام بەرپرسان هیوادارن ئێستا کە بووەتە شار، بودجە و پێداویستیی پێویستی بۆ دابینبکرێت و گەشە بکات.