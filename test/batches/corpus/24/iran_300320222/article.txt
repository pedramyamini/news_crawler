سەمانە میرزایی، دەرهێنەری شانۆگەرییەکە بە رووداوی گوت، "بۆ من زۆر جێگەی شانازییە کە لە دهۆک ئەو شانۆیە کە بە شێوەزاری کورمانجییە پێشکێش بکەم، ئەوە دەرفەتێکی باش بوو بۆ من و هیوادارم بە دڵی ئامادەبووان بێت. "    قوتابییان و مامۆستایانی بەشی شانۆ لە زانکۆی دهۆک چاوەڕێی شانۆکەیان دەکرد، چونکە ئەوە یەکەمین جارە شانۆگەرییەکی ورمێی رۆژهەڵاتی کوردستان لە دهۆک پێشکێش بکرێت.  شانۆکە باسی گەڕانی ژنێک دەکات بەدوای شارەکەی خۆیدا. لەکاتی گەڕاندا، باسی ئەو رووداوە مێژووییانە دەکات لە رابردوودا بەسەر کورد هاتوون. شانۆکار و قوتابییانی هونەرە جوانەکانی دهۆک پێشوازیی لەو شانۆیە دەکەن.   رەسول بەنگین، نووسەری شانۆگەرییەکە باسی لەوە کرد، "ئێمەی کورد لەگەڵ چیرۆک گەورە بووین، هەست دەکەین شتێکیان لێسەندووین، یان قەرارە لێمان بستێنن، یان قەرارە ئێمە شتێک پەیدا بکەین. بە بڕوای من نەک میللەتی کورد، بەڵکو هەموو میللەتان ئاوهان، ئێمە وابیر دەکەینەوە کە تەنیا ئێمە بەدوای شتێکدا دەگەڕێین، بەڵام ئەوە راست نییە و هەموو میللەتان وەکو ئێمەن. "  شانۆکارانی دهۆک دڵخۆشن بەو کارەی شانۆکارانی رۆژهەڵاتی کوردستان، بەڵام نەبوونی پاڵپشتیی وەکو ئەوان باسی دەکەن، بووەتە هۆکاری ئەوەی نەتوانرێت وەکو پێویست گرنگی بە پەیوەندییەکانیان بدەن.  دژوار سەلمان، بەڕێوەبەری هونەری شانۆی دهۆک بە رووداوی گوت، "ئەو جۆرە کارانە زۆر گرنگن بۆ ئەوەی ئێمە توانای یەکدی بزانین و بزانین چۆن کاردەکەین. "  هەلکەت ئیدریس، شانۆکار دەڵێت، "ئەم تێکەڵاوییە بە ئاسانی دروست نابێت، با راستگۆبم لەگەڵت، بەزۆر هەتا توانیمان ٤٠٠ دۆلار پەیدابکەین و هەقی رێگەیان بدەین، جگە لەوە نەمانتوانی هیچ شتێکی دیکە بکەین، ئێمە ئەوان دەبەینە ماڵ و لە ماڵەوە خواردنیان دەدەینێ، شوێنێکی دەستنیشانکراو نییە بیانبەینە ئەوێ و خواردنیان بدەینێ، بەڕاستی گەیشتووەتە ئاستێک ئەگەر بە هاوکاریی هەندێک هاوڕێ نەبێت شانۆ بەڕێوەناچێت. "  گرووپی تەختەڕەشە ١٢ ساڵ پێش ئێستا لە ورمێی رۆژهەڵاتی کوردستان دامەزراوە و لە ٥٠ ئەندام پێکدێت، ٧ کەس لە دەستەی کارگێڕیی گرووپەکە بەڕێوەدەبەن، بە کوردی و فارسی شانۆگەرییان پێشکێشکردووە و چەندین فیستیڤاڵیان لە هەر چوار پارچەی کوردستان ئەنجامداوە.