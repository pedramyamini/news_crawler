رۆژی پێنجشەممە ٢٠ - ٠١ - ٢٠٢٢، هێرش خۆشناو، خاوەنی پرۆژەی باخچەی ئاژەڵانی هەولێر بە تۆڕی میدیایی  رووداو راگەیاند، "کاژێر نزیکەی چواری ئێوارەی ئەمڕۆ دوو ئەسپی دەریایی نێر و مێ کە تەمەنیان نزیکەی دوو ساڵ دەبێت، گەیشتنە ئەربیل زوو؛ ئەو ئاژەڵە لەدوای فیل و کەرکەدەنی سپی، گەورەترین ئاژەڵە؛ ئەو دوو ئەسپی دەریاییە لە ئەفریقاوە هێندراونەتە هەولێر".  خاوەنی پرۆژەی باخچەی ئاژەڵانی هەولێر گوتیشی، "چوار پێنج مانگ دەبێت لەگەڵ لایەنی بەرامبەر لە گفتوگۆداین و کاتی زۆری پێویست بوو تاوەکو ئاژەڵەکان گەیشتنە هەرێمی کوردستان؛ ئەسپی دەریایی ئاژەڵێکی گەورەیە و بە ئاسانیش ناگوێزرێنەوە، چونکە بە فڕۆکەی تایبەت هێندرانە هەولێر".  سەبارەت بە ئەسپی دەریایی هێرش خۆشناو ئاماژەی بەوە کرد، "ئەو ئاژەڵە گیاخۆرە و هەریەکێکیان رۆژانە پێویستی بە نزیکەی ٣٥ کیلۆ میوە و رووەکە؛ ئەسپی دەریایی رۆژانە نزیکەی ١٧ کاژێر لەنێو ئاو دەبێت و هەر لەنێو ئاو زاوزێ دەکات و شیریش دەداتە بێچووەکانی؛ نزیکەی ٤٠ تاوەکو ٥٠ ساڵ دەژی، قەبارەی گەورەیە، دوو ساڵ جارێک زاوزێ دەکات".  خاوەنی پرۆژەی باخچەی ئاژەڵانی هەولێر باسی لەوەش کرد، بە هاتنی ئەو دوو ئەسپی دەریاییە ئێستا ژمارەی ئاژەڵەکان لە باخچەکەدا هەن دەگاتە نزیکەی ١٩٠ جۆر ئاژەڵ کە ژمارەیان دوو هەزار دەبێت.  باخچەی ئاژەڵانی ھەولێر (Erbil Zoo) گەورەترین باخچەی ئاژەڵانە لە هەرێمی کوردستان و عێراق و لەسەر رووبەری ٢٠٠ دۆنم زەوی لە رۆژئاوای شاری ھەولێر دروستکراوە.