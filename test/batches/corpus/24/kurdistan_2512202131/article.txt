شەوی ٢١ - ١٢ - ٢٠٢١ بەلەمێک لە دەریای ئیجەدا نقوومبوو و بەهۆیەوە چەند کۆچبەرێک گیانیان لەدەستدا کە ژمارەیەکیان خەڵکی باشووری کوردستان بوون و بەشێکیشیان رزگاریان بوو؛ دوو لەو کەسانەی کە کەسوکارەکەی هەواڵی خنکانیان بە رووداو راگەیاند (جێگر ئەبوبەکر و هانا رەسوول)ن کە خەڵکی شارۆچکەی سەنگەسەری قەزای پشدەرن.  ئەمشەو شەممە ٢٥ - ١٢ - ٢٠٢١ رەزاق رەسوول، ئامۆزای هانا لەڕێگەی پەیوەندی تەلەفۆنییەوە بە تۆڕی میدیایی رووداوی راگەیاند "ئێوارەی ئەمڕۆ هەواڵی خنکانی هانا و جێگرمان بۆ پشتڕاستکرایەوە، ئەمەش دوای ئەوەی ئامۆزایەکی کاک جێگر لە بەریتانیاوە چووەتە یۆنان و لەگەڵ ئەو کۆچبەرانە قسەی کردووە کە رزگاریان بووە. "  بەگوتەی رەزاق رەسوول، ئامۆزاکەی جێگر ئەبوبەکر کە ناوی دڵشاد مستەفایە چووەتە یۆنان و چاوی بەو کۆچبەرە کوردانە کەوتووە کە لە بەلەمەکە رزگاریان بوو و ئەوانیش پێیان گوتووە: "هەردووکیان (جێگر و هانا) لەنێو بەلەمەکەدا بوون و هەردووکیان بە بەرچاوی ئێمەوە خنکان. "  جێگر ئەبوبەکر تەمەنی ٢١ ساڵ بوو و هاوژینەکەی هانا رەسوول ١٨ ساڵ بوو. بەگوتەی کەسوکارەکەی کە قسەیان بۆ رووداو کردووە، ماوەی زیاتر لە ساڵێکە هاوسەرگیریان کردووە و ژنەکەش دووگیان بووە.  ئەو دوو هاوژینە رۆژی ٦ - ١٢ - ٢٠٢١ بە مەبەستی گەیشتن بە ئەوروپا رێگەی کۆچیان گرتەبەر و لە سەنگەسەر دەرچوون و لەیەکێک لە فڕۆکەخانەکانی هەرێمی کوردستان بەرەو تورکیا رۆیشتوون.