یادگار عەبدوڵڵا، کرێکار دەڵێت، "کەس هیچ بۆ کرێکار ناکات، ئەو پارەیەش کۆى دەکەنەوە نایدەنەوە، من خۆم چەندینجار کرێکارم دیوە مردووشە هیچی بۆ نەکراوە".  هەرچى باڵەخانەى هەوربڕە هەر بە شان و بازووى کرێکاران بنیاتنراون. چەند کاژێرێک دواى قسەکانى ئەو کرێکارە، سەرۆکى سەندیکای کرێکاران - لقى سلێمانى ئامارى ساڵى ٢٠٢١ی خستەڕوو کە پڕ بوون لە گلەیى و داواکاری.  چالاک رەئوف، سەرۆکى سەندیکار کرێکاران - لقى سلێمانى رایگەیاند، "لە ٦٣ % کرێکارانى سلێمانى گرێبەستیان بۆ نەکراوە یان هەیە و نایاساییە، ١٤ % ی کرێکارانى ژن مووچەیان لە پیاوان کەمترە".  تاوەکو ئێستا ١٢٢ هەزار کرێکارى نێوخۆیى و بیانى لە وەزارەتى کار دەستەبەرى کۆمەڵایەتییان بۆ کراوە.  کوێستان محەممەد، وەزیرى کار و کاروبارى کۆمەڵایەتیى هەرێمی کوردستان دەڵێت، "ئەو کرێکارانەى دەستەبەریان بۆ کراوە، دواى ٢٥ ساڵ خانەنشینى وەردەگرن، یان کە مردن خانەنشینى بۆ کەسوکارەکەى دەبەسترێت".  بە گوتەى وەزیرى کار، سندوقى دەستەبەرى کۆمەڵایەتى حەوت ملیار دۆلارى کۆکردووەتەوە، کە بەپێى یاسا کرێکار دواى ساڵێک لە نەمانى کارەکەى دەتوانێت وەریبگرێتەوە، ئەگەرنا دواى ٢٥ ساڵ بە مووچەى بنەڕەتییەکەى خانەنشینى بۆ دەبەسترێت.