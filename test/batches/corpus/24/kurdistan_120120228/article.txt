شوکری شەفیق، بەڕێوەبەری چاودێریی بازرگانیی دهۆک بە رادیۆی رووداوی راگەیاند، "ئێمە ناتوانین لەسەر هیچ بنەمایەک لەبەر کەمکردنەوەی کێشی گونک لێپێچینەوە لە نانەواخانە و سەموونخانەکان بکەین، چونکە نە سووتەمەنییان دەدەینێ و نە ئارد، نە کرێی کارەباشمان لەسەر کەمکردوونەتەوە".  بەپێی رێنوێنیی وەزارەتی بازرگانی، دەبێت کێشی گونکی سەموون ١١٠ گرام بێت و هی نان ١٢٥ گرام، بەڵام ئێستا کێشیان کەمکراونەتەوە.  بەڕێوەبەری چاودێریی بازرگانیی دهۆک ئاماژەی بەوەش دا، هۆکاری سەرەکیی ئەو دۆخە خراپەی نانەواخانە و سەموونخانەکان تێیکەوتوون، گرانبوونی نرخی دۆلار بەرامبەر دینارە؛ هەروەها سووتەمەنی و ئاردیش گران بوون.  خاوەن سەموونخانە و نانەواخانەکانی دهۆک گلەییان لە لایەنە پەیوەندیدارەکان هەیە کە وەکو پێویست بەدەم داواکانیانەوە ناچن و هەوڵ نادەن کێشەکانیان بۆ چارەسەر بکەن.  وەعد ئەحمەد، خاوەنی سەموونخانەیە لە دهۆک و دەڵێت، "کێشەی سەرەکیی من ئاردە. فەردەی لە ٢١ هەزار دینارەوە بووەتە ٤٢ هەزار دینار. دەچینە هەر فەرمانگەیەک گلەیی لە گرانبوونی ئارد و سووتەمەنی دەکەین، پێمان دەڵێن واز بهێنن".  ئەو خاوەن سەمونخانەی دهۆک گوتیشی، "مەعقوول نییە کەسێکی هەژار دێت سەموون بکڕێت، من شەرم دەکەم بەو جۆرە پێی دەفرۆشم کە کێش و ژمارەیم کەمکردووەتەوە. غاز لیتری بە ٢٥٠ دینار بوو، ئێستا بە ٥٥٠ دینارە. بەو هۆیەوە سەموونخانە هەیە داخراوە".