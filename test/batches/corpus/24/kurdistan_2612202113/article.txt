لەو فیستیڤاڵەدا هەریەک لە پارچەکانی باکوور و رۆژئاوا و رۆژهەڵاتی کوردستان بە دوو نمایش و باشووری کوردستانیش بە شەش نمایش بەشدارییان کردووە، دوو بەرهەمی شارەکانی بەغدا و ئەستەنبووڵیش وەکو میوان لە فیستیڤاڵەکەدا نمایش دەکرێن.  سیروان بێلانە، گوتەبێژی فیستیڤاڵەکەی کەرکووک بە رووداوی گوت، "فیستیڤاڵ بۆ ماوەی شەش رۆژ لە کەرکووک بەردەوام دەبێت،  ١٤ نمایشی شانۆیی لەخۆ دەگرێت، ١٢ نمایش لە پێشبڕکێی داهاتوودا و دوو نمایشیش لە پەراوێزی فیستیڤاڵەکەدا، جگە لە نمایشی شانۆکان، سێ وۆرکشۆپ و سێ سیمیناری شانۆییشمان دەبێت. شەش رۆژ شانۆ دەبێتە میوانی کەرکووکییەکان و دەتوانین رووی گەشی جوانی شانۆ و خەڵکی کەرکووک نیشانی پارچەکانی دیکەی کوردستان بدەین".  ئەو بەرهەمانەی لە فیستیڤاڵەکەدا بەشدارن، بە فلتەری لیژنەی هەڵسەنگاندندا تێپەڕیون، زۆرینەی نمایشەکان موڕکی کوردەوارییان پێوە دەبیندرێت و پەیامی کوردە لە پارچەکانی کوردستان.  سەمانە میرزایی، بەشداربووی فیستیڤاڵە و خەڵکی رۆژهەڵاتی کوردستانە، دەڵێت "لە شاری ورمێ هاتووم، وەکو دەرهێنەر و ئەکتەر بەشداریم کردووە، نمایشەکەم باسی هەر چوار پارچەی کوردستان دەکات، رۆژهەڵات، رۆژئاوا، باکوور و باشوور".  بۆ ماوەی شەش رۆژ، رۆژانە دوو یاخود سێ شانۆگەری نمایش دەکرێن، هاوکات سیمینار و دیداری رەخنەییش لە پەراوێزی فیستیڤاڵەکەدا بۆ نمایشەکان رێکدەخرێن.  هێمن عومەر، دەرهێنەری شانۆگەری باس لەوە دەکات، "وەکو گرووپی ' کاتی هونەر ' بە نمایشی (دوا کۆپی لە ئێمە) کە لە نووسینی عەلی عەبدولنەبی زەیدییە و خۆم کاری دەرهێنانم بۆ کردووە، هەروەها دەرهێنەرەکانمان حوسێن عەلی و عەلی نامیقە، زۆر خۆشحاڵین کە بەشداریی فیستیڤاڵەکەمان کردووە، خولی یەکەمیش هەر بەشداریمان کردووە و لەم خولەش نوێنەرایەتیی کەرکووک دەکەین".  لە دوایین رۆژی فیستیڤاڵ و لەگەڵ ئاهەنگی کۆتاییدا، پێنج خەڵاتی براوەکان دابەشدەکرێن، باشترین ئەکتەری کوڕ و ئەکتەری کچ، باشترین نمایش و دەرهێنان و سینۆگرافیا خەڵاتی براوە وەردەگرن.