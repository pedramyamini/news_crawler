بەپێی نووسراوی ژمارە ٨٢٥ی وەزارەتی ناوخۆی هەرێمی کوردستان، کە رۆژی ١٠ - ١ - ٢٠٢٢ بە واژۆی وەزیری ناوخۆی هەرێمی کوردستان دەرچووێنراوە،  رێنمایی ژمارە ٣ی ساڵی ٢٠٢١ی تایبەت بەرێکخستنی کاری کۆمپانیاکانی هاوردەکردن و گواستنەوە و فرۆشتنی ئۆتۆمبێل هەموارکراوەتەوە.  بەپێی هەموارە نوێیەکە ئەو گرێبەستانەی پێش ٢ - ١ - ٢٠٢٢ کراون، لە بەڕێوەبەرایەتییەکانی هاتووچۆ کاریان پێدەکرێت و پەسند دەکرێن، هەروەها ئەو ئۆتۆمبێلانەی بەهۆی نەبوونی گرێبەستی ئەلیکترۆنی سزای دواکەوتنیان کەوتووەتە سەر، لەو سزایانەی لە رۆژی ٢ - ١ - ٢٠٢٢ تاوەکو ١٥ - ٣ - ٢٠٢٢ لەسەریان هەیە دەبەخشرێن.  هەروەها به‌گوێره‌ی هه‌مواره‌كه پێویسته كۆمپانیا و پێشانگه‌كانی ئۆتۆمبێل تاوەکو ١٥ی ئاداری ساڵی ٢٠٢٢ خۆیان تۆمار بكه‌ن، بەپێی رێنمایی ژمارە ٣ی ساڵی ٢٠٢١.   لە هەموارە نوێیەکەی وەزارەتی ناوخۆدا ئاماژە بەوەدراوە، ئه‌و كۆمپانیا و پێشانگایانه‌ی ئۆتۆمبێل، کە كێشه‌ی باج یان خاوه‌ندارێتی یان كێشه‌ی گرێبه‌ستیان هه‌یە كۆدیان پێده‌درێت و پێویسته تاوەکو رۆژی ٣١ی ١٢ی ٢٠٢٢ ئه‌و كێشانه له‌گه‌ڵ لایه‌نی په‌یوه‌ندیدار له حكومه‌ت چاره‌سه‌ر بكه‌ن.  فازل حاجی، گوتەبێژی هاتووچۆی هەولێر لەبارەی هەمواری رێنماییەکانەوە بە تۆڕی میدیایی رووداوی گوت: "زۆر شتی تێدا گۆڕاوە".  سەبارەت بەو بڕە پاریەیەی بۆ گرێبەستی ئەلیکترۆنی وەردەگیرێت، گوتی: "لەم رێنماییە هیچ بڕە پارەیەک دیارینەکراوە بۆ ئەوەی لەکاتی کڕین و فرۆشتن وەربگیرێت، ئەوە پەیوەندیی بە پێشانگە و کۆمپانیاکانەوە هەیە. هەیانە ٢٥ هەزار دینار وەردەگرێت، هەشە ١٠٠ دۆلار وەردەگرێت، لە رێنمایی پێشتریش هەروا بووە".  رێنمایی تۆماکردنی گرێبەستی ئەلیکترۆنی کە سەرەتای ساڵی ٢٠٢٢ چووە بواری جێبەجێکردنەوە رووبەڕووی رەخنەی زۆر بووەوە و بەشێک لە خاوەن پێشانگە و کۆمپانیاکانی کڕین و فرۆشتن ناڕەزایەتیی خۆیان لەو بارەیەوە دەربڕی و دواتر وەزیری ناوخۆ لەگەڵ بەڕێوەبەری گشتیی هاتووچۆی پارێزگاکانی هەرێمی کوردستاندا کۆبووەوە و رێنماییەکان هەموارکران.  هەمواری رێنمایی ژمارە ٣ی ٢٠٢١، تایبەت بە رێکخستنی کاری کۆمپانیاکانی هاوردەکردن، گواستنەوە و فرۆشتنی ئۆتۆمبێل.