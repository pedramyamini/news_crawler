د. سەباح سوبحی، ئەندامی پەرلەمانی عێراق لە فراکسیۆنی پارتی بە رادیۆی رووداوی راگەیاند، "ئەجێندای وڵاتانی دەوروبەر لە بەردەم هەر رێککەوتنێکی لایەنە عێراقییەکاندا بووەتە بەربەست. لە پەرلەمانی عێراقدا بەرژەوەندییەکان پێکدادەدەن. پارتی تاکە حیزبە کە خاوەنی بڕیاری خۆیەتی و بڕیار لە سەرۆک بارزانییەوە دەردەچێت. "  لە ماوەی ٢٤ کاژێردا ھێرشکرایە سەر باڵیۆزخانەی ئەمریکا و بارەگای پارتی دیموکراتی کوردستان و بارەگای تەقدووم و عەزم لە بەغدا.  د. سەباح سوبحی دەڵێت، "ئەم هێرشانەی کە کران نیشانەی ئەوەن کە پرۆسەی سیاسی لە عێراق پرۆسەیەکی دیموکراسییانە نییە. ئەگەری هەیە ئەوانەی لە ئەنجوومەنی نوێنەران ئۆپۆزیسیۆنن لەپشت ئەو هێرشانەوە بن. ئەوەش بۆ ئەوەی رێککەوتن لەسەر پۆستەکانی سەرۆککۆمار و سەرۆکوەزیران نەکرێت. ئەگەریش هەیە لایەنێکی دەرەکی ئەو هێرشانەی کردبێت، بەوەیش بۆمان دەردەکەوێت دەستتێوەردانی دەرەکی چەندە مەترسیی لەسەر پرۆسەی سیاسیی عێراق هەیە. "  لە یەکەمین کۆبوونەوەی پەرلەمانی عێراقدا کە دەستەی سەرۆکایەتیی هەڵبژێردران، چوارچێوەی هاوئاهەنگی و یەکێتیی نیشتمانیی کوردستان هۆڵی پەرلەمانیان جێهێشت و ئامادە نەبوون دەنگ بە بەربژێرەکان بدەن.  د. سەباح سوبحی ئاماژە بەوە دەکات، "لەوانەیە ئەو لایەنانەی پێشتر دژی هەڵبژاردنی دەستەی سەرۆکایەتیی پەرلەمان بوون بە بۆچوونەکانیاندا بچنەوە، بە تایبەت ئەم قۆناخەی ئێستا بۆ دەستنیشانکردنی سەرۆکی حکومەت و سەرۆککۆمار یەکلاکەرەوەیە. "  رەوتی سەدر، تەقەدووم، عەزم و پارتی و چەند لایەنێکی دیکە تێگەیشتنێکی هاوبەشیان هەیە بەرامبەر بە پرسەکان. لە هەڵبژاردنی دەستەی سەرۆکایەتیی پەرلەماندا توانییان زیاتر لە ١٨٠ دەنگ بهێنن.   بەگوتەی پەرلەمانتارەکەی پارتی، ئەوەش مانای وایە کە پرۆسەی سیاسی لە دانیشتنەکانی ناو پەرلەماندا پەکی ناخرێت. تاکە بەربەست کە هەیە ئەوەیە ناکرێت زۆرینەی ٢/٣ بە دەست بهێنن لەبەر ئەوەی دەکاتە ٢٢٠ کورسی، بەڵام مایەی ئەوە نییە کە کاروبارەکانی پەرلەمان رابوەستن.  پەرلەمانتارەکەی پارتی باس لەوەش دەکات، "ئێمە وەک پارتی هیچ پەیوەندیمان بەو ناکۆکییەوە نییە کە لەنێو ماڵی شیعەدا هەیە، ئێمە بە یەک چاو سەیری هەموویان دەکەین. ئەوەش مانای وانییە کە ئێمە لەگەڵ هیچ لایەنێکدا رێکناکەوین. "  ئەو پەرلەمانتارەی پارتی گوتیشی، "ئێمە پێشتر بڕیارمان دابوو بەیەک دەستەی دانوستاندن بەشداریی رێککەوتنەکان بکەین. بە داخەوە یەکێتیی نیشتمانیی کوردستان پاشەکشەی کرد، بە تایبەتی لە هەڵبژاردنی دەستەی سەرۆکایەتیی پەرلەماندا. بەبێ ئەوەی ئاگادارمان بکەنەوە لە ناکاو هۆڵی پەرلەمانیان بەجێهێشت. "  لە دانیشتنی رۆژی یەکشەممە ٠٩ - ٠١ - ٢٠٢٢ پەرلەمانی عێراق کۆبووەوە، تێیدا محەممەد حەلبووسی وەکو سەرۆکی پەرلەمان هەڵبژێردرایەوە، حاکم زاملی لە فراکسیۆنی سەدر وەکو جێگری یەکەم و شاخەوان عەبدوڵڵا لە فراکسیۆنی پارتی دیموکراتی کوردستان وەکو جێگری دووەمی سەرۆکی پەرلەمان هەڵبژێردران.  رۆژی دووشەممە ١٠ - ٠١ - ٢٠٢٢ ئەنجوومەنی نوێنەرانی عێراق دەرگەی خۆبەربژێرکردنی بۆ پۆستی سەرۆککۆماری عێراق کردەوە و شەش مەرجی بۆ ئەو کەسانە داناوە کە دەیانەوێت خۆیان بۆ ئەو پۆستە بەربژێر بکەن.  بەپێی دەستووری عێراق دەبێت لە ماوەی مانگێکدا لە وادەی یەکەم دانیشتنی خولی نوێی ئەنجوومەنی نوێنەرانی عێراقەوە پەرلەمانی وڵاتەکە سەرۆککۆمار هەڵبژێرێت.