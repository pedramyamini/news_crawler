رۆژی هەینی ٢٤ - ١٢ - ٢٠٢١ لەلای کریستیانە کاسۆلیکەکان جەژنی لەدایکبوونی پێغەمبەر عیسایە، بەشێک لە کریستیانەکان بەر لە رۆژی کریسمس ٤٠ رۆژ بەڕۆژوو دەبەن و بەشێکیان ١٣ رۆژ درەنگتر ئاهەنگی لەدایکبوونی مەسیح دەگێڕن کە کریستیانە ئۆرسۆدۆکسەکانن.  سەلاحەدین بەهائەدین لە پەیامەکەیدا رایگەیاندووە، "هاتنەوەی ساڵیادی لە دایكبوونی عیسا پێغەمبەر (دروودی خوای لەسەربێ) لە خۆمان و هاووڵاتیانی کریستیانی نیشتمان پیرۆز دەكەم،  بەهیوای ئەوەی شوێنكەوتوانی پێغەمبەرانی خوا (سەلام و دروودیان لەسەر بێت)، پابەند بن بە رێنماییەكانیانەوە تاوەکو ئاشتی و پێكەوەژیان و دادگەری باڵ بكێشێتەوە بەسەر جیهاندا. "  کریستانەکان بۆچوونی جیاوازیان لەبارەی رۆژی کریسمس هەیە بەڵام زۆربەیان لەسەر ئەوە کۆکن ئەمشەو جەژنی کریسمس و لە دایکبوونی عیسایە. کاسۆلیکەکان بەپێی رۆژمێری زایینی  ٢٥ی مانگ و ئەرسەدۆکسەکان بەپێی رۆژمێری جولیان ١٣ رۆژ دواتر جەژنی لەدایکبونی مەسیح دەگێڕن.  کریستیانەکانی هەرێمی کوردستان نەریتی تایبەت بە خۆیان بۆ جەژنی کریسمس هەیە. ئەوان شەوی ٢٤ مانگ لە کەنیسە یادی کریسمس دەکەنەوە و نزا بۆ ساڵێکی باشتر دەکەن. کریستیانەکان ئەمڕۆ شەممەش ٢٥ - ١٢ - ٢٠٢١ بە بۆنەی جەژنی کریسمس سەردانی یەکدی دەکەن و خواردنی تایبەت ئامادە دەکەن.