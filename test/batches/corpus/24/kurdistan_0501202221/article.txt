ئەمڕۆ چوارشەممە، ٥ - ١ - ٢٠٢٢، حاتەم تائی، گوتەبێژی هاوپەیمانیی عەرەبی لە کەرکووک، بە تۆڕی میدیایی رووداوی گوت: "ئێمە وەکو پێکهاتەی عەرەبی لەگەڵ مانەوەی راکان جبوورین، چونکە ماوەیەکی زۆر بوو ئەو پۆستە لەلای ئێمە نەبوو، هەروەها ئێستا دۆخی پارێزگاکە ئاسایش و سەقامگیرە تاڕادەیەکی زۆر، هەروەها جۆرێک لە ئاوەدانکردنەوەش هەیە و ئەوانە گرنگە، بۆیە بۆ ئەوەی ئەو سەقامگیرییە بەردەوام بێت ئێمە بەگونجاوی دەزانین راکان جبووری بمێنێتەوە".  بڕیاربوو رۆژی هەینی ٧ - ١ - ٢٠٢٢، بەشێک لە عەرەبەکانی کەرکووک خۆپیشاندان بۆ مانەوەی راکان جبووری لە پۆستی پارێزگای کەرکووک بکەن، کە لەدوای رووداوەکانی ئۆکتۆبەری ٢٠١٧ ەوە ئەو پۆستە بە وەکالەت بەڕێوەدەبات، دوای رازیبوونی لێژنەی ئەمنی بەپێدانی مۆڵەت بەو خۆپیشاندانە، ئەمڕۆ چوارشەممە داواکەی رەتکردەوە.  حاتەم تائی، گوتەبێژی هاوپەیمانی عەرەبیی لر کەرکووک، سەبارەت بە پۆستی پارێزگاری کەرکووک گوتی: "ئەو پۆستە هاوسەنگی نیشتیمانی دیاری دەکات، لەگەڵ دابەشکردنی پۆستەکانی پارێزگاکە کە ئێمە پێمانوایە دەبێت دابەشکردنێکی باشتر هەبێت، کە راستەقینە بێت".  هەر سەبارەت بە پۆستی پارێزگاریی کەرکووک، عەدنان کەرکووکی، گوتەبێژی ئەنجوومەنی سەرکردایەتی کەرکووک - گەرمیانی پارتی دیموکراتی کوردستان، لەلێدوانێکدا، بە تۆڕی میدیایی رووداوی گوت: "پۆستی پارێزگاری کەرکووک لە ساڵی ٢٠٠٥ ەوە ئیستیحقاقی کوردە  و لەهەڵبژاردنی ئەنجوومەنی پارێزگا و هەڵبژاردنەکانی پەرلەمانی عێراق کورد زۆرینەی دەنگەکانی کەرکووکی بەدەستهێناوە، ئەو پۆستە دەبێت بدرێتەوە کورد".  عەدنان کەرکووکی هەروەها گوتی: "لەنێو کوردیشدا پارتی لەساڵی ٢٠٠٥ ەوە ئەو پۆستەی لەلا نەبووە و داوا دەکەین و بەپێویستی دەزانین ئەمجارە پۆستەکە بدرێتە پارتی، چونکە پارتی تاقینەکراوەتەوە و با ئەو پۆستە وەربگرێت و مافی خۆشمانە وەریبگرین".  راکان جبووری، کە لە ساڵی ٢٠١٧ ەوە، پۆستی پارێزگاری کەرکووک بەوەکالەت بەڕێوەدەبات، لەلایەن بەشێک لەلایەنە کوردستانییەکانەوە بەتایبەت پارتی و یەکێتی بە بەڕێوەبەردنی هەڵمەتی تەعریبی ناوچە کوردستانییەکان تۆمەتباردەکرێت.  راکان جبووری، لە ساڵی ٢٠١٨ بە ئەندامی پەرلەمانی عێراق هەڵبژێردرا، بەڵام نەچووە پەرلەمان و هەر لە پۆستەکەیدا مایەوە. لە هەڵبژاردنی ١٠ - ١٠ - ٢٠٢١ یش جارێکی دیکە بە ئەندامی پەرلەمانی عێراق هەڵبژێردرایەوە، بەڵام هێشتا دیار نییە، کە دەچێتە پەرلەمان یان هەر لە پۆستەکەی خۆیدا دەمێنێتەوە.