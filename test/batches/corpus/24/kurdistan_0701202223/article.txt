رۆژی هەینی ٧ - ١ - ٢٠٢٢، کامەران حەسەن، قایمقامی قەزای ماوەت بە تۆڕی میدیایی رووداوی گوت، ئێوارەی ئەمڕۆ لە لایەن فڕۆکەی جەنگییەوە ھەر سێ ناوچەی (شۆرە، سەری ترشەکە، ھەواری خەندەک) لە سنووری گوندی گەڵاڵە بۆردوومانکران. لەماوەی ١٠ رۆژی رابردوودا ئەوە جاری دووەمە ناوچەکە بۆردوومان دەکرێت و دەشڵێت، "دانیشتوانی گوندی گەڵاڵە سەلامەتن. "  قایمقامی ماوەت ئاماژەی بەوەشکرد، ئەوان نیگەرانن لە دووبارەبوونەوەی ئەو بۆردومانانە و گوتیشی، "بۆردوومانەکان ھەموو جارێک ترس و شڵەژان لە سنوورەکە دروستدەکات، خوازیارین ھەرچی زووە ئەم بۆردوومانانە کۆتاییان پێبێت. "  کامەران حەسەن گوتیشی، لە هەردوو بۆردوومانەکەدا زیانی گیانی نەبووە. سەبارەت بە زیانە ماددیی و ژینگەییەکانیش باسی لەوەکرد، زیانێکی ئەوتۆی نەبووە، چونکە وەرزەکەی زستانە و زەوی تەڕە و پوش و پاوان ناسووتێت.  قایمقامی ماوەت ئەوەشی ختەڕوو، "لە رابردوودا ئەم سنوورە بۆردوومان کراوە و دواتر سوپای تورکیا راگەیێندراوی بڵاوکردووەتەوە و گوتویەتی ئێمەین، لەسەر ئەو بنەمایە ئەمجارەش دەڵێین بۆردوومانەکە فڕۆکەی تورکیا بووە. "  گەڵاڵە و ئەو ناوچانەی بۆردوومانکراون، نزیکی چیای ئاسۆسن، قایمقامی ماوەت باس لەوەش دەکات، ساڵانێکە گەریلاکانی پارتی کرێکارانی کوردستان لە ئاسۆس هەن، بەڵام گوندەکان، یان ئەو شوێنانەی بۆردوومان کراون بەهیچ شێوەیەک گەریلایان تێدا نییە.