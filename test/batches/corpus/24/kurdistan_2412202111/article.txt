ئەمڕۆ هەینی ٢٤ - ١٢ - ٢٠٢١ جەژنی لەدایکبوونی پێغەمبەر عیسایە، نێچیرڤان بارزانی، سەرۆکی هەرێمی کوردستان لە پەیامێکدا ئاماژەی بەوە دا، "جه‌ژنی له‌دايكبوونى حه‌زره‌تى عيساى مه‌سيح سڵاوى خواى لێبێت له هه‌موو خوشك و برايانى مه‌سيحى له هه‌رێمى كوردستان، عيراق و ته‌واوى جيهان پيرۆز ده‌كه‌م. هيوادارم ئه‌م جه‌ژنه به خێر و خۆشى بۆ ته‌واوى مرۆڤايه‌تى بگه‌ڕێته‌وه و ئاشتى و ئاسووده‌يى له‌گه‌ڵ خۆيدا بهێنێت".  کریستیانەکانی هەرێمی کوردستان نەریتی تایبەت بە خۆیان بۆ جەژنی کریسمس هەیە. ئەوان ئەمشەو لە کەنیسە یادی کریسمس دەکەنەوە و نزا بۆ ساڵێکی باشتر دەکەن. کریستیانەکان رۆژی شەممە ٢٥ - ١٢ - ٢٠٢١ بە بۆنەی جەژنی کریسمس سەردانی یەکدی دەکەن و خواردنی تایبەت ئامادە دەکەن. لە هەرێمی کوردستان نزیکەی ٣٠٠ هەزار کریستیان دەژین و خاوەنی ٢٧٠ کەنیسەن.  لە بەشێكی دیکەی پەیامەکەیدا، سەرۆکی هەرێمی کوردستان دەڵێت، "خۆشحاڵين كه هه‌موومان پێكه‌وه له هه‌رێمى كوردستان له‌گه‌ڵ هاووڵاتیيانى مه‌سيحيماندا ئه‌م جه‌ژنه ده‌گێڕين. له‌م یاده‌دا هه‌موو كوردستانييان دڵنيا ده‌كه‌ينه‌وه كه هه‌رێمى كوردستان وه‌ك هه‌ميشه به لانكه و سه‌رزه‌مينى پێكه‌وه‌ژيان و يه‌كترقبووڵكردن و لێبوورده‌يى ده‌مێنێته‌وه و به‌هاكانى مرۆڤايه‌تى هه‌موومان پێكه‌وه كۆده‌كاته‌وه".  لە کۆتایی پەیامەکەشدا، نێچیرڤان بارزانی دەڵێت، "كريسمس له هه‌موو لايه‌ك پيرۆز بێت، هیوادارم جه‌ژن و بۆنه‌کانی داهاتوومان له دۆخێکی باشتردا و دوور له په‌تا و ناخۆشی بێنه‌وه".  کریستیانەکانی جیهان لە پێشوازی جەژنی لەدایکبوونی عیسا مەسیح و رۆژی کریسمسن. بەشێک لە کریستیانەکان بەر لە رۆژی کریسمس ٤٠ رۆژ بەڕۆژوو دەبن.   کریستانەکان بۆچوونی جیاوازییان لەبارەی رۆژی کریسمس هەیە، بەڵام زۆربەیان لەسەر ئەو کۆکن ئەمشەو جەژنی کریسمس و لە دایکبوونی عیسایە.   خالید ئەلبێرت، بەڕێوەبەری گشتیی کاروباری کریستیانەکان لە وەزارەتی ئەوقاف و کاروباری ئایینیی هەرێمی کوردستان بە تۆڕی میدیایی رووداوی گوت، ژمارەی کریستیانەکانی عێراق پێش ساڵی ٢٠٠٣ نزیکەی ملیۆنێک و ٨٠٠ هەزار کەس بوو، بەڵام ئێستا ئەو ژمارەیە تەنیا ٤٠٠ هەزار کەسی لێ ماوەتەوە؛ بەشێکی زۆری ئەوانیش لە هەرێمی کوردستان، کەرکووک و دەشتی نەینەوا دەژین کە ژمارەیان نزیکەی ٢٥٠ هەزار کەس دەبێت.   لەبارەی پێکەوەژیانەوە جۆزیڤ کەساب، سەرۆکی پەیمانگەی داکۆکیکردن و گەشەپێدانی کریستیانەکانی عێراق دەڵێت، "هۆکارە سەرەکییەکانی کۆچکردنی کریستییانەکان لە عێراق بریتین لەو جیاکارییە ئایینییەی لە عێراق هەیە، ئەمە تا ئێستاش هەیە، جگە لە هەرێمی کوردستان کە کەمترە، بەڵام لە ناوچەکانی دیکەی عێراق بەتایبەت لە ناوچەی دەشتی نەینەوا و پارێزگای نەینەوا بەگشتی گۆڕینێکی زۆری دیمۆگرافی هەیە لەلایەن چەند توێژ و ئەو میلیشیایانەوە دەکرێت کە نامۆن بە ناوچەکە".