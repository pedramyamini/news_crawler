ئەمڕۆ دووشەممە ٢٧ - ١٢ - ٢٠٢١ سەرچاوەیەک لە بزووتنەوەی گۆڕان بە تۆڕی میدیای رووداوی راگەیاند، دوای تەواوبوونی کارەکانی لیژنەی دیاریکردنی دەستەیەکی کاتی بۆ بەڕێوەبردنی بزووتنەوەی گۆڕان، چەند بۆچوونێک لەنێو بزووتنەوەکە دروستبووە کە لەجیاتی دیاریکردنی دەستەی کاتی، راستەوخۆ کۆنفرانسی نیشتمانی بکرێت.  ئەو سەرچاوەیە ئاماژەی بەوەشکرد، بۆچوونێکی دیکە ئەوەیە کە ئەو ١١ کەسەی بۆ دەستەی کاتیی بەڕێوەبردنی بزووتنەوەکە دیاریکراون کەمبکرێنەوە و دەکرێت لەو ژمارەیە کەمتر بێت.  رۆژی ١٣ - ١٠ - ٢٠٢١ رێکخەری گشتیی و ئەندامانی خانەی راپەڕاندنی بزووتنەوەی گۆڕان دەستیان لەکارکێشایەوە و خانەی راپەڕاندنی بزووتنەوەی گۆڕانیش رایگەیاند، لە نزیکترین کاتدا دەستەیەک بۆ بەڕێوەبردنی بزووتنەوەکە پێکدێنن.