ئێوارەی رۆژی ٢٤ - ١١ - ٢٠٢١ لە پیرەمەگروون بەشێک لە خۆپێشاندەران چوونە بەردەم بەڕێوەبەرایەتی کتێبخانەی گشتیی شارۆچکەکە و جگە لە کتێبخانەکە، پێنج فەرمانگەی حکومیشیان سووتاند، دواتر ئاسایشی سلێمانی ژمارەیەکیانی دەستبەسەر کرد، لەو کاتەوە تاوەکو ئێستا نەتواندراوە دەوام لەهیچ یەکێک لەو فەرمانگانە بکرێت.  ژمارەیەک وەستا و کرێکار زیاتر لە دوو هەفتەیە سەرقاڵی نۆژەنکردنەوەی پێنج فەرمانگە سوتاوەکەی پیرەمەگرونن، پارەکەی لە لایەن سەرمایەدارێکی شارۆچکەکەوە دابینکراوە.  ئازر عەلی، سەرپەرشتیاری نۆژەنکردنەوەی باڵەخانەی کتێبخانەکەیە بە رووداوی راگەیاند، "من نوێنەری، هەڵمەت عومەرم کە سەرمایەدارێکی ناوچەیەکە، لەسەر ئەرکی خۆی پارەی بۆ نۆژەنکرندەوەی هەر پێنج فەرمانگەکە دابینکردوە، لەم ماوەیەدا کە ئێمە لێرە کار دەکەین جگە لە سیروان سەرحەد، قایمقامی دووکان هیچ کەسێکی دیکە نەهاتووە بەلامانەوە و حکومەت هیچی بۆ نەکردوین، تاوەکو ئێستا بڕی ٥٢ ملیۆن و ٣٠٠ هەزارمان خەرج کردوە و هێشتا لە % ١٠ ـی ماوە تەواو ببێت. "  یەکێک لەو شوێنانەی زۆرترین زیانی بەرکەوتبوو هۆڵە گەورەکەی کتێبخانەی پیرەمەگروون بوو.  فاتمە عەلی، بەڕێوبەری کتێبخانەی پیرەمەگروون بە رووداوی گوت، "نزیکەی سێ بۆ چوار هەزار کتێبمان بۆ هاتووە لە کەمپەینەکان، پێشتر چوار هەزار و ٥٠٠ سەرچاوەی جۆراوجۆرمان سووتابوون. ئێمە زۆر پێمان ناخۆش بوە کە ئەو گەنجانە دەستگیرکراون و ئەوان بە رۆڵەی خۆمان دەزانین، هیوادارین بەزووترینکات ئازاد بکرێن. "  نزیکەی مانگێکە،  ١٨ گەنجی پیرەمەگروون بە تۆمەتی هێرشکردنە سەر فەرمانگەکان دەستگیرکرابوون و رۆژی چواری ئەم مانگە ئاسایشی سلێمانی دانپێدادانیانی ئەو خۆپێشاندەرانەی بە لەبەرکردنی پۆشاکی رەنگ پرتەقاڵییەوە بڵاوکردەوە، لە ٢٤ کاژێری رابردوودا، ١٥ دەستگیرکراویان ئازاد کران.   یاسین عەبدولسەمیع، گوتەبێژی ئاسایشی پارێزگای سلێمانی بە رووداوی راگەیاند، "بە بڕیاری دادوەر، ژمارەیەک لە تۆمەتبارانی خۆپێشاندانەکەی ساڵی رابردوو لە پیرەمەگروون، بە کەفالەت ئازاد کران و ئەوانەیشی کە ماون، لەبەر دەستی دادوەری لێکۆڵینەوەدان و لەرۆژانی داهاتوودا ئازاد دەکرێن. "  گوتەبێژی ئاسایشی  سلێمانی ئاماژەی بەوەشکرد، "بۆ ئازادکردنی ئەو گەنجانە بەشێوەیەکی یاسایی، بافڵ تاڵەبانی، هاوسەرۆکی یەکێتیی نیشتمانی کوردستان و قوباد تاڵەبانی، جێگری سەرۆکوەزیرانی هەرێمی کوردستان هاتوونەتە سەر هێڵ. "  ئاسایشی سلێمانی لە بارەی رەنگی جلی دەستگیکراوەکانەوە باس لەوە دەکات، رەنگی پۆشاکەکانیشیان رەنگێكی جیهانی پەیڕەوكراوە و پەیوەندی بە جۆری  تۆمەتەكەیانەوە نییە.