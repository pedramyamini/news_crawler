ئەمڕۆ چوارشەممە ٠٥ - ٠١ - ٢٠٢٢ شاندێکی پارتی بە بەشداریی خەسرۆ گۆران، بەرپرسی دەزگای هەڵبژاردنی پارتی، هێمن هەورامی، ساحێب قارەمان، رزگار ئەژی گۆران، زانا مەلا خالید، لەگەڵ شاندێکی یەکێتی بە بەشداری رزگار حاجی حەمە، بەرپرسی دەزگای هەڵبژاردنی حیزبکە، زیاد جەبار، تەلار لەتیف، سلێمان مستەفا، یوسف گۆران لە بارەگای مەكتەبی سیاسیی یەکێتی لە سلێمانی کۆبووەوە.  بەپێی راگەیێندراوی هاوبەشی کۆبوونەوەکە، هەردوولا هاوڕان لەسەر ئەوەی ئامادەسازی نیشتمانی و تێگەیشتنی هاوبەش لەسەر میکانیزمە یاسایی و سیاسییەکان بۆ ئەنجامدانی هەڵبژاردن بکرێت.  هەروەها کۆک بوون لەسەر ئەوەی پێکەوە کار بۆ بەهێزکردنی متمانەی هاووڵاتییان بە هەڵبژاردن بکەن و هەفتەی داهاتوو کۆبوونەوەکانی نێوان هەردوولا بەردەوام دەبن.  بەپێی راگەیێندراوەکە، "هەردوولا جەختیان لەوە كردەوە بەپێی رێككەوتنی سیاسیی ٥ی ٣ی ٢٠١٩ ـی نێوان هەردوولا و  كۆبوونەوەكانی ئەم دواییانەی هەردوو حیزب بەگیانی برایەتی و تەبایی هەنگاوە پێویستیە كرداری و یاساییەكان لەسەر بنەمای بەرژەوەندیی باڵای هەرێمی كوردستان بهاوێژرێن".  پێکهاتەی هەردوو شاندەکە لەسەر ئاستی دەزگای هەڵبژاردنەکانە، تەوەرەکانی کۆبوونەوەکەش ئامادەکردنی رەشنووسی دەستوور، هەموارکردنەوەی یاسای هەڵبژاردنی کوردستان و هەڵبژاردنەوەی کۆمیسیۆنی هەڵبژاردنەکان و راپرسییە.