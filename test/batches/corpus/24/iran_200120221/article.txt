لە هانەگەرمڵە نزیکەی مەترێک بەفر باریوە، نزیکەی هەفتەیەکە هاتووچۆی ئۆتۆمبێل بۆ ئەو گوندە پەکیکەوتووە و کارەبای گوندەکە بڕاوە، بۆیە نان و خواردەمەنی دەستناکەوێت. پێشنیوەڕۆی چوارشەممە، مانگی سووری کرماشان بە هێلیکۆپتەر کەمێک خواردن و پێداویستیی دیکەی گەیاندە هانەگەرمڵە و گوندەکانی دەوروبەری.  بەپێی زانیارییەکانی تۆڕی میدیایی رووداو، لە چەند رۆژی رابردوودا ئاسایشی بیارە ئاسانکاریی بۆ خەڵکی گوندە سنوورییەکانی هەورامانی رۆژهەڵاتی کوردستان کردووە بۆئەوەی سەردانی بیارە بکەن و پێداویستییەکانیان بکڕن. دوای کڕینی پێداویستییەکانیشیان، بەو رێگەیەدا دەگەڕێنەوە.  گوندی هانەگەرمڵە لە ناوچەیەکی شاخاوییە و دەکەوێتە سنووری شاری پاوە لە پارێزگای کرماشان. قایمقامی پاوە دەڵێت، رێگەی ٣٢ گوندی سەر بەو شارە داخراوە، لانیکەم هەشتیان کارەباشیان بڕاوە. بەڕێوەبەرایەتیی کارەبای کرماشان دەڵێت، لەم دۆخەدا چاککردنەوەی کارەبای ئەو گوندانە، زۆر ئەستەمە.