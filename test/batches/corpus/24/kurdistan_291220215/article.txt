ئەمڕۆ چوارشەممە ٢٩ - ١٢ - ٢٠٢١ ئومێد خۆشناو، پارێزگاری هەولێر لە کۆنگرەیەکی رۆژنامەڤانیدا رایگەیاند، تاوەکو ئێستا نزیکەی سێ ملیار دینار هاوکاریی سەرەتایی بە خەڵکە زیانبەرکەتووەکان گەیشتووە، وەکو نەوت و چەند کەلوپەلێکی ناو ماڵ کە ئەوانە وەکو قەرەبوو هەژمار ناکرێن و تەنیا هاوکاریی سەرتایین.  نێچیرڤان بارزانی، سەرۆکی هەرێمی کوردستان رۆژێک دوای لافاوەکە بڕی ملیارێک دیناری بۆ زیانبەرکەتووان تەرخانکرد و لە رێگەی دەزگای روانگە و بە هاوئاهەنگی لەگەڵ پارێزگای هەولێر و دەزگای خێرخوازیی بارزانی هاوکارییەکان گەیێندرانە زیانبەرکەتووان.   پارێزگاری هەولێریش دەڵێت، هاوکارییە سەرەتاییەکان لەلایەن ناوەندی قەیرانەکان، کەمپەینی ئیدارە سەربەخۆکان و پارێزگاکان، دەزگای روانگە و دەزگای خێرخوازیی بارزانی بووە.  بەپێی خەمڵاندنە سەرەتاییەکانی پارێزگای هەولێر، قەبارەی زیانەکانی لافاوەکە ٢٠ بۆ ٢١ ملیار دینار بووە.  بە گوتەی پارێزگاری هەولێر سێ هەزار و ٢٧٦ فۆرم پڕکراوتەوە کە سێ جۆر زیانمەندبوونی تێدایە، بەشێکیان تەنیا کەلوپەلی ناوماڵ بووە، بەشێکیان دیوار و دەرگەی خانووەکانیان زیانی بەرکەوتووە، هەروەها ١٠٢٦ ئۆتۆمبێلیش وەکو لە فۆرمەکان تۆمارکراون.  ئەمساڵ لە هەولێر دووجار لافاو دروستبوو کە لە رۆژانی ٣٠ - ١٠ و ١٧ - ١٢ بوون، ئەمڕۆ پرۆسەی قەرەبووکردنەوە زیانبەرکەوتووانی لافاوەکەی رۆژی ٣٠ - ١٠ - ٢٠٢١ کۆتاییدێت.  پارێزگاری هەولێر لەو بارەوە رایگەیاند، بەپێی خەمڵاندنەکان لافاوەکەی یەکەم زیانی پێنج ملیار و ٨٥٣ ملیۆن هەبووە، ئەو پارەشی بۆ قەرەبووی ئەو زیانلێکەتووانە کۆکراوەتەوە چوار ملیار و ٤٦٠ ملیۆن دینار بووە و ئەوەی دیکەشی کە ملیارێک و ٣٩٣ ملیۆن دینارە لەلایەن مەسرور بارزانی، سەرۆکوەزیران هەرێمی کوردستان تەرخانکراوە.  لەبارەی ئەو خێزانانەی لە لافاوەکەی یەکەم زیانیان بەرکەوتووە، پارێزگاری هەولێر دەڵێت، ٨٢٦ خێزان زیان بەر ماڵ و کەلوپەلەکانیان کەوتووە، هەروەها ٣١٤ ئۆتۆمبێلیش زیانیان بەرکەوتووە.   بە گوتەی پارێزگاری هەولێر بەشێکی زۆری ئەو پارەیەی کە کۆکراوەتەوە بەمشێوەیە بووە: سێ ملیار دینار لەلایەن حکومەتی عێراق، ٥٠٠ ملیۆن دینار لەلایەن سەرۆکایەتیی دیوانی وەزارەت، دەزگای خێرخوازیی بارزانی ٢٢٠ ملیۆن دینار، شێخ باز ٤٥٠ ملیۆن دینار، دەزگای خێرخوازیی نانەکەلی ١٠٠ ملیۆن دینار، گرووپی کۆمپانیاکانی جیهان ١٠٠ ملیۆن دینار.