لە راگەیێندراوێکی فەرمیدا کە هەڤاڵ ئەبوبەکر، پارێزگاری سلێمانی بڵاویکردووەتەوە ئاماژە بەوە کراوە، "پاڵپشت بەو دەسەڵاتانەی پێماندراوە، بەهۆی بارینی بەفرێکی زۆر و سوختیی کەشوهەوا و نزمبوونەوەی پلەکانی گەرما بۆ ژێر سفر و دروستبوونی ئاستەنگی هاتووچۆ بۆ هاووڵاتییان، دوابەدوای راوێژ و راپۆرتی بەڕێوەبەرایەتیی کەشناسی و بوومەلەرزەزانیی سلێمانی و سەرۆکایەتیی ئەنجوومەنی پارێزگای سلێمانی و سەرۆکی یەکە کارگێڕییەکان و فەرمانگە پەیوەندیدارەکان" بڕیارەکە دراوە.  بەپێی بڕیارەکە، دەوامی فەرمی لە سنووری پارێزگای سلێمانیدا لە رۆژانی ١٨ و ١٩ی کانوونی دووەمی ٢٠٢٢ رادەگیرێت، بڕیارەکەش ئەو فەرمانگە و کارمەندانە ناگرێتەوە کە لە ئەرکی خزمەتگوزارییە گشتی و خێراکان و ئێشکگریدان.  پێشتریش بەڕێوەبەرایەتیی گشتیی پەروەردەی سلێمانی رایگەیاند، رۆژانی سێشەممە، چوارشەممە و پێنجشەممە بەهۆی نالەباریی کەشوهەواوە پرۆسەی خوێندن رادەگیرێت و تاقیکردنەوەکانیش دوادەخرێن بۆ ٢٥ی مانگ بەپێی خشتەی دیاریکراوی تاقیکردنەوەکان.