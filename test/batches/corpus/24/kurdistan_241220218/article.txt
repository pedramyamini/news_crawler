لە هەرێمی کوردستان چەندین پرۆژەی نیشتەجێبوون هەن کە چەندین ساڵە بە تەواونەکراوی ماونەتەوە، لە ساڵی ٢٠٠٧ ـوە پرۆژەی نیشتەجێبوونی سیتەک و زڕگوێز کە لەلایەن وەزارەتی ئاوەدانکردنەوە خراوەتە بواری جێبەجێکردنەوە و پێکهاتووە لە ١٥٠٠ یەکەی نیشتەجێبوون، دوای تەواوبوونیان تاوەکو ئێستا هیچ کەسێک لە پڕۆژەکە سوودمەند نەبووە.  خەدیجە عەبدولجەبار، ئەندامێکی ئەنجوومەنی پارێزگای سلێمانی بە تۆڕی میدیایی رووداوی راگەیاند، "کاتێک پڕۆژەیەک دەدرێتە کۆمپانیایەک پێویستە ' خیتاب زەمانی ' هەبێت و لەلایەن حکومەتەوە گەرەنتی بکرێت، دواتر پڕۆژەکەی پێ بدرێت نەک بەمشێوەیە [وەکو پڕۆژەی نیشتەجێبوونی سیتەک و زڕگوێز]، بەڵام ئەوە نموونەیەکە لە چەندان پڕۆژەی دیکە".  خەدیجە عەبدولجەبار دەشڵێت، "ئەو پڕۆژەیە سەرەتا بەناوی چارەسەرکردنی گرفتی کرێنشینان خرایە بواری جێبەجێکردنەوە بۆ ئەم مەبەستەش کۆمەڵەی کرێنشینان فۆڕمی بەسەر هەزاران کەس لە کرێنشینان و کەمدەرامەتان دابەشکردووە، ئێمە وەکو ئەنجوومەنی پارێزگای سلێمانی سەردانی پڕۆژەکەمان کردووە کە جگە لە نەبوونی هیچ جۆرە خزمەتگوزارییەک ئێستا پڕۆژەکە بەهۆی فەرامۆشکردنی رووبەڕووی زەرەر و زیانێکی زۆر بووەتەوە بە تایبەت خانووەکانی زڕگوێز کە لەلایەن خەڵکەوە دەرگا و پەنجەرەکانیان دەرهێندراون و هەندێک لە خانووەکانیش داڕماون کە ئەمە لە زیانی حکومەتە، چونکە جگە لە دابینکردنی خزمەتگوزاری دەبێت بودجەیەکیش بۆ نۆژەنکردنەوەیان تەرخان بکات".  بە گوتەی ئەندامەکەی ئەنجوومەنی پارێزگای سلێمانی، "پڕۆژەکە بڕی ٧٠ ملیۆن دۆلاری تێدا خەرجکراوە، بەڵام تاوەکو ئێستا هیچ کەسێک لێی سوودمەند نەبووە کە ئەمە بەفیڕۆدانی داهاتی گشتییە، بۆ ئەوەی سوود لە پڕۆژەکە وەربگیرێت، ئێمە وەکو لیژنەی پلان و پڕۆژەکان لە پارێزگای سلێمانی لە ساڵی ٢٠١٨ راپۆرتێکمان ئاراستەی ئەنجوومەنی وەزیران کرد، بۆ ئەوەی حکومەت بێتە سەرهێڵ و ئەم خزمەتگوزارییانە تەواو بکات، حکومەتیش بەدەم داواکارییەکەمان هات و لە ساڵی ٢٠١٩ چەند سولفەیەک بۆ پڕۆژەکە خەرجکرا و درا بە کۆمپانیایەکی ناوخۆیی بۆ تەواوکردنی خزمەتگوزارییەکانی تا مانگی ٩ ـی هەمان ساڵ کار لە پڕۆژەکە کرا، بەڵام دووبارە بەهۆی نەبوونی بودجەوە تا ئێستا پڕۆژەکە راگیراوە، بەپێی خەمڵاندنەکانی ئێمەش شوقەکانی سیتەک و خانووەکانی زڕگوێز بە هەردووکی پێویستیان بە بڕی ٣٠ بۆ ٣٥ ملیار دینار هەیە بۆ تەواوکردنیان".  لەبارەی بوونی پڕۆژەی دیکەی تەواونەکراو لە سنووری پارێزگای سلێمانی و هەڵەبجە، خەدیجە عەبدولجەبار دەڵێت، "لە زۆربەی شار و شارۆچکەکانی هەرێمی کوردستان کۆمەڵێک شوقە و خانوو لە ساڵەکانی ٢٠١٢ و ٢٠١٣ خراونەتە بواری جێبەجێ کردنەوە، بەڵام زۆربەیان پێش تەواوبوونیان جێهێڵدراون کە هەیانە ٨٠ % ـی کارەکانی تەواو بووە، بەڵام بەهۆی نەبوونی بودجەوە چەندین ساڵە بەم جۆرە ماونەتەوە و کەس سوودیان لێ نابینێت هەندێکیش لەوانەی تەواو کراون، خزمەتگوزارییان بۆ دابین نەکراوە و تائێستا دابەشنەکراون، بۆ نموونە ٥٠ خانوومان لە ناحیەی سیروانی پارێزگای هەڵەبجە هەیە کە لە ساڵی ٢٠٠٨ وە کارەکانی تەواوبووە، بەڵام دوایی ١٣ ساڵ هێشتا دابەشنەکراون".