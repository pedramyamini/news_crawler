پەروەردەی سلێمانی لە راگەیێندراوێکدا ئاماژەی بەوە کردووە، "دوای راوێژ لەگەڵ بەڕێزان پارێزگاری سلێمانی و بەڕێوەبەری کەشناسی و بوومەلەرزەزانیی سلێمانی، لەبەر دابەزینی پلەی گەرمی و بەستەڵەک و سەرما و بۆ پاراستنی گیانی قوتابیان و خوێندکاران بڕیارماندا بە راگرتنی تاقیکردنەوەکانی کۆتایی وەرزی یەکەم لە رۆژانی سێشەممە و چوارشەممە و پێنجشەممە ١٨، ١٩ و ٢٠ی کانوونی دووەمی ٢٠٢٢ لە گشت ناوەندەکانی خوێندن بە حکومی و ناحکومییەوە تاقیکردنەوەکان دەچێتە ٢٥ی کانوونی دووەمی ٢٠٢٢ و بەپێی خشتەیەکی تایبەت کە لەلایەن کارگێڕیی قوتابخانەکانەوە دیاریدەکرێت".  هاوکات هەڤاڵ ئەبوبەکر، پارێزگاری سلێمانی رایگەیاند، بەهۆی بارینی بەفرێکی زۆر و سەختیی کەشوهەوا بڕیاریانداوە بە راگرتنی دەوامی فەرمی لە سنووری پارێزگاکە رۆژانی سێشەممە و چوارشەممە ١٨ و ١٩ی کانوونی دووەمی ٢٠٢٢ پشووی فەرمی دەبێت.  ئەوەش لە کاتێکدایە کە شەپۆلێکی بەفر و سەرما هەرێمی کوردستانی گرتووەتەوە و بەهۆی بارینی بەفرێکی زۆرەوە لە بەشێک لە ناوچەکانی کوردستان ئاستەنگ بۆ هاتووچۆی پیادە و ئۆتۆمبێل دروستبووە.