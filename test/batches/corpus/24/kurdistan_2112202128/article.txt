ئێوارەی ئەمڕۆ سێشەممە، ئەرکان شەیبانی، وەزیری گەیاندنی عێراقی لە دوای تەواوبوونی کۆبوونەوەی هەفتانەی ئەنجوومەنی وەزیرانی عێراق، لە کۆنگرەیەکی رۆژنامەڤانیدا رایگەیاند، لە کۆبوونەوەی ئەنجوومەنی وەزیران بڕیاردرا بڕی دوو ملیار دینار لە یەدەگی فریاگوزاریی بۆ رووبەڕووبوونەوەی لافاو لە هەرێمی کوردستان خەرج بکرێت.  ئومێد خۆشناو، پارێزگاری هەولێر لەو بارەوە راگەیێندراوێكی بڵاو کردەوە و ئاماژەی بەوە دا، "وێڕاى ئەوەى ئەوپەڕى ناڕەزایەتیی خۆمان بەرامبەر بەم بڕیارەى ئەنجوومەنى وەزیرانى عێراقى فیدراڵ دەردەبڕین، پێمان وایە ئەو بڕیارە بەهیچ شێوەیەک لە ئاستى چاوەڕوانى و قەبارەى زیانەکان نییە".  لە بەشێکی دیکەی راگەیێندراوەکەدا هاتووە، "بێ هیوابوونى خۆمان لە هاوکاریکردنى حکومەتى عێراقی فیدراڵ نیشان دەدەین و ئەو بڕە پارەیەش قبووڵ ناکەین، دەخوازین ئەنجوومەنى وەزیرانى عێراقی فیدراڵ چاو بە بڕیارەکەیان بخشێننەوە، چونکە ئەوەى داوامان کردووە مافێکى یاسایی ئێمەیە و بەخێر پێمان نادرێت، مانگانە بە ناوى خەرجیی سیادى لە بودجەى هەرێمى کوردستان دەبڕدرێت و ئێستاش لەو کاتەى کە پێویستمان پێیەتى دەبێت بۆمان بگەڕێننەوە".  پێشتر پارێزگاری هەولێر داوای لە کۆنگرەیەکی رۆژنامەڤانیدا داوای لە حکومەتی عێراق کرد کە هاوکاریی پارێزگاکە بکات و لە بودجەی سیادیی عێراق بڕێک پارەیان بۆ تەرخانبکرێت. لەو بارەوە لە راگەیێندراوەکە هاتووە، "بۆ بەهاناوەچوونى زیانلێکەوتووان وەک مافێکى یاسایی خۆمان داواکاریمان پێشکەش بە حکومەتى عێراقی فیدراڵ کرد تاوەکو لە بودجەى فریاکەوتن کە مانگانە لە بودجەى دیاریکراوى هەرێمى کوردستان دەبڕدرێت ئەو بەشەى کە مافى هەرێمى کوردستانە بۆمان بگەڕێننەوە".  رۆژی هەینی ١٧ - ١٢ - ٢٠٢١ بەهۆی زۆریی بارانبارینەوە بۆ دووەمجار لە ئەمساڵدا لافاو لە هەولێر دروستبوو. بە گوتەی ئومێد خۆشناو، پارێزگاری هەولێر، لافاوەکە نزیکەی ٢٠ بۆ ٢١ ملیار دینار زیانی هەبووە.  پارێزگاری هەولێر ئاماژەی بەوەش دا، ئاو چووەتە ٢٥٠٩ ماڵ و زیانی بە کەلوپەلەکانیان گەیاندووە، ٤٠٢ خانوو زیانمەندبوون، ٨٦٧ ئۆتۆمبێلیش زیانیان بەرکەوتووە کە بەشێکیان حکومین، ١٥٣ دووکان و مارکێت و کارگە زەرەرمەند بوون.