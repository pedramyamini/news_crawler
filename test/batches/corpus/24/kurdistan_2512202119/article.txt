پەیامنێری رووداو لەبارەی ناسنامەی ئەو کەسانە ئاماژەی بەوە کرد، کچەکە خوێندکاری زانکۆ بووە و کوڕەکەش قوتابیی پۆلی ١٢ی ئامادەیی بووە.   ناسنامەی ئەو کەسانەی کە گیانیان لەدەستداوە:   - رێزان عەبدولڕەحمان لەدایکبووی ١٩٧٨ - سومەییە جاسم لەدایکبووی ٢٠٠٠ - بیلال جاسم لەدایکبووی ٢٠٠٣ پەیامنێری رووداو ئاماژەی بەوە کرد، ١٠٣ کەس لەنێو ئەو بەمەلەدا بوون کە رۆژی ٢٣ ـی مانگ لە ئیجە نقوومبوو، لە ئەنجامی نقوومبوونی بەلەمەکەش ١١ کەس گیانیان لەدەستدا کە نۆ کەسیان یان خەڵکی باشووری کوردستان و دووەکەی دیکە خەڵكی ئەفغانستان بوون.    ئەو کۆچبەرانەی کە خەڵکی باشووری کوردستان بوون، سێ کەسیان خەڵکی دهۆکن، سێ کەسیان خەڵکی کەرکووکن، دوو کەسیشیان خەڵکی قەڵادزێ و کەسێکیش خەڵکی هەڵەبجە بووە.   لە ماوەی سێ رۆژی یەک لەدوای یەک، سێ بەلەمی کۆچبەران لە دەریای ئیجەدا نقوومبوون کە دوایینیان دوێنێ هەینی بوو، ژمارەی گیانلەدەستدانی کۆچبەرانیش لەنێو ئەو بەلەمەدا بۆ ٣٠ کەس بەرزبووەتەوە.     پاسەوانی کەناراوەکانی یۆنان بەرەبەیانی رۆژی شەممە ٢٥ - ١٢ - ٢٠٢١ رایگەیاند، لە ئەنجامی نقوومبوونی بەلەمێکی کۆچبەران لە دەریای ئیجە لە نزیک دوورگەی پارۆس، لانیکەم ٣٠ کەس گیانیان لەدەستدا، ئەوەش چەند کاژێرێکی کەم دوای ئەوەی ١١ کۆچبەری دیکە رۆژی پێنجشەممە، لە رووداوێکی هاوشێوەدا لە هەمان دەریا گیانیان لەدەستدا.     ئەم رووداوانە لە کاتێکدان کە جموجووڵی بەلەمی قاچاخییەکان لە سنوورە ئاوییەکانی یۆناندا بەراورد بە چەند مانگی رابردوو زیادی کردووە.      بە گوێرەی ئاژانسی هەواڵی ئەسینا، درەنگانی شەوی هەینی لەسەر شەممە، پاسەوانی کەناراوەکانی یۆنان تەرمی ١٦ کۆچبەریان دۆزیوەتەوە کە ٣ ژن و منداڵێکی ساواشیان لە نێودایە، هەروەها ٦٣ کەسی دیکەی نێو بەلەمەکەیان رزگارکردووە دوای ئەوەی کە بەلەمەکە سەراوژێر بووە و نقوومبووە.      هەر لەنێو ئەو بەلەمە نقوومبووانەدا، خێزانێکی شەش کەسیی خەڵکی کەرکووک هەبوون کە سێ ئەندامیان گیانیان لەدەستداوە. ئەو کەسانەش بریتیبوون لە نەنکێک، کچێکی و کچەزایەکی.