حکومەت لە جێگەی خانووە رووخاو و زیانلێکەوتووەکانی شەڕ، ژمارەیەک خانووی نوێی دروستکردووەتەوە بەڵام زۆربەی دانیشتووانی ناوچەی سووری ئامەد لە بڕیارەکەی حکومەت ناڕازین، هاونیشتمانییان دەڵێن، حکومەت بە نرخێکی هەرزان خانووەکانی ئەوانی کڕیوەتەوە، بە نرخێکی گرانتر خانووی وەک قەرەبوو پێفرۆشتوونەتەوە.  ئادەم ئونال، زیانبەرکەوتوویەکی ناوچەی سووری ئامادە، بە تۆڕی میدیایی رووداوی راگەیاند، "پێشتر خانووەکەی من سێ قات بوو، ئێستا خانوویەکی دوو قاتیان پێداوم، لەسەری قەرزاریش بوومەتەوە، پێنج کەسین لە ماڵەوە، بێکارم، چۆن ئەو پارەیە بدەمەوە نازانم؟ تووشی شۆک بووم، من ناتوانم جیاوازیی ئەو پارەیە بدەم. "  لە ساڵی ٢٠١٥ ەوە لە ناوچەی سووری ئامەد، بەهۆی شەڕی ناو شاری نێوان پەکەکە و تورکیا قەدەخەی هاتووچۆ راگەیێندرا، دوای شەش ساڵ و مانگێک قەدەخەی هاتووچۆ هەڵگیرا و لە شوێنی ئەو خانووانەشی کە رووخێنرابوون، حکومەت خانووی نوێی بە خەڵکی زیانبەرکەوتووی ناوچەکە داوە.  تاوەکو ئێستا چەند خێزانێکی کەم چوونەتەوە بۆ ناوچەکە. بەڵام "سوور" وەکو پێشتر هێشتا هەر چۆڵە. ئەو خێزانانەشی کە چوونەتەوە بۆ ئەوێ، لە گەڕەکی فاتح پاشا نیشتەجێن، بەڵام گلەییان لە کواڵیتی و خراپیی خانووەکانیان هەیە.  دانیشتوویەکی سووری ئامەد دەڵێت، "ئێمە چۆن پارەکانمان بدەین، دەبێت قەرز بکەین، خوا ئەوە قبووڵناکات. لەم دونیا و لەو دونیا مافی خۆم لە وەزارەتی شارەوانی و خاوەنی کۆمپانیاکان داوا دەکەم، با ببێتە خوێنی بەراز بۆیان. "    دانیشتوویەکی دیکەی ناوچەکە کە پێشتر بەهۆی شەڕەوە ناوچەکەیان جێهێشتووە و زیانی زۆری بەرکەوتووە ئاماژە بەوە دەکات، "بمانەوێت یاخود نا هەمووی ساختەیە، دەرگە، پەنجەرە، هەموو کەلوپەلەکان بە ساختە دروستکراون و باش نین. "  ئەگەر چی لە ناوچەی سووری ئامەد قەدەخەی هاتووچۆ هەڵگیراوە، کەچی هێشتا هاتووچۆی هاونیشتمانییان کەمە، ناوچە شوێنەوارییەکان نەماون و خانووی نوێ لە شوێنیان دروستکراون، ئەوەش بەشێک لە خەڵکی ناوچەکەی نیگەرانکردووە.  فیدان، هاووڵاتییەکی ناوچەکەیە و هەر لە منداڵییەوە لەوێ گەورە بووە، باس لەوە دەکات ئێستا هەموو شتێک نوێیە و یادگارییە کۆنەکانیان نەماون، دەشڵێت، "ئێرە گەڕەکێکی زۆر گەورە بوو، ئێستا هیچی نەماوە و تەنیا ١٠ خانووی تێدا دروستکراوە. "  ساڵح سیرتلان، خەڵکی سوورە، بە رووداوی گوت، "تەنیا شوێنی قوتابخانە و مزگەوتی شێخ عەرەب دەناسمەوە، ئەوانی دیکە هەمووی تێکدراون و هیچی نەماون. "  وەزارەتی شارەوانیی تورکیا رایگەیاندووە، بە دروستکردنی خانووی نوێ و نۆژەنکردنەوەی شوێنەوارییە مێژووییەکان، سووری ئامەد دەکەنە ناوەندێکی گرنگی گەشتیاری، بەڵام خەڵکی ناوچەکە دەڵێن، ناوچەکەیان هیچ سیمایەکی مێژوویی پێوە نەماوە و بە بڕوای ئەوان، ئەوە کاریگەریی خراپی دەبێت لەسەر کەمکردنەوەی چوونی رێژەی گەشتیاران بۆ ناوچەکەیان.