رۆژی سێشەممە ٢٨ - ١٢ - ٢٠٢١ عەلی ئەکبەر محرابییان، وەزیری وزەی ئێران لەمیانی کردنەوەی بەنداوی کێلێ لە بانە رایگەیاند، پێش هاوینی ساڵی داهاتوو پرۆژەی بەستنەوەی ئاوی بەنداوی کێلێ بە پاڵاوگەی ئاوی شاری بانە تەواو دەکەن، بەوەش کێشەی ئاوی ماڵان لە شارەکانی سنە و بانە چارەسەر دەبێت.  عەلی ئەکبەر محرابییان، دەڵێت، "ئەگەر ئەو بەنداوە ببەسترێتەوە بە شاری بانە، تاوەکو چەندین ساڵ کێشەکە ناهێڵێت و خەڵک کێشەی کەمئاوییان وەکو ساڵانی رابردوو نابێت، بەڵام لە ساڵانی ٢٠٣٧ بۆ ٢٠٤٢ کێشەی کەمئاویمان بۆ دروست دەبێت، پێویستە لەو ماوەیەدا هەوڵبدەین پرۆژە کۆتاییەکە جێبەجێ بکەین کە لە پلانماندایە و پشت بە خوا جێبەجێی دەکەین. "  لە کاتی سەردانی وەزیری وزەی ئێران بۆ ئەو بەنداوە، رێکخراوە مەدەنییەکانی شاری بانە کە ١٥ هەزار واژۆیان بۆ داواکردنی پێدانی بەشە ئاوی شارەکەیان کۆکردبووەوە، داوایانکرد حکومەتی ئێران پلان بۆ چارەسەرکردنی کێشەی ئاو لەو شارە دابنێت و جێبەجێیشی بکات، بۆ ئەوەی کێشەکە بە یەکجاری نەمێنێت.  حامید ئەسراری، بەڕێوەبەری رێکخراوی پاژینی بانە گوتی، "شاری بانە بەشێکی زۆر لە ئاوی بەنداوەکانی کازمی، بۆکان و چراوەیسی سەقز دابین دەکات، لە هەمووان زیاتر ئاوی بەنداوی وەیسکی بانە دابین دەکات کە ٢٤٠ هێکتار لە زەوییەکانی شارەکە لەخۆ دەگرێت و تەواوی ئاوەکانی ئەو ناوچەیە دەڕژێنە نێو ئەو بەنداوەوە، بەشە ئاوی شاری بانە تەنیا لە بەنداوی وەیسک ٣٠ % کە بەداخەوە بە هۆکاری ناڕوون ئەو مافە بە خەڵکی ناوچەکە نەدراوە. "  جگە لە کێشەی ئاو، دانیشتووانی گوندەکانی دەورووبەری بەنداوی کێلێش داواکارییەکانیان دایە وەزیری وزە، بەنداوەکە کاریگەری نەرێنی لەسەر کشتوکاڵ و ئاژەڵدارانی دانیشتووانی گوندەکانی نەنۆڕ، هەنگەژاڵ، شەشە، برۆشکانی، شێلمان و چەندین گوندی دیکە داناوە و رێگەی هاتووچۆکردنیشیانی تێکداوە.   عەلی قادری، هاونیشتمانییە و خەڵکی بانەیە دەڵێت، "بەهۆی ئەو بەنداوەوە کێشەی زۆرمان بۆ دروستبووە، هیچ شتێکمان پێ ناکرێت تەنانەت ناتوانین ئاژەڵداریش بکەین، هیج پردێکی بەستنەوەیان دروست نەکردووە بۆ ئەوبەر، هیچ شتێکیان بۆ نەکردووین، ئەوەش حاڵی جادەکانمانە کە وێرانن. "  جگە لە بانە، وەزیری وزەی ئێران بەڵێنیدا تاوەکو کۆتایی بەهار کێشەی ئاوی نێو شاری سنەش چارەسەر بکرێت، پێشتریش چەندینجار کات بۆ چارەسەرکردنی کێشەی ئاوی ئەو دوو شارە دانراوە و کێشەکە هەر لەجێی خۆیەتی.