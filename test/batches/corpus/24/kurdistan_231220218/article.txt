د. نەریمان خۆشناو، مامۆستای زانکۆ و هاوڕێی کۆچکردوو بە (تۆڕی میدیایی رووداو)ی راگەیاند: "د. سەلام ناوخۆش، سێ هەفتە لەمەوبەر تووشی کۆرۆنا بوو، هەرچەندە لە کۆرۆنا چاکبووەوە، بەڵام کاریگەریی ڤایرۆسەکەی هەر لەسەر مابوو، تووشی هەوکردنی سینگ بوو بوو، بەداخەوە سەر لەبەیانی ئەمڕۆ پێنجشەممە لە نەخۆشخانەیەکی شاری هەولێر کۆچی دواییکرد".  سەلام ناوخۆش، کە ناونیشانی زانستیی پرۆفیسۆری یاریدەدەر بوو، مامۆستای زمانی ئینگلیزی بوو لە کۆلێژی پەروەردەی بنەڕەتیی زانکۆی سەلاحەددین.  د. سەلام ناوخۆش لە ساڵی ١٩٦٦ لە گوندی زێبارۆکی سەر بە پارێزگای هەولێر لە دایکبووە، ساڵی ١٩٩٠ بەکالۆریۆسی لە بەشی ئینگلیزی کۆلێژی ئادابی زانکۆی سەلاحەددین بەدەستهێناوە. ساڵی ١٩٩٦ لە هەمان بەشدا ماستەری بەدەستهێناوە. دکتۆراشی لە زانکۆی مالیزیا لە فەلسەفەی ئەدەب وەرگرتووە.  د. سەلام ناوخۆش زیاتر لە ٥٠ پەرتووکی لە بوارەکانی زمانەوانی، ئەدەب، فەرهەنگ و مێژوودا هەیە. یەکەم کەس بووە لە کوردستان فەرهەنگی ئۆکسفۆردی (ئینگلیزی - کوردی) نووسیووە. هەروەها چەندین توێژێنەوەی لە بوارەکەی خۆیدا لە گۆڤارە ئەکادیمییەکان لە ناوخۆ و دەرەوەی وڵاتدا بڵاوکردووەتەوە.