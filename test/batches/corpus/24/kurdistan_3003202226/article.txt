مام رەئوف کە لەماوەی رۆژێکدا دووجار ئۆتۆمبێلەکەی بردووەتە بەردەم بەنزیخانە تاوەکو بەنزین بە نرخی ٦٩٠ دینار وەربگرێت، بەڵام وەکو خۆی دەلێت، هەر پێی دەڵێن بڕۆ بەنزین نییە و بەیانی وەرەوە.  رەئوف محەممەد، خانەنشینی بەڕێوەبەرایەتیی کارەبایە و بە رووداوی گوت: "دوێنێ شەو ئۆتۆمبێلەکەم هێنا تا بەیانی لێرە دامنا، بەیانی گوتیان بەنزین نییە، بەیانیش هێنامەوە تاوەکو هەبێت، بەڵام هەر گوتیان نییە، چونکە کارمەندی بەڕێوبەرایەتی نەوت مانیان گرتووە، ئەمە هەر ئەوەش نییە، لە رۆژی یەکشەممەوە هەموو رۆژێک دەچم بۆ وەرگرتنی مووچەی خانەنشینی، بەڵام عەلاگەیەک پارە دەهێنن و بەشی کەس ناکات، ئیشمان بووە بەوە، یان لە نۆرەی بەنزین دەبین یان نۆرەی مووچە".  لە سلێمانی پێنج بەنزینخانە تایبەتکرابوو بۆ بەنزینی ٦٩٠ دیناری. دووانیان تایبەت بوون بە تەکسی و یەکێک بە پاس و دووانیش بە ئۆتۆمبێلی تایبەت، بەڵام ئێستا دەرگەی هەموویان داخراوە.  محەممەد حەسیب، بەڕێوەبەری بەڕێوەبەرایەتیی نەوت و کانزاکان بە رووداوی راگەیاند: "دابەشکردنی بەنزینی ٦٩٠ دیناری لە سلێمانی راوەستاوە و بەنزین لە بەغداوە نایەت بۆ سلێمانی، چونکە بەهۆی دواکەوتنی مووچە، فەرمانبەرەکانمان دەوامیان بایکۆت کردووە، بۆیە ناتوانرێت پارەی بەنزینەکە بدرێت بە حکومەتی عێراق تاوەکو مووچەش نەدرێت، فەرمانبەرەکان دەست بە دەوام ناکەنەوە".  ئەنجوومەنی پارێزگای سلێمانی لە هەوڵی پەیداکردنی مووچەدایە بۆ فەرمانبەرانی بەڕێوبەرایەتییەکە. کەریم عەلی، سەرۆکی لیژنەی وزە و سامانە سروشتییەکان لە ئەنجوومەنی پارێزگای سلێمانی بە رووداوی گوت، "ئەم بەنزینەی عێراق کە دەینێرێت بەڕای من چارەسەری کێشەی بەنزین لە هەرێمی کوردستان ناکات، چونکە زوو زوو دەبڕدرێت، بۆیە پێمباشە حکومەتی هەرێمی کوردستان خۆی ئەو نەوتە خاوەی هەیەتی بیداتە پاڵاوگەکان و ئەوانیش بیکەنە بەنزین و بیدەنە بەنزینخانەکان".  ئێوارەی رۆژی ٣٠ ـی مانگ وەکو دوا وادە دیاریکرابوو تاوەکو لە بانک مووچە بدەن بە لیژنەی مووچەی بەڕێوبەرایەتی نەوت و گازی سلێمانی، بەڵام کەچوون پێیان گوتوون بەیانی وەرنەوە.