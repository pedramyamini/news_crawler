لە بەیانییەکی سارد رزگار بە دڵێکی گەرمەوە چاوی لە تەرمی هاوژین و منداڵەکانیەتی. هەستی - ی تەمەن حەوت ساڵ بچووکترین ئەندامی ئەو خێزانەیە کە کۆچیان بۆ ئەورپا کردبوو.  لە ٢٤ - ١١ - ٢٠٢١ بەلەمێکی کۆچبەران لە نۆکەندی ئینگلیز لەنێوان فەرەنسا و بەریتانیا نقوومی دەریا دەبێت و نزیکەی ٣٠ کەس دەخنکێن، کە ١٦ لەوانە خەڵکی باشووری کوردستان بوون.  سارا ئەحمەد، خوشکی کەژاڵ [هاوژینی رزگار] بە چاوی پڕ گریانەوە چیرۆکی رۆشتنی خوشکەکەی و خوشکەزاکانی بۆ رووداو دەگێڕێتەوە و دەڵێت، "دوایین جار لە ٢٣ - ١١ - ٢٠٢١ بوو کچە گەورەکەی، هەدییە، نامەی بۆ باوکی نارد، کە نامەی دەنگی بوو گوتی: ئەوە ئێمە سەر بەلەمەکە دەکەوین. داواکاریمان ئەوەیە کەس نەچێت بۆ ئەو رێگەیە، چونکە تەرمەکانیان دێنەوە و جەرگی دایک و باوکیان دەسووتێت، جەرگی خوشک و براکانی دەسووتێت".  کەژاڵ ئەحمەد لە دەربەندیخان سکرتێری پزیشک بووە و رزگاری هاوژینی پۆلیسە، هەستی و موبین و هەدییەش قوتابی بوون.  زاهیر تاهیر، دراوسێی ماڵی رزگار دەڵێت، "ئەم ماڵە دراوسێی من بوون، بەڕاستی گوزەرانیان باش نەبوو، بۆیە رۆشتن بۆ ئەوروپا نارەحەت بوون. ژنەکە سکرتێرەی پزیشکێک بوو، مانگی ١٠٠ بۆ ٢٠٠ هەزار دیناری وەردەگرت، پیاوەکەشی داماوە پۆلیس بووە لەسەر ئەو شاخانە".  فەریق عەلی، هاونیشتمانییەکی خانەنشین کە کۆچی کردووە، باسی مەترسیی کۆچ دەکات لە رێگەی دەریاوە و دەڵێت، "مەترسییەکە لە عەقڵدا نییە، ئەو یەختانە هەمووی کۆنە؛ ریکلام دەکەن بۆ یەختەکە، بەڵام هیچی راست نییە، من خۆم سەرکەوتم لەگەڵ ٤٧ کەس".  دەربەندیخان ئەو شارەی کە باسی کۆچ دەکرێت ناوی لەگەڵ شارە گەورەکان دەهێندرێت، ئەمڕۆ تەرمی چوار کەسی خێزانێکی گرتەوە باوەش. بەپێی ئامارە نافەرمییەکان، لە دەربەندیخان تەنها لە ساڵی ٢٠٢١ دا زیاتر لە ٧٠٠ کەس کۆچیان کردووە بۆ ئەوروپا.