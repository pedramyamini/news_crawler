ئەمڕۆ یەکشەممە ٠٩ - ٠١ - ٢٠٢٢، لە رێوڕەسمێکدا واژۆکردنی لێکتێگەیشتنی نێوان وەزارەتی شارەوانی و گەشتوگوزار و ئاژانسی هاوئاهەنگی نێودەوڵەتی ژاپۆنی جایکا بۆ پرۆژەی هەمواکردنەوەی ماستەرپلانی شاری هەولێر بەڕێوەچوو.  ساسان عەونی، وەزیری شارەوانی و گەشتوگوزار گوتارێکی پێشکێشکرد و لە بەشێک لە قسەکانیدا رایگەیاند، "شارەکان هەمیشە لە دۆخی گۆڕانکاریدان، کاتێک شار فراوان دەبێت، پێویستی بە گۆڕینی ماستەرپلان و پلانسازی نوێ دەبێت، خۆشبەختانە شارەکانی هەرێمی کوردستان بەهۆی پلان و سیاسەتەکانی حکومەتی هەرێمی کوردستانەوە لە هەموو سێکتەرەکاندا پێشکەوتنی بەخۆیەوە بینیوە، بەهۆی گۆڕانکارییە ئابووری و ژینگەییەکان و زیادبوونی چڕی دانیشتووان لە شارە گەورەکاندا بەردەوام پێویست دەبێت کە پێداهاتنەوە و هەڵسەنگاندنەوە و هەموارکردنەوە لە دۆخی ماستەرپلانی شارەکانماندا بکرێت. "  بە گوتەی ساسان عەونی هەر بۆیە وەزارەتی شارەوانی و گەشتوگوزار لەو کابینەیەدا، "دیدگە و پلانی بۆ هەموار و پێداهاتنەوە و دروستکردنی ماستەرپلان و دیزاینی شارەکان رێکخستووە، کە هیوادارین لە ئاییندەیەکی نزیکدا ئەنجامەکانی بەدیار بکەوێت و لەگەڵ پێداویستییەکانی سەردەمی ئەمڕۆمان بگونجێت. "  وەزیری شارەوانی و گەشتوگوزار پیرۆزبایی لە دانیشتووانی شاری هەولێر دەکات و دەڵێت، "بە دڵنیاییەوە پایتەختی هەرێمی کوردستان لە رێگەی ئەو پرۆژەیەوە، دەچێتە قۆناخێکی نوێی گەشەسەندنەوە. بەناوی حکومەتی هەرێمی کوردستان و وەزارەتی شارەوانی و گەشتوگوزارەوە سوپاسێکی زۆری ئاژانسی جایکا دەکەین کە بەردەوام بە پرۆژەی بونیادنەر هاوکاریی خەڵکی کوردستانن. "  ساسان عەونی هیوای خواست پرۆژەی هەموارکردنەوەی ماستەرپلانی شاری هەولێر "بتوانێت ئەو گرفتانە چارەسەر بکات کە لە ئێستادا هەیە، بە تایبەتی لە مانگی رابردوودا دەوروبەری ئەو شارە دووچاری لافاوا هات، بە داخەوە زیانی گیانی و ماددی لێکەوتەوە. "