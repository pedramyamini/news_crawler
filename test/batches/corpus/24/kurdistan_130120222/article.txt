تیمەکانی رێگەوبانی سەر بە سەرۆکایەتیی شارەوانی وان رایگەیاند، رێگەی ١٢٩ گوند و ناوچەی نیشتەجێبوونی سەر بە هەردوو شارۆچکەی باشکاڵە و گورپنار کە بەهۆی بەفرەوە داخرابوون، لە ئەنجامی کاری بەردەوامی تیمەکانیان، توانراوە رێگەی ٩١ گوند و یەکەی نیشتەجێبوون بەڕووی هاتوچۆوە بکەنەوە. هەوڵەکانیش بەردەوامن بۆ کردنەوەی رێگەکانی دیکە.  هەروەها شارەوانییەکانی چەولیگ و خارپێت کە پێکەوە کار بۆ کردنەوەی رێگەکان دەکەن، رێگەی ٣١٦ گوند و ناوچەی نیشتەجێبوونیان کردووەتەوە.   هاوکات لە دێرسمی باکووری کوردستان بەهۆی مەترسی هەرەسهێنانی بەفر و چڕبوونەوەی بەفربارین، دابەزینی پلەکانی گەرما و داخرانی رێگەکان، بۆ ماوەی رۆژێک دەوامی قوتابخانەکان راگیران.   لە سەرەتای ئەمساڵەوە رێگەی دوو هەزار و ٦٩٦ گوند و یەکەی نیشتەجێبوون لە هەشت پارێزگای باکووری کوردستان بەهۆی بەفربارینەوە داخراون.   كه‌شناسی بەشی رۆژهەڵات لە باکووری کوردستان پێشبینی کردووە، به‌رزترین پله‌كانی گه‌رما له‌م رۆژانەدا لە ناوچه‌كه بەو شێوەیە دەبێت: دێرسم و ئه‌رزینجان چوار پلەی ژێر سفری سەتی، ئیدر دوو پلەی ژێر سفری سەتی، ئەرزەڕۆم و خارپێت و بەدلیس یەک پلەی ژێر سفری سەتی، جۆلەمێرگ و قەرس و وان پێنج پلە ژێر سفری سەتی، ئەردەخان ١٢ پلەی ژێر سفری سەتی و ئاگری ١٣ پلەی ژێر سفری سەتی.