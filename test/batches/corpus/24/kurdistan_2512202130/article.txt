عەزیمە عوسمان لەدایکبووی ١٩٦٦، ئاشتی جوبرائیل، لەدایکبووی ١٩٨٦ کە دەکاتە کچی عەزیمە لەگەڵ کچێکی بەناوی راز کاروانی تەمەن نۆ ساڵان کە کۆنیشانەی داونی هەیە، لەکاتی نقوومبوونی بەلەمەکەدا خنکاون. هەر لە هەمان بەلەمدا سێ ئەندامی دیکەی ئەو خێزانە کە باوکێک و دوو منداڵن رزگاریان بووە.   نەجات فاتیح هەر لە منداڵییەوە ئاشتی وەک کچی خۆی بەخێوکردووە، چونکە ئاشتی باوکی شەهیدبووە. ئێستا بەدەم نزاوە داوا دەکات تەرمەکەی بۆ بهێننەوە تا وەکو باوکە شەهیدەکەی بێ گۆڕ نەبێت.   نەجات فاتیح، خاڵۆژنی ئاشتییە، دەڵێت، "تەرمی باوکیمان نەبینی، بەڵام تکام لە حکومەتی هەرێمی کوردستانە تەرمی خۆی و کچەکەی و دایکیمان بۆبهێنێتەوە، چونکە هیوایەکمان نەماوە، بەس بیانناسینەوە و بیانێینە گۆڕ. "  کەسوکاری قوربانییەکان پەرۆشی گەڕاندنەوەی تەرمەکانن و بۆئەوەش پەیوەندییان بە چەندین لایەنەوە کردووە.   چەند کاژێرێک بەر لە دەرچوونیان لە تورکیاوە بەرەو یۆنان کە لەلایەن قاچاخچییەکانەوە بەڵێنی ئەوەیان پێدرابوو دەگەنە ئیتاڵیا، لەگەڵ کەسوکارەکەیان قسەیان کردووە. خاڵی ئاشتی کە ساڵانێکی زۆر خوشکەکەی و ئاشتی لەخۆگرتبوو دەڵێت، "زۆر داوام لێکردن پەشیمان ببنەوە و بگەڕێنەوە، بەڵام بەگوێیا نەکردم. "  یاسین عوسمان، برای عەزیمە و خاڵی ئاشتییە بە تۆڕی میدیایی رووداوی گوت، "گوتم کچم تائێستاش دەرفەت ماوە مەڕۆن وەرنەوە چیتان خەرجکردووە من پێتانی دەدەم، گوتی ' بەخوا خاڵە تۆ دوعای خێرمان بۆ بکە هەر دەڕۆین، تۆ هەر دەڵێی وەرنەوە،' کەوتنەڕێ، ئەو ئێوارەیەی لێیان قەوما دوو رۆژ بوو لە رێگەبوون، ئێوارەی پێنجشەممە کاژێر ٤: ٣٠ بەلەمەکەیان شکابوو، ئەم قاچاخچییانە ١٠٥ کەسییان لێیدابوو، زۆر بێویژدانن ئەمانە، زۆر درۆزنن. "  کاروان هاوژینی ئاشتی و دوو منداڵە رزگاربووەکەی نێو بەلەمەکە ئێستا لە کەمپێکی یۆنانن، لەنێو کەمپەکەوە یەکێک لە پەنابەرەکان ئەم گرتە ڤیدیۆییەی بۆ رووداو تۆمارکردووە و شوێنی ئەوانی خستووەتەڕوو.  هەڵکەوت سدیق، پەنابەرێکی کوردە لە یۆنان، دەڵێت، " ٩٠ کەسیان هێناوەتە ئێرە، ئەوانەش سەلامەتن، ئێرە کەمپی ئەمەگ دەلیزایە، کەمپێکی داخراوە. "  بەپێی گوتەی کەسوکاری قوربانییەکان بۆ هەر یەکێک لە نەفەرەکان قاچاخچی بڕی زیاتر لە ١٠ هەزار دۆلاری لێ وەرگرتوون تاوەکو لە تورکیاوە بیانگەیێنێتە ئیتاڵیا، بەڵام لە نزیک دوورگەیەکی یۆنان بەلەمەکە شکاوە و لەکۆی زیاتر لە ١٠٠ کەس ١١ کەس خنکاون کە نۆ کەسیان کوردن و ئەوانەی دیکە رزگاریان بووە، ئێستا دەستبەسەرن لە یۆنان.