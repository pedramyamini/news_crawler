رۆژی سیشەممە ١٥ ـی شوباتی ٢٠٢٢، دادگەی فیدڕاڵیی عێراق لەسەر بنەمای دوو سکاڵای وەزیری نەوتی عێراق و ئەندامێکی ئەنجوومەنی پێشووی پارێزگای بەسرە، کە لە ساڵانی ٢٠١٢ و ٢٠١٩ تۆماریان کردوون، بڕیاری دا کە یاسای نەوت و گازی هەرێمی کوردستان "نادەستوورییە"، بۆیە هەڵیوەشاندەوە.  جەمال کۆچەر، سەرۆکی فراکسیۆنی یەکگرتوو لە ئەنجوومەنی نوێنەرانی عێراق رۆژی سێشەممە ٢٢ - ٠٢ - ٢٠٢٢ بە رادیۆی رووداوی راگەیاند: "دەبێت هەوڵبدەین ئەو بڕیارەی دادگەی فیدڕاڵی عێراق بە جیددی رابگرین و ناوماڵی کوردی لەسەری کۆک بن، چونکە ئەم بابەتە لێرەدا ناوەستێت، بەڵکو بابەتی دیکەی بەدوادا دێت. ئەمە تەنیا دەرگەی یەکەمە و گەلێک دەرگەی دیکە هەن بکرێنەوە. ئێستا باس لەوە دەکرێت کە لەنێوان شارەکانی دهۆک - موسڵ، هەولێر - کەرکووک و سلێمانی - کەرکووکدا گومرگ دابنرێت، هەروەها باس لە بابەتی خاڵە سنوورییەکان و فڕۆکەخانەکان دەکرێت. "  بەگوێرەی بڕیاری دادگەی فیدڕاڵیی عێراق، دەبێت حکومەتی هەرێمی کوردستان تێکڕای نەوتی بەرهەمهێندراوی خۆی رادەستی وەزارەتی نەوتی عێراق بکات. دادگەکە مافیشی دایە وەزارەتی نەوتی عێراق لە یاساییبوون و راستیی گرێبەستە نەوتییەکان و گرێبەستە گازییەکانی حکومەتی هەرێمی کوردستان لەگەڵ وڵاتان و کۆمپانیا بیانییەکان بکۆڵێتەوە.  سەرۆکی فراکسیۆنی یەکگرتوو ئاماژەی بەوەش کرد: "بڕیاری دادگەی فیدڕاڵی یەکلاکەرەوەیە و دەبێت جێبەجێ بکرێت، هیچ رێگەیەک نییە کە بڵێین جێبەجێی ناکەین. بۆیە ئێمە دەبێت سێ شت بکەین؛ یان دەبێت بە گفتوگۆ ئەو بابەتە چارەسەر بکەین، یان ئەوەی یاسای نەوت و گاز دابنرێت و کورد مافەکانی خۆی تێدا مسۆگەر بکات، یان ئەوەتا دەستوور هەموار بکرێتەوە و هەندێک دەقی تێدا بێت کە ئەو مافانەی خوراون بە شێوەیەکی روون تێیدا جێگیر بکرێن. "  بەگوتەی ئەو پەرلەمانتارە، ئەگەر کورد بەو پەرتەوازەییە بچێتە بەغدا هەموو مافەکانی دەخورێن، چونکە سوننە هەردوو جەمسەرەکەیان یەکیان گرتووە و ئەوە هەوڵێکی جیددیش هەیە کە هەردوو جەمسەرەکەی شیعەیش رێکبکەون حکومەت پێکبهێنن و کەسێک بۆ سەرۆکوەزیران بە رەزامەندیی هەردوولا دیاری بکەن. ئەگەر پارتی و یەکێتی بە جیا بچنە ئەو یارییەوە دەبنە کەمینە کە لەسەر کود قورس دەبێت.