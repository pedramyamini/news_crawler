فیلیز کەرەسەتەجیئۆغڵو، پەرلەمانتاری هەدەپە لە بازنەی ئەنقەرە، رۆژی چوارشەممە ٢٩ی کانوونی یەکەمی ٢٠٢١ لە نووسراوێکدا، کە پێشکەشی سەرۆکایەتی پەرلەمانی کرد داوای کرد عەبدولحەمید گول، وەزیری دادی تورکیا وەڵامی پرسیارەکانی بداتەوە و روونیبکاتەوە بۆچی لە ٢٠١٨ بەشێوەیەکی نووسراو، گوتەی عەبدولقادر ئایگان وەرنەگیرا، کە لە دۆسیەی کوژرانی موسا عەنتەردا دادگایی دەکرێت و ماوەی چەند ساڵێکە لە سوێد نیشتەجێ بووە.    عەبدولقادر ئایگان لە ساڵانی ١٩٧٥ - ١٩٨٥ دا ئەندامی پەکەکە بوو. دوای جیابوونەوەی لە پەکەکە لە ساڵانی نەوەتەکانی سەدەی رابردوودا بووە ئەندامی رێکخراوی "هێزەکانی جەندەرمە و هەواڵگری تایبەت بە بەرەنگاربوونەوەی تیرۆر" ناسراو بە ژیتەم، کە رێکخراوێکی نهێنی دەوڵەت بوو، بەڵام دواتر وەک شایەتحاڵ لەبارەی تاوانە بکەرنادیارەکان کە لە هەشتاكان و نەوەتەكانی سەدەی رابردوودا لە باکووری کوردستاندا لەلایەن ژیتەم ئەنجامدران، کۆمەڵێك زانیاری ئاشکراکرد.  مووسا عەنتەر ناسراو بە ئاپێ مووسا، لە ساڵی ١٩٢٠ لە گوندی "ستیلیلێ" سەر بە شارۆچکەی "نوسێبین" لە پارێزگای مێردینی باکووری کوردستان لەدایکبووە، لە ٢٠ی ئەیلولی ١٩٩٢ لە گەڕەکی سەیرانتەپەی ئامەد لە هێرشێکی چەکداریدا لەلایەن رێکخراوی ژیتەم تیرۆرکرا.   هەرچەندە تاوەکو ئێستا ٢٨ دانیشتنی دادگا لەسەر دۆسیەی تیرۆرکردنی مووسا عەنتەر بەڕێوەچووە، بەڵام بکوژەکان نەدراونەتە دادگا و سزا نەدراون. دوای نۆ مانگی دیکەش بەهۆی تێپەڕبوونی ٣٠ ساڵ بەسەر رووداوەکەدا، دۆسیەکەی دادەخرێت.