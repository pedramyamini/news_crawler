نزار مەحموود، ئەندامی جڤاتی نیشتمانیی بزووتنەوەی گۆڕان و ئەندامی ئەو دەستە حەوت کەسییەی کە بۆ بەڕێوەبردنی بزووتنەوەکە پێکهێنراوە بە رادیۆی رووداوی راگەیاند، ئەوان بەر لە هەڵبژاردنیش بڕیاری کۆنفرانسیان دابوو، چونکە کاتی خۆی بوو کە کۆنفرانسی نیشتمانی ببەستن. ئێستا کاری زۆربەی لیژنەکان تەواو بووە و لە ئایندەیەکی نزیکدا کۆنفرانسەکە دەکەن.  نزار مەحموود، گوتی، "هێشتا کات دیاری نەکراوە و هەموومان لەگەڵ ئەوەداین کۆنفرانسی نیشتمانی بە زووترین کات بکرێت، بەڵام چاوەڕێین کاری هەندێک فایل تەواو ببێت و بە ئەگەری زۆر لە مانگی داهاتوو واتە مانگی شوبات تێناپەڕێت. "  بەشێک لە ئەندام و کادیرانی بزووتنەوەی گۆڕان کە تۆرابوون و گلەییان هەیە، بڕیارە بزووتنەوەکە قسەیان لەگەڵدا بکات و ئاشتیان بکاتەوە.  نزار مەحموود، گوتیشی، "ئێمە پێشتر لیژنەیەکمان پێکهێنابوو بۆ ئەوەی سەردانی ئەو کەسانە بکات کە لە بزووتنەوەکە ناڕازین و نیگەرانن. قسە لەگەڵ ژمارەیەکی زۆریان کراوە، بەشێکیان بڕوایان وایە کارمان لەگەڵدا بکەن، بەشێکیان بڕوایان وایە پشتیوانمان بن، بەڵام لە دەرەوە بن و کاری سیاسی نەکەن، بەشێکیشیان دەڵێن کە دانیشتوون و نایانەوێت کار لەگەڵ هیچ رێکخراو و حزبێکدا بکەن. "  دوای ئەوەی عومەری سەید عەلی، رێکخەری گشتیی بزووتنەوەکە دەستی لەکارکێشایەوە، تاوەکو ئێستا هیچ کەسێک بۆ ئەو پێگەیە هەڵنەبژێردراوە و چەند ناوێکیش لە تۆڕە کۆمەڵایەتییەکاندا باس دەکرێن.  ئەو ئەندامەی جڤاتی نیشتمانیی بزووتنەوەی گۆڕان ئاماژەی بەوەکرد، "ئێمە لە کۆنفراسدا هیچ پۆستێک یەکلایی ناکەینەوە، بەڵکو دەکرێت قسە لەسەر ئۆرگانەکان بکەین کە زیاد و کەمیان بکەین. دەکرێت بە شێوەیەک لە شێوەکان دەستکاریی دەستووری حزب بکرێت، بەڵام قسە لەسەر ئەوە ناکرێت کە کێ خۆی هەڵدەبژێرێت یان نا. "  جەختی لەوەیش کردەوە، تاوەکو ئێستا یەک کەس نییە کە بیەوێت خۆی بۆ پۆستی رێکخەری گشتی بەربژێر بکات، چونکە خۆبەربژێرکردن کاتی خۆی هەیە کە دوای کۆنفرانسی نیشتمانییە.     لەبارەی ئەنجامدانی هەڵبژاردنی پەرلەمانی کوردستان کە وابڕیارە ئەمساڵ ئەنجامبدرێت، ئەو ئەندامەی جڤاتی نیشتمانیی گۆڕان ئەوەی خستەڕوو، ئەوان لەگەڵ ئەوەدان هەڵبژاردن لە کاتی خۆیدا بکرێت، بەڵام هەندێک رێکار هەن دەبێت بگیردرێنە بەر لە نموونەی پاککردنەوەی لیستی ناوی دەنگدەران.