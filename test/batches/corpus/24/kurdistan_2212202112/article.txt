بەپێی ئەو ئامارانەی لە نەخۆشخانەکان تۆمارکراون، لە ١٠ی ئەم مانگەوە تاوەکو ئەمڕۆ چوارشەممە ٢٢ - ١٢ - ٢٠٢١ ئەو کەسانەی کە بەهۆی خواردنەوەی کحوولی ساختەوە گیانیان لەدەستداوە، گەیشتووەتە ٦١ کەس کە لە ١٧ پارێزگای تورکیان. تەنیا لە شارۆچکەی "فاستا"ی ئۆردو لە ماوەی هەفتەیەکدا شەش کەس بەهۆی کحولی ساختەوە گیانیان لەدەستداوە.  ئۆپەراسیۆنەکانی دژی دروستکردنی خواردنەوەی کحولی ساختە لە پارێزگاکانی باکووری کوردستان و تورکیادا درێژەیان هەیە. بەرەبەیانی ئەمڕۆ چوارشەممە ٢٢ - ١٢ - ٢٠٢١ لە دیلۆکی باکووری کوردستاندا ئۆپەراسیۆنێک بەڕێوەچوو.  بەڕێوەبەرایەتیی ئاسایشی دیلۆک رایگەیاند، لە ئۆپەراسیۆنەکەدا تیمەکانی ئاسایش هەڵیانکوتایە سەر چەند ناونیشانێکی گومانلێکراو و لە ئاکامدا دەستیان بەسەر ٣٢٤ لیتر کحولی خەست گرت، ٧.٥ لیتر کحولی شلکراوە، ٥٠ دەمەوانەی بوتڵ و ٣٠ بوتڵی بەتاڵ. هەروەها دوو کەسیان دەستگیرکرد کە لەو شوێنانەدا بوون.