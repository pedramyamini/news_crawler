ئەمڕۆ دووشەممە ١٠ - ٠١ - ٢٠٢٢ مەسرور بارزانی، سەرۆکوەزیرانی هەرێمی کوردستان لە راگەیێندراوێکدا لەبارەی دەرهێنانی عێراق لە لیستی ئەو وڵاتانەی کە مەترسیی سپیکردنەوەی پارەیان لەسەرە رایگەیاند، "پێشوازییەکی گەرم لە بڕیاری یەکێتیی ئەوروپا دەکەم".  لەبارەی هەوڵەکانی حکومەتی هەرێمی کوردستان، مەسرور بارزانی ئاماژە بەوە دەدات، "حکومەتی هەرێمی کوردستان و حکومەتی فیدراڵی لە بەغدا، بەهەماهەنگی لەگەڵ هاوبەشەکانمان لە کۆمەڵگەی نێودەوڵەتیدا، پێکەوە کاریان کردووە بۆ رووبەڕووبوونەوەی باربووکردنی [یارمەتیدان] دارایی تیرۆر و تۆڕەکانی تاوان، لە نێویشیاندا ئەنجامدانی زیادکردنی ئاشکرا و ئاڵۆگۆڕ و کاروباری نایاسایی بە دراو. "  دوێنێ ڤیا ڤاریۆلا، باڵیۆزی یەکێتیی ئەوروپا لە بەغدا لەگەڵ مستەفا کازمی، سەرۆکوەزیرانی عێراق کۆبووەوە، دواتر لە تویتێکدا ئاماژەی بەوە دا کە بە سەرۆکوەزیرانیان راگەیاندووە، عێراق لە لیستی مەترسیی پارە سپیکردنەوەی یەکێتیی ئەوروپا دەرهێنراوە و ئەوەش دەرفەتێکە بۆ زیادکردنی هاوئاهەنگیی ئابووری و وەبەرهێنان لە نێوان عێراق و یەکێتییەکە.  کازمیش لە تویتێکدا پێشوازیی لە بڕیارەکە کرد و رایگەیاند، ئەو بڕیارە "بەرجەستەبوونی هەوڵە دیپلۆماسییە کاریگەرییەکانمانە. بە وریاییەوە بەردەوام دەبین لە کارکردن لە پێناو خزمەتکردنی بەرژوەندییە نیشتمانییەکانمان و گەڕاندنەوەی پێگەی شایستەی عێراق. "  لە ساڵی ٢٠١٦، عێراق خرابووە ئەو لیستەوە. لە ساڵی ٢٠١٩، یەکێتیی ئەوروپا عێراقی خستە لیستی ئەو ٢٣ وڵاتەی "کەموکوڕیی ستراتیجی"یان لە یاساکانی نەهێشتنی سپیکردنەوەی پارە و بەرەنگاربوونەوەی تیرۆردا هەیە.  سەرۆکوەزیرانی هەرێمی کوردستان ئاماژەی بەوە دا، "داعش هەوڵیدا و شکستی هێنا لە تێکدانی ژیانمان. بۆیە ئێمە لە سەنگەری پێشەوەی هەوڵە نێودەوڵەتییەکانین بۆ پەکخستن و ریشەکێشکردنی هەوڵەکانی بەدەستهێنانی پشتیوانی دارایی و خۆپارەدارکردن لەلایەن رێکخراوی تیرۆریستی داعشەوە، ئەمەش لە چوارچێوەی (گرووپی هاوپەیمانیی نێودەوڵەتی بۆ رووبەڕووبوونەوەی پارەدارکردنی داعش). "   لەبارەی رووبەڕووبوونەوەی گەندەڵی و بەستنەوەی دامەزراوە پەیوەندیدارەکانی حکومەت بە سیستەمی بانکی جیهانی مەسرور بارزانی رایگەیاند، "چاکسازییەکانی حکومەتی هەرێمی کوردستان لە بواری دارایی گشتی و شێوازەکانی ئەنجامدانی گرێبەست و رێکارەکانی ئاڵوگۆڕی بازرگانی لە دەوازە سنوورییەکان و فرۆشتنی نەوت بە شێوەیەکی روون و شەفاف کە لەلایەن کۆمپانیای دیلۆیتەوە وردبینی بۆ دەکرێت، بوونەتە هۆی ئەوەی ئێمە بەهێزتر شەڕی گەندەڵی بکەین".   لە بەشێکی دیکەی راگەیێندراوەکەدا مەسرور بارزانی ئاماژەی بەوە دا، "ئێمە ئەم گۆڕانکارییانەمان لە پێناو باشترکردنی داهاتووی خۆمان ئەنجام داوە، چونکە ئەگەر ئێمە ئەم چاکسازییە ئابووری و خۆڕێکخستنەوەمان نەکردایە و رووبەڕووی کێشەی بازرگانی نایاسایی نەبووبوونایەتەوە، ئێستا ئەو دەرفەتەمان بۆ نەدەڕەخسا بۆ ئەوەی لەگەڵ هاوڕێکانمان لە ئەوروپا هەماهەنگیی بکەین".   مەسرور بارزانی بڕیارەکەی یەکێتیی ئەوروپا وەکو هاندەرێک باسدەکات بۆ پەرەپێدانی هاوئاهەنگیی نێوان بەغدا و هەولێر "لە پێناو دابینکردنی ئایندەیەکی گەشی ئابووری بۆ نەوەکانمان".  ئەو هەنگاوەی یەکێتیی ئەوروپا دوای ئەوە دێت کە مانگی نیسانی ساڵی رابردوو، بەریتانیا عێراقی لە لیستی ئەو وڵاتانە دەرهێنا کە "مەترسیی گەورەی سپیکردنەوەی پارە"یان لێ دەکرێت.   عێراق یەکێکە لەو وڵاتانەی کە بەدەست گەندەڵییەوە دەناڵێنێت، مەزەندە دەکرێت لە ساڵی ٢٠٠٣ ـەوە ١٥٠ ملیار دۆلاری ئەمریکی ئاودیوی دەروە کرابێت.