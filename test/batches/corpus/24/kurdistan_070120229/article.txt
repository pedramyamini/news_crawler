ئەمڕۆ هەینی، ٧ - ١ - ٢٠٢٢، سەمیرە رەزا خەڵەف، بەرپرسی بەشی بومەلەرزەزانی لە دەستەی کەشناسی و بوولەمەرزەزانیی وەزارەتی گواستنەوەی عێراق رایگەیاند لە مانگی کانوونی یەکەمی ساڵی ٢٠٢١ دا ٣٠ بوومەلەرزەیان تۆمارکردووە، کە گوڕەکانیان لەنێوان ٣ بۆ ٣.٨ پلە بووە بە پێوەری ریختەر، قوڵاییەکەشیان لەنێوان ٤ بۆ ١٩ کیلۆمەتر بووە.  هەروەها گوتوویەتی "چالاکیی بوومەلەرزەکان لەو مانگەدا لە قەزاکانی چەمچەماڵ و کەلار و رۆژهەڵاتی دەریاچەی دووکان لە پارێزگای سلێمانی، باکووری تەلەعفەر لە پارێزگای نەینەوا و پارێزگای کەرکووک و مەندەلی و خانەقین و قەرەتەپە لە پارێزگای دیالە بەڕوونی دەرکەوتوون".  بەپێی ئامارەکانی وەزارەتی گواستنەوەی عێراق، مانگی رابردوو هەشت بوومەلەرزە لە قەزاکانی چەمچەماڵ و کەلار و دووکان لە سنووری پارێزگای سلێمانی تۆمارکراون، هەروەها لە خانەقین و مەندەلی و قەرەتەپە لە پارێزگای دیالە چوار بوومەلەرزە تۆمارکراون.  ئەژی چەتۆ حەسەن، گوتەبێژی بەڕێوەبەرایەتی کەشناسی و بوومەلەرزەزانی هەرێمی کوردستان بەتۆڕی میدیایی رووداوی گوت" مانگانە زیاتر لەو ژمارەیە بوومەلەرزە تۆماردەکەین، بەڵام بڵاویان ناکەینەوە، چونکە کاریگەرییان زۆر نییە و شتی ئاسایین".  سەبارەت بە روودانی بەشێک لە بوومەلەرزەکان لە سنووری پارێزگای سلێمانی، ئەژی چەتۆ گوتی: "بەهۆی ئەوەیە کە پارێزگای سلێمانی و هەڵەبجە و دیالە سنوورن لەگەڵ ئێران، کە خۆی لەسەر هێڵی بوومەلەرزەیە".  بەپێی راپۆرتی بەشی بوومەلەرزەزانی لە دەستەی کەشناسی و بوولەمەرزەزانیی وەزارەتی گواستنەوەی عێراق ١٤ بوومەلەرزە لە دەرەوەی عێراق تۆمارکراون، بەڵام کاریگەرییان لەسەر عێراق هەبووە. ئەو ١٤ بوومەلەرزەیە بە دیاریکراوی لە پارێزگاکانی کرماشان، ئیلام و سنە روویاندوە.  بە گوتەی بەرپرسی بەشی بوومەلەرزەزانی لە دەستەی کەشناسی و بوولەمەرزەزانی وەزارەتی گواستنەوەی عێراق لە ناوچەکانی رۆژئاوا و رۆژئاوای باشووری عێراق هیچ چالاکییەکی بومەلەرزەی تێدا تۆمارنەکراوە و ئەوەش دەیسەلمێنێت، کە جووڵەی پلێتی عەرەبی و شوێنی عێراق تێیدا لە بەشی باکووری رۆژهەڵاتی ئاسایی بووە.