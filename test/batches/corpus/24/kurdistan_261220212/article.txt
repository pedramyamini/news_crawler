رەسوول ئەحمەد، خەزووری جێگرە و دەڵێت، "داوای فریاکەوتنی کردووە؛ داوای کردووە پۆلیسی لێ ئاگادار بکەنەوە، داوای گەردن ئازایی لە خزم و کەسوکاری کردووە لەبەر ئەوەی ئاو گەیشتووەتە نێو یەختەکەیان. "  هێشتا چلەی ٢٧ کۆچبەرە خنکاوەکەی نۆکەندی ئینگلیز نەهاتووە کە ١٧ یان کورد بوون، سێ رووداوی دیکەی نقومبوونی روویانداوە و هەر سێکیشیان لە ئیجە بوون؛ تاوەکو ئێستا لانیکەم ٤٥ کۆچبەر لە ئەنجامی نقومبوونی بەلەمەکانی رۆژانی چوارشەممە و پێنجشەممە و هەینیی دەریای ئیجە گیانیان لەدەستداوە؛ لە ئەنجامی نقومبوونی یەکێک لەو بەلامانە ١١ کەس گیانیان لەدەستدا و ٩ یان هاونیشتمانیی باشووری کوردستان بوون.   بەکر عەلی، سەرۆکی کۆمەڵەی پەنابەرە گەڕاوەکان بە تۆڕی میدیایی رووداوی گوت، "تەنیا لە ١٢ مانگی ئەمساڵدا ٢٨ هەزار هاووڵاتیی هەرێمی کوردستان گەشتیان کردووە بۆ وڵاتانی ئەوروپا، لەکۆی ٢٨ هەزار هاووڵاتی نزیکەی هەشت هەزار هاووڵاتی خەڵکی دەڤەری راپەڕینن، ١١٠ هاووڵاتی لەو ماوەیە بوونەتە  قوربانی. "  رووداوی کۆچبەران لە ٢٠٢١ زیاتر کەوتەبەرچاو، دوای ئەوەی لە مانگەکانی تشرینی یەکەم و دووەمی ئەمساڵ هەزاران کۆچبەر لە کەشوهەوایەکی سەخت و دژوار لە سنووری بێلاڕووس و پۆڵەندا گیریان خوارد.  وڵاتانی ئەندامی یەکێتیی ئەوروپا لە نزیک بێلاڕووس سنوورەکانیان تووندوتۆڵ کرد؛ نزیکەی ١٢ کەس لەو سنوورە گیانیان لەدەستدا؛ هەزاران کۆچبەریش کە بەشی زۆریان هاونیشتمانی بوون لە چەند گەشتێکدا گەڕانەوە هەرێمی کوردستان.   بەپێی ئامارەکانی UNHCR لە سەرەتای ساڵی ٢٠٢١ ەوە تاوەکو ١٩ی ئەم مانگە، زیاتر لە ١١٦ هەزار کۆچبەر لە رێگەی دەریای ناوەڕاستەوە گەیشتوونەتە وڵاتانی ئەوروپا، ٥٥ % یان چوونەتە ئیتاڵیا، ٣٥ % چوونەتە ئیسپانیا، ٧ % یشیان چوونەتە یۆنان.