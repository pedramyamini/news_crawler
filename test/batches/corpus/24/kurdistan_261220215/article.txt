فەرهاد فەرهوودی، بەڕێوبەری رێکخراوی ئاگرکوژێنەوەی کرماشان، رایگەیاند ئەو ژن و کچەی کە شەوی رابردوو لە سوتانی باڵەخانەکەدا گیانیان لەدەستداوە، لە پارکینگی باڵەخانەکەدا بوون و دووکەڵ خنکاندوونی.  فەرهاد فەرهوودی لەبارەی رزگارکردنی ئەو ٢١ کەسەی کە لە باڵەخانەکەدا بوون، دەڵێت: "ئەوان لە نهۆمە جیاوازەکاندا بوون و هێزەکانی ئاگرکوژێنەوە ئەوانیان هێناوەتە بەلەکۆنەکان و بە پەیژەی تایبەت ئەوانیان رزگاریانکردوون".  بە گوتەی بەڕێوبەری رێکخراوی ئاگرکوژێنەوەی کرماشان، نزیک کاژێر ٢٠: ٠٠ی شەوی رابردوو لە باڵەخانەیەک ئاگر کەوتووەتەوە، ئاگرەکەش لە نهۆمی ٢ی ژێرزەمینی باڵەخانەکەوە دەستیپێکردووە، بۆیە دووکەڵ هەموو باڵەخانەکەی تەنیوە.  فەرهوودی دەڵێت: "پێدەچێت ئاگرەکە لەو ئۆتۆمبێلانەوە سەرچاوەی گرتبێت کە لە پارکینگی باڵەخانەکەدا بوون، بەڵام هۆکاری سەرەکی ئەو رووداوە، هێشتا لێکۆڵینەوەی لەسەر دەکرێ".  لەو رووداوەدا باڵەخانەکە نەڕووخاوە، بەڵام زیانی زۆری بەرکەوتووە و پێویستی بە نۆژەنکردنەوە هەیە.