لیژنەی ئۆپەراسیۆنە هاوبەشەکانی کەرکووک دەستی بەسەر بارەگایەکدا گرتووە کە پێشتر ئاسایشی پارتی لێبووە و دەڵێت، ئەو ماڵانەی بە زێدەڕۆ خانوویان دروستکردووە دەبێت ماڵەکانیان بەجێبهێڵن، لە گەڕەکی موسەیەجەش ٢٨٠ ماڵی کورد ئاگادار کراونەتەوە تاوەکو یەک مانگی دیکە خانووەکان بۆ هێزی ئەمنیی چۆڵ بکەن، پیاوێک دەڵێت، "لە ١٦ ـی ئۆکتۆبەرەوە هەر جارەی بیانوویەکمان پێدەگرن تاوەکو دەرمان بکەن. "   لەنێو خانوویەکدا کە چوار ماڵ پێکەوە دەژین، لەلایەن سوپاوە ئاگادار کراونەتەوە کە دەرگەی خانووەکەیان لێ دادەخرێت، دەبێت بەزووترین کات ماڵەکەیان چۆڵ بکەن.  ئاسۆ هابیل، دانیشتووی گەڕەکی کوردستانە لە کەرکووک، بە تۆڕی میدیایی رووداوی راگەیاند،’’ پێش دەرگەکەمان دادەخەن و دەیانەوێت زیندانیمان بکەن، بە دیوار دەرگەمان لەسەر دادەخەن، لەم گەڕەکە تەنیا ئێمە نین و چەند ماڵێکی دیکەش لە ژوورەوە هەن، بەڵام ئەوانەیان دەرکردووە و دەیانەوێت چەند ماڵێکی دیکەش لە دەوروبەرمان چۆڵ بکەن. "  رەمەزان جومعە پێشمەرگەیە و گوتی، "ئاسایش کاتی خۆی کە لێرە بوو بە کرێ دانیشتبوون، چونکە خانووی حکومەت نەبوو، ئێستا رێگە سەرەکییەکانیان داخستووە و بە نیازن هەموو دانیشتووانی گەڕەکی کوردستان دەربکەن، ئەگەر پەرلەمانتارەکان نەیەنە سەرخەت، ئەو دۆخەیان بۆ دەچێتەسەر. "  مەریوان هابیل، خاوەن خانووە و باس لەوە دەکات،’’ هێزەکە هاتووە و داوا دەکەن دەربچین، دەڵێن قەرەبووشتان ناکەینەوە و دەبێت بڕۆن، جا بۆ کوێ دەڕۆن بڕۆن، چونکە چواردەوری خانووەکەت بە دیوار دەگرین، دوای ئەوە کێشەی خۆتە چی دەکەیت. "  لە گەڕەکی موسەیەجە لە عەرەفەی کەرکووک، هێزێکی ئەمنیی داوای چۆڵکردنی خانووەکانی لە دانیشتووانەکەی کردووە، مۆڵەتی تەنیا مانگێکی پێداون، بە پێچەوانەوە فەرمانی دەستگیرکردنیان بۆ دەردەکەن کە نزیکەی ٢٨٠ خانوون.  عەلی سديق دانیشتووی گەڕەکی موسەیەجەیە و ئاماژە بەوە دەکات، "لە ١٦ ـی ئۆکتۆبەر بەدواوە بە بەردەوامی پۆلیس و سوپا دەنێرنە سەرمان و دەیانەوێت بەش بەش لە خانووەکان دەرمانبکەن و دواتریش رووبەڕووی دادگەمان بکەنەوە، سزایەکیان بۆ داناوین کە لەگەڵ سزاکانی سەردەمی سەددام جیاوازی نیە. "  ئەو خانووانەی هێزە عێراقییەکان دەیانەوێت چۆڵبکرێن، بەزێدەڕۆ دروستکراون و لە ساڵی ٢٠٠٣ ەوە ئاوارە گەڕاوەکانی تێدا نیشتەجێبوونە، هەوڵێک هەیە لە بەغداوە قەرەبووی دارایی بۆ ئەو خێزانانە دەستەبەر بکرێت.  نەجوە حەمید، ئەندامی ئەنجوومەنی نوێنەرانی عێراق گوتی، "ئێمە پشتیوانی ئەوانین، بۆ بەپێی یاسایەک ئەو خانووانە موڵکی کۆمپانیای نەوتە، بەڵام چەندین ساڵە خەڵکی ئێمەی تێدایە و ناکرێت بەبێ قەرەبووکردنەوە دەربکرێن، دەبێت شوێنیان بۆ دابین بکرێت و قەرەبوو بکرێنەوە تاوەکو بتوانن بژین. "  دانیشتووانی ئەو دوو گەڕەکەی کە ئاگادار کراونەتەوە خانووەکانیان چۆڵبکەن، بەشێکیان پێشمەرگەن و بەشێکی دیکەشیان دۆخی ژیانیان خراپە و داوا دەکەن پرۆسەی دەرکردنیان رابگیرێت.