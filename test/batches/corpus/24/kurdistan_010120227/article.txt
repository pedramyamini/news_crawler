سامان شێخ لەتیف، بەڕێوبەری راگەیاندنی تەندروستیی سلێمانی، بە تۆڕی میدیایی رووداوی راگەیاند، لە ٢٤ کاژێری رابردوودا لە پارێزگای سلێمانی ٢٥٥ کەس سەردانی بەشی فریاکەوتنی نەخۆشخانەی شاریان کردووە کە بەشێکیان بەهۆی شەڕکردنەوە بە چەقۆ بریندار بوون.  سامان شێخ لەتیف گوتی، " ١٦٠ کەس تەنیا لە شەوی سەری ساڵدا داخڵی نەخۆشخانە کراون، هۆکاری سەردانکردنی هاووڵاتییان بۆ بەشی فریاکەوتن بەهۆی رووداوی هاتووچۆ، رووداوی کتوپڕ، بەربوونەوە، کەوتن، شەڕکردن، بەرکەوتنی فیشەک، خنکان و رووداوی جیاجیای دیکەوە بوون. "  لە شەوی سەری ساڵ لە چەند ناوچەیەکی پارێزگای سلێمانی بە شێوەیەکی بەرفراوان ئاهەنگ بەڕێوەچوون، بەو هۆیەشەوە چەند رووداوێکی تووندوتیژی روویدا کە بەو شێوەیە بوون؛ شەش رووداوی هاتووچۆ، ٢٧ رووداوی کتوپڕ، چوار کەوتنەخوارەوە، سێ برینداربوون بە چەقۆ، سێ کەوتن، سێ بەرکەوتنی فیشەک، ٢٢ رووداوی جیاجیا و کەسێكیش خنکاوە.  جگە لەوانەیش شەوی رابردوو لە کاتی ئاهەنگگێڕانی هاونیشتمانییان و گەشتیاران لە پارێزگای سلێمانی ١٥٥ رووداوی دیکەی تێکچوونی باری تەندروستی و برینداربوون هەبوون.  سامان نادر، بەڕێوەبەری فریاکەوتنی خێرای سلێمانی (١٢٢) بە تۆڕی میدیایی رووداوی راگەیاند، لە شەوی سەری ساڵ تیمەکانی فریاکەوتنی خێرا، ٤٥ کەسیان بەهۆی رووداوەکانی شەڕەچەقۆ، کەوتنەخوارەوە، بوورانەوە و رووداوی هاتووچۆ رەوانەی نەخۆشخانە کردووە، ١١٠ کەسیش لە شوێنی رووداوەکان چارەسەر کراون.