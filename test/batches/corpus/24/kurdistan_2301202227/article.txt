بەپێی راگەیێندراوەکەی نەتەوە یەکگرتووەکان، تووندوتیژییەکانی شاری حەسەکە سەلامەتیی نزیکەی ٨٥٠ منداڵی نێو گرتووخانەکانی خستووەتە "مەترسیی جیددییەوە".  لەبارەی ژمارەی ئەو کەسانەی کە لە گرژی و ئاڵۆزییەکاندا کوژراون و ئاوارە بوون، نەتەوە یەکگرتووەکان دەڵێت، "بەگوێرەی راپۆرتەکان، لە ئەنجامی تووندوتیژییەکە زیاد لە ١٠٠ کەس کوژراون و هەزارانی دیکەش ئاوارە بوون".  هاوکات لە راگەیێندراوەکەی رێکخراوی نەتەوە یەکگرتووەکاندا ئەوەش خراوەتەڕوو کە "دەکرێت تووندوتیژی لە زیندانەکانی دیکە و کەمپەکانیش دەستپێبکات".  نەتەوە یەکگرتووەکان داوا لە تەواوی لایەنەکانی باکووری رۆژهەڵاتی سووریا و شوێنەکانی دیکەی سووریا دەکات "منداڵان لە هەر ئازاردانێک بپارێزن"؛ هەروەها داواش لە حکومەتی وڵاتانی جیهان دەکات کە ژن و منداڵی چەکدارانی پێشووی داعش بگەڕێننەوە وڵاتەکانیان.  ئەوەش لە کاتێکدایە کە شەوی پێنجشەممە ٢٠ ـی کانوونی دووەمی ٢٠٢٢ هێزەکانی سووریای دیموکرات - هەسەدە زانیاریی لەبارەی دروستبوونی پشێوی لە گرتووخانەیەکی شاری حەسەکە بڵاوکردەوە، کە ژمارەیەک ئەندامی داعش تێیدا بەندکراون، کە چەکدارەکان هەوڵی هەڵاتنیان داوە.