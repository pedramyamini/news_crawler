ئەمڕۆ هەینی ٠٧ - ٠١ - ٢٠٢٢ دکتۆر توانا فەرهاد، ئەندامی لیژنەی پشکنین و بەدواداچوونی سەندیکای پزیشکان، لقی هەولێر، بە تۆڕی میدیایی رووداوی گوت، لیژنەی بەدواداچوون کە پێکهاتوون لە نوێنەری بەشی بەدواداچوون، نوێنەری سەندیکای پزیشکانی کوردستان و نوێنەری قایمقامییەتی هەولێر، دوای زانینی هەبوونی حاڵەتێکی بەدەر لە رێنماییەکان کە کەسێکی بەناو پزیشک لە سەنتەرێکی جوانکاری کاری کردووە بێ ئەوەی بڕوانامەی پسپۆڕیی جوانکاری هەبێت، سەنتەرەکەیان داخستووە.  دکتۆر توانا فەرهاد گوتی، "کەسەکە لە بەغداوە هاتووەتە هەولێر و پێش هاتنیشی لە تۆڕە کۆمەڵایەتییەکانەوە رێکلامی ئەوەی کردبوو کە دێتە هەولێر و پسپۆڕی جوانکارییە و بۆتۆکس و فیلەر دەکات. "  بە گوتەی دکتۆر توانا فەرهاد، لیژنەکە بەدواداچوونی کردووە و شوێنەکەیان دەستنیشان کردووە، دواتر چوونەتە سەنتەرەکە و دوای لێکۆڵینەوە دڵنیابوونەتەوە کە کەسەکە پزیشکی پسپۆڕی جوانکاریی نییە.  ئەو ئەندامەی لیژنەی پشکنین و بەدواداچوونی سەندیکای پزیشکان، لقی هەولێر، ئاماژەی بەوەشکرد، بەگوێرەی یاساکانی هەرێمی کوردستان، تەنیا ئەو کەسانە دەتوانن بۆتۆکس و فیلەر بکەن کە پزیشکی پسپۆڕی جوانکاریین.  سەنتەرەکە داخراوە، بەڵام وەکو دکتۆر توانا فەرهاد گوتی، تاوەکو ئێستا کەسەکەیان دەستگیر نەکردووە و رۆژی یەکشەممەی داهاتوو پەڕاوەکەی ئاراستەی دادگە دەکەن بەمەبەستی وەرگرتنی رێکاری یاسایی پێویست لە بەرامبەری.