زارا محەممەدی، مامۆستای دەستبەسەرکراوی زمانی کوردی کە مانگ و نیوێکە لە گرتووخانەی سنەیە، ئەندامی بەڕێوەبەری ئەو ئەنجوومەنە بوو. بەڕێوەبەرانی ئەنجوومەنەکە دەڵێن، دوای دەستبەسەرکردنی زارا، خەڵک زیاتر روویان تێدەکات. یەک لەوان فەریدە محەممەدییە. تەمەنی ٧٥ ساڵە و دەڵێت، ئەو رۆژەی زارایان بردووە بۆ گرتووخانە بڕیاریداوە خۆی فێری نووسین و خوێندنەوە بە زمانی کوردی بکات.  فەریدە لە تەمەنی ٧٥ ساڵی چووەتە ئەنجوومەنی نۆژین تاوەکو فێری خوێندن و نووسین بە زمانی کوردی بێت. ئەو دەڵێت، رۆژی ٨ی جەنیوەری ٢٠٢٢ کە زارا محەممەدی، مامۆستای زمانی کوردی خۆی بە گرتووخانە ناساند، بڕیاریداوە فێری زمانی دایک بێت.  زارا محەممەدی پێش دەستبەسەرکردن، بۆ ماوەی ١١ ساڵ لە نێو شار و گوندەکانی سنە زمانی کوردی فێری خەڵک کردووە. لەو کاتەشەوە دەستبەسەرکراوە، خەڵکی زیاتر بەشداری لە خولەکانی فێربوونی زمانی کوردیدا دەکەن.  ئیدریس مینبەری، بەڕێوەبەری ئەنجوومەنی نۆژین دەڵێت، لە چالاکییەکانیان بەردەوامن، لە بواری فێرکردنی رێنووس و رێزمانی کوردییەوە، هەروەها کۆمەڵێک چالاکیی دیکە، دەشڵێت، دوای دەستگیرکردنی زارا محەممەدی خەڵکی زیاتر چوونەتە ئەنجوومەنەکەیان بۆ فێربوونی زمانی کوردی.  زۆربەی مامۆستایانی ئەنجوومەنی نۆژین هەر ئەوانەن کە پێشتر بۆ فێربوونی چوونەتە ئەنجوومەنەکە. دواتر خولی راهێنانیان بینیوە و هەر لەوێ بە خۆبەخش بوونەتە مامۆستا.  ویدا محەممەدنژاد، مامۆستای زمانی کوردییە و دەڵێت، بەشی راهێنانی لە بواری زمانی کوردی تەواوکردووە و ئێستاش خۆی بووەتە مامۆستای زمانی کوردی و هاونیشتمانییان فێری زمانەکە دەکات.  هاونیشتمانییان لە ئاستی تەمەنی جیاواز بەشداری لە کۆرسەکانی ئەنجوومەنە فێرکارییەکانی زمانی کوردیدا دەکەن. لە منداڵانەوە تاوەکو بەساڵاچووان. هۆکاری جیاوازیش پاڵنەریانە بۆ بەشداریکردن لەو کۆرسانە.  شکوفە یەزدانی، فێرخوازێکە و دەڵێت، کاتێک هاوڕێکانی بینیوە کە وانەی کوردییان گوتووەتەوە، ئەوە بووەتە پاڵنەرێک بۆی و هەوڵیداوە فێری زمانی کوردی ببێت.  ئەنجوومەنی کولتووری نۆژین نزیکەی ١٢ ساڵە دامەزراوە. ناوەندی ئەنجوومەنەکە لە سنەیە، بەڵام لە شارەکانی دیکە و گوندەکانیش لقی هەیە. جگە لە فێرکردنی زمانی کوردی، هەوڵی پەرەپێدانی کولتووری کوردیش دەدات.