رۆژی دووشەممە ١٧ - ٠١ - ٢٠٢٢ ئاریان ئەحمەد، گوتەبێژی وەزارەتی کار و کاروباری کۆمەڵایەتیی هەرێمی کوردستان بە تۆڕی میدیایی رووداوی راگەیاند، لەسەر داوای ئەنجوومەنی وەزیرانی هەرێمی کوردستان، سەنتەرێک بۆ ئالودەبووانی ماددەی هۆشبەر دەکرێتەوە.  بە گوتەی گوتەبێژی وەزارەتی کار و کاروباری کۆمەڵایەتیی هەرێمی کوردستان زەوی بۆ سەنتەرەکە تەرخانکراوە و دەرخستەشی بۆ کراوە. دەشڵێت "تەنیا فەرمانی ئەنجوومەنی وەزیران بۆ ئەوە ماوە بچێتە واری جێبەجێکردنەوە".  سەنتەرەکە دەبێتە یەکەم سەنتەر بۆ ئالودەبووانی ماددەی هۆشبەر لە هەرێمی کوردستان و لە شاری هەولێر دەبێت، ئاریان ئەحمەد دەڵێت، لە هەموو شار و شارۆچکەکانی هەرێمی کوردستانەوە ئالودەبووان رەوانەی سەنتەرەکە دەکرێن.  گوتەبێژی وەزارەتی کار و کاروباری کۆمەڵایەتی ئەوەشی خستەڕوو، "ئالودەبوون بە ماددەی هۆشبەر وەکو دیاردەی لێهاتووە، زۆرینەشیان قوربانیی دەستی بازرگانانی ماددەی هۆشبەرن، ئەوانە تاوانبار نین و دەبێت وەکو نەخۆش مامەڵەیان لەگەڵدا بکرێت". باسی لەوەش کرد، "زیندانەکان سوودیان نابێت بۆ ئالودەبووان و دەبێت لە سەنتەرێکدا چارەسەر وەربگرن وەکو نەخۆش، کە لە هەموو دونیشادا وایە".  سەنتەرەکە لەلایەن وەزارەتی کار و کاروباری کۆمەڵایەتییەوە بە هاوبەشی لەگەڵ وەزارەتی تەندروستیی هەرێمی کوردستان بەڕێوەدەبرێت. ئاریان ئەحمەد دەڵێت، "چیدیکە ئەو کەسانەی ئالودەبووی ماددەی هۆشبەرن وەکو زیندانی رەوانەی سەنتەرەکە ناکرێن و وەکو نەخۆشێکی ئاسایی مامەڵەیان لەگەڵدا دەکرێت، لە سەنتەرەکەدا رادەهێندرێنەوە بۆئەوەی تێکەڵی کۆمەڵگە بکرێنەوە و ژیانێکی ئاسایی بەڕێبکەن".  لە هەرێمی کوردستاندا، بازرگانان و بەکارهێنەرانی ماددەی هۆشبەر وەکو تاوانبار مامەڵەیان لەگەڵدا دەکرێت و دەستگیر دەکرێن، بەڵام بەگوێرەی یاساکان سزای بەکارهێنەر و بازرگان جیاوازن.