پارێزگاری هەولێر لەبارەی زیانەکانی لافاوەکەی رۆژی ١٧ - ١٢ - ٢٠٢١ رایگەیاند، کۆی گشتی زیانەکان ٢٠ تا ٢١ ملیار دینار دەبێت. هەروەها دەشڵێت، ئاو چووەتە ٢٥٠٩ ماڵ و زیانی بە کەلوپەلەکانیان گەیاندووە، ٤٠٢ خانوو زیانمەندبوون، ٨٦٧ ئۆتۆمبێلیش زیانیان بەرکەوتووە کە بەشێکیان حکومین، ١٥٣ دووکان و مارکێت و کارگە زەرەرمەند بوون.  ئەمڕۆ یەکشەممە ١٩ - ١٢ - ٢٠٢١ ئومێد خۆشناو، پارێزگاری هەولێر لە کۆنگرەیەکی رۆژنامەڤانیدا رایگەیاند، لافاوەکە ١٥ گوند و ناحیەی گرتووەتەوە، هەروەها ١٢ کەس گیانیان لەدەستداوە کە تاوەکو ئێستا تەرمی دووانیان نەدۆزراونەتەوە.  رۆژی هەینی بەهۆی زۆریی بارانبارینەوە لە بەشێک لە گەڕەکەکانی هەولێر لافاو دروستبوو و زیانی گیانی و ماددی لێکەوتەوە. نێچیرڤان بارزانی، سەرۆکی هەرێمی کوردستان بڕی یەک ملیار دیناری بۆ هاوکاریی زیانلێکەوتووانی لافاوەکە تەرخانکرد.  بە گوتەی پارێزگاری هەولێر، هەردوو گوندی بێستانە و کەردز زیانێکی زۆریان بەرکەوتووە و مەترسییان لەسەرە، بۆیە تیمیان ناردووەتە ئەو دوو گوندە.  دوێنێ لەسەر فەرمانی مەسرور بارزانی، سەرۆکوەزیرانی هەرێمی کوردستان بڕیاردرا لیژنەیەکی ١١ کەسی بۆ لێکۆڵینەوە و دەرخستنی هۆکارەکانی دروستبوون و دووبارەبوونەوەی لافاو لە هەولێر پێکبهێنرێت. بە گوتەی ئومێد خۆشناو، لیژنەکەی پارێزگاری هەولێر لە دوێنێوە دەستیان بە کارەکانیان کردووە و کەموکوڕییەکان دەستنیشان دەکەن.  لە بەشێكی دیکەی قسەکانیدا پارێزگاری هەولێر داوا لە حکومەتی عێراق دەکات، بەهۆی ئەوەی کە قەبارەی زیانەکان زۆرە، لە بودجەی فریاکەوتن هاوکاریی هەولێر بکرێت.  زۆرینەی زیانەکانی لافاوەکە بریتین لە تێکچوونی خانوو، کەلوپەلی نێو ماڵ و ئۆتۆمبێل، هاونیشتمانیانیش داوا دەکەن حکومەت بەهانایانەوە بچێت و قەرەبوویان بکاتەوە.