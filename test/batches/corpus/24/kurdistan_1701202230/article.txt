به‌پێی راگه‌یێندراوێکی گه‌وره‌شاره‌وانیی وان، رێگەوبانی ١٩٢ گوند لە سنووری پارێزگاکەدا گیراوە. ئەمە لەکاتێکدایە ئەمڕۆ دووشەممە ئاسمانی وان نیوە ساماڵە و پلەی گەرما حەوت پلە لە ژێر سفری سەدییە. تیمه‌كانی راماڵینی به‌فر لە شارەوانیی وان، بەردەوامن لەسەر کارەکانیان بۆ راماڵینی بەفری سەر شەقام و کۆڵانەکان و كردنه‌وه‌ی رێگە داخراوه‌كان.  هەروەها فەرمانگەی تایبەتیی پارێزگای جۆلەمێرگ رایگەیاندووە لە سەرانسەری پارێزگاکەدا بەفر رێگەی ٢٨٥ گوندی بەڕووی هاتووچۆدا داخستووە.  تیمەکانی شارەوانی بەردەوامن لەسەر پاککردنەوە و خوێڕێژکردنی رێگەکان. ئاسمانی جۆلەمێرگ ئێوارەی ئەمڕۆ دووشەممە هەور دایپۆشیوە و پلەی گەرما نۆ پلە لە ژێر سفری سەدییە. شەوانەش پلەی گەرما بۆ ١٧ پلە ژێر سفر دادەبەزێت.  لە پارێزگای بەدلیسیشدا رێگەی ٤٩ گوند بەهۆی کەڵەکەبوونی بەفرەوە داخراون. ئومیت کورتکان، بەڕێوەبەری خزمەتگوزاریی رێگە و گواستنەوەی سەر بە فەرمانگەی تایبەتیی پارێزگاکە رایگەیاند، رێگەی ٤٩ گوند بەڕووی هاتووچۆدا داخراون.  ئێوارەی ئەمڕۆ دووشەممە ئاسمانی بەدلیس ساماڵە و پلەی گەرما نۆی ژێر سفری سەدییە. چاوەڕێدەکرێت شەو پلەی گەرما بۆ ١٣ی ژێر سفری سەدی داببەزێت.   لە پارێزگای مووش بەهۆی بەفر و رەهێڵەوە، رێگەی ٢٦ گوند بەڕووی هاتووچۆدا داخراون.  شێخموس یەنتور، سکرتێری گشتیی فەرمانگەی تایبەت لە پارێزگای مووش گوتی؛ بەهۆی خراپیی کەشوهەواوە رێگەی هاتووچۆ لە زۆر شوێنی شارەکەدا داخراوە و تیمەکانی شارەوانی لە هەوڵەکانیان بەردەوامن بۆ کردنەوەی ئەو رێگەیانە.  لە مووشی باکووری کوردستاندا ئەمڕۆ دووشەممە پلەی گەرما هەشت پلە لە ژێر سفری سەدییە و چاوەڕێدەکرێ شەو پلەی گەرما بۆ ١٢ پلەی ژێر سفری سەدی داببەزێت.