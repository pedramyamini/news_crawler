ئەو دوو کۆچبەرە و کەسێکی دیکە کە برای سومەییە بووە بە ناوی عەبدوڵڵا جامخانە و تەمەنی ١٥ ساڵ بووە، ویستوویانە بە پێ بەنێو رووبارەکەدا بپەڕنەوە، بەڵام هەردوو هاوژینەکە خنکاون و عەبدوڵڵا رزگاری بووە و لەلایەن پۆلیسی یۆنانەوە دەستبەسەر کراوە.  جەلال رەوانگەرد، برای جەلیل رەوانگەرد بە رادیۆی رووداوی راگەیاند، "برایەکەم ماوەیەی ساڵێک بوو لە تورکیا بوو، بۆئەوەی بچێتە ئەوروپا، دوو هەفتەی رابردوو توانیبووی بچێتە یۆنان، خۆی و هاوژینەکەی و برای هاوژینەکەی بوون و ویستوویانە لەو شارەی یۆنانەوە لە رێگەی رووباری سێرسەوە بچنە ئەسینا، ئەو رووبارەش بە قسەی برای هاوژینی براکەم وەکو چۆمێک بووە و زۆر گەورەش نەبووە، بەڵام بەداخەوە لە کاتی پەڕینەوەیان براکەم و هاوژینەکەی خنکاون و تەرمەکانیان دۆزراونەتەوە و لای پۆلیسی یۆنانن، برای هاوژینی برایەکەشم تەمەنی ١٥ ساڵە و بەهۆی ئەو رووداوەوە لەڕووی دەروونییەوە تووشی گرفت بووە و ئێستا لەلای پۆلیسی یۆنان دەستبەسەرە".  براکەی جەلیل رەوانگەرد ئاماژەی بەوەش کرد، "برایەکەم بەهۆی خراپیی رەوشی ژیان و نەبوونی هەلی کار ویستی ژیانێکی شایستەتر بۆ خۆی و هاوژینەکەی دابین بکات، بۆیەش هەوڵیدا بچێتە یەکێک لە وڵاتانی ئەوروپا، بەڵام بەداخەوە ئەو کارەساتەی لێکەوتەوە و گیانیان لەدەستدا".  جەلال رەوانگەرد ئەوەشی خستەڕوو، بۆ هێنانەوەی تەرمی براکەی و هاوژینەکەی هەوڵیان داوە، بەڵام بۆ ئەوە دەبێت حکومەتی ئێران بە فەرمی داواکاری بۆ گەڕاندنەوەی تەرمەکان بداتە یۆنان، "لایەنە پەیوەندیدارەکانی حکومەتی ئێرانیش داوای پارەی تێچووی گەڕاندنەوەی تەرمەکان دەکەن، کە ٥٠٠ ملیۆن تمەنە بە قسەی بەرپرسانی حکومەتی ئێران، ئێمەش ئەو توانایەمان نییە ئەو پارەیە بدەین".  برای جەلیل رەوانگەرد داوا لە حکومەتی هەرێمی کوردستان دەکات هاوکارییان بکات بۆ هێنانەوەی تەرمەکان، "چونکە هیچ رێگەیەکی دیکەمان نییە. داوا لە رێکخراوەکانی مافی مرۆڤ و رێکخراوە خێرخوازییەکانیش دەکەم هاوکارمان بن بۆ دۆزینەوەی رێکارێک و گەڕاندنەوەی تەرمەکانیان".  ئەو دوو هاوژینە ساڵی رابردوو مەریوانیان جێهێشتووە و بەم دواییانە لە تورکیاوە بەرەو یۆنان رۆشتوون.  بەپێی ئەو ئامارانەی بەردەستن، لە ماوەی نزیکەی یەک ساڵی رابردوودا لانیکەم ١٠ کۆچبەری کوردی شارە جیاوازەکانی رۆژهەڵاتی کوردستان لە رێگەی چوون بۆ ئەوروپا گیانیان لەدەستداوە.