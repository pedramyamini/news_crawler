محەممەدی ماملێ یەکێکە لەو هونەرمەندە ناودارانەی کوردستان کە بەردەوام وەکو قوتابخانەیەک لە جیهانی گۆرانی و ئاوازدا، ناوی دەهێندرێت. ئەو هونەرمەندە لە بنەماڵەیەکدا پەروەردە بووە کە پشتاوپشت هونەرمەند بوون و ئەو گەوهەرە لە بەرەکانی داهاتووشیاندا، دیارە.  جەمال ماملێ، هونەرمەند و برازای محەممەدی ماملێ دەڵێت، "بنەماڵەی ماملێ هەر لە مام عەلییەوە تاوەکو ئەمڕۆ ئەوە نزیک بۆ سێ سەدەیە کە خزمەتی هونەری کوردییان کردووە، لە مام عەلییەوە تاوەکو هاتووەتە خوارەوە بۆ برازا و نەوەکانی، بەتایبەتی بۆ کوڕی گەورەی مام حوسێن".  ئێستاش هۆگرانی هونەر و دەنگی ماملێ، نەبوونی ئەو هونەرمەندە بە خەسارێکی گەورە لە مۆسیقای کوردیدا دەزانن و هەوڵەکانی بۆ زیندووکردنەوەی فولکلۆر و بەستە و گۆرانیی کوردی، بە یەکێک لە دەستکەوتە گەورەکانی سەدەی رابردوو ناودەبەن.  محەممەدی ماملێ ساڵی ١٩٢٦ لە مهاباد لەدایکبووە و ساڵی ١٩٩٩ لەو شارە کۆچی دواییکردووە، لە ٧٣ ساڵی تەمەنیدا زیاتر لە ٥٠٠ گۆرانیی تۆمارکردووە، کە بەشێکیان ئاوازی خۆی بوون.