نەریمان تاڵیب، گوتەبێژی وەزارەتی داد، رۆژی یەکشەممە ٢ - ١ - ٢٠٢١ بە تۆڕی میدیایی رووداوی راگەیاند، بڕیارەکەی رۆژی ١٥ - ١٢ - ٢٠٢١ چووەتە بواری جێبەجێکردنەوە، کە تایبەت بوو بەوەی هەر سەردانیکارێک بەبێ وەرگرتنی کارت یان پشکنینی ڤاکسین کارەکانی رایی ناکرێت، بۆ فەرمانبەرانیش رێگەیان پێنادرێت دەوامی فەرمی خۆیان بکەن ئەگەر ڤاکسین وەرنەگرن.  نەریمان تاڵیب دەڵێت: "هەر فەرمانبەرێک ئەگەر پابەندی بڕیارەکە نەبێت بۆ وەرگرتنی ڤاکسین، ئەوا بەپێی یاسای رێکخستنی فەرمانبەرانی دەوڵەت مامەڵەی لەگەڵدا دەکرێت".  وەک گوتەبێژی وەزارەتی داد ئاماژەی بۆ دەکات، بەشێک لە فەرمانبەرانی سەر بە وەزارەتەکە هێشتا ماون ڤاکسین وەرگرن کە "ژمارەیان زۆر کەمە، ئەوانیش ئەو فەرمانبەرانەن کە مۆڵەتی درێژخایەن یان کورتخایەن، یان مۆڵەتی تەندروستییان هەیە و لە دەوام نەبوون".  نەریمان تاڵیب گوتی: "ئەمڕۆ یەکشەممە یەکەم رۆژی جێبەجێکردنی بڕیارەکەیە و هیچ کێشەیەکیش دروست نەبووە".  بەپێی گشتاندنێک کە واژۆی فەرسەت ئەحمەد، وەزیری دادی حکومەتی هەرێمی کوردستانی لەسەرە و رۆژی ١٥/١٢/٢٠٢١ دەرچووە: "هەر فەرمانبەرێک لە هەر پلە و پۆستێکدا بێت، ئەگەر تاوەکو ٠١ - ٠١ - ٢٠٢٢ ڤاکسینی وەرنەگرتبێت، ناتوانێت پابەندبێت بە دەوامی فەرمی".  هەر بەپێی گشتاندنەکە، "لە دوای ٠١ - ٠١ - ٢٠٢٢ ەوە، هیچ هاونیشتمانییەک ناتوانێت سەردانی فەرمانگەکان بکات بە مەبەستی راییکردنی مامەڵەکانیان، بەبێ وەرگرتنی ڤاکسین".