رۆژانە زیاتر لە حەوت هەزار گەشتیار سەردانی هەرێمی کوردستان دەکەن و بەشێکی زۆریان بۆ ئەو ناوچانە دەچن کە بەفری لێ باریوە. گەشتیارانی نێوەڕاست و خوارووی عێراق بۆ ئەوەی بگەنە ناوچە بەفراوییەکان رێگەیەکی دوور و درێژ دەبڕن، رۆژانە نزیکەی چوار هەزار گەشتیار تەنیا سەردانی چیای کۆڕەک لە پارێزگای هەولێر دەکەن.   فەزیلە ئەبووبەکر، دانیشتوویەکی بەغدایە، لەسەر چیای کۆڕەکەوە قسەی بۆ رووداو کرد و گوتی، "یەکەمجارە دێمە هەرێمی کوردستان، ئەو کەشوهەوایەم زۆر خۆشدەوێت، شوێنەکە زۆر خۆشە. "  نزیکەی ١٠٠ کۆمپانیا رۆژانە گەشتیاران لە باشوور و نێوەڕاستی عێراقەوە دەگوازنەوە بۆ هەرێمی کوردستان، زۆربەی ئەو ناوچانەی بەفریان لێ باریوە لەم وەرزەدا گەشتیار روویان تێدەکات.  فریشتە ئەحمەد، گەشتیارێکی کوردە و باس لەوە دەکات، "بۆ ئەوەی ئێمەش ئەو سرووشتە جوانەی کوردستان ببینین، لە رێگەیەکی دوورەوە هاتووین بۆ چیای حەسەن بەگ. "  بەپێی ئامارەکانی دەستەی گەشتوگوزار رۆژانە زیاتر لە حەوت هەزار گەشتیار، دەگەنە هەرێمی کوردستان، نزیکەی چوار هەزار گەشتیار سەردانی ناوچە بەفرینەکان دەکەن، لەو گوند و کۆمەڵگە گەشتیاریانە دەمێننەوە کە بەفریان لێیە.  بەپێی خەمڵاندنەکانی بارزان محەممەد، بەڕێوەبەری گەشتوگوزاری سۆران، هەر گەشتیارێک کە دەچێتە دەڤەری سۆران نزیکەی ١٠٠ دۆلار خەرج دەکات.