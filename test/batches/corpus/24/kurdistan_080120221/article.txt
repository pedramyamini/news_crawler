ئەڤین لەگەڵ خێزانەکەی لە ٠٤ - ١٠ - ٢٠٢١ هەرێمی کوردستانیان بەرەو ئەوروپا بەجێهێشت، لە ٠٣ - ١٢ - ٢٠٢١ لەسەر سنووری نێوان بێلاڕووس - پۆڵەندا، بەهۆی سەرماوە ئەڤین و منداڵە شەش مانگییەکەی کە لەسکیدا بوو تەندروستییان تێکچوو و دواتر لە نەخۆشخانەیەکی پۆڵەندا گیانیان لەدەستدا.  عیرفان تاهیر، باوکی ئەڤین دەڵێت، "مەلایەک لە ئۆکراینا چووەتە پۆڵەندا و نوێژی لەسەر کۆرپەلەکەی ئەڤین کردووە و لەوێ بەخاکیان سپارد، بەڵام ئێمە زیاتر لە خەمی ئەڤین بووین، هەوڵی زۆرمان دا، بەڵام بەداخەوە ئەویش گیانی لەدەستدا. "  پێش ئەوەی تەرمی ئەڤین بەخاک بسپێردرێت، خزم و کەسوکاری بەگریانەوە پێشوازییان لێکرد.  عائیشه عادل، کەسوکاری ئەڤینە و گوتی، "تەرمەکەیان هێنایە ماڵ چونکە لە مێژە نەمانبینیبوو، حەزمان دەکرد شتێکی بۆ بکەین، هەموومان چووباینە پێشی، بەڵام بەداخەوە تەرمەکەیان هێنایەوە. "  تەرمی ئەڤین شەوی هەینی ٠٧ - ٠١ - ٢٠٢٢ بە ئامادەبوونی خزم و کەسوکارەکەی لە گۆڕستانی تلکەبەری زاخۆ بەخاک سپێردرا.  سه‌ربه‌ست شوكرى، یەکێکە لە کەسوکارانی ئەڤین و ئاماژە بەوە دەکات، "حکومەتی هەرێمی کوردستان لە هێنانەوەی تەرمەکەی هاوکاربووە، رێکخراوە نێودەوڵەتییەکانیش لەو بابەتە درێخییان نەکردووە. "  ئەڤین لەدوای خۆی پێنج منداڵی بەجێهێشت، منداڵەکانی ئەڤین و هاوژینەکەی لە کەمپێکی پۆڵەندا ماونەتەوە و ئامادەنین بگەڕێنەوە.