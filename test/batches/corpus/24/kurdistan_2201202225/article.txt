ئومێد خۆشناو، پارێزگاری هه‌ولێر ئەمڕۆ شەممە بە رۆژنامەڤانانی گوت، گۆڕنكارییه ئیدارییه‌كان به‌شێكیان په‌یوه‌ندی به كه‌مته‌رخه‌میی لافاوه‌كه‌ی شاری هه‌ولێره هه‌بووه، به‌ڵام به‌شێكی دیكه‌یان كاری باشیان كردووه و له جێگه‌ی دیكەی "باشتر و شایستەتر" خزمه‌ت ده‌كه‌ن.  ئومێد خۆشناو رایگەیاند، ئەو گۆڕانکارییە ئیدارییانەی کە راگه‌یێندران، كارێكی "ئاسایی و یاساییه" و ده‌كرێت له هه‌موو كاتێكدا ئه‌و گۆڕانكارییه ئیدارییانه ئه‌نجام بدرێت.  ئه‌و گۆڕانكارییانه‌ی ئێستا ئه‌نجام دراون لەسەر ئاستی بەڕێوەبەرانی شارەوانییەکان بووە. بە گوتەی ئومێد خۆشناو، "به‌شێكیان په‌یوه‌ندی به بۆشایی ئیداریی هه‌بووه، به‌شێكی دیكه‌شیان كاری باشیان كردووه و له جێگه‌ی دیكه‌دا داده‌نرێن، به‌ڵام هه‌ندێك گۆڕانكاری په‌یوه‌ندی به كه‌مته‌رخه‌مییه‌كانی لافاوه‌كه‌ی هه‌ولێره‌وه هه‌یه، كه له ٣٠ی ئۆكتۆبه‌ر و ١٧ی دیسێمبه‌ری رابردوو روویاندا. "  لەبارەی قەرەبووکردنەوەی زیانبەرکەوتووانی لافاوەکان، پارێزگاری هەولێر رایگەیاند، "قه‌ره‌بووكردنه‌وه‌ی زیانلێكه‌وتووانی لافاوه‌كه‌ی ٣٠ ـی تشرینی یەکەمی ساڵی رابردوو ته‌واو بووه، به‌ڵام قه‌ره‌بووكردنه‌وه‌ی لافاوه‌كه‌ی ١٧ ـی مانگی رابردوو ته‌واو نه‌بووە و هێشتا هه‌ڵمه‌ته‌كه كۆتایی نه‌هاتووه. "  پارێزگاری هه‌ولێر ئاماژه‌ی به‌وه‌شكرد، دوای پێكهێنانی لیژنه‌یه‌كی لێكۆڵینه‌وه له كه‌مته‌رخه‌مییه‌كانی لافاوه‌كه‌ی هه‌ولێر له مانگی رابردوو، به‌شێك له‌و گۆڕانكارییه ئیدارییانه له شاره‌وانییه‌كان ئه‌نجام دران. گوتیشی کە هێشتا گۆڕانكاریی دیكه‌ش ماون و له قایمقامیه‌تەکان و چه‌ند شوێنێكی دیكه‌ش ئه‌نجام ده‌درێت.