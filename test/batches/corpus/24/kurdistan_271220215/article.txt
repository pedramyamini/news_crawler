مەنوچەهر مەکی، فەرماندەی پۆلیسی دێلوران رایگەیاند، ئەو منداڵە تەمەنی ١٠ ساڵ بووە و لە کاتی لەوەڕاندنی مەڕوماڵاتدا، مینەکەی پێدا تەقیوەتەوە.  ئەو رووداوە دوانیوەڕۆی رۆژی ٢٦ - ١٢ - ٢٠٢١ روویداوە و پارچەی مینەکە بەر سنگی ئەو منداڵە کەوتووە، دواتر بۆ نەخۆشخانە گوێزراوەتەوە، بەڵام بەهۆی سەختیی برینەکەیەوە گیانی لەدەستدا.  ساڵانە لە ناوچە سنوورییەکانی رۆژهەڵاتی کوردستان خەڵکی شوان و جووتیار بەهۆی تەقینەوەی مین و تەقەمەنیی دیکەی سەردەمی شەڕی نێوان ئێران و عێراقەوە گیانیان لەدەستدەدەن و بریندار دەبن.  دوو مانگ لەمەوبەر پیاوێکی ٤٣ ساڵی خەڵکی مێران لە پارێزگای ئیلام، لە ئەنجامی تەقینەوەیەک گیانی لەدەستدا.  پارێزگای ئیلام لە رۆژهەڵاتی کوردستان ناوەندێکی سەرەکیی شەڕی هەشت ساڵەی ئێران و عێراق بوو، بەشێک لە خاکی ئەو پارێزگایە، لەوانەش شارەکانی دێلوران و مێران لەلایەن سوپای عێراقەوە دەستیان بەسەردا گیرا و دواتر ئێران لە دەستی سوپای عێراق دەریهێنانەوە.  بەپێی راپۆرتە فەرمییەکان، لە ماوەی ئەو ٨ ساڵەی شەڕدا لە یەک ملیۆن و ٧٠٠ هەزار هێکتار لە زەوییەکانی پارێزگای ئیلام، بەتایبەت لە شارە سنوورییەکانی مێران و دێلەراندا مین چێندراوە. حکومەت لە ساڵانی رابردوودا هەوڵیداوە مینە چێندراوەکان هەڵبگرێتەوە، بەڵام تاوەکو ئێستا ٢١ هەزار و ٢٨١ هێکتار ناوچەی چێندراو بە مین پاکنەکراوەتەوە.  بەڵام مینەکان تەنیا بەشێک لە کێشەکەن، چونکە لە ئەنجامی شەڕدا بڕێکی زۆری تەقەمەنییش لە بنکە سەربازییە کۆنەکان و مەیدانەکانی شەڕدا بەجێماوە.  جەوهەر نادری، بەڕێوەبەری نووسینگەی ئەمنیی پۆلیسی پارێزگای ئیلام، سەرەتای ساڵی ٢٠٢١ گوتی، لە ساڵی ١٩٨٨ (واتە ساڵی تەواوبوونی شەڕی ئێران و عێراق) تاوەکو ساڵی ٢٠١٩، ٣٣٤ کەس بەهۆی تەقینەوەی مینەوە لە پارێزگاکە گیانیان لەدەستداوە.