رێوڕەسمەکە بەیانیی ئەمڕۆ سێشەممە ٢٢ - ٢ - ٢٠٢٢ بەڕێوەدەچێت و ئەوە جاری سێیەمە گۆڕە بەکۆمەڵەکانی ئەو ناوچەیە هەڵدەدرێنەوە. گۆڕە بەکۆمەڵەکان گۆڕی کوردانی ئێزدین و لە ساڵی ٢٠١٤ لەلایەن داعشەوە کۆمەڵکوژکراون.   بەرەڤان حەمدی، نوێنەری وەزارەتی شەهیدان و ئەنفالکراوانی حکومەتی هەرێمی کوردستان کە بەشدارە لە رێوڕەسمەکە رایگەیاند، "ئەوە جاری سێیەمە گۆڕە بەکۆمەڵەکانی شنگال هەڵدەدرێنەوە، پێشتر لە ساڵی ٢٠١٩ لە گوندی کۆجۆ دەست بە هەڵدانەوەی ژمارەیەک گۆڕی بەکۆمەڵ کرا، دواتر لە ساڵی ٢٠٢٠ جارێکی دیکە گۆڕی بەکۆمەڵی ژنان لە گوندی سولاخ و ژمارەیەک گۆڕی دیکە هەڵدرانەوە. "  بە گوتەی ئەو نوێنەرەی وەزارەتی شەهیدان و ئەنفالکراوان، "تاوەکو ئێستا ٣٦٠ رووفات لە ٢١ گۆڕی بەکۆمەڵ دەرهێندراون و بۆ پشکنینی دی ئێن ئەی رەوانەی پزیشکی دادی لە بەغدا کراون. "  رێوڕەسمەکە بە چاودێریی نەتەوە یەکگرتووەکان دەبێت.   لە ٣ ـی ئابی ٢٠١٤ داعش هێرشیکردە سەر قەزای شنگال و نزیکەی شەش هەزار و ٥٠٠ کەس لە پیاو، ژن و منداڵ کەوتنە دەست ئەو رێکخراوە تیرۆریستییە. سەرەتا بەشێک لە پیاوەکان و ژنە بەتەمەنەکان لە شوێنە جیاجیاکانی شنگال کۆکرانەوە و بەساخی کۆمەڵکوژکران.   بەپێی ئامارەکانی نووسینگەی رزگارکردنی رفێندراوانی ئێزدی، بەهۆی هێرشی داعشەوە نزیکەی ١٥٠٠ کەس کوژراون. لەوانەی کە رفێندرابوون، تاوەکو ئێستا سێ هەزار و ١٠٠ کەسیان رزگارکراون و چارەنووسی دوو هەزار و ٧٠٠ کەسی دیکەیشیان نادیارە.   فەلاح حەسەن لە دەستەی کۆکردنەوە و لێکۆڵینەوە لە تاوانەکانی شنگال بە رووداوی گوت، لە ساڵانی ٢٠١٩ و ٢٠٢٠ دووجاری دیکە گۆڕی بەکۆمەڵ هەڵدراونەتەوە و لە کۆی ٣٦٠ رووفات دەرهێندراون، دوای وەرگرتنی پشکنینی دی ئێن ئەی، تاوەکو ئێستا ناسنامەی ١٥٠ کەسیان ئاشکرا بووە کە لە سێ رێوڕەسمی جیاوازدا گەڕێندراونەتەوە شنگال و بە خاک سپێردراون.   لەبارەی هەڵدانەوەی هەر شەش گۆڕە بەکۆمەڵەکەی حەردان، فەلاح حەسەن گوتی، "ئەمڕۆ دەست بە پرۆسەی هەڵدانەوەیان دەکرێت، ئێستا نازانین چەند رۆژ دەخایێنێت، بەڵام تیمەکانی ئێمە لەگەڵ تیمەکانی بەغدا رۆژانە لەو شەش گۆڕە بەبەردەوامی کار دەکەن. "