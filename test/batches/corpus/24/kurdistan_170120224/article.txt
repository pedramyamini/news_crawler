ئێوارەی رۆژی یەکشەممە ١٦ - ٠١ - ٢٠٢٢ بەفر بارین لە پارێزگاکانی شرناخ و سێرتی باکووری کوردستان زیاتر بوو و هاونیشتمانیان تووشی کێشەی هاتووچۆ بوون. لەو دوو پارێزگایەدا رێگەی ٧٦ گوند بەهۆی کەڵەکەبوونی بەفرەوە داخرا.  ئادەم ئاکیۆڵ، هاونیشتمانی دەڵێت، "زۆر ساردە؛ کەشەکە بە جۆرێک ساردە کە چاوەڕوانکراو نییە".  هەروەها لە پارێزگای جۆلەمێرگیش بەفر رێگەی ٣٣٨ گوندی داخست. تیمەکانی شارەوانی بە ١٤٢ کارمەند و ١١٨ شۆفڵ و ئامێری راماڵینی بەفرەوە لە هەوڵی کردنەوەی رێگەکاندان.  لە پارێزگای ئاگری، پلەی گەرمی ١٤ی ژێر سفرە و هاونیشتمانیان رووبەڕووی کێشە بوونەتەوە؛ ئاو بەستوویەتی و شۆفێران بە ئاسانی ناتوانن ئۆتۆمبێلەکانیان بخەنە کار.  وانی باکووری کوردستان، هەرچەندە بە هەمان دۆخی سەرما و سۆڵەدا تێپەڕدەبێت، بەڵام سەرنجی گەشتیارانی زستانەی بەلای خۆیدا راکێشاوە.  ئێرۆڵ ئوسڵو، بەڕێوەبەری گەشتیاریی وان ئاماژە بەوە دەکات، "ئێمە کە خاڵە گەشتیاری و سەرنجڕاکێشەکانی وان دەناسێنین، ئامانجی سەرەکیمان لەم کارەدا ئەوەیە کە لە هەموو وەرزێکدا کولتوورە جۆراوجۆرەکان زیندوو رابگرین و پێشوازی لە گەشتیارانی نێوخۆ و دەرەوە بکەین".  لە پارێزگای سێواز بەفر دەوروبەری شارەکەی سپیپۆش کردووە و لەنێو شاریشدا لە هەندێک شوێن بەفر کێشەی دروستکردووە.