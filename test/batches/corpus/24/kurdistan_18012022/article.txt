رۆژی رابردوو بە شۆفڵ هەوڵی کردنەوەی رێگەکە و رزگارکردنی ئەو دوو شوانە دەدرا کە دوو کوڕیشیان لەگەڵدابوو، بەڵام بەهۆی زۆریی بەفر و سەختیی ناوچەکە، شۆفڵیش نەیتوانی رێگەکە بکاتەوە. ئەو شوانانە بە کەسوکاریان گوتبوو، نزیکەی مەترێک بەفر لە چیاکە باریوە.  چیای خۆشک بەشێکە لە زنجیرە چیای بەمۆ و لە سنووری شارۆچکەی مەیدانی ئیدارەی گەرمیانە.  سەروەت محەممەد ئەمین، بەڕێوەبەری ناحییەی مەیدان بە تۆڕی میدیایی رووداوی راگەیاند، "بەفرێکی زۆر باریوە و رێگەکەش شاخاوییە" بۆیە کردنەوەی رێگەکە قورس دەبێت. جگە لەوەی ناوچەکە شاخاوییە، مەترسیی مینیش هەیە، چونکە بەشێکی زۆری مینڕێژکراوە.    خۆشک شاخێکی سەختە و ٢٦٠٠ مەتر لەسەر ئاستی رووی دەریاوە بەرزە.  سەرەتا دوو شوان کە برا بوون، لەگەڵ مەڕەکاندا بوونە، پاشان دوو کوڕیان بۆ ئەوەی خۆراکیان بۆ ببەن چوونەتە لایان. بەیانیی ئەمڕۆ یەکێک لە شوانەکان قسەی بۆ رووداو کرد و ئاماژەی بەوەدا، بەشێک لە ئاژەڵەکانیان رزگارکردووە و هێندراونەتە خوارەوە، بەڵام بەشێکیان ماون.   ئەو شوانانە بۆ ئەوەی بتوانن لەگەڵ کەسوکاریان قسە بکەن، دەبێت سەتان مەتر لە شوێنەکەی خۆیان دووربکەونەوە. بە کەسوکاریان گوتووە نزیکەی مەترێک بەفر باریوە و هیچ لەوەڕێک بۆ مەڕەکانیان نییە بیخۆن.   سەرەڕای پێشبینییەکانی کەشوهەوا، زۆربەی ئاژەڵدارانی ئەو سنوورە، بەهۆی کەمیی لەوەڕ و گرانیی ئالیک، مەڕوماڵاتەکانیان دەبەنە ناوچە سەختەکان.