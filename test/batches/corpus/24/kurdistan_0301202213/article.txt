رۆژی دووشەممە ٠٣ - ٠١ - ٢٠٢٢، ستار مەحموود، بەڕێوەبەری گشتیی کشتوکاڵی هەڵەبجە لە کۆنگرەیەکی رۆژنامەڤانیدا رایگەیاند، کێشەیەک لەسەر زەویی کشتوکاڵی لە گوندی باخەکۆن لە سنووری پارێزگای هەڵەبجە لەنێوان جووتیارانی گوندەکە و خاوەن موڵکێک بەناوی شازاد کەریم روویداوە، "لەگەڵ ئەوەی لە ساڵی ١٩٧٥ بە بڕیاری ژمارە ٧ بەگوێرەی یاسای ژمارە ٩٠ی چاکسازیی کشتوکاڵی، بەشە زەویی جووتیار و خاوەن موڵک جیاکراوەتەوە، بەڵام خاوەن موڵکەکە ئەو بڕیارە رەتدەکاتەوە".  بەڕێوەبەری گشتیی کشتوکاڵی هەڵەبجە باسی لەوەش کرد، "دوای ئەوەی خاوەن موڵک لە چەندین رێگەوە هەوڵیدا کاریگەری لەسەر بڕیارەکانمان دابنێت و برایەکیشی بۆ هەمان مەبەست هاتە ماڵمان، بەڵام ئەنجامی نەبوو، چونکە داواکانیان بەدەربوو لە یاسا؛ دوای بێئومێدبوونیان لەوەی ئێمە کاری نایاساییان بۆ ئەنجام بدەین، ماوەیەک پێش ئێستا شازاد کەریم بە جلی سەربازییەوە هێزێکی هێنایە سەر بەڕێوەبەرایەتیی گشتیی کشتوکاڵی هەڵەبجە، کە ژمارەیان زیاتر لە ١٠ چەکدار دەبوو، لەنێویاندا دوو ئەفسەر بە پلەی رائید و نەقیب هەبوون؛ ئەوان هاتنە ژووری بەڕێوەبەری گشتی بە مەبەستی سووکایەتی و چاوسوورکردنەوە و گوتیان، دەبێت یاسا لە بەرژەوەندیی ئێمە دۆسییەکە یەکلایی بکاتەوە، ئەگینا ئێمە جووتیارەکان دەکوژین و بەهای خوێنی هەریەکەیان ئەوپەڕی هەزار دۆلارە و ئێمە ئامادەین بیدەین".  بە گوتەی ستار مەحموود، هەمان هێز دوای چەند رۆژێک "هەڵیانکوتایە سەر گوندەکە و ئازاری جووتیارانیان داوە و هێزەکەش بە ئازادی دەسووڕێنەوە و هیچ لێپرسینەوەیەکیان لەگەڵ نەکراوە".  بەڕێوەبەری گشتیی کشتوکاڵی هەڵەبجە داوای لە سەرۆکی حکومەتی هەرێمی کوردستان و جێگرەکەی، وەزیری کشتوکاڵ و وەزیری پێشمەرگە کرد کە "سزای ئەو ئەفسەر و پێشمەرگانە بدەن کە بە ناو و جلی پێشمەرگەوە هەڵدەکوتنە سەر خەڵک".  هاوکات موقەدەم بارزان عوسمان، گوتەبێژی بەڕێوەبەرایەتیی پۆلیسی هەڵەبجە بە تۆڕی میدیایی رووداوی گوت، ئەو رووداوە کۆنە و نزیکەی دوو مانگ پێش ئێستا روویداوە.  بە گوتەی موقەدەم بارزان، دوای ئەوەی لە گوندەکە کێشە دروستبووە، هەردوو لایەن چوونەتە بەڕێوەبەرایەتیی کشتوکاڵی هەڵەبجە و لەوێ دەمەقاڵێ دروستبووە، گوتیشی، "ئەوکاتە ئەوانەی لەوێ بوون دەستگیرکران و دواتر بە کەفالەت ئازادکران، کە بەڕێوەبەری کشتوکاڵی هەڵەبجەشی تێدا بووە".