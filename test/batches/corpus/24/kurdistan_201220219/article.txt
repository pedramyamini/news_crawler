ماجید سەید ساڵح، جێگری پارێزگاری دهۆک، ئەمڕۆ دووشەممە ٢٠ - ١٢ - ٢٠٢١ بە تۆڕی میدیایی رووداوی راگەیاند: "بەهۆی لەبەرچاوگرتنی دۆخی هەولێر ئاهەنگی سەری ساڵ ناگێڕین".  بە گوتەی جێگری پارێزگاری دهۆک، هۆکارێکی دیکەی بەڕێوەنەچوونی ئاهەنگی سەری ساڵ وەک نەریتێکی لێهاتووە و ماوەیەکی زۆرە راگیراوە، وەک حکومەت ئەو بۆنەیە ناگێڕن و بۆ خەڵکی جێدەهێڵن.  لەبارەی کەمپینی کۆکردنەوەی هاوکاری لە شاری دهۆک بۆ زیانبەرکەوتووانی لافاوەکەی هەولێر، ماجید سەید ساڵح روونیکردەوە، کەمپینەکە تاوەکو رۆژی چوارشەممە لە دیوانی پارێزگا بەردەوامە، دوای کۆتاییهاتنی بڕی هاوکاری کۆکراوە رادەگەیێندرێت.  دوای لافاوەکەی رۆژی هەینی رابردووی شاری هەولێر، کە ١٢ کەس گیانیان لەدەستدا. ئومێد خۆشناو، پارێزگاری هەولێر رۆژی یەکشەممە ١٩/١٢/٢٠٢١ لە کۆنگرەیەکی رۆژنامەڤانیدا رایگەیاند: "بۆ رێزگرتن لە قوربانییانی لافاوەکەی هەولێر و شەهیدانی پێشمەرگە ئەمساڵ بۆ سەری ساڵ وەکو پارێزگای هەولێر هیچ ئاهەنگێکی فەرمیمان نابێت".