رەحمان خانی، بەڕێوەبەری بەنداوی دەربەندیخان بە تۆڕی میدیای رووداوی راگەیاند، بەهۆی ئەو شەپۆلی بارانبارینەی ناوچەکانی هەرێمی کوردستانی گرتووەتەوە، ٤٠ سانتیمەتر ئاستی ئاوی بەنداوی دەربەندیخان بەرزکردووەتەوە و سەرچاوەی ئاوەکەش تەنیا بارانبارینی ناوخۆ بووە و ئێران هیچ بڕە ئاوێکی بەرنەداوەتەوە.  بەڕێوەبەری بەنداوی دەربەندیخان گوتیشی، بۆ پارێزگاری لە ئاستی ئاوی بەنداوەکە، ئێستا بڕی بەردانەوەی ئاویان کەمکردووەتەوە و رۆژانە تەنیا ٢٢ مەتر سێجا ئاو لە بەنداوەکەوە بەردەدەنەوە.  هاوکات، کۆچەر جەمال، بەڕێوەبەری بەنداوی دووکان بە رووداوی راگەیاند، ئێستا ١٨ سانتیمەتر ئاستی ئاوی بەنداوەکە بەرزبووەتەوە و چاوەڕێ دەکەن لەگەڵ بارانبارینی زیاتر ئاستی ئاوەکەی زیاتر بەرزببێتەوە.  لەلایەکی دیکەوە، بەپێی راگەیێندراوێکی وەزارەتی کشتوکاڵ و سەرچاوەکانی ئاوی هەرێمی کوردستان، سەرۆکی ئەنجوومەنی وەزیرانی هەرێمی کوردستان لەسەر داواکاریی ئەو وەزارەتە و لە چوارچێوەی گرنگیدان بە تەواوکردن و نۆژەنکردنەوەی بەنداوەکان و پڕۆژە ئاودێرییەکان، بڕی  یەک ملیار و ٢٥٠ ملیۆن و ٢٥٠ هەزار دیناری بۆ نۆژەنکردنەوەی ١١ تەرخانکردووە.  هەر بەپێی راگەیێندراوەکەی وەزارەتی کشتوکاڵ و سەرچاوەکانی ئاو، بەنداوەکان بریتین لە: بەنداوی شیوە سوور، هەشه زینێ و چەمی سمۆرە لە پارێزگای سلێمانی، بەنداوەکانی کەشکان و بێدۆهێ لە پارێزگای دهۆک هاوکات بەنداوەکانی هاڕاوە، قادرکەرەم و ئاوەسپی لە ئیدارەی گەرمیان و بەنداوی دێگڵە لە پارێزگای هەولێر.