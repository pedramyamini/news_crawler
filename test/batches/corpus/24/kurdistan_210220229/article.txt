رۆژی دووشەممە ٢١ - ٠٢ - ٢٠٢٢، عەبدولڕەحمان زەهاوی، گوتەبێژی هاتووچۆی گەرمیان بە تۆڕی میدیایی رووداوی راگەیاند، رووداوەکە لە گەڕەکی بەردەسوور لە کەلار روویداوە و ئۆتۆمبێلێک لە جۆری نیسان سەنی لە پاسکیلسوارێکی داوە و پاش گەیاندنی بە بەشی فریاکەوتنی شەهید هەژار، گیانی لەدەستداوە.  ئەو هاونیشتمانییەی گیانی لەدەستداوە، ناوی ئیسماعیل حەمید ئەحمەدە و لەدایکبووی ساڵی ١٩٥١ و دانیشتووی گەڕەکی بەردەستوورە.  بە مەبەستی توێکاری تەرمی هاونیشتمانییەکە رەوانەی دادپزیشکی کەلار کراوە. بە گوتەی عەبدولڕەحمان زەهاوی، "شۆفێری ئۆتۆمبێلەکە بە بڕیاری دادوەر و بەگوێرەی ماددەی ٢٤ی هاتووچۆ بەند کراوە".  شەوی رابردووش لە رێگەی نێوان کەلار - کفری، نزیک گوندی "عەوڵاقوت" ئۆتۆمبێلێک لە جۆری BMW وەرگەڕا و بەهۆیەوە دوو کەس برینداربوون.  بەگوێرەی ئەو ئامارەی تۆڕی میدیایی رووداو لە هاتووچۆی گەرمیان وەریگرتووە، مانگی رابردوو لە سنوورەکە شەش رووداوی هاتووچۆ روویانداوە، لە ئەنجامدا سێ هاونیشتمانی گیانیان لەدەستداوە و ١٦ی دیکەش بریندار بوون.