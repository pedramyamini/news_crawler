لە بەرنامەی مژاری رادیۆی رووداودا کە سامیا حەسەن پێشکەشی کرد باس لە شوێنەکانی سازکردنی ئاهەنگی شەوانە و یانە شەوانەکان کرا کە هەریەکە لە نەریمان فازیڵ، گوتەبێژ و بەڕێوەبەری راگەیاندنی بەڕێوەبەرایەتیی گەشتوگوزاری پارێزگای هەولێر و جەلال محەممەد ئەمین، بڕیاردەری لیژنەی کاروباری یاسایی لە پەرلەمانی کوردستان تێیدا بەشدار بوون.  گوتەبێژ و بەڕێوەبەری راگەیاندنی بەڕێوەبەرایەتیی گەشتوگوزاری پارێزگای هەولێر بە رادیۆی رووداوی راگەیاند: "لە بەڕێوەبەرایەتیی گەشتوگوزاری پارێزگای هەولێر هیچ شتێک نییە بە ناوی پێدانی مۆڵەتی ئاهەنگی شەوانە و بەو ناوەوە مۆڵەت نادرێت. تەنیا مۆڵەت بە رێستۆرانت، باڕ، رێستۆرانت و باڕی ناو هۆتێلە چوار و پێنج ئەستێرەییەکان دەدرێت".   نەریمان فازیڵ روونی کردەوە، پێشتر بە ناوی ئاهەنگی شەوانەوە مۆڵەت نەبوو، بەڵام دوای کۆبوونەوەی پارێزگای هەولێر لە ٢٠٢١/١٢/١٥ ـدا کۆمەڵێک بڕیار تایبەت بە شوێنەکانی ئاهەنگی شەوانە دەرچوون کە لە ١٩ خاڵ پێکهاتوون.   بە گوتەی بەڕێوەبەری راگەیاندنی بەڕێوەبەرایەتیی گەشتوگوزاری پارێزگای هەولێر، لە ٢٠٢٢/٠١/٠١ بە دواوە دەبێت ئاهەنگی شەوانە بە کۆمەڵێک مەرجەوە لە هۆتێل و رێستۆرانتی چوار و پێنج ئەستێرەیی ساز بکرێت. پێشتر شوێنێک ئەگەر دوو ئەستێرەیش بووایە دەیتوانی لایڤ میوزیک و ئاهەنگی شەوانە ساز بکات، بەڵام لەمەودوا ئەوانە ناتوانن.  جەلال محەممەد ئەمین، بڕیاردەری لیژنەی کاروباری یاسایی لە پەرلەمانی کوردستانیش گوتی: "ئەوەی کە تەنیا رێگە بە هۆتێل و رێستۆرانتە چوار و پێنج ئەستێرەییەکان دەدرێت ئاهەنگی شەوانە ساز بکەن، نابێت بەو جۆرە بێت، چونکە لە یاسادا هەر شتێک قەدەخە بێت زۆر و کەمەکەی هەر قەدەخەیە. ناکرێت ئەوەی پارەی زۆری پێیە و دەتوانێت بچێتە هۆتێل و یانە شەوانە زۆر بەنێوبانگەکان مافی هەبێت ئەو کارە بکات، بەڵام ئەوانەی خوارەوە قەدەخە بکرێن و خەڵکێک نەتوانێت سەردانیان بکات. "  نەریمان فازیڵ ئاماژەی بەوە دا، "دیاریکردنی هۆتێل و رێستۆرانتە چوار و پێنج ئەستێرەییەکان بۆ ئاهەنگی شەوانە ئامانجی سەرەکی لێی ئەوەیە کە بەئاسانی کۆنترۆڵ بکرێن، چونکە ژمارەیان کەمترە. کوالێتییشیان لە شوێنەکانی دیکە باشترە. ئێمە کێشەمان لەگەڵ ئەوەدا نییە کە کێ دەچێت سەردانی ئەو شوێنە دەکات و پارەدارە یان نا. کێشەی سەرەکیی ئێمە ئەوەیە کە بزانین ئەو شوێنە چی تێدا دەکرێت".  لە چەند رۆژی رابردوودا لە هەولێر کە ژمارەیەکی زۆر یانەی شەوانە هەن، چەند یانەیەکی شەوانە بە هۆکاری کاری "نەشیاو" تێیاندا داخران کە پۆلیسی هەولێر نزیکەی ٢٠٠ ئافرەت و پیاوی دەستگیر کرد.   نەریمان فازیڵ گوتی: "یاسایەکی کۆنی عێراقی هەیە لە هەرێمی کوردستاندا کارایە کە یاسای بەرەنگاربوونەوەی بەدڕەوشتییە بە ژمارە ٨ ـی ساڵی ١٩٨٨ لە ماددەی ٣ و ٤ یدا سزای بۆ ئەو کەسە داناوە کە دەڵاڵ (گەواد)ە و چەند ئافرەتێک بۆ لەشفرۆشی لە دەوری خۆی کۆ بکاتەوە. سزاکەیشی بەندکردنە کە لە حەوت ساڵ تێناپەڕێت. ئەو کەسەیشی کە خۆی کارەکە دەکات کە پێی دەگوترێت لەشفرۆش ئەویش سزای بۆ دانراوە. "  بڕیاردەری لیژنەی کاروباری یاسایی لە پەرلەمانی کوردستان گوتیشی: "یاساکە بە هەموو شێوەیەک لەشفرۆشیی قەدەخە کردووە، بەڵام سەماکاری رێگەپێدراوە و من خۆم پێشتر لە فەرمانگەی پۆلیس کارم کردووە کەس هەبووە هاتووە پیشەکەی نووسراوە سەماکار. لەگەڵ ئەوەیشدا من پێموایە دەبێت ئەم یاسایە لە پەرلەمانی کوردستان هەموار بکرێتەوە یان هەڵبوەشێنرێتەوە و یاسایەکی تازە دەربکرێت کە سەرجەم رێکارەکانی پێدانی مۆڵەتی یانە شەوانەکان و هەڵسوکەوتی ئەو کەسانەی سەردانیان دەکەن دیاری بکرێن. "  گوتەبێژ و بەڕێوەبەری راگەیاندنی بەڕێوەبەرایەتیی گەشتوگوزاری پارێزگای هەولێر گوتی: "کاری نەشیاو هەر لە شوێنە گەشتیارییەکاندا ناکرێت و نابێت بەم هۆیەوە شوێنە گەشتیارییەکان ناشرین بکرێن، بەڵام زۆر جار ئەو شوێنانە لە پەنا مۆڵەتەکەیاندا بۆ کاری نەشیاو قۆزراونەتەوە. پێشتریش لەگەڵ پۆلیس و قایمقامی هەولێردا ئەو رێکارانەمان گرتوونەتە بەر و شوێنمان داخستووە. "  بڕیاردەری لیژنەی کاروباری یاسایی لە پەرلەمانی کوردستانیش گوتی: "ئەم یانە شەوانانە لە هەرێمی کوردستاندا بوونەتە واقیعێک و دەبێت هەڵسوکەوتیان لەگەڵدا بکەین. تۆ با لەمانە بگەڕێین کە ئەو کارانەیان تێدا دەکرێت و دەتوانرێت بهێرێن رێکاریان لە دژ بگیردرێتە بەر، بەڵام ئێستا سەدان ماڵ لە هەولێر و سلێمانی و شار و شارۆچکەکان هەن کە ئافرەتێک چەندین ئافرەتی بە گرووپی مەسنجەر و واتسئاپ لە دەوری خۆی کۆکردوونەتەوە و بە نامە ئافرەت بە ١٠٠ دۆلار دەنێرێت بۆ ماڵی ئەو کەسەی داوای کردووە. چارەسەرکردنی ئەمانە زۆر قورسە و ددەبێت دەزگا ئەمنی و یاساییەکان بەدوای ئەمانەیشەوە بن. "  بەڕێوەبەری راگەیاندنی بەڕێوەبەرایەتیی گەشتوگوزاری پارێزگای هەولێر گوتی: "کۆنترۆڵکردنی ئەو ماڵانە سەختە کە لەشفرۆشییان تێدا دەکرێت. ئەوە کاری ئێمە نییە رێکاریان بۆ بگرینەبەر، چونکە لە دەرەوەی شوێنە گەشتیارییەکانن و کاری دەزگا ئەمنییەکانە و دەبێت ئەوان کۆنترۆڵیان بکەن. لەبەر ئەوەی یاسایەکی تایبەت بە گەشتوگوزارمان نییە، ئێمە دەستمان بەستراوە لەوەی کە سزای ئەو شوێنانە بدەین کە سەرپێچییان کردووە. تەنیا لە چەند ماددەیەکدا لە یاسای شارەوانیدا ئاماژە بە گەشتوگوزار کراوە و چەند رێنماییەک دەرچووە. "  لە یانە شەوانەکانی هەرێمی کوردستاندا کەسانی بیانی کار دەکەن و بەشێکیشیان لەلایەن کەسانی بیانییەوە بەڕێوەدەبرێن.  نەریمان فازیڵ گوتی: "پێشتر ئەو شوێنانە تا بەرەبەیان کراوە بوون، بەڵام ئێستا کاتەکەی دیاری کراوە و دەبێت تاوەکو ٠١: ٠٠ ـی شەو کراوە بن. پێویستە ئەو کەسەیشی مۆڵەتی شوێنەکەی بە ناوەوەیە دانیشتوو و خەڵکی هەرێمی کوردستان بێت و کەسانی بیانی ناتوانن داوای مۆڵەتی ئەو شوێنانە بکەن. "  جەلال محەممەد ئەمینیش گوتی: "لە هەرێمی کوردستان ئەم شوێنانە باجێکی کەمیان لێوەردەگیرێت کە لە هەندێک وڵات ٥٠ % یان لێوەردەگیردرێت. ئەو گۆرانیبێژ و سەماکارانەی لەو شوێنانە کار دەکەن باجیان لێوەردەگیردرێت، بەڵام لێرە لێیانوەرناگیردرێت. "  بە گوتەی ئەو پەرلەمانتارە، ئێستا پێنج جۆر مۆڵەت بۆ یانەی شەوانە هەیە کە رەنگە لە ئایندەدا چەند جۆرێکیان وەربگیردرێنەوە. ئێستا مۆڵەتی جۆری سێیەمیان لە هەرێمی کوردستان باوە. ئەو یاسایە زۆر کۆن بووە و ئێستا گۆڕانی زۆر روویان داوە و ناکرێت لەسەر هەمان یاسا سزای یانە شەوانەکان بدەین. ئەوەی ئێستا هەیە لە تەواوی دنیادا رێکاری تایبەتی بۆ دانراوە.   بەشێکی زۆری هاونیشتمانییان گلەیی ئەوە دەکەن کە لە شوێنە گەشتیارییەکاندا نرخی شتومەک و خواردەمەنی و خزمەتگوزارییەکان زۆر لەوە زیاترە کە لە بازاڕەکاندا هەیە.  نەریمان فازیل گوتی: "بەهۆی ئەوەی لێرە بازاڕ ئازادە، نەتوانراوە نرخ دیاری بکرێت. ئەگەر نرخەکان بە وڵاتانی دیکە بەراورد بکەین، لە هەندێک میوانخانە و رێستۆرانتی هەولێر نرخەکان لە چاو واقیعی ئێرەدا زیاترن. "