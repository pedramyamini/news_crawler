ساڵح ئایهان، پارێزگاری سێواز دەڵێت، "لەگەڵ خوێندکارانی زانکۆ و ئەو خوێندکارانەی لە بەشە نێوخۆییەکانەوە وەکو میوان هاتوون، هەروەها گەنجانی وەرزشوان و گەنجانی یانە وەرزشییەکان لە کەشێکی خۆشدا، ئەم وەرزەی گەشتیاریمان کردەوە".  خوێندکاران و گەنجانی سێواز چەند چالاکییەکی جیاوازیان ئەنجامدا و لە رێگەیانەوە گەشتیارانیان بانگهێشتی شارەکەیان کرد.  بەپێی بەرنامەکانی ناوەندی خلیسکێنەی چیای یڵدز، ئەمساڵ چەندین گۆڕانکاری کراوە و پلانی نوێ بۆ راکێشانی سەرنجی گەشتیاران دانراوە.  پارێزگاری سێواز ئاماژە بەوە دەکات، "چیای یڵدز چاوەڕێی میوانەکانی دەکات؛ بە کوالێتییە باشەکەی و گۆڕەپانەکەی و کەشوهەواکەی، بەتایبەتی ئەمساڵ بە چالاکیی جیاوازەوە چاوەڕێی میوانانی دەکات".  بەڵام هەر ئەو بەفرەی بووە هۆی زەمینەسازی بۆ کردنەوەی وەرزی گەشتیاری، لە شارۆچکە و گوندەکانی سێواز، چەندین رێگەی داخستووە.  لە شارۆچکەی کۆچگیر و چەند شارۆچکەیەکی دیکەی پارێزگای سێواز، رێگەی ٦٨ گوند بەهۆی بەفرەوە داخران. شارەوانیی سێواز بە ٣٢ گرێدەر، ٢٢ بارهەڵگر، ٧ ئۆتۆمبیلی راماڵینی بەفر بە ١٤٠ کارمەندەوە لە هەوڵی کردنەوەی رێگەکاندایە.