عەبدوڵڵا زەیدان، لە رۆژی ٤ی تشرینی یەکەمی ٢٠١٦ دەستگیرکرابوو و سزای پێنج ساڵ بەندکردنی بەسەردا سەپێندرابوو،  دوای تەواوکردنی ماوەی بەندکردنەکەی، بەر لە ئازادکردنی رەوانەی گرتووخانەی داخراوی خەرپێت کرا لە باکووری کوردستان. شەوی رابردوو ئازادکرا و لەلایەن ژمارەیەک پەرلەمانتاری هەدەپە پێشوازی لێکرا. زەیدان وێنەی یادگاریی ساتی دەرچوونی لە گرتووخانە بڵاوکردەوە.   شەوی رابردوو ناوەندی راگەیاندنی هەدەپە لە هەژماری تایبەتی لە تویتەر هەواڵی ئازادکردنی عەبدوڵڵا زەیدانی بڵاوکردەوە و نووسیوویەتی: "دوای زیاتر لە پێنج ساڵ لە بارمتەی سیاسی، ئەمشەو عەبدوڵڵا زەیدان پەرلەمانتاری پێشووی جۆڵەمێرگ ئازادکرا. بەخێربێیتەوە... خەباتی ئازادیمان لە دژی نادادپەروەری بەردەوام دەبێت".   هاوکات پەرلەمانتارانی فراکسیۆنی هەدەپە لە هەژماری تایبەتی خۆیان لە تویتەر هەواڵی ئازادکردنی عەبدوڵڵا زەیدانیان بڵاوکردەوە.   عەبدوڵڵا زەیدان بەتۆمەتەکانی "هاوکاریکردنی رێکخراوی تیرۆریستی" و "پروپاگەندەکردن بۆ پەکەکە" رۆژی ٤ی تشرینی یەکەمی ٢٠١٦ لەگەڵ ژمارەیەک پەرلەمانتاری هەدەپە دەستگیرکران، کە لەنێویاندا سەڵاحەددین دەمیرتاش و فیگەن یوکسەکداغ هاوسەرۆکانی هەدەپە هەبوون.   زەیدان بە ٨ ساڵ و مانگێک و ١٥ رۆژ بەندکردن سزادرابوو. پێنج ساڵ بە تۆمەتی هاوکاریکردنی پەکەکە و ساڵێک و مانگێک و ١٥ رۆژیش بەتۆمەتی پرۆپاگەندەکردن بۆ پەکەکە، کە گوتبووی "پەکەکە بە تف هەمووتان دەخنکێنێت" سزادرا. بەڵام پارێزەرەکانی تانەیان لە بڕیارەکەی دادگا دا، دادگەی سزا قورسەکانی ئامەد سزاکەی بۆ پێنج ساڵ بەندکردن کەمکردەوە.  عەبدوڵڵا مستەفا زەیدان، لە ١٣ی ئاداری ١٩٧٢ لە جۆلەمێرگ لەدایکبووە. دەرچووی بەشی ئەندازیاری بیناسازییە لە زانکۆی ئەمریکی لە تورکیا.  خێزانەکەی زەیدان پێشتر سەر بە ئاکپارتی بوون، مستەفا زەیدانی باوکی و رۆستەم زەیدانی براگەورەی،  پەرلەمانتاری ئاکپارتی بوون، بەڵام دواتر وازیان لەو حیزبە هێنا.