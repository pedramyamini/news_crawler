ئەمڕۆ چوارشەممە بافڵ جەلال تاڵەبانی لە دەباشان پێشوازیکرد لە ئێریك شوڤالییێ، باڵیۆزی فەرەنسا لە عێراق و ئۆلیڤییە دێکۆتینی، كونسوڵی گشتی فەرەنسا لە ھەرێمی کوردستان.  بەپێی راگەیێندراوی کۆبوونەوەکە بافڵ جەلال تاڵەبانی لەبارەی یەکڕیزیی نێو ماڵی کورد و یەک گوتاریی سیاسی لە بەغدا گوتوویەتی: "یەکێتیی نیشتمانیی کوردستان هەر لە سەرەتاوە پەرۆشی یەکخستنی ریزەکانی کورد بوو، ھەموو ھەنگاوێکمان بۆ ئەوەبوو بە یەک تیم لەگەڵ بەغدا و ھێزە سیاسییە عێراقییەکان گفتوگۆ بکەین و بە یەک وەرەقەی سیاسیی کوردستانیی و نیشتمانیی بچینە گفتوگۆکانەوە و ھەر ئەوەشمان کرد، بەڵام بەداخەوە دواتر ئەم نییەتە تێکدرا و لە دەرەوەی ئیرادە و بەرژەوەندییەکانی گەلی کورد ئەو یەکڕیزییە لە باربرا! ".  بافڵ جەلال تاڵەبانی باسی لەوەکردووە کە یەکێتی پەرۆشی پاراستنی ئەو کولتووری "پێکەوەژیان و تەوافوقەیە کە سەرۆک مام جەلال بەردی بناغەکەی داناوە" و رایگەیاندووە: "دەمانەوێت نەبینە ھۆکار بۆ تێکدانی ماڵی کورد و ھێزە شیعییەکان و سوننەکانیش، بۆ ئەو مەبەستەش لە ھەوڵەکانمان بەردەوام دەبین بۆ پاراستنی ئەو پێکەوەژیانە کە لە پێشینەی کارەکانمانە".  بافڵ تاڵەبانی بە باڵیۆز و کۆنسوڵی فەرەنسای راگەیاند، دەرفەت ماوە تاوەکو لەسەر بنەمای تەوافق و شەراکەتی ھاوبەش و نیشتمانیی، حکومەتێکی خزمەتگوزار و کارا پێکبھێنرێت، کە ببێتە مایەی خۆشگوزەرانی، ئاوەدانی و سەقامگیریی سیاسی نەک لێکترازان و دۆخی وڵات بەرەوە ئایندەیەکی نادیار و ئاڵۆزتر ببات.  مەترسی جموجۆڵەکانی داعش و ھەماھەنگی و ھاریکاری نێوان ھێزەکانی پێشمەرگە، ھێزە عێراقییەکان و راوێژکارانی ھێزەکانی ھاوپەیمانان بەوردی گفتوگۆی لەسەرکراوە و جەختکراوەتەوە لە فراوانکردنی ھەماھەنگییەکان بۆ رووبەڕووبوونەوەی مەترسییە ئەمنییەکان و پاراستنی سەقامگیریی و ئاسایش و ئارامی لە وڵات.