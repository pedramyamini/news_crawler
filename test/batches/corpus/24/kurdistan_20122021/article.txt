لە سەرەتای پرۆگرامەکەدا د. خەلیل بەرزنجی، مامۆستای زانکۆ و پسپۆڕی ئاو، کە لەگەڵ رەنج سەنگاوی سەردانی مەیدانیی کەناڵی ئاوی هەولێریان کردبوو، رایگەیاند، "هەولێر یەک کەناڵی ئاوی هەیە کە ساڵی ١٩٨٠ بۆی دروستکراوە، بەڵام حەوت رێڕەوی سرووشتیی ئاوی هەیە. کەناڵەکە هیچ تایبەتمەندییەکی کەناڵی نییە. بۆیە دەبێت دیزاین بکرێتەوە. یەکێک لە گرفتەکانی هەولێر فراوانبوونی خێرایەتی. دەبێت جارێکی دیکە دیزاینەکانی ئاو پێداچوونەوەیان بۆ بکرێت".  عەلی رەشید، سەرۆكی ئەنجوومەنی پارێزگای هەولێر رایگەیاند، "دەکرا لافاوەکەی هەولێر قوربانیی لێنەکەوێتەوە. یەکێک لە کەموکوڕییەکانی ماستەرپلانی هەولێر، بابەتی رێڕەوی ئاوە و دەبێت چارەسەر بکرێت. لە کاتی دابەشکردنی زەوی، بیر لە ئاوڕۆیشتن نەکراوەتەوە، ئەمەش بەڕاستی کەموکوڕییەکی گەورەیە. بۆیە ئەگەر ئەم کێشەیە چارەسەر نەکرێت، کارەساتی گەورەتر تووشمان دەبێت. ئەو کەناڵەی کە پێشتر هەولێری دەپاراست، ئێستا هەر ئەو کەناڵە هۆکارە بۆئەوەی هەولێر ئاو بیبات".  رێبوار حەسەن، بەڕێوەبەری ئاودێریی پارێزگای هەولێر دان بەوەدا دەنێت کە کەمتەرخەمی هەبووە، بەڵام رەتیکردەوە ٦٠ % ی رووداوەکە بەهۆی کەمتەرخەمییەوە بووبێت و گوتی، دەبێت لێکۆڵینەوەی زانستی بکرێت. رێبوار حەسەن گوتیشی، "بەڵێ، کەمتەرخەمییە شار لەسەر کەندەکان دروستکراوە و زێدەڕۆیی لەسەر ئەو کەندە سرووشتییانە کراوە. ئێستا هەموو کۆڕ و کۆنفرانسە نێودەوڵەتییەکان لەسەر گۆڕانی کەشوهەوایە و ئەوەش کاریگەریی لەسەر هەولێر و هەرێمی کوردستان هەبووە، لە کاتێکدا ئێمە بەشدار نین لە پیسکردنی ژینگە".  هێمن قادر، جێگری پارێزگاری هەولێر ئاماژەی بەوە کرد، "لیژنەی خەمڵاندنی زیانەکان کارەکانی خۆی تەواو کردووە؛ لیژنەیەکی دیکە پێکهێندراوە بۆ دەرخستنی راستییەکان. لیژنەکە ئەمڕۆ سەردانی شوێنی لافاوەکانی کردووە و چووەتە قوشتەپە و رێڕەوەکەی بەسەر کردووەتەوە، سبەی و دووسبەی کۆبوونەوەی دەبێت. لە راپۆرتێکدا هۆکار و کەمتەرخەمییەکان دەخەینەڕوو. بێگومان کێشەیەک لە رێڕەوی ئاو هەیە و خەڵک تووشی زیان بووە".  جێگری پارێزگاری هەولێر ئاماژەی بەوەش کرد، لە لێکۆڵینەوەی سەرەتاییدا دەرکەتووە کە "لە ساڵی ٢٠١٤ وە کەناڵ و رێڕەوە ئاوییەکان خاوێن نەکراونەتەوە و لە چەند ساڵی رابردووشدا وشکەساڵی بووە و ئاو بەو کەناڵانەدا نەچووە؛ رەنگە کەمتەرخەمی هەبووبێت یان بیر لەوە نەکرابێتەوە جارێکی دیکە ئاو بەو شوێنانەدا بڕوات. هەروەها دەستکاریی ئەو کەناڵانە کراوە. بەشێک لە پرۆژەکانی نیشتەجێبوون لەسەر رێڕەوە ئاوییەکان دروستکراون و ئەمەش وایکردووە رێڕەوی ئاوەکە بگۆڕدرێت. هەروەها شەقامی ١٥٠ مەتری هۆکارێکە بۆ ئەوەی ئاو بگەڕێتەوە نێو شاری هەولێر".  د. عەلی سوورداش، مامۆستای زانكۆ و پسپۆڕی چینەكانی زەوی رایگەیاند، هەموو دامەزراوەکان بەرپرسیارن بەرامبەر زیانەکانی لافاو و گوتی، دەبێت چاودێریی پڕکردنەوەی رێڕەوە ئاوییەکان بکرێت؛ ئاماژەی بەوەش کرد، ئەگەری روودانی کارەساتی دیکە بەهۆی دروستبوونی لافاوەوە هەیە.  د. سەرخێڵ هاوڕێ، مامۆستای زانکۆ و پسپۆڕ لە بەڕێوەبردنی ئاوی ژێر زەوی لەمیانی بەشداریکردنی لە بەرنامەکە گوتی، "لەسەر بنەمای پێشبینیی رووداوە سرووشتییەکان، دەتوانین پلانی درێژخایەن دابنێین. بەشێک لە زیانی لافاوەکەی هەولێر بەهۆی کەمتەرخەمییەوە بووە. ٥٠ % ی زیانی لافاوەکەی هەولێر بەهۆی کەمتەرخەمییەوە بووە. لە هەرێمی کوردستان پلان بۆ کەمکردنەوەی زیانی کارەساتە سرووشتییەکان نییە".  هەروەها زەردەشت سەرسام، بەڕێوەبەری ئاو و ئاوەڕۆی هەولێر ئاماژەی بەوە کرد، "کەناڵە ئاوییەکانی هەولێر گەورە و فراوانن، بەڵام خێرایی و زۆریی بارانبارین هۆکارن بۆ دروستبوونی لافاو. کەمتەرخەمیی کەم هەبووە لە زیانەکانی لافاوەکەی هەولێر. دوو ملیۆن مەتر ئاوەڕۆ لە هەولێر هەیە. لە ناوەندی هەولێر ١٨ ملیۆن مەتر سێجا ئاو بەهۆی بارانەوە کۆبووەوە".  زەردەشت سەرسام گوتیشی، "لە سەرەتای ساڵی داهاتووەوە ئاوەڕۆی قورس لە هەولێر دروستدەکرێت. داوای ٧٣ ملیار دینارمان کردووە بۆ دروستکردنی کەناڵی ئاو، بۆئەوەی مەترسیی لافاو نەهێڵین".  سامان عارەب، بەڕێوەبەری گشتیی وەربەرهێنانی هەولێر رایگەیاند، بە جۆرێک باس لە دۆخەکە دەکرێت وەکو ئەوەی "دەستەی وەبەرهێنان لە دۆڵێکە و فەرمانگە و لایەنە پەیوەندیدارەکانی دیکەش لە دۆڵێکی دیکە؛ ئێمە بە تەنیا بڕیار لە هیچ پرۆژەیەک نادەین و بەبێ پلان، مۆڵەت بە دروستکردنی یەکەی نیشتەجێبوون نادەین؛ شارەوانی بڕیار لە دابینکردنی زەوی بۆ یەکەی نیشتەجێبوون دەدات".