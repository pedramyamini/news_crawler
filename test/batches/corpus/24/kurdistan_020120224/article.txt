محەممەد جەباری، داواکاری گشتیی پارێزگای سنە دەڵێت، دەروازەی سنووریی باشماخی مەریوان ناڕێکی و کێشەی زۆری هەیە، ئەم کێشانە دوای ١٥ ساڵ لە بەنێودەوڵەتیبوونی دەروازەکە هێشتا چارەسەر نەبوون و دەبێت چارەسەر بکرێن.  محەممەد جەباری، کەمتەرخەمی ژمارەیەک دامەزراوەی لە ئاستی نیشتمانی و لە ئاستی پارێزگای سنەدا بە هۆکاری کێشەکانی دەروازەی باشماخ لە قەڵەمداوە.  نەبوونی بەڕێوەبەری یەکدەست، چاکنەکردنی ژێرخانەکانی دەروازەی سنووریی باشماخ، جێبەجێنەکردنی پڕۆژەکانی پەرەپێدان، لەوانە رێڕەوەکانی گواستنەوەی کاڵا وەک هۆکارەکانی کێشەکانی دەروازەکە باس دەکرێن.  پێشتر ژووری بازرگانی سنە هۆشداریدابوو ئەگەر دۆخی دەروازەی سنووریی باشماخ رێکنەخرێت و باشتر نەکرێ ئاستی ئاڵوگۆڕی بازرگانی تێیدا دادەبەزێت و بازرگانەکان روو لە دەروازە سنوورییەکانی دیکە دەکەن.  محەممەد هۆلاکۆ، جێگری ژووری بازرگانیی پارێزگای سنە رۆژی ٣ - ١١ - ٢٠٢١ رەخنەی لەوە گرت کە لە بەشی مەریوانی دەروازەی باشماخ بەڕێوەبردنی یەکدەست نییە و ئەوەش زیانی بە بازرگانان گەیاندووە، "چونکە درەنگ مۆڵەت بە گواستنەوەی کاڵا و کەلوپەل دەدرێت، پشکنینی زۆر دەکرێ، پارەی زۆر و نایاسایی لە بازرگانان وەردەگیرێت".  محەممەد هۆلاکۆ هۆشدار دەدات ئەگەر ئەو دۆخە بەردەوام بێت ئێران بازاڕی هەرێمی کوردستان لەدەستدەدات و دەڵێت: "ئەم دۆخە هەلی بۆ هەندێک کەس رەخساندووە، تاوەکو کاڵا و کەلوپەلی کوالێتیی نزم بۆ هەرێمی کوردستان هەناردە بکەن، ئەمەش وایکردووە کاڵای وڵاتانی دیکە زیاتر بفرۆشرێت".  بە گوتەی جێگری سەرۆکی ژووری بازرگانیی سنە، چەندین ساڵە بڕیارە ژێرخانەکان دەروازەی باشماخ لە دیوی مەریوانەوە رێکبخرێت، بۆ قۆناخی یەکەمیش ٦٠ ملیار تمەنی بۆ دابینکرا، بەڵام بەهۆی گرانبوونی کەلوپەلەوە چاککردنی ژێرخانەکان بەردەوام دوادەکەوێت.  بەپێی پرۆژەی پەرەپێدانی دەروازەی باشماخ، رێڕەوەکانی گواستنەوەی کاڵا و کەلوپەل زیاتر دەکرێن، سێ هێڵ بۆ هاتووچۆی گەشتیار، هەناردە و هاوردە دروستدەکرێت و ئەمەش وادەکات هاتووچۆ و ئاڵوگۆڕ ئاسانتر و خێراتربێت. بڕیار بوو ئەم پڕۆژەیە دوو ساڵ تەواو بێت، بەڵام دوای ٤ ساڵ تەنیا ١٠ % ی تەواو بووە.