موقەدەم موحسین شەمزینی، گوتەبێژی پۆلیسی هاتووچۆی سۆران، بە رادیۆی رووداوی راگەیاند، هەر ئۆتومبێلێک کە سەردانی ناوچەی حاجی ئۆمەران دەکات و ئەو رێگەیە بەکاردەهێنێت، پێویستە زنجیر لە تایەی ئۆتومبێلەکەی ببەستێت، ئەگەر تەنانەت ئۆتۆمبێلی دەبڵ ئەکسڵیش بێت، بەپێچەوانەوە رێگەیان پێنادەن.  موحسین شەمزینی گوتی، "داوا لە هاونیشتمانییان دەکەین ئەگەر زۆر ناچار نەبن ئەو رێگە شاخاوییانە بەکارنەهێنن، لەبەر مەترسی تووشبوونیان بە رووداوەکانی هاتووچۆ یان مانەوە و درووستبوونی ئاستەنگ لەبەر دەمیان. "  بە گوتەی موقەدەم موحسین شەمزینی، تاوەکو ئێستا بارینی بەفر نەبووەتە هۆی داخستنی هیچ یەکێک لە رێگە سەرەکییەکانی وەکو سۆران - رواندز، سۆران - سیدەکان، سۆران - حاجی ئۆمەران و سۆران - مێرگەسۆر، بەڵام هەندێک لەو رێگە لاوەکییانەی بۆ گوندەکان دەچن بەهۆی بارینی بەفرەوە داخراون.  لەبارەی ئەو رووداوانەشی کە بەهۆی نالەباری کەشوهەوا و بارینی بەفر دروستبوون، گوتەبێژی پۆلیسی هاتووچۆی سۆران ئاماژەی بەوە کرد، تەنیا یەک رووداوی هاتووچۆ روویداوە، ئەویش لە ناحیەی گۆرەتوو لە رێگەی ئەشکەوتان بۆ شانەدار بوو، خۆشبەختانە هیچ زیانێکی گیانیی نەبووە، تەنیا زیانی ماددی بەر ئۆتومبێلەکە کەوتووە.