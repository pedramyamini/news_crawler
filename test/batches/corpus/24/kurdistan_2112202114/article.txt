ئەمڕۆ سێشەممە ٢١ - ١٢ - ٢٠٢١ قوباد تاڵەبانی، جێگری سەرۆکوەزیرانی هەرێمی کوردستان لەگەڵ باڵیۆزی تورکیا و  هاکان راچای، کۆنسوڵی تورکیا لە هەولێر کۆبووەوە.  بەپێی راگەیێندراوی سەرۆکایەتیی هەرێمی کوردستان، لە کۆبوونەوەکەدا "دوایین پەرەسەندنەکانی دۆخی سیاسیی عێراق و ناوچەکە خرایە بەر باس، هەردوولا بە گرنگیان زانی کە ئاڕاستەى گفتوگۆکانی نێوان لایەنە سیاسییەکانی عێراق بۆ پێکهێنانی حکومەت لە رێى دیالۆگى بنیاتنەرەوە ئەنجام بدرێت لەپێناو هێنانەکایەى حکومەتێکی خزمەتگوزار بۆ خزمەتکردنی هاووڵاتییانی عێراق بەبێ جیاوازی".  هەڕەشە و مەترسییەكانی داعش تەوەرێکی دیکەی کۆبوونەوەکە بوو، بەپێی راگەیێندراوەکە هەردوولا کۆک بوون لەسەر ئەوەى پێویستە پلانی ئەمنیی تۆکمەتر دابڕێژرێت تا بوار نەهێڵێتەوە بۆ دزەکردنی "تیرۆریستانی داعش" لێوەى، لەپێناو پاراستنی ئارامى ناوچەکە.  لە دوایین تەوەری کۆبوونەوەکەدا پەیوەندییەکانی نێوان هەرێمی کوردستان و تورکیا تاوتوێکران و جەخت لە پێویستیی پەرەپێدانی ئەو پەیوەندییانە لە رووى سیاسی و ئابوورییەوە کرایەوە.  بەپێی راگەیێندراوی سەرۆکایەتیی حکومەتی هەرێمی کوردستان، قوباد تاڵەبانی بە باڵیۆزی تورکیای گوتووە هاوکارى و کارئاسانی پێویست پێشکەش بە کۆمپانیا تورکییەکان دەکەن.