ئەمڕۆ سێشەممە، ئازاد تەها، گوتەبێژی هاتووچۆی دهۆک بە تۆڕی میدیایی رووداوی راگەیاند، لە رۆژی دووشەممەوە ١٧ی کانوونی دووەمی ٢٠٢٢، تاوەکو ئەمڕۆ سێشەممە ١٧ رووداوی هاتووچۆ لە سنووری پارێزگای دهۆک روویانداوە و بەو هۆیەوە ١٠ کەس بریندار بوون.   ئازاد تەها هۆکاری رووداوەکانی بۆ بەفربارین و شەختەی سەر رێگاکان گەڕاندەوە و گوتی: "بەهۆی بارینی بەفرێکی زۆر، ئۆتۆمبێلی ئەو کەسانە لە رێگاکان خلیسکاون تووشی رووداو بوون". گوتیشی: "زۆربەی رووداوەکان لە رێگاکانی دەرەوەی شارەکان لەوانەش ئاکرێ، بەردەڕەش، زاویتە و چیای پێرس روویانداوە".  هەروەها ئەمڕۆ سێشەممە ١٨ - ٠١ - ٢٠٢١، فازڵ حاجی، گوتەبێژی هاتووچۆی هەولێر بە تۆڕی میدیایی رووداوی راگەیاند، لە ٢٤ کاژێری رابردوودا دوو رووداوی هاتووچۆ لە سنووری پارێزگای هەولێر روویانداوە، یەکێکیان لە نێو شاردا بووە، ئەوەی دیکەیان لە کۆیە بووە، بەهۆیەوە کەسێک بریندار بووە، بەڵام رووداوەکان پەیوەندییان بە بەفربارین و بەستنی رێگاکانەوە نەبووە.  بەفر بارین، بەشێکی زۆر لە رێگەکانی سنووری پارێزگەکانی هەرێمی کوردستانی داخستووە، هاتووچۆی پارێزگاکان بەردەوام هۆشداری دەدەنە شوفێران بۆ کاری زۆر پێویست نەبێت، ئۆتۆمبێلەکانیان نەهێننە دەرەوە.  ئێوارەی دوێنێ دووشەممە ١٧ی کانوونی دووەمی ٢٠٢١، سامان نادر، بەڕێوەبەری سەنتەری فریاگوزاری خێرای سلێمانی بە تۆڕی میدیایی رووداوی راگەیاند، رووداوێکی هاتووچۆ لە نزیک ناحیەی سوورداش روویدا.  بە گوتەی ساماڵ نادر رووداوەکە لە نێوان دوو ئۆتۆمبێلی تۆیۆتا لاندکروزەر بووە، یەکێکیان چوار کەسی تێدا بووە و هەموویان ئەندامی یەک خێزان بوون و لەو رووداوە ژن و مێردێک گیانیان لەدەستدا و دوو منداڵێش برینداربوون. لەوکاتەدا ئۆتۆمبیلێک ویستویەتی بە هانایانەوە بچێت بەهۆی تیژڕۆییەوە ئەویش تووشی رووداوی هاتووچۆ بووە و سێ کەسی دیکەش گیانیان لەدەستداوە.  دوێنێ دووشەممە ١٧ی کانوونی دووەمی ٢٠٢٢، فازل ئیبراهیم، بەڕێوەبەری گشتیی کەشناسی و بومەلەرزەزانیی هەرێمی کوردستان لە بارەی بارینی بەفر بە رووداوی رایگەیاند، ئەوان پێشبینیان کردبوو بە دوو قۆناغ بارینی بەفر ناوچەکانی هەرێمی کوردستان بگرێتەوە و پلەکانی گەرما نزمببنەوە.   لە بارەی نزمبوونەوەی پلەکانی و گەرما و کەشوهەوای سبەینێ چوارشەممە ١٩ی کانوونی دووەمی ٢٠٢١، رایگەیاند، پێشبینی دەکەن پلەکانی گەرما زیاتر دابەزن هەروەها لە نێوەڕۆی چوارشەممە لە سنووری پارێزگەی دهۆک بەفر بارین دەستپێدەکات و ئێوارەی هەمان رۆژ هەولێر و سلێمانی و زۆربەی ناوچەکانی هەرێمی کوردستان دەگرێتەوە  و تاوەکو رۆژی پێنجشەممە بەردەوام دەبێت.