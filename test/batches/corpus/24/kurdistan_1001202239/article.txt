دوای ١٨٠ رۆژ کارکردنی بەردەوام بۆ تەواوبوونی پڕۆژەکە، ئەمڕۆ دووشەممە ١٠ - ١ - ٢٠٢٢ کەمال محەممەد، وەزیری کارەبای هەرێمی کوردستان بە فەرمی تەواوبوونی پرۆژەکەی راگەیاند.  لە رێوڕەسمی کردنەوەی پڕۆژەکە، کەمال محەممەد گوتی، "تێچووی پڕۆژەکە بڕی حەوت ملیۆن دۆلار بووە و بەپێی گرێبەستەکە و لە کات و ساتی خۆیدا کۆمپانیای جێبەجێکار تەواوی کردووە. "  ئامانج لە پڕۆژەکە، وەکو وەزیری کارەبا رایگەیاند باشتربوونی ڤۆڵتیە، "پێشتر نەدەکرا سنوورەکە لە یەککاتدا هەمووی پێکەوە سوودمەندی کاتەکانی هەبوونی کارەبا ببن و ئێستا ئەو کێشەیان نەماوە. پێشتر هێڵەکە ئاریشەیێکی هەبووایە ئەم سنوورە بێ تەزووی کارەبا دەبوو، لەمەودوا دەتوانن سوود لە هێڵی دووەم وەربگرن. "  وەزیری کارەبا گوتیشی، لە کابینەی نۆیەمی حکومەتی هەرێمی کوردستان، بەبڕی ٢١٤ ملیۆن دۆلار، ٣٢ پڕۆژە لە بواری گواستنەوەی کارەبادا لە هەرێمی کوردستان ئەنجام دراون. هەروەها ٩١٧ پڕۆژە لە بواری دابەشکردنی کارەبا بە گوژمەی ١٢٦ ملیار دینار جێبەجێ کراون.  سەبارەت بە دانانی پێوەری زیرەکیش، وەزیری کارەبا دەڵێت، تاوەکو ئێستا یەک ملیۆن و ١٥٠ هەزار پێوەری زیرەک دانراون.  ئێستا هەرێمی کوردستان خاوەنی حەوت هەزار مێگاوات کارەبایە و بە بەراورد بە سەرەتای ساڵی رابردوو ٤٨ % ـی بەرهەمهێنانی کارەبا زیادیکردووە. وەزیری کارەبا راشیگەیاند، لەم مانگەدا کار دەکرێت بۆ وەبەرهێنانی بڕی ١٠٠ مێگاوات کارەبا لەم سنوورە بەرهەمدەهێندرێت.