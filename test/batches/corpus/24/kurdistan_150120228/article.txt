وەحیدا خەلیل و خێزانە پێنج کەسییەکەی، لە مانگی حەوتی ساڵی رابردوو، گەڕابوونەوە کۆمەڵگەی سیبا خدر لە شنگال، بەڵام دوای ١٠ مانگ جارێکی دیکە چوونە کەمپی شاریا.  وەحیدا خەلیل، بە رووداوی راگەیاند، "لەوێ قوتابخانە نەبوو، ئاو و کارەباش خراپ بوو، بەردەوام دەنگی بۆمب دەهات، گوتم با منداڵەکانم لێرە رزگار بکەم باشترە، خانوومان زۆر خراپ بوو، ژیان لەوێ قورس بوو. "  بەگوێرەی ئامارەکانی نەتەوە یەکگرتووەکان، تەنیا لە پارێزگای دهۆک، ١٣٤ هەزار و ١٩٣ کەس لە ١٥ کەمپدا دەژین، ١٩٥ هەزار و ٤٨٤ ئاوارە لە دەرەوەی کەمپەکان دەژین، ئەو ئاوارانە چاویان لەوەیە کە بگەڕێنەوە ناوچەکانیان و درێژە بە ژیانی ئاسایی خۆیان بدەن.   عیدۆ خودێدە، ئاوارەیەکی شنگالە و دەڵێت، "ئەگەر خزمەتگوزاریی لە شنگال هەبووایە، حەزماندەکرد چووباینەوە بۆ ئەوێ، بەڵام ئەگەر خزمەتگوزاری نەبێت و حکومەت لەوێ نەبیت لە کەمپەکان دەمێنینەوە باشترە. "  شیرین عەتۆ، ئاوارەیەکی دیکەی شنگالە و باس لەوە دەکات، "ئەگەر دۆخی ژیانمان باشتر بکەن، خانوومان نۆژەنبکرێتەوە و ژیانمان پارێزراو بێت، دەمانەوێت بگەڕێینەوە شنگال، چونکە ئەوێ بۆ ئێمە لە هەموو شوێنێک خۆشترە. "  ئەو کەمپانەی کە لەژێر دەستی حکومەتی عێراق بوون، لە نێوەڕاستی مانگی ئۆکتۆبەری ساڵی ٢٠٢٠ ەوە تاوەکو نێوەڕاستی کانوونی ٢٠٢١ هەمووی داخران، ژمارەیان ١٤ کەمپ بوون و ٦٥ هەزار کەس تێیاندا دەژیان، بەڵام حکومەتی هەرێمی کوردستان لەگەڵ ئەو بڕیارە نەبوو، دەڵێن ئێمە لەگەڵ بە زۆر گەڕاندنەوەی ئاوارەکان نین.   موسا ئەحمەد، سەرۆکی دەزگای خێرخوازیی بارزانی دەڵێت، "ساڵانە بە ملیۆنان دۆلار ئەرک دەکەوێتە سەر شانی حکومەت، بەڵام هەر لە سەرەتاوە حکومەتی هەرێمی کوردستان بۆچوونی وابووە کە دەبێت دەرگە بەڕووی ئاوارە و پەنابەرەکاندا دانەخرێت، بەتایبەت ئەوە بۆچوونی سەرۆک بارزانی بووە، ئەوەش دەنگدانەوەیەکی مرۆڤایەتی زۆر گەورەی هەبوو. "  بڕیاری حکومەتی عێراق بە داخستنی کەمپەکان هەرێمی کوردستانیش دەگرێتەوە، بەڵام تاوەکو ئێستا گفتووگۆی هەردوولا لەسەر ئەو مژارە تەواو نەبوون.  عەلی عەباس، گوتەبێژی وەزارەتی کۆچ و کۆچبەرانی عێراق ئاماژە بەوە دەکات، "ئێمە لەگەڵ ئەوەین کە حکومەتی هەرێمی کوردستانیش بۆچوونی خۆی هەبێت لەسەر داخستنی کەمپەکان، هەوڵماندا رێکارەکانی داخستنی کەمپەکانیان پێ بدەین، بەڵام بەهۆی سەرقاڵی ئەوان نەمانتوانی کەمپەکان دابخەین، سەردانەکانمان بەردەوامن، لیژنەی وەزاری، لیژنەی باڵا و دەزگا پەیوەندیدارەکانی دیکەی حکومەتی هەرێمی کوردستان وەڵامیان هەیە و هەڵوێستەکانیان ئاشکران. "  بەگوێرەی ئامارەکانی رێکخراوی نەتەوە یەکگرتووەکان، ئێستا نزیکەی ملیۆنێک و ٢٠٠ هەزار ئاوارەی نێوخۆیی لە عێراق و هەرێمی کوردستان هەن، ئەوان لەبەر خراپیی دۆخی ناوچەکانیان تاوەکو ئێستا نەگەڕاونەتەوە.  فیراس ئەلخەتیب، گوتەبێژی نەتەوە یەکگرتووەکان لە عێراق، باس لەوە دەکات، "ئێمە پێمانوایە تاکە رێگە بۆ گەڕانەوەی ئاوارەکان بە خۆویستانەیە و بە کەرامەتەوە دەبێت بگەڕێنەوە، بۆ ئەوەی بگەڕێنەوە سەر ماڵێکی ئاوەدان نەک ماڵێکی وێران، بگەڕێنەوە شوێنێک کە شیاوی ژیانکردن بێت. ئاو، کارەبا و دەرفەتی کاری لێ هەبێت. "  بەگوێرەی ئامارێکی ناوەندی هاوبەشی هاوئاهەنگیی قەیرانەکان، لە هەرێمی کوردستان ٩٥٨ هەزار ئاوارە و پەنابەر دەژین، ٧٠٠ هەزاریان ئاوارەی نێوخۆیین و ٢٥٨ هەزاری دیکەش پەنابەرن، ٣٠ % ـیان لە کەمپەکان و ٧٥ % ـیش لە شار و شارۆچکەکاندا دەژین.