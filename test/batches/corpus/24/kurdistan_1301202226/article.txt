مامۆستایەکی قوتابخانە لە مەریوان دەڵێت، داواکاریی ئەوان ئازادکردنی زارا محەممەدی و رەخساندنی هەلە بۆئەوەی پرۆسەی پەروەردە بە زمانی کوردی بێت.  رۆژی پێنجشەممە جارێکی دیکە مامۆستایانی قوتابخانەکانی رۆژهەڵاتی کوردستان و ئێران گردبوونەوە. لە رۆژهەڵاتی کوردستان لانیکەم لە ١٥ شار گردبوونەوە بەڕێوەچوون. لە کرماشان، سنە، خوڕەمئاوا، سەقز، بانە، مەریوان، سەردەشت، بۆکان، بیجاڕ، بروجێرد، دێولان، ئیسلامئاوا، ئاودانان، کامێران و دڵفان؛ لە ئاستی ئێرانیشدا ڤیدیۆ و وێنەی گردبوونەوەی مامۆستایان لە زیاتر لە ٣٠ شار بڵاوبووەتەوە، لەنێویاندا شارە گەورەکانی تاران، مەشهەد، ئیسفەهان، کەرەج و شیراز. ئەوان چەند مانگە بە مانگرتن و گردبوونەوە داواکارییەکانیان بەگوێی حکومەت هەڵدێنن، بەڵام هێشتا نەبیستراوە.  لە ئێران نزیکەی ٧٥٠ هەزار مامۆستا هەیە، ئەمساڵ کەمترین مووچەی مامۆستایان نزیکەی شەش ملیۆن و ٥٠٠ هەزار تمەنە.  پەرلەمان پرۆژەیاسای پلەبەندیی مامۆستایانی پەسندکردووە و ئەگەر ببێتە یاسا، لانیکەم مووچەیان دەبێتە هەشت ملیۆن تمەن، واتە نزیکەی ٢٨٥ دۆلار. مامۆستایان ئەو پرۆژەیاسایە رەتدەکەنەوە و داوا دەکەن مووچەکانیان بە راددەیەک زیاد بکرێت کە بتوانن پێی بژین و یاسایەکی راستەقینە بۆ پلەبەندیی مامۆستایان پەسند بکرێت، مووچەی مامۆستایانی خانەنشین وەکو فەرمانبەرانی دیکەی حکومەت بێت و پاداشتی ئەمساڵ و ساڵی رابردوویان پێبدرێت؛ هەروەها داواش دەکەن مامۆستایانی بەندکراو ئازاد بکرێن و دادپەروەری پەروەردەیی هەبێت.  مامۆستایەکی قوتابخانە لە تاران دەڵێت، "نابێ شەرم لەوە بکەم کە منداڵەکانمان لە سیستان و بەلوچستان لەژێر کەپر و ببوورن لە تەویلەدا دەخوێنن؟ چوار بلۆک و داریان داناوە و ناویان ناوە قوتابخانە. بەبێ ئەوەی تەنانەت مێز و کورسییان بۆ دابین بکەن. ئێوە شەرم ناکەن؟ برایانی پۆلیس و هێزە ئەمنییەکان کە بە جلوبەرگی مەدەنی لەنێوماندان، بەخوا ئێمەش هەر لە خۆتانین. بۆ مافی خۆمان هاوار دەکەین. ئایا دەزانن لەو تارانەی ئێوە قوتابخانە هەیە هۆڵی شانۆ، حەوزی مەلە و ساونای هەیە، بەڵام قوتابییەکانمان لە بەلوچستان و ناوچە سنوورییە پشتگوێخراوەکانی دیکە تەنانەت تەختە رەشیشیان نییە کە سەرەتاییترین کەرەستەی پەروەردەیە".  گردبوونەوەی مامۆستایان، هێزە ئەمنییەکانی هەستیار کردووە. بەپێی راپۆرتی ئەنجوومەنی هاوئاهەنگیی رێکخراوە پیشەییەکانی مامۆستایان، هێزە ئەمنییەکان لەبارەی بەشداریکردن لەو ناڕەزایەتییانە هۆشدارییان بە مامۆستایان داوە و چەند کەس لە چالاکڤانانی مافی مامۆستایان دەستبەسەر کراون. لە هەندێک شاریش دەرگای فەرمانگەکانی پەروەردەیان بەڕوودا داخستن.