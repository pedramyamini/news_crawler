محەممەد مەهدی جەعفەری، بەڕێوەبەری دیوانی چاودێریی دارایی پارێزگای ورمێ دەڵێت، ورمێ یەکێکە لەو پارێزگایانە کە لە ئێران زۆرترین بیری ئاوی نایاسایی تێدایە و ٥٥ هەزار و ٧٧٤ بیری نایاسایی دۆزراونەتەوە، بەڵام ژمارەی راستەقینەی بیرە نایاساییەکان زۆر لەوە زیاترە کە ئاشکرا کراوە.  بە گوتەی محەممەد مەهدی جەعفەری، تەنیا ٨ % ی بیرە نایاساییەکان پڕکراونەتەوە. جەعفەری ئەو ژمارە زۆرەی بیری نایاسایی لە پارێزگای ورمێی بە ناتەبا لەگەڵ سیاسەتی ژیاندنەوەی دەریاچەی ورمێ و چاکسازی لە بەرهەمە کشتوکاڵییەکان لە قەڵەمدا.  هەڵکەندنی بیرە ئاوەکان وەکو هۆکارێکی سەرەکیی قەیرانی دەریاچەی ورمێ لە قەڵەم دەدرێت کە ئێستا بەرەو وشکبوون دەچێت. یەکێک لە رێگەکانی ژیاندنەوەی دەریاچەی ورمێ چاکسازی و گۆڕینی بەرهەمە کشتوکاڵییەکان بۆ ئەو بەرهەمانە بوو کە پێویستییان بە ئاوی کەمترە.  چاندنی هەندێک بەرهەمی وەکو چەوەندەر لە پارێزگای ورمێ پێویستی بە ئاوی زۆرە.  بیرە نایاساییەکانی ئاو بێ مۆڵەت هەڵکەندراون، پێوەری ئاویان لەسەر نییە و دیار نییە چەند ئاو بۆ کشتوکاڵ بەرکادەهێنن، ئەوەش وایکردووە بیرە نایاساییەکان ببنە هۆی کێشەیەکی گەورەی ئاو لەو پارێزگایەدا.