نەبارینی بەفر لە بەشی زۆری ناوچەکانی عێراق و هەندێک لە شارەکانی باشووری کوردستان وایکردووە، بەشی زۆری گەشتیاران هەندێک لە کاتەکەیان بە شەڕە تۆپەڵ لە بەرزاییەکانی چیای کۆڕەک بەسەرببەن.   نەبا حەسەن، گەشتیاری خەڵکی بەغدا دەڵێت، "پشوویەکی کورتە؛ چوار رۆژە؛ بۆ گۆڕینی کەشەکە و دوورکەوتنەوە لە گوشاری کار و ژیانی قەرەباڵخی بەغدا. سوپاس بۆ خودا؛ ئەوەی کە پەیوەندیی بە منەوەیە، کاتێكی خۆشم بەسەربرد".  گوتەبێژی دەستەی گەشتوگوزاری هەرێمی کوردستان دەڵێت، لە ٢٥ی مانگی رابردووەوە تاوەکو ٣١ی هەمان مانگ، ١٤٦ هەزار و ٨٩٨ گەشتیار هاتوونەتە هەرێمی کوردستان.  نادر روستی، گوتەبێژی دەستەی گەشتوگوزاری هەرێمی کوردستان بە تۆڕی میدیایی رووداوی گوت، ٧٥٥٥٠ گەشتیار هاتوونەتە پارێزگای هەولێر، ٣٨٧٣٤ گەشتیار چوونەتە پارێزگای دهۆک و ٣١٦١٤ گەشتیاریش چوونەتە پارێزگاکانی سلێمانی و هەڵەبجە.  عەلی کەریم، گەشتیاری خەڵکی بەغدا دەڵێت، "پشتیوان بە خودا ساڵێکی خۆش دەبێت و شتی باش و ئومێدی نوێ لەگەڵ خۆی دەهێنێت. پشتیوان بە خودا خەونی هەموو کەس دێتەدی، لەوانەش خەونی ئێمە".  کەشوهەوا و دیمەنی جیاوازی هەرێمی کوردستان لە ناوچەکانی دیکەی عێراق وایکردووە، گەشتیارێکی زۆر رووی تێبکەن.  دەستەی گەشتوگوزاری هەرێمی کوردستان دەڵێت، لە ١١ مانگی یەکەمی ساڵی ٢٠٢١ دا چوار ملیۆن و ٩٣ هەزار و ٨٨٨ گەشتیار سەردانی هەرێمی کوردستانیان کردووە.