ئەمڕۆ دووشەممە، شانەی قەیرانی تەندروستیی پارێزگای کەرکووک بڕیاری کەمکردنەوەی دەوامی فەرمی لە دامەزراوەکانی حکومەت لەو پارێزگایە بە رێژەی ٥٠ % دەرکرد. لە نووسراوەکەدا هاتووە بەهۆی بەرزبوونەوەی رێژەی تووشبوون بە کۆرۆنا و رێگەگرتن لەبڵاوبوونەوەی زیاتری ڤایرۆسەکە و گۆڕاوە جۆراوجۆرەکانی بەتایبەت گۆڕاوی ئۆمیکرۆن، شانەی قەیرانەکان ئەو بڕیارەی دەرکردووە و دەبێت لە رۆژی دەرچوونی نووسراوەکەوە تاوەکو رۆژی ٢٧ - ١ - ٢٠٢٢ جێبەجێبکرێت و بەپێی پێویستی فەرمانگەکان ئەو رێژەی دەوامکردنە هەبێت.  هەروەها هاتووە: "پێویستە هەرکەسێک سەردانی فەرمانگەکان دەکات کارتی ڤاکسینی پێبێت یان کارتی پشکنینی PCRی هەبێت و ماوەی هەفتەیەک بەسەریدا تێپەڕنەبووبێت".  لە نووسراوەکەدا هەریەک لە دادگەی تێهەڵچوونەوەی کەرکووک. زانکۆی کەرکووک و بەڕێوەبەرایەتیی پەروەردەی کەرکووک سەرپشککراون لە کەمکردنەوەی دەوام.  نەبیل حەمدی بوشناق، گوتەبێژی تەندروستیی پارێزگای کەرکووک، ئەمڕۆ دووشەممە بە تۆڕی میدیایی رووداوی گوت: "رێژەی تووشبوون لە پارێزگای کەرکووک زۆر زیادیکردووە، بۆ نموونە لە ٢٤ کاژێری رابردوودا لە کەرکووک ٧٢٧ تووشبوومان هەبووە، بەڵام نەخۆشەکان تەندروستییان خراپ نییە و داخڵبوونی نەخۆشخانە و دانانی ئۆکسجین زۆر نییە".  بەپێی ئامارەکانی بەڕێوەبەرایەتیی تەندروستیی کەرکووک، لەو پارێزگایە تاوەکو رۆژی ١٦ - ١ - ٢٠٢٢، ٨٠ هەزار و ٧٢٧ کەس تووشی ڤایرۆسی کۆرۆنا بوون، هەزار و ٤٤١ کەسیش بەهۆی ڤایرۆسەکەوە گیانیان لەدەستداوە.