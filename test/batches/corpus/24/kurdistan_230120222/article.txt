گرژی و ئاڵۆزییەکان لە زیندانەکە پێی ناوەتە رۆژی چوارەمەوە، پەیامنێری رووداو لە حەسەکە لە نزیک رووداوەکە ئاماژەی بەوە کرد، زیاتر لە ١٠٠ چەکداری داعش کە هەوڵی راکردنیان دابوو، گەڕێندراونەتەوە نێو زیندانەکە.   بەرەبەیانی ئەمڕۆ فڕۆکەکانی هاوپەیمانان سەنتەری گرتووخانەکەیان بۆردوومانکرد، بەپێی زانیاریی روانگەی سووری بۆ مافەکانی مرۆڤ کە بنکەکەی لە بەریتانیایە، نزیکەی ١٢٥ چەکداری داعش کوژراون کە بەشێکیان لە شانە نووستووەکانی داعشن و بەشێکیان زیندانی بوون.   لەلایەکی دیکەوە، هەسەدە رایگەیاندووە، لە ئەنجامی شەڕ و پێکدادانەکان، ١٧ شەڕڤانیان گیانیان لەدەستداوە و ٢٣ شەڕڤانی دیکەش برینداربوون.  پەیامنێری رووداو ئاماژەی بەوەشکرد، هەسەدە هێزێکی زیاتری بۆ کۆنترۆڵکردنی گرتووخانەی غوێران بردووەتە ناوچەکە و زرێپۆش و چەکی قورسی لەنزیک گرتووخانەی غوێران جێگیرکردووە و گەڕەکەکانی نزیک غوێرانی کۆنترۆڵکردووە.  داعش دەستی بەسەر کۆگای چەک و تەقەمەنیی زیندانەکەدا گرتووە، بەپێی ڤیدیۆیەکیش کە لە میدیای خۆیەوە بڵاویکردووەتەوە، داعش بانگەشەی ئەوە دەکات ١١ شەڕڤانی هەسەدەی دەستگیرکردووە.  شەوی پێنجشەممە ٢٠ ـی کانوونی دووەمی ٢٠٢٢، هێزەکانی سووریای دیموکرات - هەسەدە زانیاری لەبارەی دروستبوونی پشێوی لە گرتووخانەیەکی شاری حەسەکە کە ژمارەیەک ئەندامی داعش تێیدا بەندکراون، بڵاوکردەوە کە چەکدارەکان هەوڵی هەڵاتنیان داوە.   ئەو شەوە لە رێگەی چەند بارهەڵگرێکی بۆمبڕێژکراوەوە هێرشکرایە سەر گرتووخانەکە و یەکێکیان بە دەروازەی گرتووخانەکە تەقێندرایەوە. ئێستا هەلیکۆپتەر و فڕۆکەکانی هاوپەیمانان بە بەردەوامی بە ئاسمانی ناوچەکە دەسووڕێنەوە و بەپێی زانیارییەکانی پەیامنێری رووداویش، سەرباز و زریپۆشی ئەمریکی چوونە بۆ کۆنترۆڵکردنی گرتووخانەی غوێران.