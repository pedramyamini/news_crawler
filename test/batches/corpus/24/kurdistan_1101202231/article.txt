رزگار نێروەیی، سکرتێری ئەنجوومەنی پارێزگای دھۆک، بە تۆڕی میدیایی رووداوی راگەیاند، بڕیارە سبەی چوارشەممە ١٢ - ٠١ - ٢٠٢٢ ئەنجوومەنی پارێزگای دھۆک لە دانیشتنی ژمارە ١٢٥ ـی خۆیدا دەنگ لەسەر بە ناحیەکردنی کۆمەڵگەی شاریا بدات، چونکە ھەموو پێداویستی ناحیەبوونی ھەیە.  بێریڤان سەلیم، جێگری سەرۆکی ئەنجوومەنی پارێزگای دھۆک، بە تۆڕی میدیایی رووداوی گوت، "نزیکەی ٥٠ ھەزار کەس لە سنووری ئەو ناحیەیە دەژین، بە ئاوارە و خەڵکی ناوچەکەوە، زۆربەیان کوردی ئێزدین. "  بێریڤان سەلیم کە خۆیشی کوردی ئێزدییە و خەڵکی شاریایە گوتیشی، "بێجگە لە سەنتەری شاریا و کەمپێکی ئاوارەکان، ١٥ گوند دەکەونە سنووری ناحیە پێشبینیکراوەکە، حەوت گوندیان کوردی ئێزدین و هەشتیشیان موسڵمانن. "  کۆمەڵگەی شاریا کە لە دوای ساڵی ١٩٧٥ لەلایەن حکومەتی عێراقی ئەوکاتە دروستکرا، دوای راگواستنی گوندەکانی دەوروبەری کە سەرجەمیان کوردی ئێزدین، لەوێ نیشتەجێکراون.