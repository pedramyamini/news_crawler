دواى زنجیرەیەک کۆبوونەوە لە دوو هەفتەى رابردوودا، رۆژی یەکشەممە ٢ - ١ - ٢٠٢٢ جڤاتى نیشتمانیی بزووتنەوەى گۆڕان کۆبووەوە و میدیای فەرمی گۆڕان رایگەیاند، لە کۆبوونەوەی ئەمڕۆی جڤاتی نیشتماندا دەستەیەکى حەوت کەسى بە نوێنەرایەتى جڤاتەکانى نیشتمانى، گشتى و سێ لە هەڵسوڕاوانى دیارى دەرەوەى جڤاتەکان هەڵبژێردران کە بریتین لە (هۆشیار عومەر، نزار محەممەد، هاوڕێ کاوە، دڵشاد مەجید، گەیلان شێخ عومەر، د. تەها حەمە عەزیز و شوان قلیاسانى).  بەپێی میدیای فەرمیی بزووتنەوەی گۆڕان، ئەو دەستەیەی کە لە کۆبوونەوەى ئەمڕۆدا متمانەى جڤاتى نیشتمانى وەرگرت لەگەڵ لیژنەى باڵاى کۆنفڕانس، دەست بە ئامادەکارى دەکەن بۆ ئەوەى لە نزیکترین کاتدا کۆنفرانسى دووەمى نیشتمانى بۆ بەخۆداچوونەوە و خۆ رێکخستنەوەى بزووتنەوەکە ببەستن.  بەپێى دەستوورى رێکخراوەیى بزووتنەوەى گۆڕان  ئەرکەکانى کۆنفڕانسى نیشتمانى پێکهاتوون لە:  - نوێکردنەوەى بەرنامەى سیاسى لە بوارە جیاوازەکاندا.  - پێداچوونەوە بە دەستوورى رێکخراوەیى، هەڵسەنگاندن و دەستکاریکردنى پلاتفۆرمەکانى هەڵبژاردنەکانى پارێزگا و هەرێم و عێراقى فیدراڵ.  - هەڵسەنگاندنى ئەداى تیمەکانى بزووتنەوەى گۆڕان لە حکومەت و نوێنەرەکانى لە دەزگا هەڵبژێردراوەکانى؛ پارێزگا، هەرێمی کوردستان و عێراقى فیدراڵ.  - هەڵسەنگاندنى ئەداى جڤاتى نیشتمانى لە چەند ساڵى رابردوودا.  میدیا گۆڕان ئاماژەی بەوەشکردووە "هەموو ئەمانەش پڕۆسەى سەرلەنوێ خۆڕیکخستنەوە و خۆنوێکردنەوەى بزووتنەوەى گۆڕانە بەتایبەت دواى ئەنجامى هەڵبژاردنى ئەنجوومەنى نوێنەرانى عێراق کە بزووتنەوەى گۆڕان نەیتوانى تێیدا دەنگى پێویست بەدەستبهێنێت".  بەهۆی ئەنجامە خراپەکانی لە هەڵبژاردنی ١٠ی ئۆکتۆبەری ٢٠٢١ی پەرلەمانی عێراق، رۆژی ١٣ - ١٠ - ٢٠٢١ رێکخەری گشتی و ئەندامانی خانەی راپەڕاندنی بزووتنەوەی گۆڕان دەستیان لەکارکێشایەوە و خانەی راپەڕاندنی بزووتنەوەی گۆڕانیش رایگەیاند، لە نزیکترین کاتدا دەستەیەک بۆ بەڕێوەبردنی بزووتنەوەکە پێکدێنن.  بەپێی دەستووری ناوخۆی بزووتنەوەی گۆڕان، خانەی راپەڕاندن بەرپرسی جێبەجێکردنی بڕیار و راسپاردەکانی جڤاتی نیشتمانیی بزووتنەوەی گۆڕانە لەنێوان دوو کۆبوونەوەدا.  ئەندامانی خانەی راپەڕاندن پێکهاتبوون لە، عومەری سەید عەلی، رێکخەری گشتی؛ شێخ کامیل قادر، سکرتێری کاروباری جڤاتی نیشتمانی؛ سەفینی مەلا قەرە، سکرتێری کاروباری فراکسیۆنەکان؛ ئاسۆ رەحیم، سکرتێری کاروباری باژێرەکان؛ دەرباز محەممەد، سکرتێری کاروباری ژوورەکان؛ برزۆ مەجید، سکرتێری کاروباری خەڵک و جەمال حاجی محەممەد، سەرۆکی جڤاتی گشتیی بزووتنەوەی گۆڕان.  بزووتنەوەی گۆڕان لە هەڵبژاردنی ١٠ - ١٠ - ٢٠٢١ لەگەڵ یەکێتیی نیشتمانیی کوردستان و لە هاوپەیمانییەکی هاوبەش بەناوی "هاوپەیمانیی کوردستان" بەشداریی هەڵبژاردنی کردبوو، بەڵام نەیتوانی هیچ کورسییەکی پەرلەمانی عێراق بەدەستبهێنێت.  رۆژی ١١ - ١٠ - ٢٠٢١ خانەی راپەڕاندنی بزووتنەوەی گۆڕان راگەیێندراوێکی لەبارەی کەمبوونەوەی دەنگەکانی بڵاوکردەوە و تێیدا داوای لێبووردنی لە دەنگدەرانی کردووە و گوتی، "بەربژێرەکانی بزووتنەوەی گۆڕان دەنگی پێویستیان نەهێنا و سەرنەکەوتوون".  خانەی راپەڕاندنی بزووتنەوەی گۆڕان رایگەیاندووە، دان بەوەدا دەنێن کە "هەڵە و کەموکوڕی لە ئێمە بووە کە سەرەڕای هەلومەرجە بابەتییەکان، بۆیە متمانەی خەڵکمان بەدەستنەهێناوە".