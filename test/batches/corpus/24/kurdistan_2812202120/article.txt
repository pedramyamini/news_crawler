ئەڤین دیندار، قوتابی دەڵێت، "بە من دەڵێن دەست کورت، ئەمنیش دەگریێم لەسەر رەحلە. خوشکیشم دەڵێت مەگریە، بەڵام من گریانم دێت. ئینجا من نامەوێت بگریێم، دەمەوێت دەستم چاک بکرێتەوە، نەک هەموو جار بگریێم. وابزانم چارەسەرم لە دەرەوەی وڵاتە بە دەفتەر بۆم چاک دەکەنەوە".  دایکی ئەڤین مێردی بە کوڕی خاڵی خۆی کردووە، بەهۆی ناڕازیبوونی بنەماڵەکەی ٢٢ ساڵە هیچ کەسێکی سەردانی نەکردووە و دەڵێت، بێکەسی زیاتر رۆژی رووناکی لێیان تاریک کردوون و چاکبوونی ئەڤین و بینینی دووبارەی بنەماڵەکەی بوونەتە خەونێک.  سوهام خەلیل، دایکی ئەڤین گوتی، "کاک مەسرور دەخیلت بم، تۆ بۆم چارە بکە. ئەوە ٢٢ ساڵە نە خوشک، نە برا و نە دایک کەس سەردانی نەکردووم. ئەڤینیش هەموو جارێک لە قوتابخانە دێتەوە و هەر دەگری، دەڵێت: دایە منداڵان قسە بە من دەکەن. منداڵێکی دیکەم نابینایە، خەمی ئەو دووانە لە لایەک و خەمی ماڵی بابم لە لایەکی دیکە".  دروستکردنی دەستی دەستکرد بە دوو شێواز ئەنجام دەدرێت، شێوازی یەکەم لە کوردستان هەیە، بەڵام تەنیا بۆ جوانکارییە و جووڵەی پێ ناکرێت.  د. رێبوار عەبدوڵڵا عەلاف، پسپۆڕی نەشتەرگەریی ئێسک و جومگە و شکاوی دەڵێت، "شێوازی پەلی دەستکردە جووڵاوەکان چەند جۆریکی هەیە، ئەمانیش هیچیان لای ئێمە بەردەست نین و دەچنە قاڵبی پیشەسازیی تایبەت و شێوازێکی پزیشکییەوە کە پێی دەگوترێت بایۆمێدیکاڵ ئینجنیەرینگ، لە دەرەوەی وڵات و لە سەنتەرە پێسکەوتووەکان هەیە".  دارین خوشکی ئەڤینە و تەمەنی ١٠ ساڵە، بۆئەوەی یارمەتیی ئەڤین بدات، ساڵێک خۆی لە خوێندن دواخستووە؛ سەرەڕای ئەوەی خۆی چاوی کەم بینە، یارمەتیی خوشکەکەی دەدات.  ئەڤین و دارین دوو خوشک و برایەکیان هەیە، بەڵام ئەمان بوونەتە هاوڕێ و هاوخەمی یەکدی و هەموو رۆژ بە هیوایەکی نوێ پێ دەنێنە نێو قوتابخانە، هیوایەکی هاوبەش بۆ چاکبوونەوە و گەیشتن بە ئاواتەکانیان.