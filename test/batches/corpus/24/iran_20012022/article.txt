بەفربارینی زۆر، خەریکە پارێزگای سنە رووبەڕووی قەیرانێکی سەخت دەکاتەوە، بە جۆرێک کە فەرمانگە خزمەتگوزارییەکان لە ئاستیدا دەستەوەستانن، ئەمەش دەنگی ناڕەزایەتیی خەڵکی بەرزکردووەتەوە.  مەهدی فەرشادان، نوێنەری شارەکانی سنە، کامێران و دیواندەرە، لە نامەیەکدا بۆ وەزیرەکانی ناوخۆ و رێگەوبان، هۆشداریی لە روودانی کارەساتی مرۆیی و ئەمنی لە شار و گوندەکانی پارێزگاکە داوە.  جگە لە بڕانی ئاو و کارەبا، کەمیی نان کێشەیەکی دیکەیە کە ئەو نوێنەرە ئاماژەی پێداوە، بابەتێک کە لە رۆژانی رابردوودا لە شاری سنە خۆی دەرخست.  هۆکاری قەیرانی نان دەخرێتە ئەستۆی شارەوانی، کە نەیتوانیوە بەفر و سەهۆڵی نێو شار راماڵێت. جێگری پەرەپێدانی بازرگانی کشتوکاڵی سنە دەڵێت، "بۆ دابینکردنی ئارد کێشەمان نییە. یەکینەکانی گواستنەوەی ئاردیش ئامادەی گواستنەوەن، تەنیا کێشە دەستڕانەگەیشتن بە نانەواخانەکانە. لەبەرئەوەی بەڕاستی ئۆتۆمبێل ناتوانێت هاتووچۆ بکات".  ئیسماعیل زارعی کوشا، پارێزگاری سنە گوتوویەتی، فەرمانبەرانی شارەوانی سەرەڕای مووچەیەکی کەم، شەو و رۆژ سەرقاڵی دابینکردنی خزمەتگوزارین بۆ خەڵک.  بەڵام رەزا پیرا، بەڕێوەبەری رووداوەکان و خزمەتگوزاریی خێرای زانکۆی پزیشکیی سنە دەڵێت، "لەبەرئەوەی شارەوانی شەقام و کۆڵانەکانی خاوێن نەکردووەتەوە، ئامبوڵانسەکانمان ناتوانن خۆیان بگەیێننە شوێنی رووداوەکان، لە لایەکی دیکەشەوە بەهۆی بەستنی شەقام و کۆڵانەکان، رێژەی ئەو کەسانەی ئەندامێکی لەشیان شکاوە، ٤٠ % زیاد بووە و بەردەوامیش لە زیادبووندایە".  بەفری ئەمڕۆژانە دەرفەتێک بوو بۆ تاقیکردنەوەی ئاستی ئامادەیی دامودەزگا جیاوازەکان بۆ رووداوە سرووشتییەکان، تاقیکردنەوەیەک کە بەلای هەندێک خەڵک و نوێنەرانیان و بەرپرسان، حکومەت لێی دەرنەچوو.