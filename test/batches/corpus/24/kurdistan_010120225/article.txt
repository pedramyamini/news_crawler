مستەفا شێخ عەبدولڕەحمان، سەرۆکی یەکێتیی هاوردە و هەناردەکارانی هەرێمی کوردستان بە رادیۆی رووداوی راگەیاند، بەهۆی کۆرۆناوە لە ساڵەکانی ٢٠١٩ و ٢٠٢٠ جووڵەی بازرگانی بە شێوەیەکی بەرچاو دابەزی بوو، بەڵام لە ٢٠٢١ بەرزبووەوە، بازرگانیی هەرێمی کوردستان زۆرینەی لەگەڵ تورکیا بووە کە بڕەکەی نۆ ملیار دۆلارە، لەگەڵ ئێرانیش نزیکەی حەوت ملیار دۆلار بووە.  مستەفا شێخ عەبدولڕەحمان گوتی، "لە ساڵی ٢٠٢١ دا جووڵەی بازرگانی بە رێژەی ٤٥ % زیادیکردووە، هەرچەندە هەناردە بەرامبەر بە هاوردە کەمە، بەڵام هێشتا جێگەی دڵخۆشییە، چونکە هەندێک بەرهەمی ناوخۆ هەناردەی وڵاتان دەکرێن و لەوێ دەفرۆشرێن. "  ئەگەر چی جاران لەگەڵ وڵاتی چینیش ئاڵوگۆڕی بازرگانیی هەرێمی کوردستان لە ئاستێکی باشدا بوو، بەڵام دوای داخرانی زۆربەی کارگەکانیان بەهۆی کۆرۆناوە، رێژەکە زۆر کەمبووەتەوە، لەگەڵ هەندێک لە وڵاتانی کەنداو و ئەوروپاش کەم و زۆر ئاڵوگۆڕی بازرگانی هەبووە.  سەرۆکی یەکێتیی هاوردە و هەناردەکاران گوتیشی، "لە هەرێمی کوردستان چوار هەزار و ٥٢ کارگە هەن، لە هەموو جۆرەکانی بچووک و مامناوەند و گەورە، لە بواری پیشەسازیدا توانراوە هەندێک هەنگاوی گرنگ بنرێن، بۆ نموونە کۆمەڵێک کارگەی چیمەنتۆ هەن کە توانیویانە ١٥ ملیۆن تۆن بەشی پێداویستیی ناوخۆی هەرێمی کوردستان دابین بکەن و ١٠ ملیۆن تۆنیش هەناردەی شارەکانی دیکەی عێراق بکەن، لە بواری شیش چەندین کارگەمان هەن کە دەتوانن پێداویستیی نێوخۆ دابین بکەن، پلانی ئێمەش ئەوەیە کە لە هەرێمێکی بەکارهێنەرەوە ببینە هەرێمێکی بەرهەمهێنەر. "  لەبارەی ئەو بەرهەمانەی کە دەتوانن لە ناوخۆ پشتی پێ ببەستن سەرۆکی یەکێتییەکە ئاماژەی بۆ ئەوە کرد، "لە بەرهەمە شیرەمەنییەکان توانیومانە ٥٠ % پێداویستیی ناوبازاڕ و هاونیشتمانییان پڕبکەینەوە بە دروستکردنی هەندێک کارگەی دیکە دەتوانین هەناردەی وڵاتانیشی بکەین وەک چۆن ئێستا بەشێک لە بەرهەمە شیرەمەنییەکانی وەکو ماست و پەنیر رەوانەی شارەکانی عێراق دەکرێن، لەگەڵ رێژەیەکی کەم لە هەنگوین و نانی تیری دەنێردرێنە دەرەوە. "  لە بواری دەرمان و پێداویستیی تەندروستیشدا مستەفا شێخ عەبدولڕەحمان، باس لەوە دەکات، کارگەی ئاوا مێدیکا لە پیشەسازیی دەرمان توانیویەتی ١٢ جۆر دەرمان هەناردەی دەرەوە بکات، لەگەڵ بوونی ٤٦ کارگەی روونی ئۆتۆمبێلیش کە بەشێک لە بەرهەمەکانیان رەوانەی شارەکانی دیکەی عێراق دەکەن.  سەرۆکی یەکێتیی هاوردە و ناردنکاران ئاماژەی بەوەشکرد، لە رووی کەرتی کشتوکاڵیشەوە هەرێمی کوردستان خاکەکەی گونجاوە و دەرفەتی کارکردنی باشی تێدایە، ساڵی ٢٠٢٠ توانرا ٨١ تۆن هەنار هەناردەی بەریتانیا بکرێت و ساڵی ٢٠٢١ ژمارەکە بەرزبووەوە بۆ ٢١ تۆن، لە لایەکی دیکەوە کۆمپانیایەکی ئاو ماوەی دوو ساڵە بەردەوام ئاو هەناردەی وڵاتانی بەریتانیا، ئەڵمانیا، سوید و زۆربەی وڵاتە ئەوروپییەکان دەکات.  مستەفا شێخ عەبدولڕەحمان ئەوەشی خستەڕوو، کە ساڵی ٢٠٢١ وەرگرتنی مۆڵەتی هاوردە زیادبووە، چوار هەزار و ٨٧٤ مۆڵەت وەرگیراون و بڕەکەیشی گەیشتووەتە شەش ملیار و شەش ملیۆن دۆلار.  مۆڵەتەکان بەو شێوەیەن، لە دەروازەی سنووری ئیبراهیم خەلیل سێ هەزار و ٣٠٤ مۆڵەت، حاجی ئۆمەران ٤٥٥ مۆڵەت، باشماخ ٣٤١ مۆڵەت، پەروێزخان ٣٦١ مۆڵەت، فڕۆکەخانەی نێودەوڵەتیی هەولێر ٢٩٤ مۆڵەت و فڕۆکەخانەی نێودەوڵەتیی سلێمانیش ١٥٩ مۆڵەت لەلایەن بازرگانانەوە وەرگیراون. سەرۆکی یەکێتییەکە دەڵێت، "مەرجی مۆڵەتدانیش بە بازرگانان ئەوەیە کە کەسەکە خاوەن کۆمپانیا بێت و لە بواری خۆیدا کار بکات و ئەندامی ژووری بارزگانی یان یەکێتیی هاوردە و هەناردەکاران بێت. "  شێخ مستەفا شێخ عەبدولڕەحمان، سەرۆکی یەکێتیی هاوردە و هەناردەکارانی هەرێمی کوردستان باس لەوەش دەکات، پلانیان هەیە لە ساڵی  ٢٠٢٢ ئاستی گەشتە ئاسمانییەکان بگەیێننەوە ئاستی ساڵانی پێش هاتنی کۆرۆنا، بۆ ئەو مەبەستەش ئامادەکارییان کردووە کە لە ٢٠٢٢ - ١ - ٨ شاندێکیان بچێتە هیندستان کە وڵاتێکی بەرهەمهێنەرە بۆ ئەوەی بتوانن کارەکانیان بەگەڕ بخەنەوە، لەگەڵ ئەوان و وڵاتانی دیکە کە جاران سەردانیان دەکردن لە کۆنگرە و پێشانگە نێودەوڵەتییەکان بەشدارییان دەکرد هانیان بدەن بۆ ئاڵوگۆڕی بازرگانی روو لە هەرێمی کوردستان بکەنەوە.