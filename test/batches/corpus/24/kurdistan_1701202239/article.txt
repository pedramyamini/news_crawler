ئەمڕۆ دووشەممە ١٧ - ٠١ - ٢٠٢٢ مەسرور بارزانی، سەرۆکوەزیرانی هەرێمی کوردستان پێشوازیی لە هادی عامری، سەرۆکی  هاوپەیمانیی فەتح کرد.  بەپێی راگەیێندراوی سەرۆکایەتیی حکومەتی هەرێمی کوردستان، هەردوولا جەختیان لەوە کردووەتەوە کە دەبێت هەوڵەکان چڕبکرێنەوە بە ئاڕاستەی پێکهێنانی حکومەتێک کە مافی هاووڵاتییان بپارێزێت و ببێتە هۆی هێنانەدی سەقامگیریی و شەراکەتی راستەقینەی نێوان پێکهاتەکان و چارەسەرکردنی کێشەکانی نێوان هەرێمی کوردستان و حکومەتی فیدڕالی لەسەر بنەمای دەستوور.  هەروەها لە کاتی سەردانی هادی عامری بۆ لای سەرۆک مەسعود بارزانی، بەپێی راگەیێندراوی بارەگای بارزانی، بیروڕایان لەبارەی دوایین ھەنگاوەکانی پرۆسەی سیاسی و پێکهێنانی حکومەتی نوێ و هاوئاهەنگیی نێوان پێکهاتەکانی عێراق ئاڵوگۆڕ کردووە.  پێشتریش نێچيرڤان بارزانى، سه‌رۆكى هه‌رێمى كوردستان لەگەڵ هادى عامرى کۆبووەوە. بەپێی راگەیێندراوی سەرۆکایەتیی هەرێمی کوردستان، لە دیدارەکەدا هه‌ردوولا جه‌ختيان له گرنگيى پاراستنى پرۆسه و سه‌قامگيريى سياسى و چاره‌سه‌ركردنى كێشه و گرفته‌كان به گفتوگۆ كردووەته‌وه و هيوايان خواستووە لێكگه‌يشتنى هاوبه‌ش لايه‌ن و پێكهاته عێراقييه‌كان كۆبكاته‌وه.  هاوپەیمانیی فەتح خاوەنی ١٧ کورسیی پەرلەمانی عێراقە و بەشێکە لە چوارچێوەی هاوئاهەنگی.  سەردانەکە لە کاتێکدایە، رۆژی ٩ی ئەم مانگە پەرلەمانی عێراق کۆبووەوە و تێیدا هەریەکە لە محەممەد حەلبووسی بە سەرۆکی پەرلەمان هەڵبژێردرایەوە، حاکم زاملی لە رەوتی سەدر بووە جێگری یەکەمی سەرۆکی پەرلەمان و شاخەوان عەبدوڵڵا لە فراکسیۆنی پارتی دیموکراتی کوردستان بە جێگری دووەمی سەرۆکی پەرلەمان هەڵبژێردرا.   هەروەها شەوی رابردوو، سەرکردەکانی چوارچێوەی هاوئاهەنگی لە بەغدا لە ماڵی حەیدەر عەبادی بۆ تاوتوێکردنی ئەنجامی کۆبوونەوەی رۆژی شەممەی هادی عامری لەگەڵ موقتەدا سەدر کۆبوونەوە.  چوارچێوەی هاوئاهەنگی لە راگەیێندراوێکدا کۆبوونەوەکەی هادی عامری و موقتەدا سەدری بە "ئەرێنی" ناوبرد و ئاماژەی بەوەکرد کە "ئاڕاستەکانی چوارچێوەی هاوئاهەنگی یەکن".