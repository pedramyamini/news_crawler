خراپیی دۆخی گوزەران و نەبوونی هەلیکار، بەشێک لە هاونیشتمانییانی رۆژئاوای کوردستانی ناچار کردووە بۆ گەیشتن بە هەرێمی کوردستان بۆ هەر کەسێک هەزار و ٣٠٠ دۆلار بدەن، لە سەرەتای ڤیدیۆکە خێزانێک دەبینن کە خەڵکی سەرێکانین، منداڵی بچووکیان لەگەڵە، باوکیان دەڵێت، بەهۆی خراپیی دۆخی ژیانەوە چوونەتە هەرێمی کوردستان.   نوورەدین ئەحمەد، لەگەڵ خێزان و منداڵەکانی بەیەکەوە بە قاچاخی چوونەتە هەرێمی کوردستان و گوتی، "بە هۆی سەختی ژیان، شەڕ و زۆریی کرێی خانوو لە رۆژئاوای کوردستانەوە هاتووینەتە هەرێمی کوردستان. "  لە ماوەی ٢٤ کاژێری رابردوودا ٥٣ هاونیشتمانی لە رۆژئاوای کوردستانەوە بە قاچاخی چوونەتە هەرێمی کوردستان.  مەحمود وەلید، پەنابەرێکی رۆژئاوای کوردستانە و بە قاچاخ خۆی گەیاندووەتە هەرێمی کوردستان، بە تۆڕی میدیایی رووداوی گوت، "لەگەڵ قاچاخچییەک رێککەوتین ئێمەی هێنا بۆ ئێرە و بڕی هەزار و ٣٠٠ دۆلاری لێوەرگرتم، دۆخی ئابووری لە رۆژئاوای کوردستان خراپە، کار دەستناکەوێت، خەڵکی ئێمە کەس لەوێ نەماوە هەمووی بوونەتە عەرەب، ئەوان هەرزانتر کار دەکەن، ئیش هەمووی لە دەستی یەپەگەیە، ئێمە داواکراوین لەبەر سەربازی بۆیە ناتوانین لەوێ بمێنینەوە. "  زۆرینەی ئەو کەسانەی گەیشتوونەتە هەرێمی کوردستان گەنجن، چاوەڕێی تەواوبوونی رێکارە ئیدارییەکانن کە پێویستی بە دوو هەفتەیە بۆ ئەوەی دەست بە قۆناخێکی نوێ بکەن و لە رێگەی کارکردنەوە بژێوی خێزانەکانیان دابین بکەن.    خدر رەشید، رێکخەری کەمپی پەنابەران لە دهۆک دەڵێت، سەنتەری پێشوازییان بۆ هاتنی پەنابەران ئامادەکرووە، دوای پێشوازیکردنیان، لە لایەن هێزەکانی ئاسایشەوە پشکنینیان بۆ دەکرێت، دەشڵێت، "ئەگەر حەزی مانەوەیان هەبێت لە نێو کەمپەکاندا ناوەکانیان لە لایەن رێکخراوەکانەوە تۆمار دەکرێت، ئەگەر بیانەوێت بچنە شوێنێک لە دەرەوەی کەمپەکان ئەوە رێکخراوی یوئێن لەوێ فۆڕمێکی تایبەتیان بۆ دروست دەکات. "  بەگوێرەی ئاماری دەزگای خێرخوازیی بارزانی، لە کۆی ئەو ٥٣ کەسەی کە بەقاچاخ هاتوونەتە هەرێمی کوردستان، ٣٧ کەسیان بە کەفالەتی کەسوکاریان کە پێشووتر هاتوون، بە نێو شارەکان بڵاو بوونەتەوە، ١٦ کەسی دیکەشیان لە کەمپی بەردەڕەش نیشتەجێکران.