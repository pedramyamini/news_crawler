سێ پڕۆژە، کە بە گوژمەی حەوت ملیۆن دۆلار جێبەجێکراون، بریتین لە گۆڕینی تەلی هێڵی پاڵەپەستۆی بەرزی نێوان وێستگەی شەقڵاوە - خەلیفان بە درێژایی ٣٧ كیلۆمەتر، راكێشانی هێڵێكی نوێی ١٣٢ kv لە خەلیفان - وێستگەی سۆران بە درێژایی ١٦ كیلۆمەتر، فراوانكردنی وێستگەی سۆران بۆ دوو هێڵ.  رۆژی یەکشەممە ٩ - ١ - ٢٠٢٢، هەڵگورد شێخ نەجیب، سەرپەرشتیاری ئیدارەی سەربەخۆی سۆران بە تۆڕی میدیایی رووداوی راگەیاند، تەواوبوونی پڕۆژەکان دۆخی کارەبا لە ناوچەکەدا بەرەو باشتر دەبات.  سەرپەرشتیاری ئیدارەی سەربەخۆی سۆران دەڵێت، هێڵی کارەبای شەقڵاوە - خەلیفان توانای گواستنەوەی کارەبا بەهێز دەکات، بەشێوەیەک پێشتر توانای گواستنەوەی هێڵەکە ١٠٠ مێگاوات کارەبا بوو، ئێستا بەرزبووەتەوە بۆ ١٧٠ مێگاوات.  رۆژی دووشەممە ٣ - ١ - ٢٠٢٢، وەزارەتی کارەبای حکومەتی هەرێمی کوردستان ئاستی بەرهەمهێنانی کارەبای لە هەرێمی کوردستان بڵاوکردەوە و تێیدا ئاماژەی بۆ ئەوەکردبوو، ساڵی ٢٠١٨ بەراورد بە ساڵی ٢٠٢١ بەرهەمهێنانی کارەبا بە رێژەی ٢٦ % زیادبووە، لەگەڵ ئەوەشدا خواست لەسەر کارەبا و هاوبەشانی کارەبا زیادیان کردووە.  لە هەرێمی کوردستان دوو جۆر کارەبا هەن، کارەبای نیشتمانیی و کارەبای مۆلیدە ئەهلییەکان، بە هەردوو جۆرەکەوە تاوەکو ئێستا نەتوانراوە ٢٤ کاژێر کارەبا بگەیێندرێتە هاونیشتمانیان.