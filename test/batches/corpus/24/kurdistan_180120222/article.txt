تەنیا سێ رۆژ ماوە بۆ کۆتاییهاتنی ئەو وادەیەی وەزارەتی پەروەردەی تورکیا دایناوە بۆ هەڵبژاردنی زمانی کوردی بەهەردوو شێوەزاری کرمانجی و زازاکیی لەلایەن باوانی قوتابیان، ئەویش لە چوارچێوەی وانەی بژاردە لە تورکیا و باکووری کوردستان.   مەلا زاهید چیفتکوڕان، سەرۆکی کۆمەڵەی شێخ سەعیدی پیران  لە کاتی بەشداریکردنی لە بوڵتەنی هەواڵەکانی رووداودا لەبارەی هەڵمەتی پاڵپشتیکردن لە زمانی کوردی رایگەیاند: "بەداخەوە هەوڵێک لە ئارادایە بۆ ئەوەی وانەی بژاردەی ئاین لە بری زمانی کوردی بۆ منداڵانی کورد دەستنیشان بکرێت. پیلانێکی رێکخراو هەیە لە دژی ئەو دەرفەتەی بۆ هەڵبژاردنی زمانی کوردی هەیە. گەلی کورد پابەندە بە ئاین و رێزی تایبەتی ئاینەکەی دەگرێت، بەڵام ئەم هەوڵە کار دەکات بۆ ئەوەی سۆزی کورد رابکێشن و لە بری وانەی کوردی، وانەی ئاین دەستنیشان بکرێت".   مەلا زاهید گوتی: "زۆر نیگەرانین بەم هەوڵە، لە هەمانکاتدا پێویستە لەم ماوەیەی کە لەبەردەستمانە هەوڵ بدەین دۆخەکە بقۆزینەوە بۆ ئەوەی منداڵەکانمان بە هەوڵی باوانیان زمانی کوردی هەڵبژێرن". داوای لە باوانی منداڵانی کورد کرد، پێداگری بکەن لە هەڵبژاردنی وانەی زمانی کوردی بۆ ئەوەی منداڵەکانیان زمانی دایک بخوێنن.   خوێندنی زمان و شێوەزارەکان لە سیستەمی وەزارەتی پەروەردەی تورکیا لە چوارچێوەی وانەی بژاردە لە ساڵی ٢٠١٢ ـەوە کاری پێدەکرێت. وەزارەتەکە ساڵانە وادەیەک دیاری دەکات بۆ باوانی قوتابیان بۆ ئەوەی بەویستی خۆیان وانەی بژاردە هەڵبژێرن. زمانی کوردیش بە هەردوو شێوەزاری کرمانجی و زازاکی لە وانە هەڵبژێردراوەکاندان و بۆ دەسپێکی وەرزی یەکەمی ساڵی خوێندنی ٢٠٢١ - ٢٠٢٢ وەزارەتی پەروەردەی تورکیا ماوەی ١٨ رۆژی لە بەردەم باوانی قوتابیان داناوە بۆ هەڵبژاردنی وانەی بژاردە.   وادەکە لە رۆژی سێی کانوونی دووەمی ٢٠٢٢ دەستیپێکردووە و رۆژی ٢١ی هەمان مانگ کۆتایی پێدێت. مامۆستایانی زمانی کوردی و رێکخراوی پەروەردەی زمانی کوردی و رێکخراوەکانی کۆمەڵگەی مەدەنیی و حیزبە کوردییەکانی باکووری کوردستان دەستیان بە هەڵمەتێک کردووە بۆ ئەوەی باوانی قوتابییان، وانەی کوردی لە چوارچێوەی وانەی بژاردە هەڵبژێرن.   فۆڕمی خوێندن بەزمانی بژاردە لە قوتابخانەکان پڕ دەکرێنەوە و بەشێک لە قوتابخانەکانیش بەشێوەی ئۆنلاین فۆڕمەکانیان خستووەتە بەردەستی باوانی قوتابیان.   بەگوێرەی سیستەمی خوێندن لە وانەی بژاردە، ئەگەر ١٠ قوتابی داوای خوێندن بە هەر زمانێکی بژاردە بکەن، پۆلێکی تایبەتیان بۆ دەکرێتەوە. هەرچەندە واژۆی باوانی قوتابی زیاد بکات، هێندەی دیکە پۆلی خوێندنیان بۆ دەکرێتەوە.   بەگوێرەی ئامارەکانی وەزارەتی پەروەردەی تورکیا، لە ساڵی خوێندنی ٢٠١٥ - ٢٠١٦ لە تورکیا و باکووری کوردستان ٧٧ هەزار و ٩٣١ قوتابی وانەی بژاردەی زمانی کوردیان هەڵبژاردبوو. لەم ژمارەیەدا ٧١ هەزار و ٦١٦ قوتابی وانەی شێوەزاری کرمانجی و ٦ هەزار و ٣١٥ قوتابیش وانەی شێوەزاری زازاکییان هەڵبژاردبووە.   لە تورکیا و باکووری کوردستاندا ملیۆنێک و ١٤٨ هەزار مامۆستا هەن؛ ٧٩ یان مامۆستای زمانی کوردین. لە ساڵی ٢٠١٨ دا تەنیا ٣ مامۆستای زمانی کوردی دامەزرێندران، ساڵی ٢٠١٩ مامۆستای زمانی کوردی دانەمەزرێندراوە، ساڵی ٢٠٢٠ تەنیا ١ مامۆستای زمانی کوردی دامەزرێندرا و ساڵی ٢٠٢١ یش ٣ مامۆستای زمانی کوردی دامەزرێندران.   ئەمە لە کاتێکدایە لە ساڵی ٢٠١٢ ـەوە لە زانکۆی ئارتوکڵو لە مێردین، زانکۆی ئاڵپئەرسڵان لە مووش، زانکۆی چەولی و زانکۆی مونزور لە دێرسم و ساڵی ٢٠١٧ ش زانکۆی یوزونجوییڵ لە وان؛ بەشی زمان و ئەدەبیاتی کوردی کراونەتەوە و تاوەکو ئێستا ١٥٠٠ خوێندکار لەو بەشانە دەرچوون.