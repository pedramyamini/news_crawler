بەگوێرەی راگەیێندراوێک، کە لە ماڵپەڕی فەرمی پارێزگای شرنەخ بڵاوکراوەتەوە، لە چوارچێوەی بڕیاری سەرۆکایەتیی کۆمار، کە لە ٢٩ - ١٢ - ٢٠٢١ دەرچووە و بە پشتبەستن بە بڕیاری ژمارە ٤٩٨٩ی سەرۆکایەتیی کۆمار، لە سنووری پارێزگای شرنەخ ١٤ ناوچە، وەک ناوچەی ئەمنی تایبەت دەستنیشانکراون.   لە راگەیێندراوەکەدا ئاماژە بەوەکراوە، بڕیارەکە لە یەکی کانوونی دووەمی ٢٠٢٢ تاوەکو ٣١ی کانوونی یەکەمی ٢٠٢٢ جێبەجێ دەکرێت.   هەر لەو چوارچێوەیەدا لە سەرەتای ساڵەوە لە پارێزگاکانی بەدلیس ٣٠٨ ناوچە و لە دێرسم چوار ناوچە بۆ ماوەی ساڵێک وەک ناوچەی ئەمنیی تایبەت راگەیێندراون.   لە پارێزگای جۆلەمێرگیش لە رۆژی چواری کانوونی دووەمی ٢٠٢٢ ـەوە بڕیاری قەدەخەی ناوچەی ئەمنیی تایبەت بۆ ماوەی ١٥ رۆژ بۆ ١١ ناوچەی تایبەت راگەیێندراوە.  لە راگەیێنراوەکاندا ئاماژە بەوەدراوە، مەبەست لەو بڕیارە "پاراستنی ئاسایش و ئارامی ناوچەکەیە" و ئۆپەراسیۆنی سەربازیی لە دژی گەریلاکانی پەکەکە چڕتر دەکرێنەوە   لەو ناوچانەدا، کە قەدەخەی ئەمنیی تایبەتیان بۆ دەرکراوە تەنیا لە کاتی پێویستدا و دوای وەرگرتنی مۆڵەت خەڵکی بۆیان هەیە بەشێوەیەکی کاتیی کارەکانیان بکەن.