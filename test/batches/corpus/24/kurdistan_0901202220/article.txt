موحسین تەھا، بەڕێوەبەری نەوت و کانزاکان لە دھۆک بە تۆڕی میدیایی رووداوی راگەیاند، "بەپێی نووسراوێکی وەزارەتی نەوتی حکومەتی عێراق بڕی حەوت ملیۆن و ٩٠٠ ھەزار لیتر نەوتی سپی بۆ پارێزگای دھۆک تەرخان کراوە، بەڵام نرخی ھەر لیترێک لە بێجی بە ٤٠٠ دینارە، تاوەکو دەگاتە دھۆک و دابەش دەکرێت نرخی ھەر بەرمیلێک دەبێتە ٩٠ ھەزار دینار".  بەڕێوەبەری نەوت و کانزاکانی دھۆک ئاماژەی بەوەش کرد، "پێشتر نرخی ھەر بەرمیلێک نەوتی سپی ٥٥ ھەزار دینار بوو، بەڵام ئەو بڕە لەلایەن حکومەتی ھەرێمی کوردستانەوە دابین دەکرا، ٤٠ % ی دانیشتووانی پارێزگای دھۆک نەوتی سپییان وەرگرتووە؛ تەنیا سەنتەری پارێزگا و قەزاکان، لەگەڵ بەشێکی ناحیەی فایدە و بەشێکی ناحیەی دارەتوو وەریان نەگرتووە".  موحسین تەھا ئەوەشی خستەڕوو، "رۆژانە دەتوانین ١٠٨ ھەزار لیتر نەوتی سپی لە بێجی وەربگرین، بەپێی ئەو نووسراوەی بەدەستمان گەیشتووە".  دابەشکردنی نەوتی سپی لە مانگی ١٠ی ساڵی رابردووەوە لە پارێزگای دھۆک دەستیپێکردووە، سەرەتا لە ناوچە شاخاوی و گوندەکان دابەشکرا، بەڵام ھێشتا نەگەیشتووەتە سەنتەری شارەکان.