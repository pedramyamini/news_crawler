ئومێد خۆشناو، پارێزگاری هەولێر بە تۆڕی میدیایی رووداوی راگەیاند، لە شەوی سەری ساڵ چەند رووداوێکی شەڕکردن تۆمارکران و زیان بە ئۆتۆمبێلی گەشتیارێک گەیێنرا، دەستبەجێ هێزە ئەمنییەکان راسپێردران بۆ ئەوەی لێکۆڵینەوە و لێپێچینەوە بکەن و ئۆتۆمبێلەکەش بۆ گەشتیارەکە چاککرایەوە و وەکو رێزلێنانێکیش، خوانێکیان بۆ رێکخرا.  پارێزگاری هەولێر ئاماژەی بەوەکرد، ئەو گرتە ڤیدیۆییانەی کە بڵاوبوونەتەوە و تێیدا دەردەکەوێت گێچەڵ بە ئافرەتان دەکرێت لە هەولێر نین "دڵنیایی دەدەین کە ئەگەر رووداوێکی نەخوازراوی لەو شێوەیە رووبدا، رێکاری تووند دەگرینە بەر".  لە گرتە ڤیدیۆییەکاندا بە ئاشکرا دیارە کە شارێکی هەرێمی کوردستانە، چونکە هەم رەنگی تاکسییەکە دیارە و هەمیش ئەو دەنگانەی کە تۆمارکراون و کەسێک بانگی کەسێکی دیکە دەکات و دەڵێ " حەمە ".  سەرکەوت ئەحمەد، گوتەبێژی پۆلیسی پارێزگای سلێمانی بە رووداوی راگەیاند، "تاوەکو ئێستا دڵنیانین لەوەی کە ئەو شوێنە سلێمانییە یاخود نا، بۆ دڵنیابوونیش، دەبێ سکاڵا تۆماربکرێت. "  سەرکەوت ئەحمەد گوتی: " ئەگەر تاوانلێکراو سکاڵای یاسایی تۆماربکات، هێزە ئەمنییەکان بە فەرمانی دادوەر دەتوانن کامێرای چاودێری لێبدەنەوە و شوێنەکە بدۆزنەوە و سەرەداوێکیشیان لەبارەی تۆمەتبارەکانەوە دەستبکەوێت، بەڵام بەبێ تۆمارکردنی سکاڵا ئەو ناکرێت".