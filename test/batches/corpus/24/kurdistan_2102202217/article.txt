ئەمڕۆ دووشەممە، ٢١ی شوباتی ٢٠٢٢، زەردەشت رەفیق، گوتەبێژی شارەوانیی سلێمانی بە تۆڕی میدیایی رووداوی راگەیاند، ئێستا لە سەنتەری شاری سلێمانی هیچ کێشەیەکی کۆکردنەوەی زبڵ و خاشاک نییە و مانگرتنی ژینگەپارێزانیش کۆتاییهاتووە.  لە ماوەی رابردوودا، ژینگەپارێزانی پارێزگای سلێمانی مانیانگرت، بەهۆی ئەوەی لە ئەیلوولی ٢٠٢١ ەوە کۆمپانیاکانی پاککەرەوە لە شارەکە هیچ بڕە پارەیەکیان بۆ خەرجنەکرابوو و هەربۆیە ژینگەپارێزەکانیش مووچەیان وەرنەگرتبوو.   دواتر بافڵ تاڵەبانی بەڵێنیدا کە پارەکانیان خەرجدەکرێت، دوای ئەو بەڵێنە، بە گوتەی گوتەبێژی شارەوانیی سلێمانی، کێشەکەیان چارەسەرکراوە.   ٤ی شوباتی ٢٠٢٢، خالد شینکی، خاوەنی کۆمپانیا شینکی بۆ کۆکردنەوەی زبڵ و خاشاک بە تۆڕی میدیایی رووداوی راگەیاند، ئێوارەی ٤ی شوبات لە لایەن باڤڵ جەلال تاڵەبانی پەیوەندی پێوەکراوە و پێیڕاگەیاندوون کە کێشەکانیان چارەسەر دەکرێت.  سەرچاوەیەک لە یەکێک لە کۆمپانیاکانی کۆکردنەوەی زبڵ و خاشاک لە سلێمانی  ئەمڕۆ بە تۆڕی میدیایی رووداوی راگەیاند، ئەوان گەڕاونەتەوە سەر کارەکانیان و تەنیا سولفەیەکیان بۆ خەرجکراوە و بەڵێنیان پێدراوە، کە شایستە داراییەکانیان بۆ خەرجدەکرێت.  ئەو گوتی، تاوەکو رۆژی پێنجشەممە چاوەڕوانن بۆ ئەوەی شایستە داراییەکانیان بۆ خەرجبکرێت، ئەگەر بۆیان خەرجنەکرا ناچار دەبن دووبارە دەست لە کارکردن هەڵبگرن.  لە سنووری پارێزگای سلێمانی، رۆژانە نزیکەی چوار هەزار و ٤٥٠ تۆن زبڵ و خاشاک لە رێگەی شەش کۆمپانیاوە کۆدەکرێتەوە، کە دوو هەزار و ٥٢٥ کرێکار و ٥٨٨ ئامێر لەو کۆمپانیایانە کاردەکەن.