لە گوندی دەرەتفێ، هاونیشتمانییان هێلانەیان بۆ حەوانەوەی ٨٠٠ لەق لەق چاککردووە. ئەوان دەڵێن، لە کۆنەوە لەق لەقەکان هاتوونەتە گوندەکەیان و تاوەکو ئێستا زیانیان بۆ کەس نەبووە. پێشیانوایە، هەرکەس زیانیان پێبگەیێنێت، تووشی رووداوێکی ناخۆش دەبێت.  خەڵکی گوند و ژینگەپارێزان ئەو رێوڕەسمەیان رێکخستووە و ئامانج لێی ئەوەیە، هانی خەڵک بدەن زیاتر ئاگایان لە باڵندە و ئاژەڵە کێوییەکان بێت و زیانیان پێنەگەیێنن.  لەق لەقەکان مانگی کۆتایی زستان دەگەڕێنەوە مەریوان و پێش پاییز، ئەو ناوچەیە جێدێڵن. لەگەڵ گەڕانەوەیان، دەرفەتێکی گەشتیاریش بۆ ئەو ناوچەیە دەڕەخسێنن. بەشێک لەو گەشتیارانەی دێنە ئەو ناوچەیە، بۆ بینینی شاری لەق لەقەکان دێن.  هێشتا لێکۆڵینەوە لەوە نەکراوە، حاجی لەق لەقەکان لە مەریوانەوە بەرەو کوێ کۆچ دەکەن، بەڵام یەکێک لە رێڕەوەکانی ئەوان تاڵاوەکانی عێراق، سووریا و ئوردنە و لە کۆتاییشدا تاوەكو کەنارەکانی دەریای مەدیتەرانە دەڕۆن. ئەو لەق لەقانە لە جۆری کیکۆنیان، باڵایان دەگاتە ١٠٥ سانتیمەتر و بە شێوەی مامناوەندی ٢٠ ساڵ دەژین.