لە کۆمەڵگەی تاسڵوجەوە تاوەکو بەکرەجۆ و عەربەت و تەواویی نێو شاری سلێمانی، بۆ فڕێدانی زبڵ مانگانە پێنج هەزار دینار لە ماڵێک وەردەگیرێت. پارەکەش لە رێگەی پێنج کۆمپانیای کەرتی تایبەت کۆدەکرێتەوە.  ئاکۆ عەلی، جێگری سەرۆکی شارەوانیی سلێمانی، بە تۆڕی میدیایی رووداوی راگەیاند: "لە ساڵی ٢٠١٦ بەهۆی قەیرانێکی سەختی داراییەوە ئەنجوومەنی وەزیران ئەو بڕیارەی دەرکردووە و ئاراستەی سەرجەم شارەوانییەکانی هەرێمی کوردستانی کردووە بۆ جێبەجێکردن".  جێگری سەرۆکی شارەوانیی سلێمانی دەڵێت، ١٠ % ی پارەی کۆکراوە بۆ کۆمپانیاکە دەبێت، ١٥ % ی بۆ شارەوانیی سلێمانییە و  ٧٥ % ەکەی دیکەش دەچێتە خەزێنەی حکومەت.  لە دوای بڕیارەکەی ئەنجوومەنی وەزیران، شارەوانیی سلێمانی یەکەم شوێن بووە، کە تەندەری بۆ پرۆژەکە کردووە، ئاکۆ عەلی دەڵێت: "تەندەرەکە بۆ پێنج کۆمپانیا دەرچوو، کە پارەی زبڵی ماڵان، هەروەها پارەی زبڵ و تابلۆی دووکان و شوێنە بازرگانییەکان کۆدەکەنەوە".  لە هەولێر پارەی تابلۆ و کۆکردنەوەی زبڵی دوکان و شوێنە بازرگانییەکان وەردەگیرێت، بەڵام سیامەند کەریم، گوتەبێژی شارەوانیی هەولێر دەڵێت پارەی کۆکردنەوەی زبڵی ماڵان وەرناگرن.  سیامەند کەریم بە (رووداو)ی گوت: "نەک بۆ کۆکردنەوەی زبڵ پارە لە ماڵان وەرناگرین، بەڵکو چەند مانگێکە خزمەتگوزاریی ٢٤ کاژێریمان راگەیاندووە، هەر ماڵێک بۆنەی تایبەتی هەبێت و زبڵی زۆری هەبێت، هەرکاتێکی شەوبێت شارەوانی بێبەرامبەر دەچێت کۆی دەکاتەوە. "  لە سنووری پارێزگای دهۆکیش پارە بۆ کۆکردنەوەی زبڵی ماڵان وەرناگیرێت، ماجید سەید ساڵح، جێگری پارێزگاری دهۆک، بە (تۆڕی میدیایی رووداو)ی گوت: "ئێمە بەهیچ شێوەیەک پارەی کۆکردنەوەی زبڵ لە ماڵان وەرناگرین".  لە هەڵەبجە تائێستا پارەی زبڵی ماڵان وەرنەگیراوە، بەڵام سەرۆکی شارەوانیی شارەکە دەڵێت، لە دوای سەری ساڵەوە پارە لە ماڵان وەردەگرن و تەندەر بۆ کۆمپانیا دەرچووە و تەنیا کارە ئیدارییەکانی ماوە.  کوێستان ئەکرەم، سەرۆکی شارەوانیی هەڵەبجە، بە (تۆڕی میدیایی رووداو)ی گوت: "وەک خۆم پێم باش نەبووە پارە لە هاووڵاتیان وەربگرێت، بەڵام بڕیاری ئەنجوومەنی وەزیرانە و تەنیا بۆ ئێمە نییە".  سەرۆکی شارەوانیی هەڵەبجە دەشڵێت، پێشنیازی کردووە دۆخی دارایی هەڵەبجە لەبەرچاوبگیرێت و مانگانە دوو هەزار دینار لە ماڵان وەربگیرێت، بەڵام پشێنیازەکەی رەتکراوەتەوە، لەگەڵ ئەوەشدا تەنیا ١٢ % ی پارەی داهاتی کۆکردنەوەی زبڵەکە بۆ شارەوانی دەبێت.  کوێستان ئەکرەم گوتی، دۆخی ئەوان جیاوازە و وەکو شارەوانیی هەڵەبجە و خەرجییان لە داهاتیان زیاترە: "ئەوەش پێچەوانەی شارەوانیی سێ پارێزگاکەی دیکەیە، کە ساڵانە سەدان ملیۆن داهاتیان هەیە". کوێستان ئەکرەم وادەڵێت.  لوقمان وەردی، سەرۆکی لیژنەی شارەوانی و گواستنەوە و گەیاندن و گەشتوگوزار لە پەرلەمانی کوردستان، بە (تۆڕی میدیایی رووداو)ی گوت، ئەوان بە دواداچوونی ورد بۆ دۆسیەکە دەکەن و پێیانوایە نابێت بۆ فڕێدانی زبڵ پارە لە هیچ هاووڵاتییەک وەربگیرێت.  لوقمان وەردی گوتی: "هیچ رەوا نییە وەزارەتی شارەوانی ٤٠ هەزار فەرمانبەری هەیە و مووچە لە حکومەت وەردەگرن، بەڵام هەموو کارەکانیان داوەتە کۆمپانیا، نەک زبڵ، بەڵکو پارکەکان، کۆکردنەوەی داهاتی ئاو و سەرجەم خزمەتگوزارییەکانی دیکەیان داوەتە کەرتی تایبەت، ئەی ئەو ٤٠ هەزار کارمەندە ئیشیان چییە؟ ".  سەرۆکی لیژنەی شارەوانی و گواستنەوە و گەیاندن و گەشتوگوزار، دەڵێت، سێ لیژنەیان بۆ گرێبەستەکانی شارەوانی پێکهێناوە، دەشڵێت، گرێبەستەکان ناهاوسەنگییان تێدایە و بەشێوەیەکە لە جیاتی ئەوەی باری سەرشانی هاووڵاتیان و حکومەتی هەرێمی کوردستان سووک بکەن، قورستریان کردووە.