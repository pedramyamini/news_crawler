ئازاد تۆفیق، پارێزگاری هەڵەبجە بە رادیۆی رووداوی راگەیاند، "داوامان لە حکومەت کردووە کە لە بودجەی ساڵی ٢٠٢٢ دا حساب بۆ هەڵەبجە بکەن. هەڵەبجە ٢٥٢ پرۆژەی هەیە کە لەدوای ساڵی ٢٠١٤ و هاتنی داعش و قەیرانی ئابوورییەوە هەموویان راگیراون".  پارێزگاری هەڵەبجە ئاماژەی بەوە دا، ئەو پرۆژانە بەشێکیان پرۆژەی گرنگی ستراتیجین و داوای لە حکومەت کرد کە لە ساڵی ٢٠٢٢ دا لایەک لەو پرۆژانە بکاتەوە و بودجەیەکی تایبەتیش بۆ هەڵەبجە تەرخان بکات، چونکە هەڵەبجە پارێزگایەکی نوێیە و تەمەنی حەوت ساڵە و لەگەڵ ئەو تەمەنەدا قەیران رووی کردووەتە هەرێمی کوردستان.  حکومەتی هەرێمی کوردستان لە ساڵی ٢٠٢١ ـدا ٣٠ ملیار دیناری بۆ پرۆژەی ستراتیجیی پردی تووەقوت و پردی سازان و رێگەی نێوان هەڵەبجە - دەربەندیخان تەرخان کرد کە سوودێکی زۆر بە پارێزگای هەڵەبجە دەگەیەنن.  ئازاد تۆفیق گوتیشی، "ئەو پرۆژانە بۆ کۆمپانیایەک دەرچوون. هیوادارین لە مانگی کانوونی دووەمدا حکومەت بیانخاتە بواری جێبەجێکردنەوە، چونکە هەموو رێکارێکیان تەواو بووە و هەر ئەوە ماوە کاریان تێدا بکرێت".  لەبەرئەوەی لەڕووی ستراتیجییەوە هەڵەبجە شوێنێکی چەپەکە، هەلی کاری کەمی تێدایە، بۆیە پێویستی بە پرۆژەی تایبەتە. پارێزگاری هەڵەبجە دەڵێت، "پرۆژەی گرنگ بۆ هەڵەبجە پرۆژەی ستراتیجییە. هەڵەبجە کەمترین کاری تێدایە و دەبێت بەردەوام هاوکاری بکرێت. هاوکات کێشەی گەورەمان نەبوونی کارمەندە. دەستەی وەبەرهێنانمان تازە بۆ کراوەتەوە، تەنیا یەک کارمەندی هەیە کە ئەوەش لە شارەوانییەوە بۆمان گواستووەتەوە".  ئەو پرۆژانەی لە هەڵەبجە راگیراون بایی ملیۆنان دۆلارن و لە بوارەکانی کشتوکاڵ، رێگەوبان، پەروەردە، تەندروستی و ئاوەدانکردنەوەدان. راگیرانیان کاریگەریی لەسەر کۆی کەرتەکانی دیکەی ژیان هەبووە.