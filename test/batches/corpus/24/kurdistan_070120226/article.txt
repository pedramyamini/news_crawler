ئەمڕۆ هەینی، ٧ - ١ - ٢٠٢٢، قاسم رەشۆ، کارگێڕی لقی ١٧ی پارتی دیموکراتی کوردستان لەشنگال، بەتۆڕی میدیایی رووداوی گوت: "کاژێر ٨ی بەیانی ئەمڕۆ تەرمی ئەحمەد حوسێن حەمەد خەلیل لەدایکبووی ساڵی ١٩٧٩، کە کادیری ناوچەی خانەسووری پارتی دیموکراتی کوردستان بوو، لەنێوان هەردوو کۆمەڵگەی دووگری و دەهۆلڵا لە نزیک ناحیەی سنوونێ دۆزرایەوە و شوێنەواری گوللەیەک بەسەرییەوە دیارە".  بە گوتەی قاسم رەشۆ، ئەو کادیرەی پارتی دوێنێ ئێوارە لەگەڵ خزمێکی خۆیدا چوونەتە کۆمەڵگەی گرعوزێر،، دوای ئەوەی تەلەفۆنێکی بۆ دێت و داوا لە ئامۆزایەکی خۆی دەکات ئۆتۆمبێلەکەی پێبدات بە کارێک دەڕوات و دەگەڕێتەوە، پێشیگوتوون کە نیو کاژێری پێدەچێت، بەڵام ناگەڕێتەوە و مۆبایلەکەشی دادەخرێت".  قاسم رەشۆ گوتی: "ئەمڕۆ تەرمی ئەحمەد حوسێن دۆزرایەوە، شوێنی ئەشکەنجەش بە تەرمەکەوە دیارە".  قاسم رەشۆ، کارگێڕی لقی ١٧ی پارتی دیموکراتی کوردستان لەشنگال، سەبارەت بە بکوژی ئەحمەد حوسێن، گوتی: "جارێ کەس تۆمەتبار ناکەین، بەڵام دیارە کادیری پارتی لەو ناوچەیە لەلایەن پەکەکە و حەشدی شەعبییەوە هەڕەشەی لێکراوە".  تاوەکو ئێستا لایەنە ئەمنییەکانی ناوچەکە، کە بەدەست حەشدی شەعبی و سوپای عێراق و پەکەکەوەیە، هیچ روونکردنەوەیەکیان لەبارەی رووداوەکە نەداوە.