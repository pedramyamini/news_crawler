هەڵەبجە سەعدوون، پەیامنێری تۆڕی میدیایی رووداو لە کەمپی بەردەڕەشەوە رایگەیاند: ئەمڕۆ سێشەممە ١١ - ٠١ - ٢٠٢٢، پێنجەمین کاروانی پەنابەرانی رۆژئاوای کوردستان هاتنە نێو هەرێمی کوردستان و گوێزرانەوە کەمپی بەردەڕەش.  یەکێک لەو پەنابەرانەی گەیشتبووە کەمپەکە، لەبارەی هۆکاری هاتنی بۆ هەرێمی کوردستان قسەی بۆ پەیامنێری رووداو کرد و گوتی، "لە حەسەکەوە هاتووم؛ دۆخی حەسەکە و رۆژئاوای کوردستان بە گشتی باش نییە و تاوەکو دێت بەرەو خراپتر دەڕوات؛ نە ئاو هەیە و نە سووتەمەنی. مووچەکەمان بەشی هیچمان ناکات".  نزیکەی مانگێکە بەهۆی هێرشی چەند کەسێک بۆ سەر دەروازەی سنووریی سێمالکا کە وەک بەڕێوەبەرانی دەروازەکە گوتیان "سەر بە پەکەکە بوون"، داخراوە.  ئەو پەنابەرانەی چەند رۆژێکە دێنە نێو هەرێمی کوردستان، بەشێوەی قاچاخ دێن. یەکێک لەوان بە پەیامنێری رووداوی راگەیاند، " ٥٠٠ دۆلارمان داوە تاوەکو گەیشتووینەتە هەرێمی کوردستان".  یەکێکی دیکە لە پەنابەرەکان، کە گەنجێکە و خەڵکی کۆبانێیە، بە گوتەی خۆی ٧٠٠ دۆلاری داوە تاوەکو لە کۆبانێوە گەیشتووەتە هەرێمی کوردستان.  لە ٠٤ - ٠١ - ٢٠٢٢ وە ئەمە پێنجەمین کاروانی پەنابەرانە کە لە رۆژئاوای کوردستانەوە دەگەنە هەرێمی کوردستان؛ یەکەم کاروان لە ٥٣ کەس پێکهاتبوون، دووەم کاروان ١٥ کەس، سێیەم کاروان ٣٦ کەس، چوارەم کاروان کە شەوی رابردوو گەیشتن لە ٣٧٠ کەس پێکهاتبوون، ئەمڕۆش کاروانی پێنجەم کە لە ٤٩١ کەس بوون.