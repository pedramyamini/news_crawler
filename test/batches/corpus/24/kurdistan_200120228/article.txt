ئەمڕۆ پێنجشەممە ٢٠.١.٢٠٢٢ وەزارەتی کارەبای حکومەتی هەرێمی کوردستان لە راگەیێندراوێکدا ئاماژەی بەوەکرد، بۆ بەرەنگاربوونەوەی شەپۆلی نوێی بەفر و سەرما، کەمال محەممەد ساڵح، وەزیری کارەبا سەرپەرشتیی کۆبوونەوەیەکی ژووری ئۆپەراسیۆنی وەزارەتی کرد بۆ هەڵسەنگاندنی دۆخی کارەبا لەم وەرزی سەرمایەدا، کە بەهۆی شەپۆلی نوێی سەرما و سۆڵەوە، خواست لەسەر کارەبا بۆ ٧ هەزار مێگاوات بەرز بووەتەوە و توانای بەرهەمهێنانیش ٣٥٠٠ مێگاواتە.  لە راگەیێندراوەکەی وەزارەتی کارەبادا هاتووە لە پێناو زیادکردنی ماوەکانی پێدانی کارەبا و کەمکردنەوەی پچڕانی کارەبا، ئەم بڕیارانە دران:  - راگرتن و کەمکردنەوەی کارەبای کارگە گەورەکانی کوردستان و پێدانی بە هاووڵاتییان.   - سنووردارکردنی پێوەری زیرەکی سنگل فەیز بۆ ٣٠ ئەمپێر و سری فەیز بۆ ٦٠ ئەمپێر تاوەکو کۆتایی مانگی شوبات.  سالار حیسامەدین، بەڕێوەبەری کارەبای پارێزگای سلێمانی بە تۆڕی میدیایی رووداوی راگەیاند، کەمکردنەوەی ئەمپێرەکانی پێوەری زیرەک، لەسەر داوای ئێمە و زۆربەی بەڕێوەبەرایەتییەکانی کارەبا بووە، چونکە کارەبای نیشتمانی زۆر کەمبووبووەوە و ئامانجەکەش زیادکردنی کاتژمێرەکانی کارەبایە لەم وەرزی سەرمایەدا.