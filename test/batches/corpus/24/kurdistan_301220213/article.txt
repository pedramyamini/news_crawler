ئاری كاكەشین سابیر، بەڕێوەبەری نەوت و كانزاكانی هەولێر، ئەمڕۆ پێنجشەممە ٣٠ - ١٢ - ٢٠٢١ بە تۆڕی میدیایی رووداوی گوت: "لە سەرەتای هەفتەی داهاتووەوە لە چەند ناوچە و شارۆچکەیەکی سنووری پارێزگای هەولێر دەست بە دابەشکردنی نەوتی سپی بۆ ماڵان دەکرێت و سەرەتا لە ناحیەکانی دارەتوو و بەستۆرە و قوشتەپە دەستپێدەکەین و ئەوانی دیکەش هەر کاتێک بریکارەکانی دابەشکردنی خۆراک ئامادەبوون و پارەکانیان ئامادەبوو ئەوا بەخێرایی دەست بەدابەشکردنەکە دەکرێت".  بەپێی پلانی بەڕێوەبەرایەتیی نەوت و کانزاکانی هەولێر، کە ئاری کاکەشین باسی دەکات لە هەفتەی داهاتووەوە نەوت لە شارۆچکەکانی، قوشتەپە، دارەتوو، بەحرکە، بەستۆرە، بنەسڵاوە، کەسنەزان، خەبات و شاوێس و پیرزین دابەش دەکرێت.  بەڕێوەبەری نەوت و كانزاكانی هەولێر، ئاماژەی بۆ ئەوەشکرد هەر بەرمیلێک نەوت بە ٥٥ هەزار دینار دەدرێتە هەر خێزانێک، کە فۆرمی خۆراکی هەبێت.  سەبارەت بە دابەشکردنی نەوت سپیی ماڵان لەنێو شاری هەولێر، ئاری كاكەشین سابیر، گوتی: "دوای تەواوبوونی ئەو شارۆچکانە بڕیار دەدرێت کە لە کوێ دابەشدەکرێت، ئەوە دەبێت وەزارەتی سامانە سرووشتییەکان بڕیاری لێبدات، کە چ کاتێک لە سەنتەری شاری هەولێر نەوت دابەشبکرێت".  ماوەی زیاتر لە مانگێکە وەزارەتی سامانە سرووشتییەکان دەستی بە دابەشکردنی نەوتی سپی ماڵان کردووە، سەرەتاش بەرمیلێک نەوت درایە ئەو خێزانانەی لە ناوچە شاخاوییەکان و دوورەدەستەکان نیشتەجێن.