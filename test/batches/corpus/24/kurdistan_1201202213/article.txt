رۆژی چوارشەممە  ١٢ - ١ - ٢٠٢٢ کاروانێکی دیکەی پەنابەران لە کەمپی بەردەڕەش وەرگیران کە زۆرینەیان گەنج بوون.  ئەو پەنابەرانە لە قسەکانیاندا بۆ رووداو باسیان لەوەکرد کە هۆکاری جیا جیا وایلێکردوون روو لە هەرێمی کوردستان بکەن. لەوانە تۆپبارانکردنەکانی تورکیا لە ناوچەکانی سەرێ کانی و کۆبانێ و، دۆخی ئابووریی لە سووریا و رۆژئاوای کوردستان.  رۆستەم محەممەد لە دەرمانخانەیەکی عاموودا کاریکردووە، تاقانەی دوو خوشکە و بۆ ماوەی سێ ساڵە لە دایکی دابڕاوە کە بە تەنیا  لە کەمپی بەردەڕەش نیشتەجێ بووە، بڕیاریداوە بۆ ئەوەی دایکی چیدیکە تەنیا نەبێت، بێتە باشووری کوردستان و لەو کەمپە لەگەڵ دایکی بژی. دایکیشی بە گریان و باوشێکی گەرمەوە پێشوازیی لە کوڕەکەی دەکات.  یویدا حەسەن سیمۆ یەکێک لەو کەسانەی هاتووەتە کەمپی بەردەڕەش دەڵێت: "ئێمە بەهۆی شەڕەوە هەڵاتین، شەڕێکی رۆژانە هەیە و ژیان لە رۆژئاوای کوردستان سەختبووە، زۆربەی ئەو کەسانەی کە ئێستا کۆچ دەکەن بە بارودۆخێکی خراپی ئابووریی تێپەڕدەبن".  ماوەی ٨ رۆژە هاتنی کۆچبەران لە رۆژئاوای کوردستانەوە بۆ کەمپی بەردەڕەش بەردەوامە. تاوەکو ئێستا ١٢٥ چادر ئامادەکراون  و دوای وەرگرتنی زانیارییەکانیان پەنابرەکان دەگوازێنەوە  بۆ نێو ئەو چادرانە.  ئارام هادی، بەڕێوەبەری کەمپی بەردەڕەش دەڵێت،  زانیارییە سەرتیاییەکانی پەنابەرانیان وەرگرتووە و بەزووترین کات هەموو رێکارە ئیداری و یاساییەکان تەواو دەکەن.  کەمپی بەردەڕەش دەکەوێتە قەزای بەردەڕەشی سەر بە پارێزگای دهۆک لە ساڵی ٢٠١٤ کراوەتەوە و تاوەکو ئێستا زیاتر لە  ٤٥٠٠ پەنابەری لەخۆ گرتووە.