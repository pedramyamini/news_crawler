راگرتنی ڤیزەی "گەشتیاری و زیارەتی" لە رۆژی ٢٥ - ١٢ - ٢٠٢١ ـەوە چووە واری جێبەجێکردنەوە بۆ ماوەی دوو هەفتە. ئەمڕۆ یەکشەممە ٩ - ١ - ٢٠٢٢، سیروان حوسێن، گوتەبێژی دەروازەی نێودەوڵەتیی حاجی ئۆمەران، بە تۆڕی میدیایی رووداوی گوت: "تاوەکو ئێستا هیچ بڕیارێکی نوێ و فەرمی لەلایەن کۆماری ئیسلامیی ئێرانەوە بە دەروازەکەمان نەگەیشتووە، هەرچەندە ئەو کاتەش کۆتاییهاتووە، کە ئێران داینابوو".  جگە لە ڤیزەی گەشتیاری و زیارەتی، ئێران رێگە بە کەسانی دیکە دەدات سەردانی وڵاتەکەی بکەن، لەوانە؛ ئەو کەسانەی مۆڵه‌تی مانه‌وه‌یان له كۆماری ئیسلامی ئێران هەیە، ئه‌وانه‌ی ڤیزەی خوێندنیان هه‌یه، ئه‌وانه‌ی ڤیزەی چوونە ژوورەوەیان هەیە (بۆ بازرگانه‌كان)، ئه‌وانه‌ی ڤیزەی مافی كاركردنیان هه‌یه و ئه‌وانەشی ڤیزەی چارەسەری نەخۆشییان هه‌یه.  بەگوتەی سیروان حوسێن، ئەوانەشی مافی سەردانیکردنی ئەو وڵاتەیان هەیە، دەبێت كارتی وەرگرتنی ڤاكسینیان پێبێت کە ١٥ رۆژ به‌سه‌ر قورچکی دووه‌مدا تێپه‌ڕبووبێت، هه‌روه‌ها پشكنینی كۆرۆنا (PCR)یان پێبێت کە ٩٦ کاژێری بەسەردا تێنەپەڕیبێت.  گوتەبێژی دەروازەی حاجی ئۆمەران سەبارەت بەوکەسانەی لە ئێران و رۆژهەڵاتی کوردستانەوە دەیانەوێت سەردانی هەرێمی کوردستان بکەن گوتی، تەنیا مەرجی هەرێمی کوردستان پشکنینی کۆرۆنایە و هیچ مەرجێکی دیکەیان بۆ ئەو کەسانە نییە کە بە پاسپۆرتی ئێرانی سەردانی هەرێمی کوردستان دەکەن.  جگە لە هەردوو فڕۆکەخانەی نێودەوڵەتیی هەولێر و سلێمانی، سێ دەروازەی فەرمی؛ حاجی ئۆمەران، باشماخ و پەروێزخان، هەرێمی کوردستان و ئێران پێکەوە دەبەستنەوە، لەگەڵ ئەوانەدا، چەند دەروازەیەکی نیمچەفەرمیی و لاوەکیش هەن.