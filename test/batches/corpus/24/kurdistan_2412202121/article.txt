ئەمڕۆ هەینی ٢٤ - ١٢ - ٢٠٢١ جەژنی لەدایکبوونی پێغەمبەر عیسایە، بافڵ تاڵەبانی، هاوسەرۆکی یەکێتیی نیشتمانیی کوردستان بەو بۆنەیەوە رایگەیاند، "لەم بۆنە مەزنەدا، جەخت لە پاراستنی فەرهەنگی جوانی پێکەوە ژیانی ئاشتییانەی ئایینەکانی کوردستان دەکەم. لە هەمان کاتدا بە ئەرکی سەرشانی هەمووانی دەزانم کە پارێزگاری لە سەرجەم مافەکانی خوشک و برا مەسیحییەکانمان بکەین و وەک پێکهاتەیەکی دێرینی ئەم خاک و نەتەوەیە شانازییان پێوە بکەین".  لە بەشێکی دیکەی پەیامەکەیدا، بافڵ تاڵەبانی دەڵێت، "ئومێد دەکەم جەژنی ئەمساڵتان جەژنی کۆتایی سەختییەکان بێت و ئاشتی و خۆشگوزەرانی هەمیشەیی بۆ تەواوی مرۆڤایەتی لەگەڵ خۆیدا هێنابێت".  کریستیانەکانی هەرێمی کوردستان نەریتی تایبەت بە خۆیان بۆ جەژنی کریسمس هەیە. ئەوان ئەمشەو لە کەنیسە یادی کریسمس دەکەنەوە و نزا بۆ ساڵێکی باشتر دەکەن. کریستیانەکان رۆژی شەممە ٢٥ - ١٢ - ٢٠٢١ بە بۆنەی جەژنی کریسمس سەردانی یەکدی دەکەن و خواردنی تایبەت ئامادە دەکەن. لە هەرێمی کوردستان نزیکەی ٣٠٠ هەزار کریستیان دەژین و خاوەنی ٢٧٠ کەنیسەن.