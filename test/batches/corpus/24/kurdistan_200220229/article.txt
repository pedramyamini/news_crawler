بەپێی ئامارێکی ئەنجوومەنی هەناردەکاریی دانەوێڵە و پاقلەمەنییەکانی باشووری رۆژهەڵاتی تورکیا "باکووری کوردستان" کە بە GAİB ناسراوە، لە مانگی کانوونی دووەمی ٢٠٢٢ دا بایی ٢٥٧ ملیۆن و ٣٢١ هەزار دۆلار، بەرهەمە جۆراوجۆرەکانی دانەوێڵە و پاقلەمەنییەکان بۆ ١٢٨ وڵات کراوە. زۆرترین ئەو بەرهەمانەش بۆ عێراق و هەرێمی کوردستان هەناردەکراوە.   بەپێی ئامارەکە، مانگی رابردوو کانوونی دووەمی ٢٠٢٢، لە کارگەکانی رووها، مێردین، ئامەد، دیلۆک، مەرەش، مەلەتێ و ئێلیهـ لە باکووری کوردستان، بەرهەمی ٣٧٣ هەزار و ٣٦١ تۆن دانەوێڵە و پاقلەمەنییە جۆراوجۆرەکان هەناردەی ١٢٨ وڵاتی جیهان کران و داهاتەکەیشی ٢٥٧ ملیۆن و ٣٢١ هەزار دۆلار بووە. ئاستی هەناردەکارییەکە بەراورد بە قۆناخی هەمان ساڵی رابردوو بە رێژەی ٥١ % زیادیکردووە.   هەر بە گوێرەی ئامارەکە، بایی ٤٧ ملیۆن و ٨٦٤ هەزار دۆلار مەعکەرۆنە، ٤٥ ملیۆن و ٢٦١ هەزار دۆلار ئاردی گەنم و ٣٨ ملیۆن و ٢٤٧ هەزار دۆلار رۆنی رووەک هەناردە کراوە. عێراق و هەرێمی کوردستان لە ریزبەندیی یەکەمی ئەو وڵاتانە دێن، کە بەرهەمەکانی کارگە و کۆمپانیاکانی باکووری کوردستانیان بۆ هەناردەکراوە. بەو پێیە بایی ٩١ ملیۆن و ٥٦ هەزار دۆلار بۆ عێراق و هەرێمی کوردستان، بایی ٢١ ملیۆن و ٥٤٥ هەزار دۆلار بۆ سووریا و رۆژئاڤا و بایی ١٨ ملیۆن و ١٤٠ هەزار دۆلاریش بۆ ئەمریکا هەناردە کراوە. بە بڕی جیاوازیشەوە هەناردەی ١٢٥ وڵاتەکانی دیکەی جیهان کراوە.   مەحسوون ئاڵتون کایا، سەرۆکی دەستەی کارگێڕیی ئەنجوومەنی هەناردەکارانی دانەوێڵە و پاقلەمەنییەکانی باشووری رۆژهەڵاتی تورکیا "باکووری کوردستان" GAİB رایگەیاند، تەنیا مانگی رابردوو، کارگە و کۆمپانیاکانی باکووری کوردستان. ٣٣٠ % ی کۆی بەرهەمە هەناردەکراوەکانی دانەوێڵە و پاقلەمەنییەکانی تورکیایان پێکهێناوە.    ئاڵتون کایا راشیگەیاند، نوێخوازیی زۆر لە بەرهەمەکانی کارگە و کۆمپانیاکانماندا کراون، کە رێگەخۆشکەر بووە بۆ گەشەسەندنی زیاتری بوارەکانی بەرهەمهێنان و رازیکردنی کڕیارە بیانییەکان. ئەم فاکتەرانە بووەتە مایەی دروستبوونی جموجۆڵێکی بازرگانیی بەهێز و بەردەوامبوونیشمان لەسەر ئەم ئاڕاستەیە، زەمینەخۆش دەکات بۆ ئەوەی ئاستی بەرهەمە هاوردەکارییەکانمان لە مانگەکانی داهاتوودا زیاتر بێت.