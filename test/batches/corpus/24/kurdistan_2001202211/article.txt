گەورەشارەوانیی وان ئەمڕۆ پێنجشەممە ٢٠ی کانوونی دووەمی ٢٠٢٢ لە راگەیێندراوێکدا ئاماژەی بەوەدا، لە سنووری پارێزگای وان بەفر هاتووچۆی ١٠١٨ گوندی پەکخستووە.   گەورەشارەوانیی وان دەڵێت، تیمەکانیان لە هەوڵی بەردەوامدان بۆ راماڵینی بەفر لەسەر رێگا سەرەکییەکانی وان - پایزئاڤا، وان - ئاگری، بەدلیس - موش، جۆلەمێرگ - شرناخ و لە گەرووی تەندورەک، کە دەکەوێتە سەر رێگای سەرەکی وان - بازید و ئاگری.       لە سنووری پارێزگای جۆلەمێرگ بەفر رێگای ٣٤٦ گوندی بەڕووی هاتووچۆدا داخستووە و لە ناوەندی شاری جۆلەمێرگ نزیکەی ٤٠ سانتیمەتر بەفر باریوە.     بەهۆی بەردەوامی بارینی بەفر لە سنووری پارێزگاکانی موش رێگای ٣٥٢ گوند، بەدلیس رێگای ٣٣٢ گوند، سێرت رێگای ٣٠٨ گوند، مێردین رێگای ٥٥٠ گوند و لە ئێلیهیش رێگای ٥٧٠ گوند داخراون.  لە پارێزگای شرنەخیش بەفر رێگای ١٢٩ گوند و رێگای سەرەکی شرناخ - جۆلەمێرگ و شرناخ - سێرتی بەڕووی هاتووچۆدا داخستووە. بەوهۆیەوە ژمارەیەکی زۆر بارهەڵگر بە درێژایی چەندین کیلۆمەتر لەسەر رێگای بازرگانیی نێودەوڵەتی لە شرنەخ "رێگای ئاوریشم" نۆرەیان گرتووە.   تیمەکانی شارەوانیی شار و شارۆچکەکانی باکووری کوردستان بەردەوامن لە هەوڵەکانیان بۆ کردنەوەی رێگای ئەو گوندانە.