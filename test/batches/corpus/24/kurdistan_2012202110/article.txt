رۆژی دووشەممە ٢٠ - ١٢ - ٢٠٢١، نشینگەی فڕۆکەخانەی سلێمانی رایگەیاند، لە گەشتی (سلێمانی - بەیرووت) توانیویانە حەوت گەشتیار دەستگیر بكەن كە پێنج كەسیان هەڵگری پاسپۆرتی عێراقی بوون و دووانەكەی دیكەشیان هەڵگری رەگەزنامەی ئێرانی بوون، "حەوت ڤیزای شنگنی وڵاتی ئەڵمانیایان ساختەکردبوو، دەیانویست بەهۆیەوە لە رێگەی بەیرووتەوە گەشت بۆ ئەڵمانیا بكەن".  فڕۆکەخانەی سلێمانی دەڵێت، حەوت کەسەکە دەستگیرکراون و پەڕاوی لێکۆڵینەوە بۆ دۆسیەکەیان کراوەتەوە.  تاهیر عه‌بدوڵڵا، به‌ڕێوه‌به‌ری گشتیی فڕۆكه‌خانه‌ی نێوده‌وڵه‌تیی سلێمانی بە تۆڕی میدیایی رووداوی گوت، "دەستگیرکردنی ئەو حەوت کەسە یەکەم جار نییە و لە رابردوودا چەندین کەسی دیکەمان دەستگیرکردووە کە ویستوویانە بە ڤیزای ساختە گەشت بکەن".  تاهیر عەبدوڵڵا گوتی: "کارمەندەکانمان چەندین خولی راهێنانیان بینیوە، هەروەها هێندە ئامێری پێشکەوتوومان بەردەستە کە رێگە نەدەین هیچ کەسێک بە ڤیزا و پاسپۆرتی ساختە گەشت بکات".