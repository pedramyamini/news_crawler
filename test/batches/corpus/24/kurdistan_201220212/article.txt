لە پارێزگای ئەرزەڕۆمیش بەفری زۆر باریوە. ئەرزەڕۆم بە تەواوی سپیپۆش بووە و بێدەنگی باڵی بەسەر شەقام و بازاڕەکانیدا کێشاوە.  تیمه‌کانی شارەوانیی چەولیکیش رۆژانە بەفری شەقامەکان بۆ دەرەوەی شار دەگوازنەوە. شەوانەش بەفری رێگەکانی دەرەوەی شار رادەماڵن.  توران ئەرئۆغڵو، کارمەندی شارەوانیی چەولیک دەڵێت، "هەوڵە سەختەکەمان دەستیپێکرد، لەم قۆناخە تازەیەدا خوا هاوکارمان بێت. کارمەندانی تیمەکەمان لە دوێنێوە بەردەوامن لە هەوڵ و کۆششی بێ وەستان".  موجاهید ئۆزیڵدرم، کارمەندی شارەوانیی چەولیک ئاماژە بەوە دەکات، "زستانی سەخت هات؛ ئێمە بێ گوێدانە شەو و رۆژ، بە شێوەیەک کە هاووڵاتییان نەخەینە دۆخی ناخۆشەوە، کار دەکەین و بەردەوامین".  لە پارێزگای قارس ماوەی دوو رۆژه به‌فر دەبارێت. هاونیشتمانیان کە لە ماڵەکانیان دەڕۆنە دەرەوە تووشی زەحمەتی دەبن. ئەمەش لە کاتێکدایە، پسپۆڕانی کەشناسی رێنوێنی دەدەن کە ئەگەر کارێکی زۆر گرنگیان نەبێت، نەڕۆنە دەرەوە.  تیمه‌کانی شارەوانیی قارسیش له هه‌وڵه‌كانیان بۆ راماڵینی به‌فری كه‌ڵه‌كه‌بوو و لابردنی زوقمی به‌ستووی سه‌ر رێگە و شه‌قامه‌كان بەردەوامن.  ئێرەش پارێزگای مووشە کە کەوتووەتە ژێر شەپۆلێکی دوو رۆژەی بەفرەوە؛ به‌فری كه‌ڵه‌كه‌بوو له‌و گونده‌دا گه‌یشتووه‌ته ٦٠ سانتیمه‌تر و ژماره‌یه‌ك خانوو كه‌وتوونه‌ته ژێر به‌فر.  بەپێی زانیاریی پسپۆڕانی کەشناسی، لە باکووری کوردستاندا بەفر و باران تاوەکو رۆژی چوارشەممە بەردەوام دەبێت.