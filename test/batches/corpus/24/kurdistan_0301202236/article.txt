هەفتەی رابردوو لە کەرکووک دوو کەس شۆفێرێکی خاوەن پێداویستیی تایبەتیان رفاند و کوشتیان، دواتر ئۆتۆمبێلەکەیان بردە شارۆچکەی رانیە و ویستوویانە لەوێ بیفرۆشن، بەڵام دەستگیر دەکرێن و دان بە تاوانەکەیاندا دەنێن.  رائید عامر نووری، گوتەبێژی پۆلیسی کەرکووک بە تۆڕی میدیایی رووداوی راگەیاند، "دوو کەس بە تۆمەتی کوشتنی ئەو شوفێر تەکسییە دەستگیرکراون کە هەفتەی رابردوو لە گەڕەکی پەنجەعەلی رفاندبوویان و دواتر کوشتبوویان و ئۆتۆمبێلەکەیان بردبووە رانیە بۆ فرۆشتن و دواتر لە رێگەی کامێرەکانی چاودێرییەوە توانرا سیمای تاوانبارەکان بناسرێنەوە و بەھاوکاریی پۆلیسی نەھێشتنی تاوانەکانی رانیە دەستگیربکرێن".  ئەو کەسەی کە کوژراوە ناوی عوسمان سلێمانە، تەمەنی ٤٦ ساڵە و باوکی شەش منداڵە، ئەمڕۆ تەرمەکەی لە لەیلان دۆزرایەوە.  رائید عامر دەشڵێت، "شوفێری تەکسییەکە خەڵکی خورماتووە و ماوەی چەند ساڵێکە لە گەڕەکی پەنجەعەلی نیشتەجێبووە و خاوەن پێداویستیی تایبەتە و ئامانج لە کوشتنی دزینی ئۆتۆمبێلەکەی بووە و لە لێکۆلینەوەکانیش دانیان بە تاوانەکەیان ناوە".