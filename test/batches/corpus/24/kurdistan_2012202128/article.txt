بڵند شەکر، ٢٧ی مانگی ١٠ لە زاخۆوە بەرەو ئەوروپا بەڕێکەوتووە، نیازی گەیشتن بە بەریتانیای هەبووە، باوکی دەڵێت، بەرلەوەی بچێتە نێو بەلەمەکە قسەم لەگەڵ کرد و ئیدی هەر ئەو تەلەفۆنە دوایین قسەمان بوو.  شەكر به‌كر، باوکی بڵندە بە تۆڕی میدیایی رووداوی گوت، "کاژێر ١٢: ٠٢ بۆ دواجار قسەم لەگەڵ کرد، رەزامەندیم نیشاندا کە بچێتە بەریتانیا، بڵند پێی گوتم، ' باوکە، رێگەکە پێنج بۆ شەش کاژێر دەبێت، تۆ بخەوە بەقوربان، دواتر دەگەین و ئاگادارتان دەکەمەوە '، بەڵام ئەوە بووە دوایین قسەمان و ئیدی نەمبینیەوە".  کەسوکارەکەی لە چاوەڕوانیی گەڕاندنەوەی تەرمەکەیدان. لە فەرەنساوە بۆ گەیشتن بە بەریتانیا بڵند ٣٥٠٠ دۆلاری بە قاچاخچییەکان دابوو، بەڵام نەگەیشتە ئەو وڵاتە و تەنها شتێک کە لەدوای خۆیدا بەجێی هێشتبێت ئەو تۆمارە دەنگییەیە کە بۆ دواجار قسەی لەگەڵ باوکی کردووە.  رووداو بەشێکی ئەو تۆمارە دەنگییە بڵاو دەکاتەوە کە بڵند بۆ باوکی ناردووە و تێیدا دەڵێت، "پێمان گوتراوە دەبێت تەلەفۆنەکانمان دابخەین لەبەر فەرەنسییەکان، باوکە گەر ویستتان شتێک لەبارەی من بزانن سەیری نەخشەکە [جیپیئێس] بکەن، بۆتان دەردەکەوێت من گەیشتووم یان نا. "   بڵند شەکر تەمەنی ٢١ ساڵ بوو، پێش ئەوەی بچێتە ئەوروپا لە یەکێک لە سەرتاشخانەکانی زاخۆ کاری کردووە، هاوڕێکانی دەڵێن، کوڕێکی زیرەک و لێهاتوو بوو.  فراد مه‌حموود، خاوەنی ئەو سەرتاشخانەیەیە کە بڵند کاری لەگەڵدا کردووە و بە رووداوی گوت، "بڵند لێرە خۆی فێری پیشەی سەرتاشی کرد، زۆر زیرەک و دەستڕەنگین بوو، لە من باشتر کاری دەکرد، کاتێک باسی ئەوروپای کرد زۆرم پێناخۆش بوو هەوڵمدا پەشیمانی بکەمەوە، بەڵام سوودی نەبوو. "  لەنێو ئەو بەلەمەی کۆچبەرانی لە فەرەنساوە بۆ بەریتانیا هەڵگرتبوو و لە نۆکەندی ئینگلیز لە ٢٤ - ١١ - ٢٠٢١ نوقمبوو، بڵند و ٣١ کۆچبەری دیکەی تێدابوون، تەنها دوو کەسیان رزگاریان بوو، ئەوانی دیکە هەموویان خنکان.