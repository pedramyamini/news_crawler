محەممەد حەسیب، بەڕێوەبەری نەوت و كانزاكانی سلێمانی بە (تۆڕی میدیایی  رووداو)ی راگەیاند دابەشكردنی بەرمیلێك نەوت بۆ هەر خێزانێك لە ناوچە  شاخاوییەكان و قەزا و ناحیەكانی سنووری پارێزگای سلێمانی تەواو بووە، ئێستا پرۆسەکە لە  مەڵبەندی شەشی ناو شار دەستیپێكردووە.  محەممەد حەسیب ئاماژەی بەوەدا ئەو نەوتەی ئێستا، بە نرخی پاڵپشتیكراو دابەش دەكرێت، كە بۆ هەر بەرمیلێك  نەوت ٥٥ هەزار دینار لە هاونیشتمانیان وەردەگیرێت، نەوتەکەش لەلایەن حكومەتی هەرێمی كوردستانەوە دابینکراوە.  سەبارەت بەو نەوتەی، کە بڕیاربوو بەغدا بینێرێت، بەڕێوەبەری نەوت و كانزاكانی سلێمانی گوتی: "بەدڵنیاییەوە  ئەگەری گەیشتنی نەوتەكەی بەغداش هەیە، بەڵام كاتەكەی دیارنییە،  ئەگەر ئەو نەوتەش بگات ئەو كاتە نرخی نەوتی سپی لە بازاڕدا دادەبەزێت".   تاوەکو ئێستا ١٢ ملیۆن لیتر نەوت لە سنووری قەزا و ناحیەکانی پارێزگای سلێمانی بەسەر هاونیشتمانیاندا دابەشکراوە. محەممەد حەسیب دەڵێت: "بۆ ئەوەی هەر خێزانێک بەرمیلێک نەوتی بدرێتێ، پێویستمان بە ١٠٨ ملیۆن لیتر نەوتە".