میدیای بەریتانی ناوی قاچاخچییەکانی بڵاوکردەوە و رایگەیاند، محەممەد فاتیح تەمەنی ٢٢ ساڵە و خەڵکی سووریایە؛ دوو قاچاخچییەکەی دیکە تەمەنیان ٢٥ ساڵە و کوردن کە یەکێکیان ناوی شارام شۆڕش و ئەوی دیکەیان ناوی عەلی هەلدینە. ئەو سێ کەسە بە تاوانی بەقاچاخبردنی خەڵک لە رێگەی زیاتر لە ٥٠٠ بەلەمەوە بە ماوەی جیاواز زیندانیکران.   دادگاییکردنەکەشیان دوای زیاتر لە مانگێک لە تراژیدیای نۆکەندی ئینگلیز دێت , کە ٢٧ کەس تێیدا گیانیان لەدەستدا و ١٧ یان هاونیشتمانی بوون.  ئادێلین دیپاردۆن، داواکاری گشتی لە دادگەی بەندەری بۆڵۆن سێرمێر، کە دەکەوێتە باکووری فەرەنسا لە دادگە بە قاچاخچییەکانی گوت: "ئەوەی لێرە دەیبینین، بێبەهابوونی ژیانی خەڵکە لای ئێوە. "  میدیای بەریتانی وێنەی هەریەکە لە محەممەد فاتح و شارام شۆڕشی بڵاوکردووەتەوە و نووسیویەتی، محەممەد فاتح وەکو تاوانباری سەرەکی، چوارساڵ زیندانی دەکرێت؛ داواکاری گشتی داوای ٧ ساڵ زیندانیکردنی بۆ شارام شۆڕش دەکرد، بەڵام دوو ساڵ بەند دەکرێت.  هاوکات عەلی هەلدینیش ماوەی ١٢ مانگ زیندانیکردنی بەسەردا سەپێندرا، سەرەڕای ئەوەی داواکاری گشتی داوای زیاتر لە ٧ ساڵ زیندانیکردنی بۆ دەکرد.  لەماوەی نێوان ٢٧ی حوزەیران تاوەکو ٩ی ئابی ساڵی ٢٠٢١ هەر سێ قاچاخچییەکە هاوکاری سەتان کۆچبەریان کردووە بۆ ئەوەی بە نایاسایی نۆکەندی ئینگلیز ببڕن و بچنە نێو بەریتانیا.   میدیای بەریتانی لە زاری پۆلیسی فەرەنساوە بڵاویکردەوە، ئەو کەسانە بۆ هەر کەسێک ٢ هەزار بۆ ٣ هەزار یۆرۆ کە دەکاتە ٢ هەزار و ٢٥٠ بۆ ٣ هەزار و ٤٠٠ دۆلاریان وەرگرتووە. بەمەش لەکۆی گەشتە بە قاچاخبراوەکانیاندا زیاتر لە ١ ملیۆن و ٣٤٥ هەزار دۆلاریان دەستکەوتووە، بەڵام پارەکە بۆ شوێنی دیکە گوازراوەتەوە و پۆلیس دەستی بەسەردا نەگرتووە.  بەرەبەیانی رۆژی ١٠ی ئابی ئەمساڵ، پۆلیسی فەرەنسا ئەو سێ کەسەی لە کالێی فەرەنسا دەستگیرکرد.  پۆلیس لە ئۆتۆمبێلی قاچاخچییەکاندا دەستی بەسەر پەرتووکێکی ناودا گرت و تێیدا ناوی سەتان کۆچبەری تێدا بوو و تەنانەت هەندێکیان وەک منداڵ تۆمارکرابوون. بەڵگەنامەکانی دادگە پیشانیدەدەن کە پەڕاندنەوەی هەرە سەرکەوتووی کۆچبەران بەنێو نۆکەندی ئینگلیزدا لە ١٩ی مانگی تەممووزدا بووە لە لایەن ئەو سێ کەسەوە کاتێک لە یەک بەلەمدا ٨٣ کۆچبەریان پەڕاندووەتەوە.   لە کاتی دادگاییکردنەکەیدا، داواکاریی گشتی بە محەممەد فاتحی گوت: " لەو کاتەدا، جگە لە خۆت بیرت لە هیچ کۆچبەرێک نەکردووەتەوە، کە داکرا بمردبان".  لە وەڵامی دادوەردا، محەممەد رەتیکردەوە کە قاچاخچی کردبێت و گوتی، "من تەنیا ئەوەی لەلایەن قاچاخچییەکانەوە پێمگوتراوە جێبەجێم کردووە، چونکە هەڕەشەیان لێکردووم".   کامل عەباس، پارێزەری محەممەد گوتی کە محەممەد لە ساڵی ٢٠١٩ بەهۆی شەڕەوە وڵاتەکەی جێهێشتووە و بەنێو ١٢ وڵاتدا رۆیشتووە تاوەکو لە کانوونی دووەمی ٢٠٢١ گەیشتووەتە فەرەنسا.  شارام شۆڕش لە کاتی دادگاییکردنەکەیدا گوتی، ویستوویەتی پارە بۆ باوکە نەخۆشەکەی پەیدابکات کە لە کەرکووک نیشتەجێیە و گوتیشی کە "من ئەندازیاری میکانیکم. "   بە درێژایی دانیشتنی دادگەکردنەکە، هەرسێ کەس ئەو تۆمەتانەی ئاڕاستەیان کران رەتیانکردنەوە و گوتیان، بۆ کەسێکی دیکە بە ناوی "سۆکا" کاریان کردووە.  میدیای بەریتانیا دەڵێت، پۆلیس دەستی بەسەر مۆبایلی هەر سێ کەسدا گرتووە کە ژمارەیەکی زۆری تۆماری دەنگیان تێدابووە و داتای جی پی ئێسی تایبەت بەخۆیان بەکارهێناوە تاوەکو رێگەکە ببڕن.   دەشڵێت، مۆبایلی فاتح کە لە جۆری ئایفۆن بووە پڕبووە لە وێنە، ناوی کۆچبەران، پاسپۆڕت و بڕی ئەو پارەیەی بۆ پەڕینەوە داویانە.   بەرپرسانی هێزی سنووریی بەریتانیا توانیویانە ناسنامەی ٣٢٧ کەس بدۆزنەوە کە لە لیستی قاچاخچییەکاندابوون  توانیویانە بە سەرکەوتووی بگەنە بەریتانیا و ناسنامەی ٢٠٠ کەسی دیکەشیان لایە، کە گوماندەکرێت پەڕیبنەوە.