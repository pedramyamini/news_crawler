شەوی شەممە ١ - ١ - ٢٠٢٢ دکتۆر جەعفەر خەفاجی، گوتەبێژی شێخ نەهرۆ کەسنەزانی و عەبدلوەهاب بەرزنجی، ئەندامی ئەنجوومەنی باڵای تەریقەتی کەسنەزانی لە کۆنگرەیەکی رۆژنامەڤانیدا پرۆژەیەکیان لە ژێر ناوی "دەستپێشخەریی کەسنەزانی بۆ پرۆژە درێژخایەنەکانی گەنجان" راگەیاند.  گوتەبێژی شێخ نەهرۆ کەسنەزانی رایگەیاند "شێخ نەهرۆ کەسنەزانی دەستپێشخەرییەکی بۆ کوڕان و کچانی گەنج راگەیاندووە کە ئەمەش دوای ئەوەی هەستمان بە کێشەی گەنجان کرد، ئامانجیشی دروستکردنی هەلی کاری بەردەوامە. "  بە گوتەی گوتەبێژی شێخ نەهرۆ کەسنەزانی "ئەمە پرۆژەیەکی قازانج ویستە کە گەنجان پێشكێشی دەکەن یان لەلایەن ئێمەوە ئاراستەیان دەکرێت، ئەمەش وەک هاوکارییەک بۆ گەنجان، هەر کەسێک توانای هەیە پرۆژەیەک لە بوارەکانی پیشەسازی، کشتوکاڵ، فیکری، زانستی یان وزەیەکی نوێ پێشنیاز بکات ئەوا بەڕێز شێخ نەهرۆ کەسنەزانی بڕیاری داوە هاوکارییان بکات و دواتر لەڕێگەی لیژنەیەکی پسپۆڕەوە هەڵسەنگاندی بۆ دەکرێت و بڕە پارەیەکی بۆ تەرخان دەکرێت بۆ سەرخستنی. "  لە بەشێکی دیکەی قسەکانیدا گوتی "یەکێک لە ئامانجەکان بونیاتنانەوەی گیان و هیوا و بەخشینە لەنێو چینی گەنجان، چونکە گەنجان کەرەستەی دواڕۆژن و هەر کەسێکیش دەیەوێت نیشتمانی راستەقینە بونیادبنێت پێویستە دەستی گەنجان بگرێت. "  عەبدلوەهاب بەرزنجی، ئەندامی ئەنجومەنی باڵای تەریقەتی کەسنەزانی رایگەیاند "لە رۆژی یەکشەممەوە هەر کەسێک پرۆژەی هەبێت دەتوانێت لەڕێگەی لینکێکەوە کە ئێمە بڵاویدەکەینەوە بینێرن و دواتر هەڵسەنگاندنی بۆ دەکرێت. "  گوتەبێژی شێخ نەهرۆ کەسنەزانی لە وەڵامی پرسیارێکی هۆرڤان رەفعەت، پەیامنێری رووداو گوتی "ئەم پرۆژەیە بۆ هەموو گەنجانی عێراق و هەرێمی کوردستانە و ئەگەر بێت تەواوی پرۆژەکە جێبەجێ بکەین پێویستمان بە توانای دارایی دەوڵەتە، بەڵام ئێمە لە پرۆژەی بچووک و مامناوەند دەستپێدەکەین. "  بەگوتەی ئەو ئەندامەی ئەنجوومەنی باڵای تەریقەتی کەسنەزانی "تاوەکو ئێستا هیچ بڕە پارەیەک بۆ پرۆژەکە دابیننەکراوە و دیاری نەکراوە، بەڵام ئەو تێچووە لەلایەن پسپۆڕان دیاریدەکرێت ئەمەش دوای ئەوەی کە پرۆژەکان وەرگیران. "