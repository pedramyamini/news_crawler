سەزگین تانری کوڵو، پەرلەمانتاری فراکسیۆن جەهەپە لە هەژماری تایبەتی خۆیدا لە تۆڕی کۆمەڵایەتیی تویتەر رایگەیاند، "رۆژی ٢ی شوباتی ٢٠٢٢ بەناوی پەرلەمانەوە پرسیارمان ئاراستەی مەحموود ئۆزەر، وەزیری پەروەردەی تورکیا کرد بۆ زانینی ژمارەی ئەو قوتابییانەی زمانی کوردییان لە خوێندنی وانەی بژاردەدا هەڵبژاردووە. وەزیر رۆژی ١٧ی شوبات وەڵامی داینەوە و ژمارەکەی ئاشکراکرد".  ئەو پەرلەمانتارەی جەهەپە رایگەیاند، بەگوێرەی وەڵامەکەی وەزیری پەروەردە، بۆ ساڵی خوێندنی ٢٠٢٢ - ٢٠٢٣ ژمارەی ئەو قوتابییانەی زمانی کوردییان هەڵبژاردووە لە خوێندنی وانەی بژاردە بۆ پۆلەکانی ٥، ٦، ٧ و ٨ بە هەردوو شێوەزاری کرمانجی و زازاکی، ٢٠ هەزار و ٢٦٥ قوتابییە.  وەزارەتی پەروەردەی تورکیا رۆژی ٣ی کانوونی دووەمی ٢٠٢٢ تاوەکو رۆژی ٧ی شوباتی هەمان ساڵی دیاریکرد وەکو وادەیەک بۆ هەڵبژاردنی زمانی وانەی بژاردە و داوای لە قوتابییان و دایک و باوکەکانیان کرد لە وادە دیاریکراوەکەدا فۆرمی تایبەت بە وانە بژاردەکان پڕبکەنەوە. وەزارەتی پەروەردەی تورکیا بۆ ئاسانکاریی زیاتر، فۆرمەکانی بە شێوەی ئۆنلاینیش خستە بەردەستی دایک و باوکی قوتابییان.  خوێندنی زمان و شێوەزارەکان لە سیستمی وەزارەتی پەروەردەی تورکیا لە چوارچێوەی وانەی بژاردە لە ساڵی ٢٠١٢ وە کاری پێدەکرێت. وەزارەتەکە ساڵانە وادەیەک دیاریدەکات بۆ دایک و باوکەکانی قوتابیان بۆئەوەی بە ویستی خۆیان وانەی بژاردە هەڵبژێرن. زمانی کوردیش بە هەردوو شێوەزاری کرمانجی و زازاکی لە وانە هەڵبژێردراوەکاندان.  بەگوێرەی سیستمی خوێندن لە وانەی بژاردە، ئەگەر ١٠ قوتابی داوای خوێندن بە هەر زمانێکی بژاردە بکەن، پۆلێکی تایبەتیان بۆ دەکرێتەوە. هەرچەندە واژۆی باوک و دایکی قوتابی زیاد بکات، هێندەی دیکە پۆلی خوێندنیان بۆ دەکرێتەوە.  بەگوێرەی ئامارەکانی وەزارەتی پەروەردەی تورکیا، لە ساڵی خوێندنی ٢٠١٥ - ٢٠١٦ دا لە تورکیا و باکووری کوردستان ٧٧ هەزار و ٩٣١ قوتابی وانەی بژاردەی زمانی کوردییان هەڵبژاردبوو. لەو ژمارەیەدا ٧١ هەزار و ٦١٦ قوتابی وانەی شێوەزاری کرمانجی و شەش هەزار و ٣١٥ قوتابیش وانەی شێوەزاری زازاکییان هەڵبژاردبوو.  لە تورکیا و باکووری کوردستان ملیۆنێک و ١٤٨ هەزار مامۆستا هەن؛ ٧٩ یان مامۆستای زمانی کوردین. لە ساڵی ٢٠١٨ دا تەنیا سێ مامۆستای زمانی کوردی دامەزرێندران، ساڵی ٢٠١٩ مامۆستای زمانی کوردی دانەمەزرێندران، ساڵی ٢٠٢٠ تەنیا یەک مامۆستای زمانی کوردی دامەزرێندرا و ساڵی ٢٠٢١ یش سێ مامۆستای زمانی کوردی دامەزرێندران و کۆی گشتی ٧٩ مامۆستای زمانی کوردی دامەزرێندراو هەن.  ئەمەش لە کاتێکدایە لە ساڵی ٢٠١٢ وە زانکۆی ئارتوکڵو لە مێردین، زانکۆی ئاڵپئەرسڵان لە مووش، زانکۆی چەولیگ و زانکۆی مونزور لە دێرسم و ساڵی ٢٠١٧ یش زانکۆی یوزونجوییڵ لە وان، بەشی زمان و ئەدەبیاتی کوردی کراونەتەوە و تاوەکو ئێستا ١٥٠٠ کەس دەرچوون.