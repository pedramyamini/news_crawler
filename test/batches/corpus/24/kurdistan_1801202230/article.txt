ئه‌مڕۆ سێشه‌ممه ١٨ - ٠١ - ٢٠٢٢ د. هێمن هه‌ورامی، جێگری سه‌رۆكی په‌رله‌مانی كوردستان پێشوازیی له میر حازم تەحسین به‌گ، میری ئێزدییه‌كان و هاوژینەکەی و شاندی یاوه‌ری كرد.  ماڵپەڕی فەرمی پەرلەمانی کوردستان لەبارەی کۆبوونەوەکەوە رایگەیاند، میر حازم تەحسین بەگ سوپاسی هه‌رێمی كوردستان و خه‌ڵكه‌كه‌ی كردووە بۆ به‌هاناوه‌چوونی لێقه‌وماوانی ئێزدی له كاتی په‌لاماردانی داعش بۆ سه‌ر شنگال و ده‌روبه‌ری، هەروەها داواكاریی ئێزدییه‌كانی پێشكێشكرد و گوتی، "ئێمه وه‌ك ئێزدییه‌كان شانازی به په‌رله‌مانی كوردستانه‌وه ده‌كه‌ین، بۆیه داواده‌كه‌ین په‌رله‌مان هه‌وڵه‌كانی خۆی چڕتر بكاته‌وه بۆ به‌دواداچوون له‌سه‌ر جێبه‌جێكردنی ئه‌و رێكکه‌وتننامه‌یەی لەسەر شنگال کرا له نێوان حكومه‌تی هه‌رێمی كوردستان و حكومه‌تی عێراق، هاوكات داواشیكرد ئێزدییه‌كان رۆڵی زیاتریان پێبدرێت و لە هەر ئەگەرێک بۆ هەموارکرنەوەی یاسای هەڵبژاردن پێنج کورسیی کۆتا لە پەرلەمانی کوردستان تەرخان بکرێت بۆ پێکهاتەی ئێزدی".  د. هێمن هه‌ورامی پشتیوانی لە داواکاریی میری ئێزدییان کردووە و به گرنگییه‌وه باسی له مێژووی پێكه‌وه‌ژیانی ئاشتییانه‌ی نێوان سه‌رجه‌م ئایین و ئایینزاکانی هه‌رێمی كوردستان کردووە و جه‌ختیشی له پاراستنی مافی پێكهاته‌كانی هه‌رێمی كوردستان كردووەتەوە،   جێگری سەرۆکی پەرلەمانی کوردستان ئاماژەی بەوەشدا، کە له گفتوگۆكانی پێكهێنانی كابینه‌ی نوێی عێراق یه‌كێك له داوكارییه‌كانی كورد بریتی ده‌بێت له جێبه‌جێكردنی مادده‌ی ١٤٠ ـی ده‌ستووری عێراق.  لە کۆی ١١١ کورسیی پەرلەمانی کوردستان، ١١ کورسی بۆ کۆتاکانی (تورکمان، کلد و ئاشوور و ئەرمەنی) دانراوە، بەڵام کوردانی ئێزدی بە دەنگی خۆیان دەچنە پەرلەمانی کوردستان و لەم خولەدا تەنیا یەک پەرلەمانتاریان هەیە ئەویش لە فراکسیۆنی پارتییە.