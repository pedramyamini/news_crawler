شێرزاد جاف، کونسووڵی عێراق لە وارشۆی پایتەختی پۆڵەندا بە تۆڕی میدیایی رووداوی راگەیاند، رێکارە یاساییەکان بۆ گەڕاندنەوەی تەرمی ئەڤین تەواوکراون و نوێژ لەسەر تەرمەکەی کرا و کاژێر ٣ی بەرەبەیانی پێنجشەممە تەرمەکەی گەیشتە فڕۆکەخانەی بەغدا. "  شێرزاد جاف گوتی: "بڕیارە هەر ئەمڕۆ تەرمەکەی بگاتەوە دهۆک و لە زێدی خۆی بەخاکبسپێردرێت".  ئەڤین عیرفان، تەمەن ٣٨ ساڵ دووگیان بوو، لەگەڵ پێنج منداڵ و هاوژینەکەی مانگی تشرینی یەکەمی ٢٠٢١ لە رێگەی بیلارووسەوە ویستیان بەرەو ئەوروپا کۆچ بکەن، بەڵام بەهۆی سەرما و خراپی رێگەوە، دۆخی تەندروستی ئەڤین تێکدەچێت. رۆژی ١٠ی تشرینی دووەمی ٢٠٢١ رەوانەی نەخۆشخانەیەکی پۆڵەندا دەکرێت لەسەر سنوور. رۆژی سێی کانوونی یەکەمی ٢٠٢١ لە نەخۆشخانە گیانی لەدەستدا.