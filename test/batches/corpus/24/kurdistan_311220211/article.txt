بۆردوومانەکانی تورکیا بۆسەر خاکی باشووری کوردستان لە ساڵی ٢٠٢١ بە بیانووی هێرش بۆسەر پەکەکە، بەردەوام بوون. لە ماوەی نزیکەی یەک ساڵدا زیاتر لە ١٤ گوندی سنووری پارێزگای دهۆک چۆڵ کراون. جگە لە تورکیا، ئێرانیش چەند جارێک تۆپبارانی گوندە سنوورییەکانی کردووە، بیانووی ئەویش بوونی هێزە دژبەرەکانی ئێران بوو لەسەر خاکی باشووری کوردستان.  ساڵی ٢٠٢١ بۆ عێراق بە گشتی و بۆ هەرێمی کوردستان بە تایبەتی، ساڵی سەردانە گەورەکان بوو؛ یەکەمین پاپا لە مێژووی ڤاتیکاندا سەردانی عێراق و هەرێمی کوردستانی کرد. دواتریش ئیمانوێل ماکرۆن، سەرۆکی فەرەنسا شوێنپێی پاپا کەوت و سەردانی بەغدا، هەولێر و موسڵی کرد.  لە ساڵی ٢٠٢١ گرژییەکان روویان لە زیادبوون کرد، هێرشە درۆنییەکان بۆسەر هەولێر زیادیان کرد و لە ماوەی ئەو ساڵەدا زیاتر لە پێنج جار هێرش کرایە سەر هەولێر.  هەر لەو ساڵەدا ناکۆکییەکانی نێوان بافڵ تاڵەبانی و لاهوور شێخ جەنگی، هاوسەرۆکانی یەکێتیی نیشتمانیی کوردستان گەیشتە لووتکە و لێکترازان لەنێوانیاندا دروستبوو.  لە ساڵی ٢٠٢١ هەڵبژاردنی پێشوەختەی پەرلەمانی عێراق بەڕێوەچوو، باڵی سیاسیی حەشدی شەعبی زیاتر لە نیوەی کورسییەکانیان لەدەستدا.  بەرەبەیانی رۆژی یەکشەممە، ١٧ - ١١ - ٢٠٢١ بە سێ فڕۆکەی بێفڕۆکەوانی بۆمبڕێژکراو هێرشکرایە سەر ماڵی مستەفا کازمی، سەرۆکوەزیرانی عێراق و هەوڵی تیرۆرکردنی درا.  ساڵی ٢٠٢١ ساڵی گۆڕانکاری بوو لە ئەرکی هێزەکانی هاوپەیمانان لە عێراق. فرانک مەککێنزی، فەرماندەی فەرماندەیی ناوەندی سوپای ئەمریکا رایگەیاند، کردە سەربازییەکانیان لە عێراق دەوەستێنن، بەڵام ٢٥٠٠ سەرباز و راوێژکاریان بۆ کاری راوێژکاری لە عێراق و هەرێمی کوردستان دەمێننەوە.  کۆتاییەکانی ساڵی ٢٠٢١ بۆ هەرێمی کوردستان تاڵ بوو، لە ماوەی هەفتەیەکدا و بەهۆی هێرشەکانی چەکدارانی داعشەوە لە سێ ناوچەی جیاواز و گوندە کوردنشینەکان ٢٢ پێشمەرگە و سێ هاونیشتمانیی سڤیل شەهید بوون.  خوێندکارانی زانکۆ و پەیمانگەکان لە کۆتاییەکانی ساڵی ٢٠٢١ دا خۆپێشاندانیان کرد و داوای خەرجکردنی دەرماڵەکانیان کرد، لەلایەن حکومەت و بەرپرسانیشەوە چەند بەڵێنێکیان پێدرا.  لە کۆتایی ساڵی ٢٠٢١ بارانێکی رەحمەت باری، بەڵام بۆ زیاتر لە ١٥ گەڕەک و ناوچەی هەولێر بوو بە زەحمەت و لافاو دروستبوو و بەهۆیەوە ١٢ کەس گیانیان لەدەستدا، کە هێشتا دووانیان بێسەروشوێنن. هەروەها دوو کەسیش بەهۆی هەورەبروسکەوە گیانیان لەدەستدا.  تەرمی ١٦ کۆچبەری کوردیش کە لە نۆکەندی ئینگلیز خنکابوون، لە کۆتاییەکانی ساڵی ٢٠٢١ گەڕێندرانەوە هەرێمی کوردستان.  لافاوەکانی هەولێر، هێرشەکانی داعش و گیانلەدەستدانی کۆچبەران وایان کرد کە هیچ ئاهەنگێکی فەرمی لە هەرێمی کوردستان بۆ پێشوازی لە ساڵی ٢٠٢٢ رانەگەیێندرێت.