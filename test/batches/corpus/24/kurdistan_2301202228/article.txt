شەوکەت بەربهاری، بەڕێوەبەری دەروازەی سنووریی نێودەوڵەتیی پێشابوور بە رووداوی راگەیاند، وەکو پێش ١٥ی کانوونی یەکەمی ٢٠٢١، رۆژی دووشەممە ٢٤ - ٠١ - ٢٠٢٢ جارێکی دیکە دەروازەکە دەکرێتەوە بۆ کاری بازرگانی و هاتووچۆی ئەوانەی گیریانخواردووە.  دەربارەی ئەوانەی لە باشووری کوردستانەوە بچنە رۆژئاوای کوردستان، یاخود بە پێچەوانەوە، بەڕێوەبەری دەروازەکە ئاماژەی بەوە کرد، هەموو ئەوانەی لە رێکخراوە بیانییەکان کار دەکەن و ئەوانەی بەردەوام هاتووچۆ لە دەروازەکە دەکەن، جارێکی دیکە دەتوانن هاتووچۆ بکەن.  بەڵام لەبارەی ئەوانەی بۆ سەردان هاتووچۆ دەکەن، شەوکەت بەربهاری دەڵێت، هێشتا میکانیزمی چۆنێتی رێپێدانی ئەو کەسانەیان دیارینەکردووە، بە گوتەی ئەو، لە نزیکترین کاتدا میکانیزمێک بۆ ئەوانیش دادەنرێت.  دەروازەی نێودەوڵەتیی پێشابوور یەکێکە لە گرنگترین دەروازەکانی بەڕێوەبەرایەتیی خۆسەر لە باکوور و رۆژهەڵاتی سووریا، ٨٠ % ی کەلوپەل و خواردن بۆ نزیکەی پێنج ملیۆن کەس بە رێگەی ئەو دەروازەیەدا دەچێتە رۆژئاوای کوردستان.  رۆژی ١٥ی کانوونی یەکەمی ٢٠٢١ ژمارەیەک لە گەنجانی رۆژئاوای کوردستان بە دار و بەرد هێرشیان کردە سەر کارمەندانی هەرێمی کوردستان لە دەروازەی پێشابوور کە کورد بوون و زیانی ماددی بەر چەند ئۆتۆمبێلێک کەوت و شەش کارمەندی دەروازەکە برینداربوون، هەر ئەو رۆژە ئەو دەروازەیە لەلایەن هەرێمی کوردستانەوە داخرا.