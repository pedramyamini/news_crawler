هەوڵی هێزەکانی سووریای دیموکرات - هەسەدە بەردەوامە بۆ کۆنترۆڵکردنەوەی تەواوەتیی زیندانەکە، بەڵام لە ناوچەکانی نزیک زیندانەکە خەڵکی سڤیل بوونەتە قوربانی و ماڵ و حاڵیان جێهێشتووە کە نزیکەی ١٠٠٠ کەس دەبن.   ئەحمەد ملحەم، هاونیشتمانییە و دەڵێت "بەیانیی زوو بە منیان گوت لە ماڵەوە دەرچۆ، ئەگەر دەرنەچن، لە ماڵی خۆتاندا دەکوژرێن. ئێمەش ترساین و رامانکرد، لەگەڵ ماڵباتەکەم چووینە شوێنێکی دیکە. "  سێلوە محەممەد هاونیشتمانییەکی دیکەی حەسەکەیە و لەبارەی دۆخیان باس لەوە دەکات، بەیانی هێزە ئەمنییەکان پێیان گوتوون کە لە ماڵەوە دەرچن، چونکە فڕۆکە ناوچەکە بۆردوومان دەکات و مەترسییان لەسەرە. "ئێمەش لە ترسی بۆردوومانی فڕۆکە رۆیشتین. ئەگەر هەر گوللە بێت و ئێمە لە ماڵی خۆماندا بمێنینەوە هیچمان لێنایەت، بەڵام بۆردوومانی فڕۆکە ماڵەکەمان بەسەردا دەڕووخێنێت. "  کۆگای چەک و تەقەمەنیی زیندانەکە کەوتووەتە دەستی داعش  سێ رۆژە ئاڵۆزی و شەڕ لەنێو زیندانی سینا لە گەڕەکی غوێران لە حەسەکەی رۆژئاوای کوردستان بەردەوامە، چەکدارانی داعشیش کۆگای چەک و تەقەمەنیی سەرەکیی زیندانەکەیان کەوتووەتە دەست. ژمارەی ئەو چەکدارانی داعش زیاتر لە ٥ هەزار کەسن و بەشێکیان رایانکردووە.   هەسەدە قەدەخەی گشتیی هاتووچۆی لەو ناوچەیە راگەیاندووە و ئۆپەراسیۆنی بۆ دەستگیرکردنەوەی داعشەکان دەستپێکردووە کە بە گوتەی خۆی نزیکەی ١٠٠ چەکداریان دەستگیرکردووەتەوە.   فێوەز خێسان، هاونیشتمانییە و باس لەوە دەکات کە "دەڵێن لە زیندانەکە رایان کردووە، لەوانەیە خەڵکیش لەگەڵ ئەوان رابکات، ئەگەر لەنێو زیندانەکە هاوکاری نەکرابن، چۆن دەتوانن رابکەن؟ ئەگەر خەڵکێک نەبێت هاوکارییان بکات، چۆن لە زیندانەکە دەچنە دەرەوە. "  شەوی پێنجشەممە ٢٠ی کانوونی دووەمی ٢٠٢٢، هێزەکانی سووریای دیموکرات - هەسەدە زانیاری لەبارەی دروستبوونی پشێوی لە گرتووخانەیەکی شاری حەسەکە کە ژمارەیەک ئەندامی داعش تێیدا بەندکراون، بڵاوکردەوە. هەسەدە دەڵێت، تاوەکو ئێستا زیاتر لە ٢٠ چەکداری داعشیان کوشتووە و نزیکەی ١٠٠ چەکداریشیان دەستگیرکردووەتەوە.