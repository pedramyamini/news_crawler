داناگاز ئەمڕۆ پێنجشەممە ٦ - ١ - ٢٠٢٢ بڵاویکردەوە، زیادبوونی داهاتەکانی هەنگاوێکی گرنگە کە هۆکارەکەی بەرزبوونەوەی نرخی نەوت و وەرگرتنی حەقدەستە لە حکومەتی هەرێمی کوردستان و حکومەتی میسر. دەڵێت، بڕی ٣٩ ملیۆن دۆلاری بۆ مانگی ١٢ ـی ساڵی رابردوو لە حکومەتی میسر وەرگرتووە، لە هەرێمی کوردستانیش بەهۆی بەرزبوونەوەی نرخی گازی کۆندێسەیت و گازی شل بڕی ١٨.٣٧٧ ملیۆن دۆلاری بەدەستهێناوە کە بەراورد بە ساڵی ٢٠٢٠ داهاتەکەی ٨٠ % بەرزبووەتەوە.   کۆمپانیای دانەگاز بە هاوبەشی لەگەڵ کۆمپانیای پێرل پێترۆڵییەم لە کێڵگەکانی کۆرمۆر لە چەمچەماڵ لە هەرێمی کوردستان وەبەرهێنان دەکات.   ساڵی رابردوو پێرڵ پێترۆڵییەم گرێبەستێکی بۆ وەرگرتنی ٢٥٠ ملیۆن دۆلار لەگەڵ دەزگای دارایی پەرەپێدانی نێودەوڵەتیی ئەمریکا (DFC) واژۆکرد بۆ ئەوەی وەبەرهێنانەکانی لە کێڵگەی گازیی کۆرمۆر فراوان بکات و ئاستی بەرهەمهێنانی گاز لە کێڵگەکە تاوەکو ساڵی ٢٠٢٣ بگەیێنێتە ٦٣٠ ملیۆن پێ سێجا لە رۆژێکدا.  بەگوێرەی راگەیێندراوێکی کۆمپانیای دانەگازی ئیماراتی، دەزگای دارایی پەرەپێدانی نێودەوڵەتیی ئەمریکا بۆ ماوەی حەوت ساڵ پاڵپشتی لە پڕۆژەی فراوانکردنی کێڵگەی کۆرمۆر دەکات و کۆی تێچووی پڕۆژەکەش ٦٣٠ ملیۆن دۆلارە کە ئامانجی پرۆژەکە زیادکردنی ئاستی بەرهەمهێنانی گازە بە رێژەی ٥٠ % بۆ ٦٩٠ ملیۆن پێ سێجا لە رۆژێکدا.  مەجید جەعفەر، بەڕێوەبەری جێبەجێکاری کۆمپانیای کرێستن پێترۆڵیەم و سەرۆکی بۆردی دانەگاز رایگەیاند، ئەو گرێبەستەی لەگەڵ دەزگای دارایی پەرەپێدانی نێودەوڵەتیی ئەمریکا واژۆیان کردووە جەخت لە گرنگی پەرەپێدانی سەرچاوەکانی گازی سرووشتى لە هەرێمی کوردستان دەکاتەوە، ئەوەش لەپێناو پشتگیریکردنى گەشەى ئابووریی هەرێمی کوردستان.  مەجید جەعفەر راشیگەیاند، سەرەڕای ئەو ئاڵنگاریانەی کە کۆرۆنا بەدوای خۆیدا هێناونی، ئەوان لە وەبەرهێنانەکانیان بەردەوامبوون و رێککەوتنەکەشیان لەگەڵ دەزگای دارایی پەرەپێدانی نێودەوڵەتیی ئەمریکا سەرکەوتنێکی گەورەیە بۆ پەرەدان بە سەرچاوە سرووشتییەکانی هەرێمی کوردستان.  هاوکات دێڤ جاگەدێسان، بەڕێوەبەری جێبەجێکاری کۆمپانیای دەزگای دارایی پەرەپێدانی نێودەوڵەتیی ئەمریکا رایگەیاند، "وەبەرهێنانەکانی DFC لە کێڵگەی کۆرمۆر دەستگەیشتنی خەڵکی هەرێمی کوردستان بە وزە زیاتر دەکات، ئەو پرۆژەیەش دەرخەری وەبەرهێنانی بەردەوامی ئەمریکایە لە هەرێمی کوردستان. "   زیادکردنی بەرهەمهێنانی گازی هەرێمی کوردستان  پرۆژەی KM - ٢٥٠ قۆناخی یەکەمی فراوانکردنی کێڵگەی کۆرمۆرە بۆ زیادکردنی ئاستی بەرهەمهێنانی گاز بۆ رۆژانە یەک ملیار پێ سێجا. بڕیاربوو ساڵی ٢٠٢٠ دەست بە فراوانکردنەکە بکرێت، بەڵام بەهۆی تەشەنەکردنی ڤایرۆسی کۆرۆنا کارەکانی پڕۆژەکە وەستا و لە مانگی نیسانی ٢٠٢١ دا دەست بە پرۆژەکە کرا، بڕیاریشە لە نیسانی ساڵی ٢٠٢٣ قۆناخی یەکەمی فراوانکردنەکە تەواو بێت.    پێرڵ پێترۆڵیەم دەڵێت، کۆمپانیای دانەگاز و هاوبەشەکانی بڕی ٢.١ ملیار دۆلار وەبەرهێنانیان لە کێڵگەی کۆرۆمۆر کردووە و بڕی زیاتر لە ٣٤١ ملیۆن بەرمیل گازی هاوتای نەوت لە کێڵگەکە بەرهەمهێندراوە کە بێ پچڕان گازی سرووشتییان بۆ وێستگەکانی چەمچەماڵ و بازیان دابینکردووە، ئەوە جگە لە دابینکردنی گازی شلکراوە کە بووەتە هۆی کەمبوونەوەی تێچووەکانی حکومەت و بووژاندنەوەی ئابووریی هەرێمی کوردستان.   دکتۆر پاتریک ئاڵمان وارد، بەڕێوەبەری جێبەجێکاری کۆمپانیای دانەگاز لەبارەی وەبەرهێنانەکانیان لە هەرێمی کوردستان ئاماژە بەوە دەکات، "لەگەڵ هاوبەشەکانمان لە پێرڵ پێترۆڵیەم شانازی بە پەرەپێدانی کەرتی گازی هەرێمی کوردستان دەکەین کە ئامانج لێی دابینکردنی گازی پاک و بووژاندنەوەی ئابووریی هەرێمی کوردستانە. ئەو رێککەوتنە سەلمێنەری متمانە بەردەوامەکەمانە بە هەرێمی کوردستان و داهاتووە پرشنگدارەکەی. "   کۆنسیۆرتۆمی پێرڵ پێترۆڵیەم، ئاماژەی بەوە داوە لە کەمکردنەوە کاریگەری گۆڕانی کەشوهەوا بە وەبەرهێنانەکانیان لە گازدا هاوکاری هەرێمی کوردستانیان کردووە بەشێوەیەک فڕێدانی ٤٢ ملیۆن تۆن لە گازی دوانەئۆکسیدی کاربۆنیان کەمکردووەتەوە، ئەوەش بە دابینکردنی گازی سرووشتی بۆ وێستگەکانی بەرهەمهێنانی کارەبا.   پێرڵ پێترۆڵیەم دەڵێت، لەنێوان ساڵانی ٢٠١٨ و ٢٠٢١ وێستگەی گازی کۆرمۆر سوودی لە زیادبوونی بەرهەمهێنانی گاز بە رێژەی ٤٥ % بینیوە، بەشێوەیەک ئاستی بەرهەمهێنانی رۆژانە گەیشتووەتە ١٠٦ هەزار بەرمیل هاوتای نەوت، ئەو پرۆژەیەش گەورەترین پرۆژەی گازە لە هەموو عێراق.   لە مانگی نیسانی ساڵی ٢٠٠٧ دا دانەگاز و کرێستن پێترۆڵیەم گرێبەستیان لەگەڵ حکومەتی هەرێمی کوردستان واژۆکرد بۆ وەبەرهێنان لە کێڵگە گازییەکانی کۆرمۆ لە هەرێمی کوردستان، گرێبەستەکە لە بەرهەمهێنان، بەبازاڕکردن و فرۆشتنی گاز و بەرهەمەکانی پێکدێت. دوای ١٥ مانگ لە کێڵگەی کۆرمۆر دەستکرا بە بەرهەمهێنانی گازی سرووشتی.