رۆژی چوارشەممە ٢٤ - ١١ - ٢٠٢١ بەلەمێک بە ٣٢ کۆچبەرەوە ژێرئاو کەوت و ٢٧ کۆچبەر خنکان کە ١٦ یان خەڵکی باشووری کوردستان بوون، بڕیارە بەرەبەیانی رۆژی شەممە کاژێر ٤: ٣٠ خولەک تەرمی ١٦ کۆچبەرەکەی باشووری کوردستان لە فڕۆکەخانەی نێودەوڵەتیی هەولێر رادەستی بنەماڵەکانیان بکرێن و هەر لەوێ بەرەو زێدی خۆیان بەڕێ دەکرێن.  بەکر عەلی، سەرۆکی کۆمەڵەی پەنابەرە گەڕاوەکانی ئەوروپا دەڵێت، "بۆ بەرزڕاگرتنی گیانی ئەم هاووڵاتییانە، ئەم رۆڵانەی خۆمان، بەیانی رێوڕەسمێکی شایستە بە ئامادەبوونی سەرجەم بەڕێوەبەر و سەرپەرشتیاری ئیدارەی راپەڕین و خەڵک تەرمەکان وەردەگرینەوە و بە شێوەیەکی شایستە بە خاکیان دەسپێرین".  گەڕانەوەی تەرمی کۆچبەرەکان لە رێگەی نوێنەرایەتیی حکومەتی هەرێمی کوردستان لە فەرەنسا و فەرمانگەی پەیوەندییەکانی دەرەوەیە و تێچووەکەی لەسەر ئەستۆی سەرۆکی حکومەتی هەرێمی کوردستان بووە.