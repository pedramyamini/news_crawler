زۆرجار لە رێگەی مۆبایلەکەتەوە رێکلامی هەندێک ئەپ دەبینیت، گوایە لە رێگەی دابەزاندنی ئەو ئەپەوە دەتوانیت بزانیت کە کێ و چ کاتێک سەردانی ئەژماری فەیسبووکەکەتی کردووە، یان خۆت بۆ ئەم مەبەستە بەدوای ئەم جۆرە ئەپ و پڕۆگرامانەدا دەگەڕێیت، بەڵام شارەزایەکی بواری ئایتی لەو بارەیەوە هۆشداری دەدات.  عەلی جاف، بەڕێوەبەری کۆمپانیای فایەوۆڵ بۆ ئاسایشی ئینتەرنێتی بە تۆڕی میدیایی رووداوی گوت: "بەکارهێنەرێکی زۆری تۆڕە کۆمەڵایەتییەکان بەتایبەت فەیسبووک زۆر کات چەندین رێگە دەگرنەبەر بۆ ئەوەی بزانن کێ و چ کاتێک سەردانی پڕۆفایلی فەیسبووکەکەیان کردووە و کێن ئەوانەی رۆژانە سەردانی فەیسبووکەکەیان دەکەن، بەڵام هیچ کام لەو پڕۆگرامانە دروست نین و تەواو ناتوانن دەستنیشانی بکەن و بزانن کێ سەردانی پڕۆفایلی کێی کردووە".  عەلی جاف دەڵێت: "ئەم پڕۆگرامانە بە گشتی بۆ مەبەستی کۆکردنەوەی زانیاری لەسەر بەکارهێنەران و هاککردنی پاسوۆرد و ئیمەیڵی فەیسبووک یان رێکلامکردن یاخود بڵاوکردنەوەی ڤایرۆس و سیخوڕیکردن بەسەر مۆبایل و کۆمپیوتەرەکان دروستکراون".  هەروەها دەشڵێت: "ئەوەی جێگەی سەرنجە، تاوەکو ئێستا کۆمپانیای فەیسبووک ئەو تایبەتمەندییەی زیاد نەکردووە و دژی هەموو ئەو ئەپڵیکەیشن و پرۆگرامانەش دەوەستێتەوە، کە بۆ ئەو مەبەستە بەکاردەهێنرێن، چونکە لە بەشی پاراستنی زانیاری باری کەسێتیی بەکارهێنەرانیدا هاتووە دەڵێت فەیسبووک بە هیچ شێوەیەک زانیارییەکانی بەکارهێنەر ئاشکرا ناکات".  سەبارەت بەوەی ئایا فەیسبووک وەڵامی چی دەبێت ئەگەر پرسیاری لەبارەی سەردانیکارانی هەژماری بەکارهێنەران لێبکرێت عەلی جاف، دەڵێت: "لە بەشی ناوەندی یارمەتیدانی فەیسبووک بەڕوونی پرسیارەکە کراوە و وەڵامی ئەو پرسیارە دراوەتەوە بەمشێوەیە: facebook profile visitor دەکرێت بزانم کێ سەیری پرۆفایلەکەمی کردووە؟ وەڵامەکەشی ئەوەیە نەخێر، فەیسبووک رێگە بە خەڵکی نادات بزانن کێ سەردانی پڕۆفایلەکەیانی کردووە".   بەڕێوەبەری کۆمپانیای فایەوۆڵ بۆ ئاسایشی ئینتەرنێتی هۆشداری دەداتە بەکارهێنەرانی فەیسبووک بەتایبەت لە هەرێمی کوردستان و عێراق و دەڵێت: "ناتوانیت بزانیت کێ سەردانی پڕۆفایلی فەیسبووکەکەتی کردووە و کۆمپانیای فەیسبووک خۆی هیچ رێگەیەکی فەرمی دانەناوە، بۆیە بەهیچ شێوەیەک پڕۆگرام و ئەپێک بۆ ئەو مەبەستە دامەبەزێننە سەر مۆبایل و کۆمپیوتەرەکانتان، چونکە سەلامەت و دروست نین و بەمەبەستی هاککردن و بڵاوکردنەوەی ڤایرۆس و فایلی سیخوڕی و دزینی زانیاری بەکارهێنەران و رێکلامکردن دروستکراون".