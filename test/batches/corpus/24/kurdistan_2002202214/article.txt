کچەکە ناوی شنیار هونەرە و دوو منداڵی هەن، منداڵە گەورەکەی ٤ ساڵە و بچووکەکەی دوو ساڵە و هاوژینەکەیشی ٢٥ ساڵە. پۆلیسی سلێمانی رایگەیاند کە هاوژینەکەی ویستوویەتی بچێتە دەرەوەی وڵات بەڵام دەستگیرکراوە.   لە بەرپرسیار دایکی شنیار هونەر قسەی بۆ رووداو کرد و گوتی هیچ کەس هیچی بە من نەگوتبوو و هەتا هاتمە نەخۆشخانە و شنیار پێی گوتم کە خۆی نەسووتاندووە و ئەو سووتاندوومی [هاوژینەکەی]. "  بە گوتەی دایکی، شنیار و هاوژینەکەی لە ماڵەکەی خۆیدا شەڕیان بووە و دواتر شنیار بە دایکی گوتووە کە "سەری داوە بە ئەرزدا و دواتر نەوتی پێداکردووە و سووتاندوویەتی. "  هونەر رەفیق، باوکی شنیار لە بەرنامەی بەرپرسیار کە شەهیان تەحسین پێشكێشی دەکات گوتی "تەندروستی کچەکەم ناجێگیرە، شەوی رابردوو مێردەکەی لێی داوە و دواتر نەوتی زۆپاکەی هێناوە و کردوویەتی بە کچەکەمدا و دواتر سووتاندوویەتی. "  باوکی شنیار لە بەشێکی دیکەی قسەکانیدا ئاماژە بەوە دەدات، شنیار قسە دەکات و هیچ کێشەیەک لە قسەکانیدا نییە و هەر کەسێک دەچێتە لای دەڵێ "بەڵێ لەلایەن هاوژینەکەمەوە سووتێنراوم. "   دەشڵێت "ئەم پیاوە نزیکەی ٥ ساڵە کچەکەی ئێمە هاوژینی بووە و هیچ کێشەیەکیان نەبووە، پیاوەکە ماددە کحولییەکان دەخواتەوە و کچێکی ناسیوە و لەگەڵیدابووە ماڵی باوکی کوڕەکەش سکاڵایان لەسەر ژنەکە تۆمارکردووە بەتۆمەتی ئەوەی ماڵی ئەوانی وێران کردووە و ماڵی ئێمەشی تێکداوە، شنیار پێیگوتووە کە بچێ ژن بهێنێت و من لەگەڵ منداڵەکانی خۆم دەژیم. کاتێکیش کچەکەمی سووتاندووە پێموایە سەرخۆش بووبێت. "  هەر لە درێژەی قسەکانیدا باوکی شنیار رایگەیاند، پێشتر ئەو کوڕە لە ماڵەوە بووە و بە ماڵی باوکیشی گوتووە کە شەو نایەتەوە بۆ ماڵەوە. خەسوویشی گوتوویەتی کە دەرگە دابخات، دواتر هاتووەتە ماڵەوە و لێی داوە و ئەم کارەی کردووە.  کچەکە لەگەڵ ماڵی باوکی کوڕەکە و برایەکی لە خانوویەکی سێ قاتدا دەژین، باوکی دەشڵێت "لە ماوەی ئەم ٤ مانگەدا خۆم جارێک لەڕێگەی کوڕەکەمەوە هێناومەتەوە بۆ ماڵەوە، چونکە ئەو پیاوە هەر بە سەرخۆشی هاتووەتە ماڵەوە و لە کچەکەمی داوە. پێشتر هیچ کێشەیەک لەنێوان شنیار و پیاوەکەدا نەبووە، بەڵام ئەم ماوەیە چەند جارێک شەڕیان کردووە. "  بە گوتەی باوکی شنیار "چەند جارێک براکەی بەو پیاوەیان گوتووە کە قسەی ئەوانی شکاندووە و ئێستا بۆ وا لەو کچە دەکەی، ئەمیش رقی براکەی بە کچەکەم رشتووە و لێی داوە. لە ماوەی ئەم دوو سێ مانگەی رابردووشدا کە فێری خواردنەوەی ئەم ماددە کحولییانە بووە لە کچەکەمی داوە. شتەکەش ئەوەندە گەورە نەبووە کە بگیێنرێتە لای پۆلیس. "  ئامۆزای هاوژینی شنیار: باوەڕ ناکەم کە هاوسەری شنیار ئەو کارەی کردبێت  جەلال رەسوول، ئامۆزای هاوژینی شنیار بە تۆڕی میدیایی رووداوی راگەیاند "پێشتر هیچ کێشەیان نەبووە و زۆر رێک بوون، تاوەکو ئەم خولەکەش کە هونەرم ناسیوە کێشەی نەبووە، بەڵام ئەم ماوەیە گوتویان کە گۆڕاوە و تۆزێک جیاوازە لە چاو جاران. هونەر و شنیار زۆر یەکدیان خۆشدەویست و هەردوو بنەماڵەش کێشەیان نەبووە، بەڵام ئەوەی زۆر سەرگەردانە ئەم کوڕەیە کە سەری لێتێکچووە. "  ئامۆزای هونەر، هاوژینی شنیار لە بەشێکی دیکەی قسەکانیدا ئاماژەی بەوەدا کە "هونەر قسەی خۆی دەبێت و خۆمان داومانەتە یاسا، ئێمەش لەگەڵ کەسوکاری شنیار یەک خێزانین. باوەڕیش ناکەم کە هاوسەری شنیار ئەو کارەی کردبێت. "  پۆلیسی سلێمانی: شنیار گوتوویەتی کە لەلایەن هاوژینەکەیەوە سووتێنراوە  سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند "لێکۆڵینەوە و بەدواداچوونی ورد پێویستە بۆ ئەوەی لە رووداوەکە زیاتر دڵنیابین، دیارە ژنەکە لە دەرەوە لەلایەن هاووڵاتییانەوە کوژێنراوەتەوە. ئەوەی لەبەردەستمانایە ژنەکەیە و وتەی وەرگیراوە و دەڵێ مێردەکەم سووتاندوومی و پێشتر لێی داوم. هاوژینی شنیاریش سلێمانی جێهێشتبوو و هەڵاتبوو، دواتر باوک و براکانی وتیان کە نازانن لە کوێیە. هێزەکانی پۆلیسی سلێمانیش لەسەر سنوور دەستگیریان کردووە. "  گوتەبێژی پۆلیسی سلێمانی ئاماژە بەوە دەدات کە زووە قسەکانی هاوژینی شنیار بڵاوبکەینەوە. دەشڵێت "دادوەری لێکۆڵینەوە لەگەڵ هاوژینی شنیار قسە دەکات و گوتەی وەردەگرێت، دواتر دەدرێتە دادگە. تاوەکو ئێستاش کەسوکاری شنیار سکاڵایان لەسەر هاوژینی شنیار تۆمارکردووە. "  سەرکەوت ئەحمەد، گوتەبێژی پۆلیسی سلێمانی گوتیشی، سبەی گوتەی هاوژینی شنیار وەردەگیرێت و ئەوەی تاوانباربێت سزای یاسایی خۆی وەردەگرێت. "  هەر لە بەرنامەکەدا هونەر تۆفیق، باوکی شنیار رایگەیاند "داوامان لە حکومەت ئەوەیە لەڕێگەی یاساوە مافی کچەکەمان بسێنن و حەقی نەخورێت. " جەلال محەممەد، ئامۆزای هاوژینی شنیار گوتی "ئێمەش بە هەمان شێوە دەمانەوێت یاسا سەروەریی بێت. "  هەر لە قسەکانیدا باوکی شنیار گوتی "داوا لە مامۆستایانی ئایینی دەکەم کە لە گوتاری هەینی باسی ئەو رووداوە بکەن تاوەکو بە هیچ شێوەیەک ئەو وەحشیگەرییە دووبارە نەبێتەوە. "