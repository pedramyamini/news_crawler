د. ئاکام شوان، پسپۆڕی نەشتەرگەریی بۆرییەکانی خوێن یەکێکە لەو پزیشکانەی کە ماوەی زیاتر لە دوو ساڵە بۆ دەرەوەی هەرێمی کوردستان کۆچی کردووە و ئێستا لە بەریتانیا نیشتەجێیە، ئەو بە تۆڕی میدیایی رووداوی گوت، "تاوەکو ئێستا ١٧ هاوڕێی تایبەتی خۆی لە ماوەی کەمتر لە دوو ساڵدا بۆ دەرەوەی وڵات کۆچیان کردووە".  د. ئاکام شوان دەڵێت "خراپیی سیستمی تەندروستی هۆکاری سەرەکی بوو کە وایکرد کوردستان جێبهێڵم، ویستم لە وڵاتێک ئیشی پزیشکی بکەم کە سیستمێکی باشی هەبێت و بزانم مافەکانم چین، زیاد لە ١٠٠ پزیشک رەنگە پرسیاری ئەوەیان لێ کردبێتم لەبارەی رێوشوێنەکانی تەندروستی لە بەریتانیا و چۆنێتی گەیشتن بەو وڵاتە، دوای خۆم ١٢ هاوڕێی دیکەشم هاتن، لە هەموو بەشەکانی تێدایە، هەیە تازە دەرچووە و هەیانە تەنانەت بۆردیشی تەواو کردووە، ئینجا هاتووە".  بەشێک لە پزیشکان بەناوی خوێندن و داوای وەرگرتنی مۆڵەت لە وەزارەتی تەندروستی کۆچ دەکەن، هۆکارەکەشی بۆ خراپیی سیستمی تەندروستی دەگەڕێننەوە.  د. سامان بەرزنجی، وەزیری تەندروستی دەڵێت، "پزیشکانی گەنجی تازە دەرچوو زیاتر دەچنە وڵاتانی دەرەوە، ئەو دیاردەیەش لە زۆربەی وڵاتان هەیە، ئامانجیشیان بەدەستهێنانی بڕوانامەی باڵایە بۆ پسپۆڕییە جیاوازەکان، لەڕووی ئاسانکاری بۆ بەدەستهێنانی بڕوانامە، یان وەرگرتنی هەلی کار لە وڵاتیکەوە بۆ ڵاتێکی دیکە دەگۆڕێت، لە لایەکی دیکەوە حەزی کەسەکانیش جیاوازە، لە وڵاتێکی وەکو بەریتانیا زۆربەی پزیشکەکان خەڵکی دەرەوەی وڵاتەکەن".  وڵاتانی ئەمریکا، ئەڵمانیا، بەریتانیا، دانیمارک و سوێد ئەو وڵاتانەن کە بەشێکی زۆری پزیشکانی هەرێمی کوردستان تاوەکو ئێستا کۆچیان بۆ کردوون.