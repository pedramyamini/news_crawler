بەپێی ئەنجامی راپرسییەکە کە ناوەندی کیۆ لە دوایین مانگی پاییزی ئەمساڵ ئەنجامیداوە، ٣٣ % ـی بەشداربووان رایانگەیاندووە، دەیانەوێت کۆچ بکەن، ٨٠ % ی ئەوکەسانە دۆخی خراپی ئابووری بەهۆکاری سەرەکی دەزانن، بەشداربووانی راپرسییەکە تەمەنیان لە ٣٠ ساڵ کەمتر بووە، بەپێی ئەنجامی راپرسییەکەش زیاتر ئەو کەسانە کۆچدەکەن کە دەرچووی زانکۆن، ٣٧ % ـی ئەو کەسانەی لە ٢٠ ساڵی رابردوودا بڕوانامەی زانستییان بەدەستهێناوە، ئێرانیان جێهێشتووە.   لە دوو ساڵی رابردوودا زۆرترین خەڵک لە سەردەشتی رۆژهەڵاتی کوردستانەوە کۆچیان کردووە بۆ ئەوروپا. بە هیوای گەیشتن بە ئەوروپا، سیروان عەلیپووری کە یەکێک بوو لەو کۆچبەرانە و تەمەنی ٣٠ ساڵان بوو، زێد و نیشتمانەکەی بەجێهێشت، بەڵام بە دارە مەیت گەڕاندیانەوە، ئەو مانگی رابردوو لە نۆکەندی ئینگلیز لەگەڵ ژمارەیەک کۆچبەری دیکە کە زۆرینەیان کوردبوون بەهۆی نوقوومبوونی بەلەمەکەیانەوە خنکان. بڕیارە بەرەبەیانی رۆژی یەکشەممە ٢٦ - ١٢ - ٢٠٢١ تەرمی ١٦ کۆچبەری کوردی نێو هەمان بەلەم بگەنەوە هەولێر.  هەرچەندە دامودەزگە حکومییەکانی ئێران ئاماری کۆچکردن بڵاوناکەنەوە، بەڵام سەرچاوە خۆجێییەکان دەڵێن، چەند هەزار گەنجێک لەو ماوەیەدا ئەو شارەیان جێهێشتووە و لانیکەم ١٠ کەسیان لە رێگەی کۆچکردن گیانیان لەدەستداوە. مامۆستایەکی ئایینیش رایدەگەیێنێت، سەردەشت لە یەک دوو ساڵی رابردوودا بەوە ناوبانگی دەرکردووە کە زۆرترین گەنجی کۆچیان کردووە.   ناوەندی بەدواداچوونی کۆچبەرانی ئێران دەڵێت، ساڵی ٢٠٢٠ نزیکەی یەک ملیۆن و ٨٠٠ هەزار ئێرانی لە وڵاتانی دیکە وەکو پەنابەر ژیاون، بەڵام وەزارەتی دەرەوەی ئێران باس لەوە دەکات، ژمارەی ئێرانییەکانی نیشتەجێی دەرەوەی ئەو وڵاتە نزیکەی چوار ملیۆن کەسن.