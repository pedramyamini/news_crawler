بافڵ جەلال تاڵەبانی، هاوسەرۆکی یەکێتیی نیشتمانیی کوردستان رایگەیاند، بۆ جێبەجێکردنی پێداویستییەکانی خوێندکارانی زانکۆ و پەيمانگەکانی سنووری سلێمانی، هەڵەبجە، كەركووك، خانەقین، كۆیە، هەڵەبجەی تازە، پێنجوێن، كەلار، رانیە، تەقتەق، قەڵادزێ، دووكان، چوارتا، دەربەندیخان، كفری، چەمچەماڵ و سەیدسادق لە دەباشان لەگەڵ لیژنەکانی مەکتەبی ئیدارە و دارایی گشتی یەکێتی کۆبووەتەوە بە مەبەستی بەدواداچوون و تاوتوێکردنی ھەنگاوەکانی نۆژەنکردنەوە و دابینکردنی پێداویستییەکانی خوێندکاران.  هاوسەرۆکی یەکێتی دەڵێت، لە کۆبوونەوەکەدا لە نزیکەوە گوێبیستی سەرجەم لیژنەکان بووە لەبارەی چۆنێتیی کارکردنیان و دابینکردنی پێداویستییەکان و پێشکێشکردنی خزمەتگوزارییەکان، ھانیشی داون لیژنەکان لە کاتی دیاریکراوی خۆیدا کارەکان تەواو بکەن و تەواوی کەموکوڕييەکانی زانکۆ و پەيمانگەکان پڕبکەنەوە.  وەکو بافڵ تاڵەبانی ئاماژەی پێداوە، لیژنەکان دڵنیایيان داوە لە جێبەجێکردنی پێداویستییەکان و پڕکردنەوەی ئەو کەموکوڕييانەی لە زانکۆ و پەيمانگەکاندا هەبووە، دەشڵێت، "جەختیشیان کردووەتەوە جگە لە پێداویستی و داواکردنی خوێندکاران، بەشێکی کارەکانی لیژنەکان داوای خوێندکاران نەبووە و ئەو کەموکورتییانە بووە کە لیژنەکانی مەکتەبی ئیداری و دارایی هەستیپێکردووە و جێبەجێی کردوون".  هەر لەو کۆبوونەوەیەدا هاوسەرۆکی یەکێتی روونیکردووەتەوە، "دابینکردنی پێداویستی و نۆژەنکردنەوەی بەشە ناوخۆییەکان و جێبەجێکردنی داواکانی خوێندکاران لەلایەن یەکێتییەوە لە سۆنگەی بەرپرسیارێتییەوە بووە، تاوەکو ئەو بودجە و بڕە پارەیەی دیاریکراوە وەکو پاڵپشتیی وەزارەتی خوێندنی باڵا و توێژینەوەی زانستی و چارەسەری گرفتی بەشە ناوخۆییەکان لەم سنوورانە بە تەنها تەرخان بکرێت بۆ بڕینەوەی دەرماڵەی خوێندکاران، لەژێر هەر ناوێکدا بێت پێویستە بدرێت بە خوێندکاران بەبێ جیاوازی کە مافێکی رەوای ئەوانە".