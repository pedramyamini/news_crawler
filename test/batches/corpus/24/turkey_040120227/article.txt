محەممەد عەلی ئۆزکان، پارێزگاری دێرسم لەو بارەیەوە رایگەیاند، لە چوارچێوەی "بەرەنگاربوونەوەی تیرۆر" و بە پشتبەستن بە بڕگەکانی ئەلف لە ماددە ٣٢ ـی یاسای ژمارە دوو هەزار و ٥٦٥ ـی تایبەت بە قەدەخەی سەربازی و پاراستنی ئاسایش و ئارامی، لە سنووری پارێزگەکەدا قەدەخەی ناوچەی ئەمنیی تایبەت لە هەر دوو شارەدێی عەلی بۆغازی و دۆڵی کڕان سەر بە شارۆچکەی خۆزات لەگەڵ هەر دوو شارەدێی ئەیەرجی و کارادەرە سەر بە شارۆچکەی پولور بە تەواوی گوند و کێڵگەکانییەوە جێبەجێ دەکرێت.  هاوکات پارێزگاری دێرسم راشیگه‌یاندووە، قەدەخەکان تاوەکو کۆتایی ساڵی ٢٠٢٢ بەردەوام دەبێت.   له راگه‌یێندراوه‌كه‌دا، پارێزگاری دێرسم هۆشداری به هاونیشتمانییان ده‌دات، خۆیان بەدوور بگرن لەو ناوچانەی، کە قەدەخەی ئەمنی تایبەتیان بۆ دراوە و تەنیا لە کاتی پێویستدا دوای وەرگرتنی مۆڵەت بۆیان هەیە بەشێوەیەکی کاتیی کارەکانیان بکەن. هەروەها داوای هاوکاریشیان لێدەکات بۆ پێدانی زانیاری لەبارەی هەر جموجۆڵێکی گوماناوی لە ناوچەکەدا.   لە یەکەم رۆژی سەری ساڵەوە بڕیاری قەدەخەی ناوچەی ئەمنیی تایبەت بۆ ماوەی ١٤ رۆژ لە جۆلەمێرگی باکووری کوردستان بۆ ١١ ناوچەی تایبەت راگەیێندرا.