رۆژی یەکشەممە ٩ - ١ - ٢٠٢٢، ئاسۆ کەمال، بەڕێوەبەری کەشناسیی سلێمانی، بە تۆڕی میدیایی رووداوی گوت، رەوشی کەشوهەوا ئەمڕۆ جێگیرە و لە سبەینێوە گۆڕانکارییەکان دەستپێدەکەن.  ئاسۆ کەمال دەڵێت، لە سبەینێ دووشەممەوە، شەپۆلێکی بارانبارین روو لە ناوچە جیاجیاکانی هەرێمی کوردستان دەكات. دەشڵێت، لە ناوچە بەرز و شاخاوییەکانیش بەفر دەبارێت.  بەڕێوەبەری کەشناسیی سلێمانی ئاماژە بەوە دەکات، ناسەقامگیریی کەشوهەوا تاوەکو کۆتایی ئەم هەفتە بەردەوام دەبێت و  هەندێکجار بارانی بەلێزمە دەبارێت.  ساڵی رابردوو تاوەکو ئەم رێککەوتە، لە سلێمانی ٢٢٦.٤ میلیمەتر باران باریبوو، ئەمساڵ تاوەکو ئەمڕۆ ١٢٢.٣ میلیمەتر باران باریوە، ئاسۆ کەمال دەڵێت، وەرزی بارانبارین ماوە و هێشتا مەترسی وشکەساڵیی نییە.  ئاسۆ کەمال باسی لەوەشکرد، کساڵی رابردوو تاوەکو مانگی یەک بارانبارین باشبووە و دوای ئەوە رووی لەکەمی کردووە، بەڵام ئەمساڵ لە سەرەتای مانگی یەکداین و روون نییە بارانبارین چۆن دەبێت. ئەوەشیگوت، ئەگەر پارێزگای سلێمانی بە نموەنە وەربگیرێت بۆ مانگی یەک، رێژەی ستاندارد پێویستە ١٢٠ میللیمەتر باران ببارێت.  بەگوێرەی راگەیێندراوی کەشناسیی هەرێمی کوردستان، نزمترین پلەی گەرمای تۆمارکراو بۆ ئەمڕۆ یەكشەممە، لە حاجی ئۆمەران و پێنجوێن بووە، کە سێ پلەی سیلیزی ژێر سفرن.