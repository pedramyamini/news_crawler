شێخ خەیرى شێخ نەعمۆ، برای شێخ شامۆ بە رووداوی راگەیاند: " ١٢ رۆژ لەمەوبەر شێخ شامۆ تووشى کۆرۆنا بووە، سەرەتا رەوانەی نەخۆشخانەیەکی تایبەت لە شاری هەولێر کرا، بەڵام بەهۆی ئەوەی ڤایرۆسەکە کاری لە سییەکانی کرد، رۆژ لە دوای رۆژ تەندروستی خراپتر دەبوو".  سەبارەت بە ناردنی شێخ شامۆ بۆ تورکیا، براکەی گوتی: "پزیشکەکان لە هەولێر لەگەڵ ئەوەدا نەبوون، بینێرینە تورکیا، بەڵام ئێمە وەکو کەسوکارەکەی و بەرپرسانی حکومەت و پارتی، کە بەردەوام چاودێری تەندروستییان دەکرد، بڕیارماندا بینێرینە دەرەوە".  شێخ خەیرى گوتیشی: "شەوی رابردوو شێخ شامۆ بە فڕۆکەیەکی تایبەت لە رێگەی فڕۆکەخانەی نێودەوڵەتیی هەولێرەوە، رەوانەی نەخۆشخانەیەکی تایبەت لە ئەنقەرە کراوە و ئێستا چارەسەر وەردەگرێت".  بە گوتەی شێخ خەیری، براکەی هەرچەندە سێ ژەم ڤاکسینی وەرگرتبوو، کە کۆتا ژەمی ٤٠ رۆژ لەمەوبەر وەرگرتووە، بەڵام هەر تووشی کۆرۆنا بووە. سەبارەت بە تەندروستیشی دوای بردنی بۆ ئەنقەرە، شێخ خەیری گوتی: "تەندروستی هەر وەکو خۆیەتی".  شێخ شامۆ یەکێکە لە دامەزرێنەرانی بنکەی رۆشنبیریی لالش، شێخ شامۆ، ئەندامی خولی رابردووی پەرلەمانی کوردستان بوو، لە کابینەی نوێی حکومەتی هەرێمی کوردستان بووەتە راوێژکاری سەرۆکی حکومەت بۆ کاروباری ئێزدییان.