جەلال ئەبوبەکر، سەرۆکی سەندیکای شۆفێرانی سلێمانی بە رووداوی راگەیاند، هێڵەکانی بەکرەجۆ، راپەڕین، مەلاداوود و خەبات بە نووسراوی فەرمی داوای زیادکردنی کرێی گواستنەوەیان کردووە لە ٥٠٠ دینارەوە بۆ ٧٥٠ دینار، هۆکارەکەشی ئەوەیە رێگەی ئەو هێڵانە دوورترە و ناتوانن پارەی بەنزینەکەیان پەیدا بکەنەوە.  سەرۆکی سەندیکای شۆفێرانی سلێمانی پشتگیریی داواکاریی ئەو شۆفێرانە دەکات و داوا دەکات لیژنەی گواستنەوە بەدواداچوون بکەن "ئەوکات دەزانن کە ئەو شۆفێرانە مافی خۆیانە کرێکەیان بۆ زیادبکرێت".  جەلال ئەبوبەکر ئاماژەی بەوەش کرد، چاوەڕوانی قایمقامی سلێمانی دەکەن وەڵامی داواکارییەکەیان بداتەوە و کرێیان بۆ زیادبکەن، هەروەها دەشڵێت "بۆ چارەسەرکردنی ئەو دۆخە، داوا دەکەین بەنزینی عێراقی کە لیتری بە ٦٩٠ دینارە، بۆ هێڵەکانی گواستنەوە تەرخانبکرێت و بڕەکەشی زیادبکرێت".