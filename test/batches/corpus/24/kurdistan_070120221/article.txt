نەجیبە رەحیم، دایکی ئارام دەڵێت، "داواکارم لە حکومەتی هەرێمی کوردستان هەرچۆنێک بێت هەواڵێکیمان بۆ وەربگرێت و بیدۆزێتەوە، زۆر بە ئاسانی باسی رۆشتنی دەکرد، هەر رازی نەبووم بڕوات، بەڵام ئەو نەخۆش بوو و ئیشیشی نەبوو، ئیدی ناچاربووم ئەمجارە رازی ببم".  مانگی شەشی ساڵی ٢٠٢١ ئارام و ماردینی کوڕە پووری لە سلێمانییەوە بەرەو تورکیا بەڕێدەکەون بە مەبەستی گەیشتن بە وڵاتانی ئەوروپا، هۆکار بۆ کۆچکردنیان بێکاری و چارەسەری خواریی بڕبڕەی پشتی ئارام بووە، دوای چەندین جار هەوڵدان بۆ پەڕینەوە لە خاکی تورکیاوە بۆ یۆنان، لەلایەن پۆلیسەوە دەستگیر دەکرێن، لەنێوان ئەو دوو وڵاتەدا چوار مانگە هیچ سۆراخێکیان نییە.  کەریم رەحیم، خاڵی ئارام ئاماژە بەوە دەکات، "لە خزم و دۆست و ناسیاو پرسیارمان کردووە هەر سۆراخی نییە، ئەوکاتەی لەوێ بووە لە مەتعەم ئەربیل لە ئەستەنبووڵ ئیشی کردووە، ئیدی حەوت مانگە رۆشتووە و چوار مانگە هیچ هەواڵێکمان لێی نییە".  ئەو کۆچبەرانەی لە رێگەی نێوان تورکیا بۆ یۆنان بێسەروشوێن دەبن، هەندێکیان لە زیندانن یان دوای گەیشتنیان بۆ وڵاتانی ئەوروپا هەواڵ بە بنەماڵەکانیان نادەن، چوار گەنجی کورد لە یۆنان خۆبەخشانە هاوکاریی ئەو کەسانە دەکەن کە ونبوون یان بنەماڵەکەیان کە وێڵی زانینی هەواڵێکن لە شوێنی مانەوەیان.  رەنج پشدەری، خۆبەخش لە بواری کۆچبەران دەڵێت، "ئەوانەی بێسەروشوێن دەبن، هەندێکجار هۆکار خۆیانن کە نادۆزرێنەوە، چونکە بەشێکیان لە بنەماڵەکانیان زوویر بوون و پەیوەندییان لەگەڵ دەپچڕێنن، یان بەشێکی دیکەیان لەنێوان تورکیا و یۆنان دەستگیر دەکرێن بە تۆمەتی قاچاخچێتی. شەش مانگ یان ساڵێک زیاتر لە زیندان دەبن و ناتوانن پەیوەندی بە کەسیشەوە بکەن، یان هەندێکی دیکە هەیە ناو و نازناوی خۆی دەگۆڕێت ئەوکات دۆزینەوەی ئەستەمە".  تەنیا لە ساڵی ٢٠٢١ لە هەرێمی کوردستان بەپێی ئامارێکی کۆمەڵەی پەنابەرە گەڕاوەکان، ٢٨٠٠٠ کەس کۆچیان کردووە بۆ ئەوروپا و لەو ژمارەیەش زیاتر لە ٢٠٠٠ یان بێسەروشوێنن.