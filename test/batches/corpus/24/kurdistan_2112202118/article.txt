تەرمی سیروان عەلی پوور، شەوی دووشەممە ٢٠ - ١٢ - ٢٠٢١ گەیشتەوە فڕۆکەخانەی تاران، دوانیوەڕۆی ئەمڕۆ سێشەممەش تەرمەکەی بە ئەمبوڵانس گەیێندرایەوە سەردەشت و بەئامادەبوونی کەسوکار و بەشێک لەخەڵکی شارەکە لە گۆڕستانی ئەو شارە بەخاک سپێردرا.  ئەحمەد عەلی پوور، ئامۆزای سیروان دەڵێت، "سیروان شەوی ٢٤ی تشرینی دووەمی ئەمساڵ لە فەرەنساوە لەگەڵ ٣٢ کۆچبەری دیکە بە بەلەم بەرەو بەریتانیا بەڕێکەوت، بەڵام لە نۆکەندی ئینگلیز بەلەمەکەیان نوقبموو و بەهۆیەوە ٢٧ کۆچبەر خنکان کە ١٦ یان خەڵکی باشووری کوردستان بوون. "  سیروان عەلیپوور کۆتاییەکانی هاوین بە هیوای ژیانێکی باشتر، سەردەشتی بەرەو ئەوروپا بەجێهێشت. دەیویست لەوێ خەونەکانی بهێنێتەدی، بەڵام رێگای ئاوی نێوان فەرەنسا و بەریتانیا بووە وێستگەی کۆتایی ژیانی و ٢٦ رۆژ دوای خنکانی، گەڕێندرایەوە زێدی خۆی.  باوکی ئەو کۆچبەرە کوردە دەڵێت، "لە رێوڕەسمی ناشتنی سیروانی کوڕمدا باس باسی کۆچکردنی گەنجان بوو".   مامۆستایەکی ئایینیش رایدەگەیێنێت، تەنیا لە سەردەشت لەم ساڵانەدا زیاتر لە شەش هەزار گەنج بەرەو دەرەوەی وڵات کۆچیان کردووە، ئەگەر حکومەت کێشەکانی خەڵک چارەسەر نەکات، کۆچکردن هێندەی دیکە زیاتر دەبێت.  فەتحوڵڵا رۆستەمی، مامۆستای ئایینیە و دەلێت، "بەپێی راپۆرتە مەیدانییەکان، کۆچکردنی گەنجانی رۆژهەڵاتی کوردستان بەتایبەت لە ناوچە سنوورییەکان زۆر زیادیکردووە، هەموو ئەوانەی دەڕۆن دەڵێن، کێشەی دارایی و بێهیوایی لە داهاتوو، هاندەری سەرەکییان بووە بۆ جێهێشتنی زێدی خۆیان. "