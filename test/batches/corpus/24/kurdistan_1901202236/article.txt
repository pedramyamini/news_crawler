ئەمڕۆ چوارشەممە ١٩ - ٠١ - ٢٠٢٢ هۆگر عەزیز، گوتەبێژی پۆلیسی هەولێر بە رووداوی راگەیاند، ئەمڕۆ ئەو تۆمەتبارەیان دەستگیرکردووە، کە بە ئۆتۆمبێل لە مەسعود ئەنوەر، سەرۆکی کۆمەڵەی ژینی کوردستان بۆ پەککەوتووانی دەست و پێ - ی دابوو و هەڵاتبوو.  مەسعود ئەنوەر، سەرۆکی کۆمەڵەی ژینی کوردستان لە هەولێر، کە کۆمەڵەیەکی تایبەت بە خاوەن پێداویستی تایبەت (نڤیشکان)ە، رۆژی ١٦ - ١ - ٢٠٢٢، بە تۆڕی میدیایی رووداوی راگەیاند: "کاژێر ٥ی ئێوارەی رۆژی چوارشەممە ١٢ - ١ - ٢٠٢٢ لە چوارڕێیانی مەخموور لە شاری هەولێر، ئۆتۆمبێلێک لە دواوە خۆی پێداکێشام و خۆم و عەرەبانەکەی خستم و تەقڵەیەکی پێلێدام و بەهۆیەوە هەموو گیانم ئازاری هەیە و چوار ددانم شکاوە و دەموچاوم هەمووی شین و مۆر بووەتەوە و ئازارم زۆرە و توانای قسەکردنیشم کەمە".  پۆلیسی هەولێر ئەمڕۆ چوارشەممە راگەیێندراوێکی لەوبارەوە بڵاوکردەوە و رایگەیاند، "لە رێگەی سۆشیالمیدیاوە نامەیەک ئاڕاستەی  بەڕێز جەنابی (سەرۆکی حکومەتی هەرێمی کوردستان) و بەڕێز جەنابی (وەزیری ناوخۆ)کرا، کە تێیدا گشت کەمئەندامانی شاری هەولێر داوایان کردبوو بەهانای سەرۆکی کۆمەڵەی ژینی کوردستان بۆ کەمئەندامانی دەست و پێ بەڕێز (مەسعود ئەنوەر) بێن، لەبەر ئەوەی خودی خۆی کەمئەندامە و لەسەر کورسی خولاو ژیانی رۆژانەی بەسەر دەبات، کە لە شەقامی ١٠٠ مەتری ئۆتۆمبێلێک بە خێراییەکی زۆر لێی دەدات و فڕێی دەداتە سەر شۆستە، کە بەو هۆیەوە زامدار دەبێت و شوفێرەکەش هەڵدێت و خۆی حەشار دەدات، بۆیە هێزەکانی بەڕێوەبەرایەتی پۆلیسی پارێزگای هەولێر لە هەمانکات  لە ١٥/١/٢٠٢٢ تاوەکو ئەمرۆ ١٩/١/٢٠٢٢ رۆژی چوارشەممە، بە شەو و رۆژ لە لێکۆڵینەوە و بەدواداچوونێکی چڕدا بوون و ئەمڕۆ رێکەوتی ١٩/١/٢٠٢٢ تۆمەتبارەکە لەلایەن هێزەکانمانەوە دەستگیر کرا و دەست بەسەر ئۆتۆمبێلەکەیدا گیرا".  بەپێی ئامارەکانی هاتووچۆی گشتیی هەرێمی کوردستان، لە ساڵی ٢٠٢١ دا چوار هەزار و ١١٩ رووداوی هاتووچۆ لە هەرێمی کوردستان روویانداوە، کە بە هۆیانەوە ٦٦٢ کەس گیانیان لەدەستداوە، ٧ هەزار و ١٢٠ کەسیش بریندار بوون، هەروەها ملیۆنێک و ٨٥٠ هەزار سەرپێچی لەلایەن شۆفێرانەوە کراوە.