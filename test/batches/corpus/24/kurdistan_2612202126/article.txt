٢٥ رۆژ پێش ئێستا هاوژین و کچ و کوڕەکەی جاسم محەممەد رێگەی تاراوگەیان گرتەبەر، هەرچەندە جاسم بەدڵی نەبوو، بەڵام دواجار لەگەڵ قاچاخچییەک رێککەوتن و ناردنی، پێنج رۆژە دەنگ و رەنگیان نەماوە و وەکو زانیویەتی لە دەریای ئیجەدا خنکاون، بەڵام هیچ بەڵگەیەکی پشتڕاستکردنەوەی لەبەردەست نییە. ئێستا جاسم بە تەنیا لە ماڵێکی خاڵیدا لەگەڵ خەم و ئازارەکانیدا دەژی، بیری کوڕ و کچ و هاوژینەکەی دەکات.  جاسم محه‌ممه‌د کە پیشەی كرێكارە دەڵێت، "زۆر هەوڵمدا کە نەڕۆن، نەڕۆن.. پێیان گوتم: تۆ هەر نایەیت، ئێمە دەڕۆین. پێم گوتن تکایە بە بەلەم مەڕۆن".  بەپێی ئامارە نافەرمییەکان کە دەست رێکخراوێک کەوتووە کە کار لەسەر پرسی کۆچبەران دەکات، ئەمساڵ زیاتر لە ١٠ هەزار کەس لە دهۆکەوە بەرەو دەرەوەی وڵات کۆچیان کردووە، رێژەی کۆچکردنی رەگەزی مێ بەراورد بە ساڵی رابردوو زیادیکردووە.  شێرزاد پیرموسا، بەرپرسی رێکخراوی ئەلەند بۆ دیموکراسی دەڵێت، "پێشتر ئێمە دەمانبینی کە تەنیا رەگەزی نێر کۆچیان بۆ دەرەوەی وڵات دەکرد، ئێستا دەبینین رەگەزی مێ - یش کۆچ بۆ دەرەوەی وڵات دەکەن، ئەوانەی کۆچی دەرەوەی وڵات دەکەن ١٠ % یان رەگەزی مێن".  بەپێی زانیارییەکان، رێزان عەبدولڕەحمانی ٤٣ ساڵ، سومەیەی ٢١ ساڵی کچی و بیلالی ١٨ ساڵی کوڕی لەگەڵ نۆ کەسی دیکە لەکاتی نقوومبوونی یەختەکەیان لە ئاوەکانی نێوان تورکیا و یۆناندا گیانیان لەدەستداوە.