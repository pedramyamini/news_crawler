موسەننا ئەمین، ئەندامی ئەنجوومەنی نوێنەرانی عێراق بە رووداوی راگەیاند، بە هاوئاهەنگی لەگەڵ باڵیۆزی عێراق لە رووسیا و راوێژکاری یاسایی باڵیۆزخانەی عێراق لە مۆسکۆ، توانیمان سەرجەم رێکارەکانی گەڕانەوەی ١٩ کۆچبەری خەڵکی هەرێمی کوردستان تەواو بکەین و لە رووسیاوە دەگەڕێندرێنەوە بۆ تورکیا و دواتریش لە ١٨ - ٠١ - ٢٠٢٢ دەگەنەوە هەرێمی کوردستان.  - سەیوان کارزان حەمە فاتیح  - چنار عەبدولقادر عەبدوڵڵا  - عەبدولمالیک فەرهاد ئیسماعیل  رۆژی ٠٨ - ١٢ - ٢٠٢١ یش، حەوت کۆچبەر کە لە بیلاڕووسەوە چووبوونە رووسیا گەڕاێندرانەوە، موسەننا ئەمین دەڵێت: "ژمارەیەک کۆچبەری دیکەش ماون، کار دەکەین بۆ ئەوەی بیانگەڕێنینەوە بۆ هەرێمی کوردستان".  رۆژی ٠٥ - ٠١ - ٢٠٢٢ ئاری جەلال، سەرۆکی دەزگای لووتکە بۆ کاروباری ئاوارە و پەنابەران، ئاماری کۆچبەرانی لە عێراق و هەرێمی کوردستان بڵاوکردەوە و بە رووداوی راگەیاند، لە ساڵی ٢٠٢١ دا زیاتر لە ٥٣ هەزار کەس لە عێراق و هەرێمی کوردستانەوە کۆچیان کردووە، لەوانە ٤٥ کۆچبەر گیانیان لەدەستداوە و ٤٣ی دیکەش بێسەروشوێنن.  بەپێی ئامارەکەی دەزگای لووتکە، ئاماری کۆچکردن لە ساڵانی رابردوو، لە عێراق و هەرێمی کوردستان بەمشێوەیە بووە:-   - لە ساڵی ٢٠١٥ دا ١٨٦ هەزار و ٤٢٢ کەس کۆچیان کردووە، ٢٥ کۆچبەر گیانیان لەدەستداوە و ٧ کۆچبەر بێسەروشوێن بوون.  - لە ساڵی ٢٠١٦ دا ١٦٠ هەزار و ٧١٧ کەس کۆچیان کردووە، ٧٨ کۆچبەر گیانیان لەدەستداوە و ٥٤ کۆچبەر بێسەروشوێن بوون.  - لە ساڵی ٢٠١٧ دا ٩٢ هەزار و ٦٩١ کەس کۆچیان کردووە، ٢٩ کۆچبەر گیانیان لەدەستداوە و ٦٧ کۆچبەریش بێسەروشوێن بوون.  - لە ساڵی ٢٠١٨ دا ٦٩ هەزار و ٢٠٣ کەس کۆچیان کردووە، ٥٤ کۆچبەر گیانیان لەدەستداوە و ١٨ کۆچبەر بێسەروشوێن بوون.  - لە ساڵی ٢٠١٩ دا ٥٣ هەزار و ٢٤٠ کەس کۆچیان کردووە، ٤٧ کۆچبەر گیانیان لەدەستداوە و ١٠ کۆچبەر بێسەروشوێن بوون.  - لە ساڵی ٢٠٢٠ دا ٣٤ هەزار کەس کۆچیان کردووە، ١٨ کۆچبەر گیانیان لەدەستداوە و ١٧ کۆچبەر بێسەروشوێن بوون.  - لە ساڵی ٢٠٢١ دا ٥٣ هەزار کەس کۆچیان کردووە، ٤٥ کۆچبەر گیانیان لەدەستداوە و ٤٣ کۆچبەر بێسەروشوێن بوون.  بەگوێرەی راپۆرەتەکە، لە ساڵی ٢٠١٥ ەوە تاوەکو کۆتایی ساڵی ٢٠٢١، زیاتر لە ٦٤٩ هەزار و ٢٧٣ کەس کۆچیان کردووە، ٢٩٦ کۆچبەر گیانیان لەدەستداوە و ٢١٦ کۆچبەری دیکەش بێسەروشوێن بوون.  رووداوی کۆچبەران لە ٢٠٢١ زیاتر کەوتەبەرچاو، دوای ئەوەی لە مانگەکانی تشرینی یەکەم و دووەمی ئەمساڵ هەزاران کۆچبەر لە کەشوهەوایەکی سەخت و دژوار لە سنووری بێلاڕووس و پۆڵەندا گیریان خوارد.  وڵاتانی ئەندامی یەکێتیی ئەوروپا لە نزیک بێلاڕووس سنوورەکانیان تووندوتۆڵ کرد؛ نزیکەی ١٢ کەس لەو سنوورە گیانیان لەدەستدا؛ هەزاران کۆچبەریش کە بەشی زۆریان هاونیشتمانی بوون لە چەند گەشتێکدا گەڕانەوە هەرێمی کوردستان.