بۆ وەرگرتنی تەرمی کەسوکاریان، بەشێک لە هاونیشتمانییانی رانیە شەوی رابردوو ٢٤ - ١٢ - ٢٠٢١ هاتوونەتە فڕۆکەخانەی نێودەوڵەتیی هەولێر، دوای ماوەیەک چاوەڕوانی کاژێر ٣: ٢٧ خولەکی بەرەبەیان پێیان راگەیێندرا کە تەرمەکانیان ئەو شەوە ناگاتەوە هەولێر و بۆ بەرەبەیانی رۆژی یەکشەممە ٢٦ - ١٢ - ٢٠٢١ دواخراوە.  شەماڵ عەلی، برای شاکار عەلی تەمەن ٣٠ ساڵە کە ٢٨ی مانگی ٨ وەک براکەی دەڵێت، بۆ بەدەستهێنانی ژیانێکی باشتر بەرەو تورکیا بەڕێکەوت و لەوێشەوە بۆ بەریتانیا، بەڵام ٢٤ی مانگی ١١ تەرمەکەی لە نۆکەندی ئینگلیز نووقمی ئاو بوو.  شەماڵ عەلی، دەڵێت، "لە رانیەوە هاتووین شەو کە لە ماڵ دانیشتبووین پێیان گوتین ئەمڕۆ تەرمی کەسوکارەکانتان دەگاتەوە هەولێر، بەڵام کە هاتینە نێو فڕۆکەخانەی هەولێر نەیانهێشت بڕۆینە ژوورەوە گوتیان دواخراوە بۆ کاتیکی تر. "  کاروان حسێن، خەڵکی رانیەیە و گوتی، "بە چوار سەیارە هاتووین نزیکەی ٢٥ کەس دەبین، پوورزایەکم لەگەڵە لەوێوە کە هاتووین ئامادەکاری تەواومان کردووە. "  سەردار قادر، ئەویش خەڵکی رانیەیە و دەڵێت، "نازانین هۆکاری دواخستنەکە چییە، داوا دەکەین نوێنەرایەتی حکومەتی هەرێمی کوردستان و بەڕێوەبەرایەتیی فڕۆکەخانەی هەولێر ئەگەر بۆ چەند کاژێرێکیش بێت تاوەکو ئەم تەمومژە ئاسایی دەبێتەوە شوێنمان بۆ دابین بکرێت، بەڕاستی ناتوانین بگەڕێینەوە رێگەی رانیە و قەڵادزێ رێگەی مەرگە. "  بڕیار بوو کاژێر ٤: ٣٠ خولەکی بەرەبەیانی رۆژی شەممە ٢٥ - ١٢ - ٢٠٢١ تەرمی  ١٦ کۆچبەرەکەی باشووری کوردستان کە لە نۆکەندی ئینگلیز خنکابوون بگاتەوە فڕۆکەخانەی نێودەڵەتیی هەولێر و رادەستی کەسوکاریان بکرێنەوە.  هەڵگورد ساڵەیی، راوێژکار لە فەرمانگەی پەیوەندییەکانی دەرەوەی هەرێمی کوردستان بە رووداوی گوت، "هۆکاری دواخستنی گەڕاندنەوەی تەرمی کۆچبەران تەنیا بەهۆی کەشوهەواوەیە، لێرە تەمێکی زۆر هەیە ئەمە بۆ نیشتنەوەی فڕۆکە ئاسان نییە تەنانەت ئەگەر فڕۆکەکە لەسەر ئاسمانی هەولێریش بوایە نەیدەتوانی بنیشێتەوە، سەت لەسەت پەیوەستە بە دۆخی کەشوهەوا، ئێمە وەکو فەرمانگەی پەیوەندییەکان بەو خەڵکەمان راگەیاندووە ئەگەر شوێنی مانەوەیان پێویست بێت بۆیان دابین دەکەین. "  جگە لەو فڕۆکەیەی کە بڕیار بوو تەرمی کۆچبەران بهێنێتەوە پێنج گەشتی دیکەش بەهۆی خراپیی کەشوهەواوە دواخراون.  گەڕاندنەوەی تەرمی کۆچبەران بۆ کاژێر یەکی بەرەبەیانی رۆژی یەکشەممە ٢٦ - ١٢ - ٢٠٢١ دواخراوە، ئەوەش لەکاتێدایە کە ئەمڕۆ کەسوکاری هەر کۆچبەرێک لە نێوان ١٠ بۆ ١٥ کەس لە فڕۆکەخانەی هەولێر ئامادە بوون و لە شار و شارۆچکەی خۆیان ئامادەکاریان بۆ بەخاکسپاردنی کۆچبەران کردووە.