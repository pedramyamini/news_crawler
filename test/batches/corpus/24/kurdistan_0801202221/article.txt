رۆژی یەکشەممەی رابردوو، گرفتی پیشەوەران مژاری بەرنامەی لەگەڵ رەنجی تۆڕی میدیایی رووداو بوو؛ تێیدا پیشەوەران، نوێنەری کۆمەڵە و سەندیکاکانی کاسبکاران،  كرێكاران، ژووری  بازرگانی و پیشەسازی، دەستەبەری كۆمەڵایەتی و بڕیاردەری لیژنەی پیشەسازی و بازرگانی  لە پەرلەمان بۆچوونی خۆیان خستەڕوو.  ئاسۆ عەلی بە نوێنەرایەتی خاوەن پیشەكانی سنووری شاری   سلێمانی بەشداری بەرنامەكەی كرد و گوتی، هاوكارییان ناكرێت بۆ برەودان و  گەورەكردنی پیشەكانیان و باسی لەوەشکرد، بەڵێنیان پێدراوە شوێنەکانیان بۆ تاپۆ بکەن، بەڵام بەڵێنەکە جێبەجێ نەکراوە.  بڕیاردەری لیژنەی پیشەسازی و بازرگانی  لە پەرلەمانی   كوردستان گوتی، خاوەن پیشە و كارگە بچووكەكان كێشەیان بۆ دروستدەكرێت و گوتیشی، "دۆخەکە بەمشێوەی ئێستا بەردەوام بێت، مەترسی داڕمانی كەرتی پیشەسازی هەیە. "  كەمال حەمەعەلی، ئەندامی ئەنجوومەنی ژووری  بازرگانی و پیشەسازیی    سلێمانیش کە میوانێکی دیکەی بەرنامەی لەگەڵ رەنج بوو و گوتی، کاری پیشەوەران پەیوەندی بە شارەوانی سلێمانییەوە هەیە، بەڵام شارەوانیش هەوڵی چارەسەرکردنی گرفتی پیشەوەران نادات.  ئەمڕۆ شەممە ٨ - ١ - ٢٠٢٢ سەرۆکایەتیی شارەوانیی سلێمانی روونکردنەوەیەکی لەبارەی بەرنامەکە بڵاوکردەوە و رایگەیاند، سەرۆکایەتیی شارەوانیی سلێمانی بەردەوامبووە لە خزمەتكردنی سەرجەم چین و توێژەكان، بە پێشكەشكردنی خزمەتگوزاری بۆ شاری سلێمانی، كە "ئەمە ئەركی سەرشانی خۆمانە ئەنجامی دەدەین. "  لە روونکردنەوەکەی سەرۆکایەتیی شارەوانیی سلێمانیدا ئاماژەی بەوەش کراوە، ئەوەی لەم چەند ساڵەدا كراوە بۆخزمەتی ھاووڵاتیان بەراورد بە ساڵانی پێشوو زۆر زیاترە، سەبارەت بە كێشەی (پیشەوەرەکان) كە لە بەرنامەی لەگەڵ رەنج تاوتوێكرا، "ھەندێك شتی بێ بنەما باسكران دوورە لە راستییەوە. "   لە خاڵێکی روونکردنەوەکەدا هاتووە کە لە بەرنامەکەدا "باسی ھەندێك بەڵێنی بێبنەما و ھەندێك گرێبەست دەكات كە دوورە لە كاری یاسایی سەرۆكایەتیی شارەوانیی سلێمانی و ھیچ كاتێك سەرۆكایەتیی شارەوانیی سلێمانی بەڵێنی بێبنەما و چەواشەكارانە نادات بە ھاووڵاتیان، بەتایبەت پیشەورە بەڕێزەكان. " لەو بارەیەوە گوتوویەتی، "سەرجەم پیشەوەرەكان بە گرێبەستێكی (یاسایی) گرێبەستیان بۆ كراوە لەگەڵ سەرۆكایەتیی شارەوانیی سلێمانی / وەزارەتی شارەوانی و گەشتوگوزار كە لە گرێبەستەكەدا مافی ھەردوولایەنی تێدا پارێزراوە. "  لە روونکردنەوەکەی سەرۆکایەتیی شارەوانیی سلێمانیدا زیاتر هاتووە " پێشكەشكار، كەسانێكی ھێنابوو بۆ ناو بەرنامەكە بەمەبەستی شكاندنی ھەوڵ و كۆششی سەرۆكی شارەوانی سلێمانی و كەمكردنەوەی ھەوڵ و ماندووبوونی سەرجەم كارمەندانی شارەوانی سلێمانی كە لەخزمەت ھاووڵاتیان و ئەنجامدانی كاری پیشەوەرەكاندا دڵسۆزانە كاردەكەن، ھەندێك كەس لەو بەرنامەیەدا بەناوی نوێنەری پیشەوەران ھاتبوون، بەڵام بەفەرمی ھیچ نوێنەرێكی ئەوان نین، سەرۆكایەتیی شارەوانیی سلێمانی ئێستا، چەندەھا پارچە زەویی ئامادەكردووە بۆ ئەو پیشەوەرانەی سوودمەند نەبوون لە وەرگرتنی زەوی. "   سەرۆکایەتیی شارەوانیی سلێمانی رەتیدەکاتەوە هیچ چاوپێکەوتنێک لەنێوان سەرۆکی شارەوانی و پیشەوەرەکاندا کرابێت، ئاماژە بەوە دەکات، "نە سەردانی سەرۆكایەتیی شارەوانیی سلێمانییان كردووە، نە سەردانی مەڵبەندی سلێمانی كراوە، بەپێی یاسا سەرۆكی ھەر دامەزراوەیەكی حكومی، ئازادە لەوەی بەشداریی بەرنامەیەك بكات یان نا. "  ئاسۆ سەراوی، پرۆدیوسەری بەرنامەی لەگەڵ رەنجی تۆڕی میدیایی رووداو، لەوبارەوە گوتی، "ئێمە بەرنامە بۆ شکاندنی هیچ بەرپرسێک ناکەین، ئامانجمان نەبووە باسی سەرۆکی شارەوانی بکەین و پێشوەخت نەمزانیوە میوانەکەمان باسی چیدەکات، هەرکاتێکیش سەرۆکی شارەوانی بیەوێ روونکردنەوە بدات، دەرگای رووداو بە روویدا واڵایە و یەکەم دەرکەوتنیشی وەکو سەرۆکی شارەوانی سلێمانی، لە بەرنامەی لەگەڵ رەنج بووە. "  ئاسۆ سەراوی ئاماژەی بەوەشکرد، ئەو کەسەشی وەکو نوێنەری پیشەوەران قسەیکردووە، هیچ پیشەوەرێک لاری نەبووە و نەیگوتووە کە نوێنەری ئەو نییە، بە پیشەوەرە ئامادەبووەکانیشەوە لە بەرنامەکەدا.