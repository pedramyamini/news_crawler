دەستەی سەرۆکایەتیی پەرلەمانی کوردستان، ئەمڕۆ هەینی ٣١/١٢/٢٠٢١، لە راگەیێندراوێکدا پاڵپشت بە حوکمی بڕگەی یەکەمی ماددەی حەوت و بڕگەی سێیەمی ماددەی ١٨ لە پەیڕەوی ناوخۆی پەرلەمانی کوردستان بڕیاریدا کۆتایی بە خولی پاییزەی پەرلەمان بهێنێت.  لەو بارەوە جەلال محەممەد ئەمین، بڕیاردەری لیژنەی کاروباری یاسایی لە پەرلەمانی کوردستان بە تۆڕی میدیایی رووداوی راگەیاند، پەرلەمان دوو وەرزی یاسادانانی هەیە کە هەر وەرزێکیان چوار مانگە و یاسای تێدا دەردەکرێت، پشووەکانیش بۆ ئامادەسازیی پرۆژە یاساکانە بۆ ئەوەی لە وەرزی یاسادانان کاری لەسەر بکرێت.  سەبارەت بە پشووی پەرلەمانیش، جەلال محەممەد دەڵێت: "پەرلەمان دوو پشووی یاسایی هەیە، سەرەتای ساڵ تاوەکو سەرەتای مانگی سێ واتە لە ١/١ ـەوە تاوەکو ١/٣، پشووی دووەمیش لە مانگی شەش تاوەکو مانگی هەشت، ئەمەش پێی دەگوترێت، پشووی یاسایی".  وەک بڕیاردەری لیژنەی کاروباری یاسایی لە پەرلەمانی کوردستان ئاماژەی پێدەدات، لە پشووی پاییزەی پەرلەمانی کوردستان تەنیا یاسا دەرناچێت، کۆبوونەوەی لیژنەکان، بەدواداچوونەکان و کۆبوونەوەی لیژنە لاوەکییەکان بەردەوامی دەبێت، "لە کاتی پشوودا پەرلەمان دەتوانێت بانگهێشتی ئەندامانی بکات لە ئەگەری بوونی دۆخێکی نائاسایی، یان پڕۆژە یاسایەکی گرنگ، ئەمەش پێی دەگوترێت کۆبوونەوەی نائاسایی".  جەلال محەممەد دەڵێت: "بەپێی زانیارییەکانی من، لە ماوەی پشووی پاییزەی پەرلەمان، کۆبوونەوەیەکی نائاسایی لە نێوەڕاستی مانگی یەک بۆ دوو دەنگدان لەسەر دوو پڕۆژەیاسا بەڕێوەدەچێت، یەکەم دەنگدان بۆ پڕۆژەیاسای هەڵگرتنی چەک، دووەم دەنگدان لەسەر پڕۆژەیاسایەکی وەزارەتی کشتوکاڵ".  پەرلەمانی کوردستان ساڵی ١٩٩٢ دامەزراوە، چوار خولی تێپەڕ کردووە، کە ئەوانیش خولی یەکەم ١٩٩٢، خولی دووەم ٢٠٠٥، خولی سێیەم ٢٠٠٩، خولی چوارەم ٢٠١٣، ئێستا لە خولی پێنجەم دایە کە ساڵی ٢٠١٨ هەڵبژێردراون.