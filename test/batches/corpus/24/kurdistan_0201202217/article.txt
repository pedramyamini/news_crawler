رائید هەڵکەوت وەڵاشی، بەڕێوەبەری ناحیەی خەلیفان بە رادیۆی رووداوی راگەیاند، "ساڵی ٢٠٢١ هەشت دۆسیەی لێکۆڵینەوە بۆ ئەو کەسانە کراونەتەوە کە داری دارستانەکانیان بڕیوە و، رووبەڕووی یاسا کراونەتەوە. توانراوە لە دۆڵی مەلەکان ١٥ کانە خەڵووز تێکبدرێت. "  بەڕێوەبەری ناحیەی خەلیفان ئاماژەی بەوە دا، ئەو کەسانە لە پشتی دۆڵی مەلەکان چەندین چاڵی بەرهەمهێنانی خەڵووزیان دروستکردبوو کە داریان دەبڕیەوە و تێیدا دایاندەنا.   رائید هەڵکەوت وەڵاشی گوتی: "دەتوانم بڵێم کە نزیکەی ٩٠ % ی چاڵی بەرهەمهێنانی خەڵووزییەکان تێکدراون. ئەو کەسانەی ئەو کارە دەکەن خەڵکی سنووری دۆڵی مەلەکان و بلەن. "  هۆکارێکی دیکەی داربڕینەوە بریتییە لە کەمیی سووتەمەنی و بەشێکی ئەو کەسانەی دار دەبڕنەوە دەیفرۆشن بەو کەسانەی بۆ گەرمکردنەوە بەکاریدەهێنن.  بەڕێوەبەری ناحیەی خەلیفان لەو بارەیەوە گوتی، "دابەشکردنی نەوت لە مانگی ١٢ی ٢٠٢١ ـدا لە تەواوی سنووری ناحیەی خەلیفاندا کۆتایی پێهات و هەر ماڵێک ٢٠٠ لیتر نەوتی وەرگرتووە. "