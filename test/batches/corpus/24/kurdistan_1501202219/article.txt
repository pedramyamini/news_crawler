مووسا ئەحمەد، سەرۆکی دەزگای خێرخوازیی بارزانی لەکاتی بەشداریکردنی لە بوولتەنی هەواڵەکانی کاژێر ١٢: ٠٠ی تۆڕی میدیایی رووداو، لەبارەی هۆکاری هاتنی ژمارەیەکی زۆری پەنابەرانی رۆژئاوای کوردستان و نەگەڕانەوەی ئاوارەکانی نێوخۆ بۆ شوێنەکانیان ژمارەی ئەو ئاوارە و پەنابەرانەی لە هەرێمی کوردستان نیشتەجێن، رایگەیاند: " ٢٧٤ هەزار و ٩٤٥ ئاوارە و پەنابەرمان هەیە ئەوانەی لەنێو کەمپەکاندا نیشتەجێن، ٦٣٦ هەزار و ١٦٣ ئاوارە و پەنابەریش لە دەرەوەی کەمپەکان نیشتەجێن، سەرجەمیان لە هەر سێ پارێزگای هەرێمی کوردستان، چونکە پارێزگای هەڵەبجە کەمپی تێدا نییە ٣٦ کەمپمان هەیە، ٢٦ کەمپیان تایبەتن بە ئاوارەکان، ١٠ کەمپیش تایبەتە بە پەنابەران".  بە گوتەی مووسا ئەحمەد، تەنیا لە ماوەی چەند رۆژی رابردوودا " ١٥٣٧ پەنابەری رۆژئاوای کوردستان هاتوونەتە ناو هەرێمی کوردستان".  لەبارەی هۆکاری دەستپێکردنەوەی بە لێشاو هاتنی پەنابەران لە رۆژئاوای کوردستانەوە بۆ باشووری کوردستان، مووسا ئەحمەد گوتی، "لە رۆژئاوای کوردستان کۆمەڵێک هۆکار هەن کە وادەکەن هەم پەنابەری زیاتر بێت، هەم ئەوانەشی لێرەن ئومێدیان بە گەڕانەوەی ئارەزوومەندانە نەبێت".  سەرۆکی دەزگای خێرخوازیی بارزانی گوتیشی، "بەپێی ئەو بەدواداچوون و توێژینەوانەی کردوومانە، ناسەقامگیریی باری سیاسی، بەردەوام هەڕەشەی دەرەکی لەو شوێنانە هەیە، بە داخەوە هەندێک لە هەڕەشەکان جێی خۆیان دەگرن، ئێمە عەفرین و سەرێکانی و گرێسپیمان بینی، ئەو هەڕەشانەش نەوەستاون بەردەوام زیاتر دەبن. زۆرجار وایکردووە لە هەموو لایەکەوە ئەو هەڕەشانە هەبن، لەلایەن سووریا، تورکیا و شوێنەکانی دیکە. بۆیە ئەگەر ئێستا سنوورەکان ئاوەڵا بن، لەوانەیە ژمارەیەکی یەکجار زۆر پەنابەر روو لە هەرێمی کوردستان بکات".  یەکێکی دیکە لە هۆکارەکە بە گوتەی مووسا ئەحمەد، "خراپیی دۆخی ئابوورییە لەو ناوچانە، هەروەها ئەگەر بە رێژەیەکی کەمیش بێت، هەرێمی کوردستان وەکو دەروازەیەک و ترانزێتێک سەیری دەکەن، ئامارەکان هەن، زیاتر لە ١٥٠ هەزار کەس لە خەڵکی رۆژئاوای کوردستان لێرەوە چوونەتە ئەوروپا".  سەبارەت بە هۆکاری نەگەڕانەوەی ئاوارە نێوخۆییەکانیش، مووسا ئەحمەد ئاماژە بەوە دەدات، "بەپێی ئەو بەدواداچوون و توێژینەوانەی کردوومانە، بەو پێیەی لایەنێکی پەیوەندیدارین لەناو ئەو دۆخەدا لە سەرەتای ئاوارەبوونی ئەو خەڵکەی لەناویاندا بووین، کۆمەڵێک هۆکار هەن بۆ نەگەڕانەوەی ئاوارە نێوخۆییەکان، هۆکارەکەش لە سەرووی هەموویانەوە ئەمنییە، هەم لە دەڤەری شنگال کە بەشێکی زۆری ئەو ئاوارانە لە ناوچەی شنگالەوە هاتوون و ژمارەکەیان زۆر زۆرە، بە تایبەتی لە پارێزگای دهۆک کە ٨٠ % ی ئاوارەکانی پارێزگای دهۆک نیشتەجێی رەسەنی شنگالن، ئەو بارودۆخە ناجێگیرە سیاسی و سەربازییەی لەوێ هەیە هۆکارێکی زۆر گەورەیە".  مووسا ئەحمەد باس لە کاریگەریی جێبەجێنەکردنی رێککەوتنی شنگال لەسەر گەڕانەوەی ئاوارەکان بۆ ناوچەکانیان دەکات و دەڵێت، "لە رۆژی راگەیاندنی رێککەوتنی شنگالەوە، زیاتر لە ٥ هەزار خێزان لەو ماوەیە گەڕاونەتەوە، بەڵام بەهۆی جێبەجێنەکردنی ئەو رێککەوتنە جارێکی دیکە ئەو ئاوارانە دەگەڕێنەوە".  سەرۆکی دەزگای خێرخوازیی بارزانی بابەتی هەبوونی هێزەکانی حەشی شەعبی بە یەکێک لە هۆکارەکان دەزانێت و دەڵێت: "بابەتی حەشد دەمەوێت راشکاو بم لەو بابەتانە، بە تایبەتی لە شوێنەکانی دیکە لە دەوروبەری موسڵ هۆکاری نەگەڕانەوەی ئەو خەڵکە یەکەمیان سیاسییە، دووەمیان ئابوورییە، خزمەتگوزارییەکان نین، خزمەتگوزارییە گشتییەکان لە هەندێک شوێن هەر دروست نەکراونەتەوە. زۆرترین ئاوارەکانیش هی موسڵن".