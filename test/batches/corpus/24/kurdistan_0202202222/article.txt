شەوی سێشەممە ٠١ - ٠٢ - ٢٠٢٢ فڕۆکە جەنگییەکانی تورکیا چەند ناوچەیەکی لە مەخموور و شنگال لە باشووری کوردستان و دێرکی لە رۆژئاوای کوردستان بۆردوومان کرد.  سیروان بارزانی، سەرپەرشتیاری میحوەری گوێر - مەخمووری هێزەکانی پێشمەرگە لە کاتی بەشداریکردنی لە بوڵتەنی هەواڵەکانی کاژێر ١٧: ٠٠ی کەناڵی رووداو، کە شەهیان تەحسین پێشکەشی دەکات، باسی ئەو شوێنانەی کرد کە شەوی رابردوو لەلایەن فڕۆکە جەنگییەکانی تورکیاوە بۆردوومان کراون و  گوتی لە دوای شەڕی داعش و رزگارکردنی مەخموور، ژمارەیەک چەکداری پەکەکە لەگەڵ ئاوارەکانی کەمپی مەخموور هاتنە مەخموور و بارەگایەکیان لە رۆژهەڵاتی کەمپەکە هەیە، هەروەها سێ خاڵی سەربازیشیان لە قەرەچووخ هەیە. ئەو شوێنانە کراونەتە ئامانج، هەروەها خاڵی پشکنینی کەمپەکە و تونێلێکیش کراونەتە ئامانج.  سەبارەت بە زیانەکانی بۆردوومانەکەش لە سنووری مەخموور، سیروان بارزانی گوتی: "بەپێی زانیارییەکانی ئێمە هەشت کەس کوژراون و ١٥ کەسیش بریندارن، بەڵام بە دروستی نازانین، چەندیان هی خاڵە سەربازییەکانی چیان و چەندیشیان هی بارەگاکەی نێو کەمپەکەن".  جگە لە مەخموور، فڕۆکەکانی تورکیا ناوچەی شنگال و دێرکیشیان بۆردوومان کرد، سەبارەت بە زیانەکانی بۆردوومانەکەش لە شنگال، سیروان بارزانی گوتی: "بەگشتی لەو شوێنانەی بۆردوومان کراون ٤٠ قوربانی لێکەوتووەتەوە"  بە گوتەی سیروان بارزانی ئەو شوێنانەی لەلایەن سووپای تورکیاوە لە مەخموور بۆردوومان کراون، تەنیا کیلۆمەترێک لە سەنگەرەکانی پێشمەرگە و ٥٠٠ مەتر لە سوپای عێراق دوورن، بەڵام هیچ زیانێک بە پێشمەرگە و سوپای عێراق نەگەیشتووە.  سەبارەت بە هاوئاهەنگی وەزارەتی بەرگریی تورکیا لەگەڵ وەزارەتی پێشمەرگە و بەرگریی عێراق لە کاتی ئەو جۆرە بۆردوومانانەدا، سیروان بارزانی گوتی: "لەگەڵ وەزارەتی پێشمەرگە هیچ هاوئاهەنگییەکیان نییە، بۆ وەزارەتی بەرگریی عێراقیش ئاگادار نین، بەڵام ئەگەری زۆرە هاوئاهەنگی هەبێت، چونکە هاتنی ئەو فڕۆکانە بۆ ئاسمانی عێراق بەبێ مۆڵەت، کارێکی ئاسان نییە".  لە زۆربەی ئەو جۆرە هێرشانەدا سوپای تورکیا فڕۆکەی بێفڕۆکەوان بەکاردێنێت، بەڵام سیروان بارزانی دەڵێت هێرشەکەی شەوی رابردوو بە فڕۆکەی جەنگی بووە و پێدەچێت لە جۆری f - ١٦ بووبن.  بەرپرسانی سەربازی و ئەمنی ئاماژە بەوەدەدەن هێز و جموجووڵەکانی داعش بەمدواییە زیادیان کردووە، لە چیای مەخمووریش چەکدارانی داعش هەن، سەبارەت بە زیادبوونی جموجووڵەکانی داعش لە سنووری مەخموور - گوێڕ، سیروان بارزانی گوتی: "بەڵێ جموجووڵ و هێزیان زیادبووە".  کۆتایی مانگی رابردوو داعش هێرشی کردە سەر زیندانی سناعە لە حەسەکە و بەشێک لە گیراوانی داعش لە گرتووخانەکە هەڵاتن و دەگوترێت بەشێک لەو چەکدارانە هاتوونەتە عێراق.  سیروان بارزانی لەو بارەیەوە گوتی: "دەگوترێت تاک و تەرا لەو چەکدارانە پەڕیونەتەوە عێراق، هەرچەندە سنووری عێراق لەگەڵ سووریا بەراورد بە پێشتر ٩٠ % کۆنتڕۆڵکراوە. بەڵام هێشتاش هەندێک شوێن هەن سەت دەر سەت کۆنتڕۆڵ نەکراون".