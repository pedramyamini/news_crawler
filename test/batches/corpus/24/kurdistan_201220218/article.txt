ئەمڕۆ دووشەممە، ئەژی چەتۆ، گوتەبێژی بەڕێوەبەرایەتیی گشتیی کەشناسی و بوومەلەرزەزانیی هەرێمی کوردستان بە تۆڕی میدیایی رووداوی راگەیاند، باران لە دوای نیوەڕۆی رۆژی دووشەممەوە دەستپێدەکات.  گوتەبێژی بەڕێوەبەرایەتیی گشتیی کەشناسی و بوومەلەرزەزانیی هەرێمی کوردستان دەڵێت، بەرەبەیان و دوای کاژێر ٠٣: ٠٠ی رۆژی سێشەممە، باران بەهێزتر دەبێت و بارستە هەوایەکی سارد ناوچەکە دەگرێتەوە و دەبێتە هۆی بەفر بارین لە ناوچە شاخاوییەکان و تاوەکو چوارشەممە بەردەوام دەبێت، رۆژی پێنجشەممەش شەپۆلەکە کۆتایی دێت.  گوتەبێژی بەڕێوەبەرایەتی گشتیی کەشناسی و بوومەلەرزەزانیی هەرێمی کوردستان گوتیشی، "زۆر گرنگە هێزەکانی پێشمەرگە ئاگاداربن کە رۆژی چوارشەممە تەمومژ دروستدەبێت و دەبێت زیاتر هۆشیاربن، بەتایبەت لە میحوەری گوێڕ". ئاماژەی بەوەش کرد، "بۆ شۆفێرانیش گرنگە ئاگاداربن، چونکە مەودای بینین کەم دەبێتەوە".  بەگوێرەی راگەیێندراوی کەشوهەوای هەرێمی کوردستان، بەرزترین رێژەی باران بارین رۆژی یەکشەممە ١٩ - ١٢ - ٢٠٢١ بەم شێوەیە بووە: ناحیەی بجیل لە قەزای ئاکرێ ١٢.٥ میلیمەتر، بارزان ٥.٨ میلیمەتر، مێرگەسۆر ١.٨ میلیمەتر، ئاکرێ و بامەڕنێ یەک میلیمەتر و هەندێک ناوچە دڵۆپ دڵۆپ باران باریوە و هەندێکیش هیچ بارانی لێ نەباریوە.