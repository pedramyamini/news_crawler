دڵخۆش کامەران، قوتابیی پۆلی شەشەمی سەرەتاییە و دەڵێت، "مامۆستای بیرکاریمان هاتە ژوورەوە و گوتی کێ نینۆکی نەبڕیوە؟ تەماشای نینۆکەکانمی کرد و بە دارێکی کچە هاوڕێیەکەم لێیدام، ئەوەی نینۆکی نەبڕیبوو داری لێدا، بەڵام زۆر بە خراپی لە منی دا، دوو داری لێدام".  کەسوکاری منداڵەکە جگە لە سکاڵایان لای پەروەردە لە پۆلیسیش سکاڵایان تۆمارکردووە. شاهیدە حیکمەت، دایکی دڵخۆش دەڵێت، "زۆر زۆر ترساوە، لەنزیک خۆمەوە خەوتووە، تاوەکو بەیانی گوتوویەتی وای مامۆستا. ئەو حسابی بۆ ئێمە نەکردووە و ئێمەش لێی خۆش نابین".  دڵخۆش لە قوتابخانەی راپەڕین لە گەڕەکی لەتیفاوا دەوام دەکات. بەڕێوەبەری قوتابخانەکە لە رووداوەکەی کۆڵیوەتەوە و دەڵێت، "مامۆستاکە زۆر پەشیمانە لەو مامەڵەیە کە لە پرۆگرامی ئەوانیشدا ناپەروەردەییە، لێکۆڵینەوەی زیاتریش لەلایەن پەروەردەی خوێندنی کوردییەوە ئەنجام دەدرێت".  نەوزاد عەبدوڵڵا، بەڕێوەبەری قوتابخانەی راپەڕین ئاماژە بەوە دەکات، "مامۆستاکە زۆر پەشیمانە و لە دەستی دەرچووە و بە مەبەستی ئەوە نەبووە ئەو منداڵە ئازاری پێبگات، مامۆستاکەش سزای خۆی وەردەگرێت".  وەزارەتی پەروەردەی حکومەتی هەرێمی کوردستان بەشی خوێندنی کوردیی راسپاردووە بە گرتنەبەری رێکاری پێویست.  لە لێکۆڵینەوەی سەرەتایی ئەو لیژنە پێکهێندراوەدا، بڕیاری گواستنەوە بۆ مامۆستاکە دەرچووە و پلە بەرزکردنەوەی بۆ ماوەیەک رادەگیرێت و دوایین ئاگادارکردنەوەی پەروەردەیی پێدەدرێت.  پەروین فاتیح، سەرۆکی لیژنەکە و بەڕێوەبەری یەکەی سەرپەرشتیاری بنەڕەتیی خوێندنی کوردی دەڵێت، "لیژنەیەک پێکهاتووە و جەنابی وەزیری پەروەردە خۆی لەسەر هێڵە، من وەکو سەرۆکی لیژنەکە بەدواداچوونم کردووە بە ئەندامێتیی سەرپەرشتیارێک و بەرپرسی بەشی یاسایی، سزادراوە و قابیلی قبووڵ نییە".  پشت ئەستوور بە بڕگەی سێی ماددەی ٨ لە یاسای سزادانی فەرمانبەرانی دەوڵەت و ماددەی ١٤، هەموو جۆرەکانی تووندوتیژیی جەستەیی و دەروونی لە کەرتی پەروەردە قەدەخە کراوە و بەپێی جۆری تووندوتیژییەکە سزاکەشی دیاریکراوە.