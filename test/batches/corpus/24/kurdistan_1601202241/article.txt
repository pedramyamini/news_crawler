بەرنامەی "لەگەڵ رەنج"ی تۆڕی میدیایی رووداو، ئەم هەفتەیە تایبەت بوو بە پرسی هاوردەکردنی نایاسایی هێلکە و مریشکی بەستوو. جەلیل سابیر، شارەزا لە بەڕێوەبەرایەتیی گشتیی  گومرکی  هەرێمی     كوردستان لەمیانی بەشداریکردنی لە بەرنامەکە گوتی، " وەزارەتی کشتوکاڵ بە تەنیا ناتوانێت بڕیاری قەدەخەکردنی بابەتێک بدات بۆ خۆی".  هاوکات حوسێن حەمەكەریم، گوتەبێژی وەزارەتی كشتوكاڵ و  سەرچاوەكانی ئاو یش لە بەرنامەکەدا ئاماژەی بەوە کرد، "مانگی پێنجی ساڵی ٢٠١٩ حکومەتی عێراقی بڕیاریدا هاوردەی مریشک و هێلکە قەدەخە بکات. ئێمەش لە مانگی ١١ی ئەو ساڵەوە قەدەخەمان کردووە و یەک نووسراومان نەکردووە، نە بۆ مریشک و نە بۆ هێلکە. وێنەشمان لێ ناردووە بۆ گومرک و ئەنجوومەنی وەزیران و لایەنی پەیوەندیداریش".  ژمارەیەک خاوەن کێڵگەی پەلەوەرییش لە بەرنامەکەدا میوان بوون و باسی گرفتەکانی خۆیانیان کرد. خاوەن کێڵگەیەک گوتی، "من خاوەنی پرۆژەیەکی ٤٠٠ هەزاریی مریشکی هێلکەکەرم لە پارێزگای سلێمانی، ژمارەی مۆڵەتی دووم، توانام نییە هێلکەکەم بهێنم لە هەولێر بیفرۆشم".  خاوەن کێڵگەیەکی دیکەش لە بەرنامەکەدا گوتی، "مریشکی فرێش پێش ئەوەی تەجمید بکرێت، نرخی زۆر بەرزە، کە بەسترا نرخی دادەبەزێت، کە بەسەرچوو دەبێتە زبڵ و کەس نایەوێت، ئایا بەڕێز نوێنەری گومرک، تۆ دەڵێیت نرخی مریشک لەسەر خەڵک بەرزدەبێتەوە، با ببێتە پێنج هەزار، پێنج هەزارەکە باشترە یاخود ژەهری بدەیتێ؟ "  عەلی حەمەساڵح، پەرلەمانتاری کوردستان هۆکارەکانی گرانیی نرخی مریشک و هێلکە و بەردەوامیی هاوردەکردن بە قاچاخ ئاشکرادەکات و دەڵێت، "ئەسڵی کێشەکە چییە؟ کەس نایەوێت باسی بکات. پێشووتر لەنێوان خۆیاندا کۆبوونەوە کراوە، کاکە گیان تۆ ئەگەر لە باشماخ قاچاخی رانەگریت، من ئامادە نیم ئیبراهیم خەلیل رابگرم. واتە ئەوە نییە کە حکومەت بڕیاریدا مریشک راگیرێت، هەمووی رایگرێت".