د. عەلی تەتەر، پارێزگاری دهۆک، رۆژی چوارشەممە راگەیێندراوێکی بڵاوکردەوە و رایگەیاند، بەهۆی بەفربارین و دروستبوونی ئاستەنگی هاتووچۆ و لە پێناو سەلامەتی گیانی هاووڵاتییان، رۆژی پێنجشەممە ٢٠ - ٠١ - ٢٠٢٢ لە سەرجەم ناوەندە فەرمییەکانی دهۆک پشووی فەرمی دەبێت.   لە راگەیێندراوەکەی پارێزگاری دهۆک هاتووە، "ئەو بڕیارە تەنیا فەرمانگە پەیوەندیدارەکانی هەوارهاتن ناگرێتەوە. "  چەند رۆژێکە لە سنووری پارێزگای دهۆک شەپۆلێکی بەفربارین دەستیپێکردووە و لە ناوچە شاخاوییەکاندا گرفتی هاتووچۆکردن دروستبووە.   لە بەشێکی دیکەی راگەیێندراوەکەیدا پارێزگاری دهۆک ئاماژە بەوە دەکات، "داوا لە هاووڵاتییان دەکەین روو نەکەنە ناوچە شاخاوییەکان و رێگە سەختەکان بۆ هاتووچۆکردن بەکار نەهێنن، ئەوەش لەپێناو سەلامەتی خۆیان. "  لەکۆتایی راگەیێندراوەکەیدا پارێزگاری دهۆک داوایکردووە، شوفێران پابەندبن بە رێنماییەکانی هاتووچۆ و لەکاتی دروستبوونی هەر کێشەیەک بەڕێوەبەرایەتی هاتووچۆ ئاگەدار بکەنەوە.