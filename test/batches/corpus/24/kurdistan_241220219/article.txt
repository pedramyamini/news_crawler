ئاری جەلال، بەرپرسی دەزگای لووتکە بە رادیۆی رووداوی گوت، "ئەو رووداوەی پێشووتریش کە یەختێک لە ئاوی یۆنان وەرگەڕابوو، ژمارەیەکی زۆری هاونیشتمانی هەرێمی کوردستان لەنێو ئەو یەختە بوون، تا ئێستا نزیکەی ١٦ کەس لای ئێمە تۆمارکراون، باس لە ٦٠ کەس دەکرێت کە لەنێو یەختەکەدا بوون، بەڵام هێشتا ژمارەکە پشتڕاست نەکراوەتەوە، لە رووداوی ئەو دوورگەیەی یۆنان ئەوەی بە فەرمی بە ئێمە گوتراوە ١٢ کەس رزگارکراون و هەندێک تەرمیش دۆزراونەتەوە".  لەبارەی دەنگۆی رزگارکردنی هەندێک لە کۆچبەرانی ئەو بەلەمەی لە ئاوەکانی یۆنان نقوومبووە ئاری جەلال گوتی، "ئەو کۆچبەرانەی بەلەمەکەیان وەرگەڕاوە، زۆر لە یۆنان نزیک بوون، ئەو کەسانەی تورکیا رزگاری کردوون، هیچ پەیوەندییان بەو کەیسەوە نییە، بۆیە داوادەکەین کەسوکاری ئەو کەسانە زانیاریمان بۆ بنێرن تاوەکو ئێمە بتوانین هاوکارییان بکەین، چونکە زۆرجار دادگەکانی ئەو وڵاتانە رێگە نادەن هەندێک زانیاری وەربگرین، ئەوان داوای زانیاری لەسەر ئەو کەسانە دەکەن کە بەدوایاندا دەگەڕێن".  لەبارەی کۆچبەرانی بێلاڕووس بەرپرسی دەزگای لووتکە گوتی، "تاوەکو ئێستاش هەندێک کۆچبەر لە سنوورەکانی بێلاڕووس کە زیاتر لە ١١٠٠ کەس دەبن و دۆخیان زۆر خراپە، ئەوان نە رێگەیان پێدەدرێت بگەڕێنەوە ناو شارەکان و نە بشپەڕنەوە بۆ پۆڵەندا".  ئاری جەلال داوا دەکات خەڵک بە رێگەی نایاسایی هەوڵی چوون ئەوروپا نەدەن و ئاماژەی بەوەش دا، رێگە نایاساییەکان مەترسیدارن "بەتایبەت لە رێگەی دەریاوە زۆر مەترسیدارە ئەو کەسانەی دەیانەوێت بپەڕنەوە زیاتر لە ٥ رۆژیان پێویستە تا دەگەنە شوێنی مەبەست، ئەوەی ئەو خەڵکە دەیکات بە راستی سەرکێشییە بە ژیانی خۆیانی دەکەن".