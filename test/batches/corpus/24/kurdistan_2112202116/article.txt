محەممەد عوسمان زانیارییەکانی بۆ تۆڕی میدیایی رووداوی پشتڕاستکردەوە و رایگەیاند، لە دوای ١٦ی ئۆکتۆبەری ٢٠١٧ ئەو کات کە ئەندامی پەرلەمانی عێراق بوو لە کۆنگرەیەکی رۆژنامەڤانیدا رەخنەی لە وێرانکارییەکانی قەزای خورماتوو و پێشێلکارییەکانی چەکدارانی سەر بە حەشدی شەعبی گرتووە و هەر ئەو کات سکاڵای لەسەر تۆمارکراوە.  ئەندامەکەی سەرکردایەتیی یەکێتی گوتیشی، نزیکەی چوار ساڵە ئەو بە رێگەی دادگەوەیە بۆ ئەو دۆسیەیە و دواجار ئەمڕۆ دادگە فەرمانی سزای زیندانیکردنی شەش مانگ بەبێ جێبەجێکردن و پێبژاردنی بڕێک پارەی بەسەردا سەپاند، لە ئەگەری بەدواداچوونی لایەنی سکاڵاکار بڕەکەی دیاری دەکرێ وەک قەرەبوو.  محەممەد عوسمان کە ماوەیەک لەمەوبەر لە پۆستی لێپرسراوێتیی مەڵبەندی کەرکووک دوورخرایەوە گوتی، تانە لە بڕیارەکە دەدات، بەڵام گرنگی بەهیچ سزادانێکی لەوجۆرە نادات کە پەیوەندیی بە مافی خەڵکی کوردەوە هەیە.