کارزان فازڵ، بەڕێوەبەری سەنتەری پەرەپێدانی مافی مرۆڤ و دیموکراسی کە هاوکات پارێزەرە، هەروەها یاسین عەبدولسەمیع گوتەبێژی ئاسایشی سلێمانی میوانی بەرنامەکە بوون.  لەکاردانەوەی رەنگی جلەکاندا، رەخنەی ئەوە دەگیرا، کە بۆچی تەنیا لە ئاسایشی سلێمانی بەکارهێنراوە؟ یەکێکی دیکە لەو کاردانەوانەی هەبوون، نیگەرانی هاونیشتمانیان بوون لە رەنگی جلەکان بەوەی هەمان رەنگ لەلایەن داعشەوە دەکرایە بەر پێشمەرگە دیلەکان.  کارزان فازڵ، بەڕێوەبەری سەنتەری پەرەپێدانی مافی مرۆڤ و دیموکراسی گوتی، "ئەوە نایاساییە، کەسێک دەهێننە سەر تەلەڤزیۆن لە کاتێکدایە دادگایی نەکراوە، کەسێک هاتووە بۆ لێکۆڵینەوە نازانی حاکمە یان ئەفسەر، یان راگەیاندنکارێکی ئاسایشە، ئەو تۆمەتبارە دەتوانێت هەر وەڵامی نەداتەوە. ئەگەر وەڵامی نەداتەوە چی لێدەکەن؟ من بەئێوە دەڵێم چی لێدەکەن؟.. هێنانەسەرشاشەی هیچ تۆمەتبارێک یاسایی نییە. "  لەکاتی بڵاوکردنەوەی ڤیدیۆی تۆمەتباراندا، ١٨ کەس دەردەکەون، دوای کاردانەوەکان، ئاسایشی رایگەیاند، زۆرینەیان ئازادکراون.  گوتەبێژی ئاسایشی سلێمانیش کە لە بەرنامەکەدا بەشداربوو گوتی، بەگوێرەی یاساکانی هەرێمی کوردستان، دەسەڵات بە ئاسایش و پۆلیس دراوە لێکۆڵینەوەی سەرەتایی لە کەیسەکاندا بکەن پاشان رەوانەی دادگەی بکەن. هاوکات رایگەیاند، "ئەوانە تێکدەربوون و خۆپێشاندەر نەبوون.. خۆیان دانیان پێداناوە. "  یاسین سەمیع لەبارەی رەنگی جلی زیندانەکانەوە گوتی، "رەنگی پرتەقاڵی یەکێکە لەو رەنگانەی کە بۆ زۆربەی زیندانییەکان لە وڵاتانی دیکەش بەکاردەهێندرێت. یەکێک لەو شتانەی کە لە رووی دەروونییەوە ئێمە خۆشمان پێمان ناخۆشبووە... بەداخەوە! ئەوە ئێمەنین کە لاسایی داعش بکەینەوە، ئەوە داعشە کە وەکو جۆرێک لە تۆڵەکردنەوە لە دەسەڵات و یاسا دەیەوێت هەمان جلوبەرگ بەکاربهێنێت کە تۆ بەکارتهێناوە. "  رۆژی پێنجشەممە رێکخراوی چاودێریی مافەکانی مرۆڤ (HRW) بە رووداوی راگەیاند، تۆمارکردنی ڤیدیۆی خۆپێشاندەرە دەستگیرکراوەکان بەبێ ئەوەی هیچ تاوانێکیان بەسەردا ساخبووبێتەوە، هەڵسوکەوتێکە پێچەوانەی گریمانەی بێتاوانییە و مایەی "نیگەرانیی جیددییە" لەسەر مامەڵەی حکومەتی هەرێمی کوردستان لەگەڵ خۆپێشاندەران و ئەو رێچکە دادوەرییەی گرتوویەتییەبەر.