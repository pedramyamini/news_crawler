رۆژی چوارشەممە ١٢ - ٠١ - ٢٠٢٢ خالید شێخ سدیق، بەربژێر بۆ پۆستی سەرۆککۆماری عێراق، لەکاتی بەشداریکردنی لە بوولتەنی هەواڵەکانی کاژێر ١٢: ٠٠ ـی تۆڕی میدیایی رووداو کە سەنگەر عەبدولڕەحمان پێشکێشی دەکات، لەبارەی هۆکاری خۆ بەربژێرکردنی بۆ ئەو پۆستە رایگەیاند، "هەبوونی بەرژێرێکی بەهێز و هاوسەنگ و بێلایەن، خزمەتێکی گەورە پێشكەش بە هەرێمی کوردستان و گەلانی عێراق دەکات. "  خالید شێخ سدیق، راوێژکاری یاسایی ئەنجوومەنی وەزیرانی هەرێمی کوردستانە، لەبارەی پەیوەندی لەگەڵ لایەنە سیاسییەکانی عێراق و تێڕوانیان لەسەری باس لەوە دەکات، "لە پەیوەندییەکی زۆر باشدام لەگەڵ هەموو لایەنەکانی عێراق، لەگەڵ مەرجەعیەت لەسەر هێڵ بوومە، لەگەڵ لایەنە شیعییەکان بە تایبەتیش لەگەڵ رەوتی سەدر، چوارچێوەی هاوئاهەنگی و لایەنە سونییەکان، هەموویان پێیان خۆشە دەموچاوێکی تازە و بێلایەن حکومی عێراق بکات. "  خالید شێخ سدیق، لە بنەماڵەیەکی دیاری ئایینیی هەرێمی کوردستانە، ئاماژە بەوەش دەکات، پەیوەندی لەگەڵ هەرسێ مەرجەعە گەورەکەی عێراق هەیە، هەموویان پێیان خۆشە ئەو پۆستە وەربگرێت، چونکە دەڵێن نەسەبی سەیدن و نەوەی پێغەمبەرن. ئەوان پێیانخۆشە کەسێک ئەو پۆستە وەربگرێت کە لەنەوەی پێغەمبەر بێت.  بەربژێرەکەی سەرۆککۆمار ئەوەشی خستەڕوو، هەروەها تیمێکی بەهێزی نێوخۆیی و دەرەکیشی لەگەڵدایە، لە باشوور و نێوەڕاست، لەنێو سوننەو شیعە، گوتیشی، "لەو بڕوایەدام تەنیا بەربژێرێکم لەلایەن تاران، ئەنقەرە و ریازەوە قبووڵکراوم. "  خالید شێخ سدیق، باس لەوە دەکات کە لایەنە سیاسییەکانی عێراق ئەوەیان نەشاردووەتەوە کە رۆڵی جەنابی کاک مەسعود وەکو گەورەی کوردستان لەو بابەتە یەکلاکەرەوە دەبێت، لەلایەکی دیکە لەبەر ئەوەی ئەو پۆستە وەکو نەریتێکی سیاسی دراوە بە یەکێتیی نیشتمانیی کوردستان، رۆڵی یەکێتی لەو بابەتە لەگەڵ پارتی یەکلاکەرەوە دەبێت.  خالید شێخ سدیق، ئاماژە بەوەش دەدات، ئەو بۆ بەدەستهێنانی متمانەی سەرکردایەتیی کوردستان، دوای گەڕانەوەی لە بەغدا، بە خۆشحاڵییەوە شەرفمەند دەبێت بە خزمەتی جەنابی کاک مەسعود بگات، ئەو دیدە جیاوازانەی ئەو هەیەتی لەگەڵ جەنابیان و جەنابی کاک بافڵ و کاک قوباد و سەرجەم لایەنە سیاسییەکان کە نوێنەرایەتیان لە بەغدا هەیە گفتوگۆ دەکات.  رۆژی دووشەممە ١٠ - ١ - ٢٠٢٢، ئەنجوومەنی نوێنەرانی عێراق دەرگای خۆ بەربژێرکردنی بۆ پۆستی سەرۆککۆماری عێراق کردەوە و شەش مەرجی بۆ ئەو کەسانە داناوە کە دەیانەوێت خۆیان بۆ ئەو پۆستە بەربژێر بکەن، ئەنجوومەنی نوێنەرانی عێراق داوا دەکات ئەو کەسانەی ئارەزووی خۆبەربژێرکردنیان بۆ ئەو پۆستە هەیە و ئەو مەرجانەی تێدایە بەنووسراو داواکارییەکانیان پێشکێشی سەرۆکایەتیی ئەنجوومەنی نوێنەران بکەن و هەموو بەڵگەنامە فەرمییەکانیان لەگەڵدابێت.  بەپێی دەستووری عێراق دەبێت لە ماوەی مانگێک لە وادەی بەستنی یەکەم دانیشتنی خولی نوێی ئەنجوومەنی نوێنەرانی عێراق، پەرلەمانی وڵاتەکە سەرۆککۆمار هەڵبژێرێت کە پێویستە بەربژێری پۆستەکە دەنگی دوو لەسەر سێی پەرلەمانتارەکان بەدەستبهێنێت.