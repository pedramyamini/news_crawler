ساڵانێک کارکردن لەو تونێلە بەهۆی قەیرانی داراییەوە وەستابوو، بەڵام ساڵی رابردوو تەنیا یەک سایدی تونێلەکە بە تەواونەکراوی بۆ هاتووچۆکردن کرایەوە، ئەوەش بۆ ئاسانکاری و کەمکردنەوەی قەرەباڵخی لە رێگەی شەقڵاوە، بەڵام ئێستا تونێلەکە درزێکی گەورەی لێ دروستبووە و رۆژ بە رۆژ مەترسیی داڕووخانی زیاتر دەبێت. ئەندازیاری سەرپەرشتیاری تونێلەکەش دەڵێت، "کۆمپانیای جێبەجێکاری پرۆژەکە بەرپرسیارە".  ئەندازیار ژیر فازڵ، سەرپەرشتیاری پرۆژەیە لە بەڕێوەبەرایەتیی گشتیی رێگەوبانی هەولێر و دەڵێت، "لەلایەن وەزارەتی ئاوەدانکردنەوە ئەو پرۆژەیە وەرنەگیراوە، شەش ساڵە ئەم پرۆژەیە وەستاوە و هیچ چاککردنەوەیەکی بۆ نەکراوە، جۆگەکانی هەموو گیراون لە ئەنجامی با و باران و کەوتنە خوارەوەی خۆڵ و خاشاکی سەرەوە".  درێژیی تونێلی ماوەران ٩٣٥ مەترە. ژیر فازڵ دەڵێت، "ئێمە لە سەرەتاوە لەگەڵ ئەوە نەبووین شەقامەکە بکرێتەوە، چونکە شەقامەکە بە تەواوی ئامادە نەبوو بۆ خزمەتی هاونیشتمانیان، لەگەڵ کۆمپانیای جێبەجێکاری پرۆژە هاتووینەتە سەر خەت و بە نووسراوی فەرمی و نافەرمی ئێمە فشاریان لێدەکەین، بە هەر شێوازێک بێت دەبێت ئەم کەموکوڕیانە چارەسەر بکەن".  تونێلی ماوەران لە دیوی کاوانیان، دیوارەکانی داڕماون و شەقامی بەشی چەپ بە تەواوی خاپوور بووە و ئاوی تێدا کۆبووەتەوە. لە دیوی ماوەرانیش، بەشێکی زۆری قیرەکەی تێکچووە.  محەمەد عەزیز، شۆفێرە و باس لەوە دەکات، "ئەوانە هەموو داڕماون، واتە ئەگەر بێتو ئۆتۆمبێلێکی بارهەڵگر بێت، ناتوانێت پێیدا تێپەڕبێت، چونکە ئەگەری هەیە رووداوی دڵتەزێنی لێبکەوێتەوە".  هاتووچۆی هەولێر رۆژی ١٦ی ئەم مانگە بۆ ماوەیەکی کاتی تونێلەکەی داخست، ئەوەش بەهۆی بارانی بەخووڕ و بەفربارین کە مەترسییەکانی ئەو تونێلەی زیاتر کردبوو، بەڵام دوای چەند رۆژێک، جارێکی دیکە بەڕووی شۆفێراندا کرایەوە.  نیاز عومەر، شۆفێرێکی دیکەیە و ئاماژە بەوە دەکات، "رۆژانە هاتووچۆی هەولێر دەکەم، من ناچمە رێگەکەی دیکە، ئێرە ئاسانترە و نزیکترە بۆ من، بەڵام کە دەبینم ئێستا ئێرە داڕماوە، لای خوارێ داڕماوە و لۆفەکە خراپ بووە، ئەگەر هەر ئاوا بچێت، شەقامەکە بە تەواوی خراپ دەبێت".  کۆی گشتیی بودجەی تەرخانکراو بۆ ریگە و تونێلی کۆڕێ - شەقڵاوە - قەندیل ٢٣٢ ملیۆن دۆلارە، بە گوتەی وەزارەتی ئاوەدانکردنەوە و نیشتەجێکردن، کۆمپانیای جێبەجێکار ١٩٩ ملیۆن دۆلاری پرۆژەکەی وەرگرتووە.