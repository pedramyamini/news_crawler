موحسین تەها، بەڕێوەبەری سووتەمەنی لە پارێزگای دهۆک بە رادیۆی رووداوی راگەیاند، "ئەو نەوتەی پێشتر دەگەیشتە دهۆک نەوتی هەرێمی کوردستان بوو، بەڵام ئێستا ئەوە نەماوە و لە عێراقەوە دێت. "    حاجی یوسف، سەرپەرشتیاری گشتیی دابەشکردنی نەوت لە پارێزگای دهۆک باس لەوە دەکات، "دیاریکردنی ئەو نرخە لە دەستی ئێمەدا نییە و ئێمە تەنیا ئەوەمان لەسەرە بەسەر خەڵکیدا دابەشی بکەین. گازندەی خەڵکیمان پێگەیشتووە، بەڵام بڕیارەکە ناوەندییە. "  حاجی یوسف ئاماژەی بەوەشدا ئەو نەوتەی کە بۆیان هاتووە بەشی ١٠ هەزار ماڵ دەکات.  لەلایەکی دیکەوە عەلی حەمە ساڵح، سەرۆکی لیژنەی سامانە سرووشتییەکان لە پەرلەمانی کوردستان بە رادیۆی رووداوی راگەیاند، "عێراق لیترێک نەوت بە ٤٠٠ دینار دەنێرێت. حکومەتی هەرێمی کوردستانیش بڕیاریدابوو ئەوەی دەمێنێتەوە خۆیان لە ئەستۆی بگرن بۆ ئەوەی هەر بەرمیلێک نەوت بە کەمتر لە ٥٠ هەزار دینار بفرۆشن. لە ناوچە شاخاوییەکان حکومەت ئەوەیان کردووە و بە نرخی نیوە دابەشیان کردووە. نەمبیستووە لە سلێمانی و هەولێر گرانیان کردبێت"، گوتیشی، "بە داخەوە تەنیا لە دهۆک ئەوەمان بیستووە کە دەیانەوێت ئەو پشتیوانییە داراییە نەهێڵن و هەمووی بخەنەوە ئەستۆی هاووڵاتییان. "  سەباح ئەترووشی، چالاکڤان لە دهۆک دەڵێت، "پێشتر بەرمیلێک نەوت بە ٤٥ هەزار دینار بوو، خەڵک لەو باوەڕەدا بوون ئەگەر زۆر گران بێت، بکرێتە ٥٥ هەزار دینار و بڕوایان نەدەکرد بکرێتە ٩٠ هەزار دینار.   د. عەلی تەتەر، پارێزگاری دهۆک لەبارەی گلەیی بەشێک لە هاونیشتمانییان دەڵێت، دیاریکردنی نرخ پەیوەندیی بە ئەوانەوە نییە و ناوەندییە، لە سەرتاسەری هەرێمی کوردستان نرخەکە زیادکراوە و تەنیا لە دهۆک نییە.