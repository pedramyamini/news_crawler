ئەمڕۆ یەکشەممە ١٦ - ٠١ - ٢٠٢٢ سەرۆک بارزانی لە سەلاحەدین پێشوازی لە نادین مەینزە، سەرۆکی کۆمیسیۆنی ئەمریکی بۆ ئازادیی ئایینی کرد.  بەپێی راگەیێندراوی بارەگای بارزانی، "لە دیدارەکەدا سەرۆکی کۆمیسیۆنی ئەمریکی بۆ ئازادیی ئایینی پێزانینی بۆ سیاسەتی سەرۆک بارزانی و رۆڵی مێژوویی بنەماڵەی بارزانی لە قووڵکردنەوەی پێکەوەژیانی ئایینی و پاراستنی ئازادیی نەتەوەیی و ئایینی لە کوردستان هەبوو. هەروەها قوربانیدانی هێزی پێشمەرگە لە شەڕی داعش و میوانداریی خەڵکی کوردستان و حەواندنەوەی سەتان هەزار ئاوارە، بەرز نرخاند".  لە بەشێکی دیکەی دیدارەکەدا، هەر بەپێی راگەیێندراوەکە، "بارودۆخی سیاسیی سووریا و گوزەرانی خەڵک و پەیوەندیی نێوان لایەنە سیاسییە کوردییەکانی سووریا" تاوتوێکراون.