حەیفی خەلیل تەمەن ٢٠ ساڵ، زیدان نەبی تەمەن ٢١ ساڵ، خەڵکی گوندی دایلان لە سنووری شارۆچکەی سیدەکان، رۆژی ٣٠ - ١٢ - ٢٠٢١ لەلایەن هێزەکانی تورکیا دەستگیرکران و دواتر لە ٥ - ١ - ٢٠٢٢ لەسەر رێگەی زاخۆ ئازادکران و چوونەوە نێو خێزانەکانیان، ئەمجارە لەلایەن هێزە ئەمنیەکانی سنوورەکە دەستگیرکراون.  لەبارەی هۆکاری دەستگیرکردنیان لەلایەن هێزە ئەمنییەکانی سنوورەکەوە، هەڵگورد نەجیب، سەرپەرشتیاری ئیدارەی سەربەخۆی قەزای سۆران، رۆژی چوارشەممە ١٢ - ١ - ٢٠٢٢ بە تۆڕی میدیایی رووداوی راگەیاند: "لەگەڵ شەپۆلی پەنابەران بۆ بێلاڕووس، ئەو دووگەنجەش خەڵکیان ئاودیوی سنوور کردووە".  هەڵگورد نەجیب دەڵێت: "بەمەبەستی لێکۆڵینەوە کە ئاخۆ کەسی دیکەیان لەگەڵە یان بەتەنیا ئەو کارەیان کردووە لەلایەن هێزە ئەمنییەکانەوە دەستگیرکراون، کەی لێکۆڵینەوەکان تەواو دەبن یان کەی ئازاد دەکرێن؟ ئەوە کاری لایەنە ئەمنییەکانە".  ئیحسان چەلەبی، بەڕێوەبەری ناحیەی سیدەکانیش بە تۆڕی میدیایی رووداوی گوت: "دوای ئەوەی ئەو دوو گەنجە لە زاخۆ ئازادکران، گەڕانەوە نێو کەسوکاریان، ئاگاداری ئەوە نیم ئەگەر دووبارە دەستگیرکرابنەوە".  بەڵام عەبدوڵڵا سابیر، موختاری گوندی ئایلان، بە تۆڕی میدیایی رووداوی گوت: "ئەو دوو گەنجە هەندێک سەرپێچیان کردووە، دوای ئەوەی ئازادکران و هاتنەوە نێو ماڵباتی خۆیان، بۆ وەرگرتنی رێنمایی و دووبارەنەبوونەوەی لەلایەن گەنجانی دیکەی سنوورەکەوە لەلایەن حکومەتەوە بردراون و رێنمایی پێویستیان پێدەدرێت و ئازاد دەکرێن".  عەبدوڵا سابیر گوتیشی: "بۆ مەبەستی لێکۆڵینەوە لە رووداوەکە نزیکەی سێ بۆ چوار رۆژ دەبێت ئەو دوو گەنجە راگیراون".  پێشتریش، هەڵگورد نەجیب، سەرپەرشتیاری ئیدارەی سەربەخۆی قەزای سۆران، بە تۆڕی میدیایی رووداوی گوتبوو، ئەو شوێنەی کە لێی دەستگیرکراون لەژێر کۆنتڕۆڵی هێزەکانی تورکیایە و هێزی پێشمەرگەی لێ نییە، لێکۆڵینەوە لەوەش دەکرێت کە ئایا بۆچی چوونەتە ئەوێ؟ بۆچی گیراون و چیان لێکراوە؟ ".  سەرپەرشتیاری ئیدارەی سەربەخۆی قەزای سۆران، داواشی لە هاونیشتمانیانی سنوورەکە کرد، لەو شوێنانە نزیک نەبنەوە، کە سەربازگەکانی سوپای تورکیای لێیە.