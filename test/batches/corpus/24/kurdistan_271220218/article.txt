لەو ئاگادارییەدا بەڕێوەبەرایەتیی هاتووچۆی سلێمانی ئاماژەی بەوە کردووە، هەڵمەتی دەستبەسەرداگرتنی ماتۆڕسکیل   بەردەوامە، ژمارەیەک ماتۆڕسکیل دەستیان بەسەردا گیراوە و هەڵمەتەکەش بەردەوام دەبێت.    هاتووچۆی سلێمانی ئاگاداری ماتۆڕسوارەکان دەکات، بەتایبەت ئەو ماتۆڕسکیلانەی کاری دیلیڤەری دەکەن و دەڵێت، "پێویستە پابەندی سەلامەتی بن و هۆکارەکانی سەلامەتی لە دەستکێش، کڵاو و سەرئەژنۆ  بەکاربهێنن، خۆیشیان بەدووربگرن لە رۆیشتن بە پێچەوانەی شەقام و بێزارکردنی هاووڵاتییان".  بەپێی هاتووچۆی سلێمانی، رۆژانە هاووڵاتییەکی زۆر سکاڵا دەکەن کە ماتۆڕسکیلی گەیاندنی خواردنگەکان "بێزاریان دەکەن و سیمای شاریان ناشرین کردووە"، داواش لە خاوەن چێشتخانەکان و فاست فودەکان دەکات "هاوکاریان بن شان بە شانی هاتووچۆ و شۆفێرەکانیان ئاگادار بکەنەوە دووربن لە سەرپێچی و بێزارکردنی هاووڵاتییان".  لە ئاگادارییەکەدا ئەوە خراوەتەڕوو، دەبێت هەموو ماتۆڕسوارێک خاوەنی مۆڵەتی لێخوڕینی ماتۆڕسکیل بێت، یاخود هەر شۆفێرێکی ماتۆڕسکیل مۆڵەتی لێخوڕینی نییە بە زووترین کات سەردانی بەڕێوەبەرایەتیی هاتووچۆی سلێمانی، بەشی مۆڵەت بکات بۆ دەرهێنانی مۆڵەتی شۆفێریی ماتۆڕسکیل و بەپێی یاسا کار ئاسانییان بۆ دەکرێت.  بە پێچەوانەی ئەوەش، هاتووچۆی سلێمانی دەڵێت، "هەر شۆفێرێکی ماتۆڕسکیل پابەند نەبێت، دەست بەسەر ماتۆڕسکیلەکەیدا دەگیرێت و رەوانەی گەراجی دەستبەسەرداگرتن دەکرێت، تووندترین سزا دەدرێت".  هاتووچۆی سلێمانی داوای لە خەڵکی شارەکە کردووە، "لە ئەگەری هەبوونی حاڵەتی لەو شێوەیە [بێزارکردن و سەرپێچیی ماتۆڕسوارەکان]، پەیوەندی بکەن بە ژمارە (١٠٠)، سەنتەری رێکخستنی پەیوەندییەکان (JCC) یاخود پەیوەندی بە ژمارە (١٨٨)ی کۆنترۆڵی هاتووچۆ بکەن بە مەبەستی ناردنی مەفرەزە و لێپێچینەوە لە شۆفێرانی سەرپێچیکار".