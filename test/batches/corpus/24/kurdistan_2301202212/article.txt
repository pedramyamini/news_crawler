سیروان محەممەد، بەڕێوەبەری راگەیاندنی کارەبای سلێمانی رایدەگەیێنێت: "یەکێک لە هۆکارەکانی کەمبوونەوەی کارەبا لە وەرزی زستاندا ئەوەیە کە کارەبا بووەتە شوێنگرەوەی سووتەمەنی و خواست لەسەری زیاد دەکات. دەبێت شێوازی باڵەخانەکانمان بگۆڕین و واز لە بلۆک بهێنین. خەڵک لە زستاندا بلۆک گەرم دەکەنەوە و لە هاویندا بلۆک سارد دەکەنەوە. "  سیروان محەممەد ئاماژەی بەوە دا، "بلۆک ئەم وڵاتەی وێران کردووە.. کارەبا و سووتەمەنیی وێران کردووە". بلۆک ساردی و گەرمی دەگوازێتەوە. تۆ لە ژوورەوە زۆپایەک دابنێ وەک ئەوەیە دەرەوەت گەرم کردبێتەوە. دەبێت حکومەت خەڵک هان بدات لە بلۆک دوور بکەونەوە و نەگەیێنەری گەرما و سەرما دابنێن. بەو شێوەیە دەتوانرێت کاژێرەکانی پێدانی کارەبا زیاد بکرێت.   حوسێن حەمەد، بەڕێوەبەری گشتیی کارەبای هەولێر گوتی: "کارەبا تەنیا بە وەزارەتی کارەبا چاک نابێت؛ چەندین وەزارەتی دیکە پێویستە کاری لەسەر بکەن کە یەکێکیان وەزارەتی شارەوانییە بۆ ئەوەی کار لەسەر ئەوە بکات بینا و خانووەکان نەگەیێنەری گەرمی و ساردی و مەرجیان بۆ دابنرێت تا ماڵان بەکارهێنانی کارەبا کەم بکەنەوە. "  هاونیشتمانییان دەڵێن، لەبەر ئەوەی وەزارەتی کارەبا پێوەری زیرەکی بۆ ماڵان و شوێنە گشتی و بازرگانییەکان داناوە دەبوو کاژێرەکانی پێدانی کارەبا زیاد بکرایان، کەچی باش نەبووە.  بەڕێوەبەری گشتیی کارەبای هەولێر گوتی: "ئەگەر پێوەری زیرەک نەبووایە، دۆخی کارەبامان خراپتر دەبوو لەوەی ئێستا هەیە. لە سنووری پارێزگای هەولێر ٤١٨ هەزار و ٤١٤ پێوەری زیرەکی کارەبا بەستراوە. ٢٧١ هەزار و ٩٧٤ پێوەر هەموو کارەکانیان تەواو بوون و لە رێگەی کۆمپیوتەرەوە دەخوێنرێنەوە. پرۆژەی پێوەری زیرەک تاوەکو ئێستا تەواو نەبووە و بە تەواوبوونی پرۆژەکە ئینجا کاریگەرییەکەی لەسەر باشبوونی دۆخی کارەبا دەردەکەوێت. "  بەڕێوەبەری گشتیی کارەبای هەولێر ئاماژەی بەوە دا، لە پارەوە تاوەکو ئەمساڵ نزیکەی ٢١ هەزار هاوبەش زیادی کردووە. پار مانگی کانوونی دووەم تێکڕای خواست لەسەر کارەبا ٢٤٦٠ مێگاوات بووە، بەڵام ئەمساڵ لەم مانگەدا گەیشتووەتە ٢٤٩٢ مێگاوات. هاوکات ئەمساڵ لە پار ساردتر بوو. بەپێی ئەوە بووایە دەبوو ئەمساڵ خواست لەسەر کارەبا نزیکەی ٢٠٠ مێگاوات زیاد بووایە، بەڵام دەبینین ٣٢ مێگاوات زیاد بووە کە ئەوەیش بۆ کاریگەریی پێوەری زیرەکی کارەبا دەگەڕێتەوە.  سیروان محەممەد، بەڕێوەبەری راگەیاندنی کارەبای سلێمانییش گوتی: "پار ئەم کاتانە مانگ هەبووە ٣٠ گۆڕەر (محاویلە)مان سووتاوە، بەڵام ئەمساڵ لەم وەرزە زۆر ساردەدا ٧ - ٨ گۆڕەرمان سووتاوە. ئەمەیش مانای وایە کە ئەم پێوەری زیرەکە زۆر باش رێگریی کردووە لەوەی باری سەر گۆڕەرەکان زیاد ببێت و بسووتێن. ئەمساڵ بەراورد بە ساڵانی رابردوو زیانەکانمان زۆر کەم بوون. "  بەهۆی سەرماوە وەزارەتی کارەبای هەرێمی کوردستان بڕیاری دا کە ژمارەی ئەمپێرەکانی پێوەری زیرەکی ماڵان لە ٤٠ ئەمپێرەوە بۆ ٣٠ و کارەبای شوێنە بازرگانییەکان لە ٦٠ ئەمپێرەوە بۆ ٤٠ کەم بکاتەوە.  سیروان محەممەد: "تاوەکو ئێستا ئەمپێری کارەبای هیچ شوێنێک کەم نەکراوەتەوە؛ هێشتا بڕیارەکەی وەزارەتی کارەبا جێبەجێ نەکراوە. بەڵام ئێمە لەم زستانەدا لە سلێمانی رۆژی وا هەبووە چوار کاژێر کارەبامان داوە، چونکە پەستانی زۆر لەسەر فیدەرەکان بووە. هەروەها لە چوار ساڵدا ١٠٠ هەزار هاوبەشی کارەبا زیادی کردووە. ئێستا لە سنووری پارێزگای سلێمانی کارەبا بە تێکرا ٦ - ٧ کاژێر هەیە. "  حوسێن حەمەدیش گوتی: "لە هەولێر لە مانگی کانوونی دووەمدا لە باشترین دۆخدا بە تێکڕا ١١ کاژێر کارەبا دراوە، بەڵام رۆژیش هەبووە زۆر خراپ بووە و ٦ - ٧ کاژێر دراوە. "