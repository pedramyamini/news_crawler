رۆژی دووشەممە ٠٣ - ٠١ - ٢٠٢٢، هێمن حەسیب، سەرنووسەری گۆڤاری تۆپزاوا کە تایبەتە بە بواری جینۆساید و بەشدارە لە راگەیێندراوەکەدا، بە تۆڕی میدیایی رووداوی گوت، ئەوان داوایان کردووە کە پرۆژە یاسایەک لە پەرلەمانی کوردستان بەناوی "یاساخکردنی ئینکاریی جینۆسایدی گەلی کورد" پەسند بکرێت و هەر کەسێک پێوەی پابەند نەبوو، سزابدرێت. گوتیشی، ناشیانەوێت یاساکە ببێتە کۆت و بەند بۆ ئازادیی بیروڕا و میدیا و میدیاکاران.  هێمن حەسیب ئاماژەی بەوەش کرد، سەندیکای رۆژنامەنووسان بەڵێنیان داوە لە کارەکانی ئەمساڵیاندا سەبارەت بەو پرسە لەگەڵ سایت و گۆڤار و رۆژنامەکەدا گفتوگۆ بکەن؛ ئاماژەی بەوەش کرد، لەگەڵ لیژنەی شەهیدان قسەیان کردووە و ئەوانیش بەڵێنیان داوە کار لەسەر داواکارییەکانیان بکەن.  سەوسەن محەممەد، سەرۆکی لیژنەی كاروبارى شه‌هیدان و جینۆساید و زیندانیانی سیاسی لە پەرلەمانی کوردستان ئەمڕۆ دووشەممە بە تۆڕی میدیایی رووداوی گوت، "داواکاریی ئەو چالاکوان و رێکخراوانە دوو بەشە: یەکێکیان ئەوەیە هەر کەس بە باشی باسی سەدام حوسێن و دەسەڵاتەکەی بکات سزابدرێت و ئەوی دیکەشیان ئەوەیە کە ئەو کەسانەی نکۆڵی لە جینۆسایدی گەلی کورد دەکەن، سزا بدرێن".  سەرۆکی لیژنەی كاروبارى شه‌هیدان و جینۆساید و زیندانیانی سیاسی لە پەرلەمانی کوردستان گوتیشی، بۆ داواکاریی یەکەمیان ساڵی ٢٠١٦ لە ئەنجوومەنی نوێنەرانی عێراق یاسایەک پەسند کراوە بۆ سزادانی ئەو کەسانەی بە سەدام حوسێن و دەسەڵاتەکەیدا هەڵدەدەن؛ ئاماژەی بەوەش کرد، ئەوان لە نزیکەوە لەگەڵ ئەو چالاکوان و رێکخراوانەدا دادەنیشن بۆئەوەی پێشنیازە یاسایەک ئامادە بکەن بۆ ئەو کەسانەی نکۆڵی لە جینۆسایدی کورد دەکەن و "بە هەموو شێوەیەک پشتیوانیی داوای ئەو کەس و رێکخراوانە دەکەین و کاری بۆ دەکەین".  هاوکات، حاکم ئازاد حەمەئەمین، نەقیبی سەندیکای رۆژنامەنووسانی کوردستان بە رووداوی گوت، ئەو نووسراوە بە فەرمی بگاتە دەستی ئەوان و داوایان لێبکەن، بەگوێرەی یاسا بەرکارەکان "دەتوانن سزای هەر سایت و رۆژنامەیەک بدەن کە سەدام حوسێن و دەسەڵاتەکەی بە پاڵەوان پیشاندەدات".  نەقیبی سەندیکای رۆژنامەنووسانی کوردستان گوتیشی، "ئێمە کاری لەپێشینەی ئەمساڵمان سۆشیال میدیا دەبێت؛ ناکرێت ئەوەی روودەدات بەردەوامیی هەبێت؛ هەوڵدەدەین بۆ وەستاندنی ئەو فەوزایەی لە سۆشیال میدیا هەیە بە هەموارکردنەوەی یاساکان بێت یان پەسندکردنی یاسا".  لە راگەیێندراوەکەدا کە ناوی ٤٨ رێکخراو، نووسەر و چالاکوانی بواری جینۆسایدی لەسەرە و ئێوارەی ٠٢ - ٠١ - ٢٠٢٢ بڵاوکراوەتەوە، ئەوە خراوەتەڕوو، "وەکو ئاشکرایە، ماوەیەكە لە كەناڵەكانی راگەیاندن و تۆڕە كۆمەڵایەتییەكان نابەرپرسانە ستایشی تاوانبارانی جینۆسایدی گەلی کوردستان و رژێمی فاشیستی بەعس دەكرێت، بە جۆرێك کە هەندێك لە میدیاکان بە داتاشینی چیرۆکی جۆراوجۆر، هەوڵی جوانکردنی سیمای سەدام حوسێنی تاوانبار دەدەن، وەكو پیشاندانی بە کەسێکی دادپەروەر و ملکەچ بە یاسا، لە کاتێکدا سەدام حوسێنی تاوانبار و رژێمەکەی دەستیان سوربوو بە خوێنی نزیكەی ملیۆنێك لە رۆڵەكانی گەلەكەمان لە گەلانی كوردستان و ژمارەیەكی هاوتاش لە گەلانی عێراق".  لەو راگەیێندراوەدا ئاماژە بەوەش کراوە، ئەوەی کراوە کاریگەریی خراپی دروستکردووە و زۆرێك لە گەنجانیان بەرەو هەڵدێر بردووە؛ هەروەها هەندێك کەس بێ گوێدانە هەست و سۆزی كەسوكاری  قوربانیانی جینۆساید و شەهیدان، "وێنەی دیكتاتۆرێكی وەكو سەدام لە سۆشیال میدیا دەخەنە سەر پرۆفایلەكانیان و پۆستی لەسەر دەكەن و بە شان باڵیدا هەڵدەدەن".  ئەو کەس و رێکخراوانە دۆخەکەیان بە ترسناک ناوهێناوە و رایانگەیاندووە، "دەبێتە مەترسی بۆئەوەی لە ئاییندەدا پەلبکێشێت بۆ ستایشکردنی داعش و قاعیدە و رێکخراوە تیرۆریستییەکانی دیکە. هەروەها ئەم جۆرە کارانە سەرجەمیان بۆ خۆیان راستەوخۆ دەچنە بواری نكۆڵیكردن لە جینۆسایدەوە، كە نەتەوەكەمان و گەلانی كوردستان خاوەنی زۆرترین كەیسی جینۆسایدن لە مێژووی نوێی جیهاندا".