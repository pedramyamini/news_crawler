کەمپەینی چالاکڤانە سەردەشتییەکان لە ساردترین رۆژەکانی زستاندا دەستی پێکردووە، دەیانەوێت جلوبەرگ، خواردەمەنی و هاوکاری بۆ هاوشارییە هەژارەکانیان کۆبکەنەوە، کەسانێک هەن توانای دابینکردنی جلوبەرگیان لە رەوشی ئابووریی خراپی رۆژهەڵاتی کوردستان و ئێراندا نییە.  فەردین شکاری، چالاکڤانی مەدەنی، دەڵێت، "سەردەشت شارۆچکەیەکی سنووریی و پشتگوێخراوە، هەلی کار لێرە کەمە و دۆخی ئابووریی شارۆچکەکەش باش نییە. "  بەپێی ئامارە فەرمییەکان رێژەی بێکاریی لە شاری سەردەشت ٢٣ % ـیە کە بەرزترین رێژەیە لە ئاستی پارێزگای ورمێدا، هاوردەی کەلوپەل لە دەروازە سنوورییە نیوە فەرمییەکانەوە گەورەترین هەلی کاری ئەو شارە بوو، بەڵام چەند ساڵێکە ئەوانەش داخراون.   ژیان بەیگزادە، چالاکڤانێکی مەدەنییە و گوتی، "ئەم کەمپەینە بۆ ماوەی هەفتەیەک بەردەوام دەبێت. خەڵک دەتوانن بە پارە، پێشکەشکردنی جلوبەرگی دەستی دوو و نوێش بەشداربن. "