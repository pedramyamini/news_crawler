حوسێن حەمە ساڵح، نوێنەری دەزگای لووتکە رایگەیاند، "بەپێی ئەو شوێنەی تەرمەکانی لێ دۆزراوەتەوە، کە دوورگەی ناکسۆسە و نزیکە لە دوورگەی سانتۆرینی، پێشبینی دەکرێت هی ئەو یەختە بن کە لە رۆژی ٢٢ی مانگی رابردوو بە زیاتر لە ٣٠ کۆچبەری کوردەوە نقووم بوو، تەنیا ١٣ کەسیان رزگاریان بوو، کە ٧ کەسیان کورد بوون و منداڵێکیان لەگەڵ بوو، ئێستا تەرمەکان لە دوورگەیەکی دەریای ئیجەدان و لێکۆڵینەوەیان لەسەر دەکرێت، هێشتا ناسنامەکانیان ئاشكرا نەکراوە".  لە کاتی نقوومبوونی بەلەمەکەش سێ تەرم دۆزرابوونەوە، ١٣ کەسیش رزگارکرابوون، دوای ئەوە، ئەمە یەکەمجارە تەرمی چوار کۆچبەری دیکەیان دەدۆزرێنەوە.  حوسێن حەمە ساڵح ئاماژەی بەوەش کرد، "ئێستا لە نەخۆشخانەیەکی یۆنانم کە ١١ تەرمی کۆچبەرانی لێیە، تەرمەکان هی رۆژی ٢٣ی مانگن و شەش تەرمیان ناسراونەتەوە و کەسوکاریان لەگەڵیانن، ئێمە لە هەوڵی ئەوەداین بیاننێرینەوە هەرێمی کوردستان، ئەو شەش کەسەی ناسراونەتەوە خەڵکی باشووری کوردستانن".  رۆژانی ٢٢، ٢٣ و ٢٤ ـی مانگی رابردوو لە دەریای ئیجەدا سێ بەلەمی کۆچبەران نقووم بوون، بەلەمی یەکەم ٦١ بۆ ٧٠ کەسی تێدا بووە و تەنیا ١٣ کەس رزگاریان بوو کە حەوت کەسیان کورد بوون و منداڵێکیش لەنێو رزگاربووەکاندا بوو.