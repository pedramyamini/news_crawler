شەوی ٢١ - ١٢ - ٢٠٢١ لە نزیک دوورگەیێکی یۆنان بەلەمێکی دیکە ژێرئاوکەوت، باوکی ئەو دوو منداڵەی تا ئێستا بێسەروشوێنن لە یۆنانە باسی ساتی رووداوەکە بۆ رووداو دەکات کە چۆن بەپێش چاوی خۆیەوە شەپۆلی ئاوەکە منداڵەکانی بردووە. کەسوکاری دوو منداڵەکەش داوای دۆزینەوەی تەرمەکان دەکەن.   بەپێی ئاماری کۆمەڵەی پەنابەرە گەڕاوەکانی ئەوروپا. تەنیا لە ساڵی ٢٠٢١ لە هەرێمی کورستان زیاتر لە ٢٨ هەزار کەس بە رێگەی نایاسایی بەرەو ئەوروپا رۆشتوون، لەوانە حەوت هەزار و ٨٠٠ کەسیان دانیشتووی ئیدارەی راپەڕین بوون.  سێڤدا فریادی تەمەن شەش ساڵی و بارانی برای کە تەمەنی سێ ساڵ بوو لە ناوەڕاستی ئەم مانگە لە حاجیاوا بەرەو تورکیا بەرێ کەوتوون. فریاد عەلی، باوکی منداڵەکان دەڵێت، "سەرەتا ماتۆڕەکانی بەلەمەکە لەکارکەوتن و دواتر ئەوەندەمان زانی شەپۆل  لێیداین و بینیم کچەکەم چەند مەترێک لە ئێمە دوور کەتەوە چووم رزگاری بکەم، بەڵام لەولاشەوە کوڕەکەم و هاوژینەکەم خەریک بوو دەخنکان، بۆیە بۆ ئەوان چوومەوە و کوڕەکەم هەڵگرت، بەڵام دیسان شەپۆل لێیداین و لێم ونبوو".  ئەو بنەماڵە کۆچبەرە ماڵ و کەلوپەلەکانیان نەفرۆشتووە، بۆ ئەوەی ئەگەر دەرباز نەبوون، بگەڕێنەوە سەر ماڵەکەی خۆیان. فریاد لە کارگەیێکی بلۆکدا کرێکار بوو.  فاتیمە محەممەد، نەنکی منداڵەکان دەڵێت، "زۆرمان پێگوت بەو زستانە مەڕۆ تاوەکو بەهار، بەڵام بە قسەی نەکردین و رۆشت و  ئێستاش شوکرین بە بەشی خوا".  عەلی محەممەد، باپیری منداڵەکان دەڵێت، "تاکە داواکاریمان لە حکومەت و لایەنی پەیوەندیدار ئەوەیە هاوکاریمان بکەن لە  دۆزینەوەی تەرمی هەموو ئەو کەسانەی لەگەڵ نەوەکانم لە ژێر ئاودان، ئێمە هیچمان بۆ ناکرێت".  بەکر عەلی، سەرۆکی کۆمەڵەی پەنابەرە گەڕاوەکان دەڵێت، "بەلەمەکەی شەوی ٢١ ـی مانگ کە ٧٠ سەرنشینی هەڵگرتبوو، لەو حەفتایە ٦٠ ـیان هاووڵاتیی هەرێمی کوردستان بوون و بەداخەوە تەنیا ١٣ کەسیان رزگار بووە و ئەوانی دیکە بێسەروشوێنن. "  سەرۆکی کۆمەڵەی پەنابەرە گەڕاوەکان دەشڵێت، "بەلەمەکەی شەوی ٢٣ مانگیش کە ١٠٥ کەسی هەڵگرتبوو، کۆمەڵێک خەڵکی نەتەوەکانی دیکەی تێدایە جگە لە کورد، لەوانیش ١٣ کەسیان ون بوون کە ١٠ میان کوردن".