بەگوێرەی ئەو ئامارەی ئەمڕۆ ١١ - ١ - ٢٠٢٢، تۆڕی میدیایی رووداو لە سەرچاوەیەکەوە لە وەزارەتی پێشمەرگە وەریگرتووە، لە ١ - ١ - ٢٠٢١ ـەوە تاوەکو ٣١ - ١٢ - ٢٠٢١، چەکدارانی داعش ٢٥٧ هێرشی جۆراوجۆریان کردووە. لە ئەنجامی هێرشەکاندا ٣٨٧ کەس شەهید، ٥١٨ کەس بریندار بوون و ٣٧ کەسیش رفێندراون.  بە گوتەی بەرپرسانی وەزارەتی پێشمەرگە هێرشەکانی داعش لەو سنوورانەوە کراون، کە بۆشایی ئەمنین لە نێوان هێزەکانی پێشمەرگە و سوپای عێراق.  لەنێوان هەرێمی کوردستان و سوپای عێراقدا، نزیکەی ٥٦٠ کیلۆمەتر بۆشایی ئەمنیی هەیە، بۆ پڕکردنەوەی بۆشاییەکان بڕیاری جێگیرکردنی دوو لیوای هاوبەشی هێزەکانی پێشمەرگە و هێزە عێراقییەکان دراوە. جەبار یاوەر، ئەمینداری گشتیی وەزارەتی پێشمەرگە دەڵێت: "بڕیاربوو مانگی ٧ی ساڵی ٢٠٢١ دوو لیوا هاوبەشەکە بچنە ئەرکەوە، بەڵام زۆرجار بڕیارەکان لە کاتی خۆیاندا ناچنە بواری جێبەجێکردنەوە".  ئەمینداری وەزارەتی پێشمەرگەی هەرێمی کوردستان، بە تۆڕی میدیایی رووداوی گوت: "بەگوێرەی گفتوگۆکانیان بێت، بڕیارە ئەم مانگە هەردوو لیواکە بچنە مەشقی هاوبەشی سوپای عێراقەوە".  هەر لیوایەک لەو دوو لیوا هاوبەشە لە نزیکەی ٣ هەزار و ٥٠٠ کەس پێکدێت. ئەمینداری وەزارەتی پێشمەرگە دەڵێت، "لیوایەکیان لە پێشمەرگەیە و ئامادەیە؛ لیواکەی دیکەشیان لە سوپای عێراقە؛ لەم ماوەیەدا لیواکەی پێشمەرگە لە بنکەکانی مەشقی وەزارەتی پێشمەرگە مەشقیان کردووە؛ لیوا عێراقییەکەش لە بنکەکانی عێراق مەشقی کردووە. ئەو دوو لیوایە تێکەڵ دەکرێن و دەچنە بنکەکانی حکومەتی عێراق و دواتر رێککەوتن دەکرێت لەسەر ئەو شوێنانەی تێیاندا جێگیر دەکرێن".