ئەکبەر کەرامەتی، سەرۆکی رێکخراوی کشتوکاڵی ورمێ، دەڵێت، ٦٤٠ هەزار تۆن سێو لە ساردخانەکانی ئەو پارێزگایەدا ماونەتەوە، بەڵام چارەنووسیان ناڕوونە و دەبێت رێگەچارەیەکی بۆ بدۆزرێتەوە.  بەپێی راپۆرتە فەرمییەکان، بەرهەمی سێوی ئەمساڵی پارێزگای ورمێ یەک ملیۆن و ٢٧٠ هەزار تۆن بووە، بەڵام بەشێکی کەمی هەناردەی وڵاتانی دیکە کراوە.  لە ساڵانی رابردوودا سێوی پارێزگای ورمێ بۆ هەرێمی کوردستان، رووسیا، پاکستان، ئەفغانستان و وڵاتانی دیکەش هەناردە دەکرا. بەپێی راپۆرتی فەرمی هەناردە بۆ ئەو وڵاتانە بەردەوامە و رۆژانە هەزار تاوەکو هەزار و ٢٠٠ تۆن سێو لەو پارێزگایەوە هەناردە دەکرێت.  موراد ئاقابالازادە، سەرۆکی یەکێتیی خاوەن ساردخانەکانی پاریزگای ورمێ دەڵێت، هەناردەی سێوی ئەو پارێزگا لەسەرخۆیە و هەر ئەمەش بووەتە هۆی ئەوەی کە ئەم بەرهەمە لە ساردخانەکاندا وردە وردە خراپ ببێت.  خاوەن باخەکان سێوەکان لە ساردخانەکاندا رادەگرن بۆئەوەی بە نرخی گونجاو بیخەنە بازاڕەوە، بەڵام بە گوتەی بەرپرسان نەگەڕانەوەی پارەی هەناردەی سێو بۆ وڵاتانی مەبەست و کێشەکانی لەقوتووکردن و ئۆتۆمبێلی ساردکەرەوە و مانەوەی زۆری بەرهەکەمان لە رێگەکان و سنوورەکان، وایکردووە جووتیارەکان قازانجێکی ئەوتۆ نەکەن.