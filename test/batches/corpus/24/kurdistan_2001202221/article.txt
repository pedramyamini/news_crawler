عەلی شەعبۆ، بەڕێوەبەری خۆبەخشی کەمپەکە لەمیانی بەشداریکردنی لە بوولتەنی کاژێر ١٧: ٠٠ی تۆڕی میدیایی رووداو کە شەهیان تەحسین پێشکێشی دەکات، رایگەیاند، "پاشنیوەڕۆی ئەمڕۆ رێگەی کەمپەکە کرایەوە و لەو ماوەیەدا ئەو کەسانەی کە نەخۆش بوون و پێویستیان بە چارەسەرە، لە کەمپەکە برانە دەرەوە، بەڵام ئێستا جارێکی دیکە رێگەکە گیراوەتەوە".  بەڕێوەبەری خۆبەخشی کەمپەکە ئاماژەی بەوە کرد، نزیکەی ساڵێکە حکومەتی عێراق "بە هۆکاری سیاسی" هاریکارییەکانی بۆ کەمپەکەی راگرتووە و ئەو هەنگاوەی حکومەتی عێراق و داخستنی رێگەی کەمپەکەش وایکردووە، دۆخی ئاوارەکان لەسەر چیاکە خراپتر ببێت.  عەلی شەعبۆ ئەوەشی خستەڕوو، بەشێکی زۆری چادرەکان کۆنن و زۆربەی خێزانە ئاوارەکانیش بڕێکی زۆر کەم نەوتیان هەیە، ئەوەش لە کاتێکدایە ئەمڕۆ نزیکەی شەش کاژێر بەسەر یەکەوە بەفر باریوە و پلەی گەرماش بۆ نزیکەی چوار پلەی ژێر سفر دابەزیوە؛ داواشی لە حکومەتی عێراق و خەڵکی شنگال کرد زوو نەوت و خواردن و پێداویستیی دیکە بگەیێننە دانیشتووانی نێو کەمپەکە.  لە سەرەتای ئابی ساڵی ٢٠١٤ دا رێکخراوی داعش هێرشی کردە سەر شنگال و دەوروبەری و هەزاران کەس لە خەڵکی ناوچەکە چوونە سەر چیای شنگال بۆئەوەی لە دەستی چەکدارانی رێکخراوە پەڕگیرەکە رزگاریان ببێت. ئێستا نزیکەی ٧٠٠ خێزان لەو کەمپەدا دەمێننەوە.