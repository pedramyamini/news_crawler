رەمەزان ئۆزجان، سەرۆکی بۆرسەی بازرگانیی مەڵەتی دەڵێت، "لە ساڵی ٢٠٢١ بەگشتی ٩٠ هەزار و ٢٠٣ تۆن قەیسیی وشکمان هەناردە کردووە. ئەمە ژمارەیەکی زۆر گرنگە. لە بەرامبەر هەناردەکردنی ٩٠ هەزار و ٢٠٣ تۆن قەیسیی وشک ٣٤٧ ملیۆن ٩٠٥ هەزار دۆلار داهاتمان دەستکەوتووە. بەمەش ژمارەی پێوانەیی پێنج ساڵمان شکاند لە ئەمساڵدا".  یەکێک لەو وڵاتانەی قەیسیی مەڵەتیی کڕیوە، وڵاتی چین - ە کە بە بەهای ٦.٣ ملیۆن دۆلار بووە، سەرەڕای هەموو ئەو سەختییانەی رووبەڕووی جووتیاران بوونەتەوە، مەڵەتی ساڵی ٢٠٢١ توانیی ژمارەی پێوانەیی ٢٠٢٠ بشکێنێت.  سەرۆکی بۆرسەی بازرگانیی مەڵەتی ئاماژە بەوە دەکات، "ئەگەر سەیری ئامارەکانی ساڵی ٢٠٢٠ بکەین، ٨٩ هەزار و ٧٢٥ تۆن قەیسیی وشکمان هەناردە کردووە و ٢٦٤ ملیۆن دۆلار داهاتی هەبووە، بەڵام ئەگەر سەیری داهاتی ئەمساڵ بکەین کە ٣٤٧ ملیۆن دۆلارە، جیاوازیی ٨٣ ملیۆن دۆلار زیادبوون هەیە".  زۆرترین هەناردەی قەیسیی وشک لە مانگەکانی ئاب تاوەکو کانوونی یەکەمی ٢٠٢١ کراوە. ئەمریکا، فەرەنسا و ئەڵمانیا پێشەنگی ئەو وڵاتانەن کە لە مەڵەتییەوە قەیسیی وشکیان بۆ هەناردە کراوە.  پارێزگای مەڵەتی بە پایتەختی قەیسی دادەنرێت، ئەو ژمارە پێوانەییەش لە کاتێکدایە کە بەشێکی زۆر لە جووتیاران ناڕەزایی بەرامبەر حکومەت نیشاندەدەن بەوەی پشتگیرییەکی وا ناکرێن.