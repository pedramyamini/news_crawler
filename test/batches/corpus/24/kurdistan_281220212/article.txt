سادق عەبدولڕەحمان، راوێژکاری یاسایی سەندیکای کرێکاران بە تۆڕی میدیای رووداوی راگەیاند، زۆرجار کرێکاران لە هەرێمی کوردستان پارەی "گرەنتی" یان ئابوونە نادەن، بۆ ئەوەی کرێکاران پارێزراوبن پێویستە ئەو پارەیە بدەن، لە بەرامبەردا ئەو پڕۆژە یاسایەی کە ئامادەکراوە ئەگەر جێبەجێبکرێت زۆرینەی کێشەکانی کرێکاران چارەسەر دەکات.  سادق عەبدولڕەحمان، گوتی، "ئەو پڕۆژەیاسا تازەیە زۆر باشە و مافی کرێکاران دەپارێزێت، ئەو رەشنووسە مافی باشی بۆ کرێکاران دەستنیشانکردووە، چاوەڕێین بنێردرێتە پەرلەمان و پەسند بکرێت. "  سەبارەت بە ماف و ئەرکی کرێکاران لە هەرێمی کوردستان، تاوەکو ئێستا کار بە یاسای كاری ژمارە ٧١ی ساڵی ١٩٨٧ و یاسای دەستبەری کۆمەڵایەتی ژمارە ٣٩ ـی ساڵی ١٩٧١ ـی عێراق دەکرێت، ئەوە لە کاتێکدایە کە حکومەتی عێراق کار بەیاسای کاری ژمارە ٣٧ ـی ساڵی ٢٠١٥ دەکات. پرۆژە یاسای کاری هەرێمی کوردستانیش دوو ساڵە لە ئەنجومەنی وەزیرانە.  عەبدولمەجید فەرەج، بەڕێوبەری کاری سلێمانی باس لەوە دەکات، "پێویستە پێداچوونەوە بۆ یاساکان بکرێتەوە ئەو پرۆژە یاسایەی کە بۆ جاری دووەم هەموار کراوەتەوە یاسایەکی باشە، هەموو کرێکاران سودمەند دەبن لە یاساکان، بەڕێژەیەکی زۆر کرێکاری بیانی دێنە هەرێمی کوردستان بەو یاسایە دەتواندرێت ژمارەکەیان کەمبکرێتەوە. "  ئەحمەد مەحمود، دانیشتوویەکی شاری سلێمانییە، زیاتر لە ٣٠ ساڵ کرێکاری کردووە، لەسەر جێگە کەوتووە، ئەو تاوەکو ئێستا بەدەست ئەو ئازارەوە دەناڵێنێت کە ساڵێک لەمەوبەر لە کاتی کارکردن تووشی جەڵتەی دڵ دەبێت، تەمەنی ٦٠ ساڵە و زیاتر لە نیوەی تەمەنی بە کرێکاری بەسەر بردووە، ساڵێکە نەخۆش کەوتووە، تاوەکو ئێستا مووچەی دەستبەری کۆمەڵایەتی پێنەدراوە.  ئەحمەد مەحمود، دەڵێت، "هیچ یارمەتی کرێکاران نەدراوە نە دەستەوانە، نە جزمە، نە کڵاو، هیچیان پێنادرێت، ئێستا دەبێت بێن یارمەتی من بدەن بەڵام نایکەن، داوای پارەی ئەو ١٠ ساڵە دەکەم کە داومە بە سەندیکا بەڵام ئەویشم نادەنەوە.''  لە ساڵی ٢٠١٣ حکومەتی هەرێمی کوردستان رەشنوسی پرۆژە یاسایەکی تایبەت بە کار و دەستەبەری کۆمەڵایەتی ناردە پەرلەمانی کوردستان، بەڵام تاوەکو ئێستا ئەو پرۆژە یاسایە جێبەجێنەکراوە، لە ساڵی ٢٠١٩ وەزارەتی کاروباری کۆمەڵایەتی رەشنوسی پرۆژە یاسایەکی نوێی تایبەت بە کار و دەستەبەری کۆمەڵایەتی دەنێرێتە ئەنجوومەنی وەزیران و لەو کاتەیشەوە چاوەروانن پرۆژە یاساکە بنێردرێتەوە پەرلەمان.  لە هەرێمی کوردستان زیاتر لە ١٠٠ هەزار کرێکاری ناوخۆیی و نزیکەی ٩٠ هەزار کرێکاری بیانیش هەن، بەپێی ئامارەکانی سەندیکای کرێکارانی کوردستان تەنیا لە ساڵی ٢٠٢٠،  ٢٥ کرێکار لە کاتی کارکردن گیانیان لەدەستداوە و بە دەیانیش برینداربوون.