وێڕای کێشەکانی هاتووچۆ و نەبوونی خزمەتگوزاری، دەستخستنی سەرەکیترین پێداویستییەکانیش بووەتە یەکێکی دیکە لە کێشەکانی خەڵک، یەکێک لەوانەش نانە، کە لەم دۆخەدا پەیداکردنی چەند دانەی بۆ سەر سفرەی خێزانەکان، ئەستەم بووە.  خەڵک هەموو گلەییان لە بەرپرسانی خۆجێیی شارە و پێیانوایە لە ئاست دابینکردنی پێداویستییەکانیاندا، کەمتەرخەمن و وەڵامی داواکارییەکانیان نادەنەوە.  ئەم کێشانە تەنیا هی نێو شار نین. بەشێکی زۆر لە رێگەکانی هاتووچۆی گوندەکانی دەوروبەری بۆکانیش، هێشتا خاوێن نەکراونەتەوە و ئەوەش بووەتە هۆی دەستنەکەوتنی بەشێک لە پێداویستییەکانی خەڵک.  بە گوتەی بەرپرسانی پارێزگای ورمێ، هێشتا رێگەی هاتووچۆی ٦٠٠ گوندی ئەو پارێزگایە کە زۆربەیان سەر بە شارەکانی بۆکان، مهاباد، سەردەشت و پیرانشارن، نەکراونەتەوە و خەڵکی تووشی کێشە کردووە.