کاژێر چواری بەرەبەیانی رۆژی شەممە ١٥ - ٠١ - ٢٠٢٢ لە ئەنجامی بارینی بارانی زۆر و دروستبوونی لافاو، دیوارێکی پاڵپشت بەسەر خانووی ماڵە پێشمەرگەیێکدا دەڕوخێت و خانووەکەش دەڕوخێنێت.  شەمسەدین محیەدین، خاوەن خانووەکەیە و بە تۆڕی میدیایی رووداوی راگەیاند، بەرەبەیان ئەویان ئاگادار کردووەتەوە کە خانووەکەی رووخاوە، هاوژین و منداڵەکانی چوونەتەوە ماڵی کەسوکاریان، زیانی زۆریش بەر خانوو و نێوماڵەکەی کەوتووە.  شەمسەدین، خاوەنی شەش منداڵە و دانیشتووی گەڕەکی نەهری سۆرانە، لەکاتی رووخانی خانووەکەی لە باشیک لە دەوام بووە. کوڕێکی خێزاندارە و هەر لەگەڵ ئەواندا لەیەک خانوودا دەژی.  مەغدید ئەحمەد، قایمقامی سۆران لەو بارەوە بە تۆڕی میدیایی رووداوی گوت، ئاگادار کراونەتەوە لە داڕمانی خانوویێک، لیژنەی تایبەتی شارەوانی راسپێردراوە سەردانی ماڵەکە بکەن.