دوای رۆژێک لە دانانى پەیکەرى زەردەشت شنگالی، فەرماندەى هێزەکانى یەبەشە لە شنگال، سوپاى عێراق پەیکەرەکەی لابرد، ئەوەش ناکۆکییەکانى نێوان هێزەکانى یەبەشە و سوپای عێراقی قووڵترکردەوە. لە شەوى رابردووەوە هێزەکانى سوپاى عێراق لە شنگال خراونەتە ئامادەباشى.  رۆژى پێنجشەممە لایەنگرانى یەبەشە لەگەڵ بەشێک لە خەڵکى شنگال پەیکەرى زەردەشت شنگالییان لە فولکەی تاخى (حەى ئەلنەسر) لە سەنتەرى شارى شنگال دانا، دواتر لە بەرەبەیانى رۆژى ١٤ ـی ئەم مانگە هێزەکانى سوپای عێراق پەیکەرەکەیان لابرد و ئێستا لەلاى هێزەکانى عێراقە. دواى ئەو رووداوە گرووپێکى گەنجان لە شنگال بەناوى "گرووپى گەنجانى ئێزدخان" لە راگەیێندراوێکدا هەڕەشەیان کردبوو کە ئەگەر پەیکەرەکە دانەنرێتەوە، ئەوا شنگال لە هەموو ئەو هێزانە دەکەنە "جەهەننەم".  خودێدا چوکێ، بەڕێوەبەرى ناحیەی سنوون بە وەکالەت بە تۆڕی میدیایی رووداوی راگەیاند، "ئەو پەیکەرە لە لایەن هونەرمەندێکى شێوەکارى عێراقى لە باشیک دروستکراوە، لە رۆژى ١٣ ـی ئەم مانگە لەلایەن چەند گەنجێکی خەڵکی شنگال گوازرایەوە بۆ سەنتەرى شارى شنگال و بڕیار بوو لە رێوڕەسمێکدا پەردەی لەسەر لاببرێت، بەڵام بەداخەوە، سوپاى عێراق پەیکەرەکەی هەڵگرت".  ئەوە یەکەمجار نییە ناکۆکى لەنێوان هێزەکانى یەبەشە و سوپاى عێراق لە شنگال دروستدەبن. ساڵێک پێش ئێستا رێککەوتنێک لە نێوان بەغدا و حکومەتى هەرێمى کوردستان لەبارەى کێشەکانى شنگال واژۆکرا، یەکێک لە بەندەکان دەرکردنى هێزە بیانییەکان بوو لە شنگال، بەڵام تاوەکو ئێستا ئەو رێککەوتنە جێبەجێ نەکراوە، لەم ساڵدا نزیکەى ١٠ جار ناکۆکی لەنێوان هێزەکانى یەبەشە و سوپای عێراق لە شنگال دروستبووە.  لەبارەى چارەسەرکردنى ئەو کێشەیە خودێدا چوکێ رایگەیاند، "زیاتر لە نیو کاژێرە فەرماندەکانى یەبەشە و هێزەکانى سوپای عێراق لە شنگال لە کۆبوونەوەدان. داواکاریى سوپاى عێراق ئەوەیە کە دەبێت رەزامەندیى فەرمى حکومەتى عێراق وەربگیرێت بۆ دانانی پەیکەرەکە، داواکاریی هێزەکانى یەبەشەش ئەوەیە کە پەیکەرەکە بۆ شوێنى خۆى بگەڕێننەوە و ئەوانەى ئەو کارەیان کردووە داواى لێبووردن بکەن".  زەردەشت شنگالی، فەرماندەى یەبەشە خەڵکى گوندى بورکە سەر بە ناحیەی سنوون، ساڵێک پێش ئێستا لەگەڵ برایەکى خۆى لە گوندى دوگورێ سەر بە ناحیەی سنوون لەلایەن فڕۆکەکانى تورکیا کرانە ئامانج و هەردووکیان گیانیان لەدەستدا.