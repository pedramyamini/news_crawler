ئەمڕۆ یەکشەممە ١٩ - ١٢ - ٢٠٢١ کۆمپانیای ئاسیاسێڵ لە نامەیەکدا بۆ ئومێد خۆشناو، پارێزگاری هەولێر بە واژۆی فارووق مەلا مستەفا، سەرۆکی ئەنجوومەنی بەڕێوەبردنی کۆمپانیاکە ئاماژە بەوە دراوە، "لە کاتێکدا کە هەولێر بە کارەساتێکی دڵتەزێندا تێدەپەڕێت لە ئەنجامی لافاوەکەی ئەمدواییەی ئەو شارە و لە پێناو بەهاناوەچوونی خێزانە زیانلێکەتووەکان، کۆمپانیای ئاسیاسێڵ بە پێویستی دەزانێت بڕی یەک ملیار دیناری عێراقی تەرخانبکات بۆ کۆمەککردنی ئەو خێزانانەی لە ئەنجامی لافاوەکە زیانیان پێگەیشتووە".  رۆژی هەینی بەهۆی زۆریی بارانبارینەوە لە بەشێک لە ناوچەکانی پارێزگای هەولێر لافاو دروستبوو و زیانێکی زۆری گیانی و ماددیی لێکەوتەوە. ئەمڕۆ پارێزگاری هەولێر لە کۆنگرەیەکی رۆژنامەڤانیدا لەبارەی قەبارەی زیانەکانی لافاوەکە رایگەیاند، بە گشتی لافاوەکە نزیکەی ٢٠ بۆ ٢١ ملیار دینار زیانی ماددی هەبووە.  پێشتر نێچیرڤان بارزانی، سەرۆکی هەرێمی کوردستان لە رێگەی دەزگای روانگە و بە هاوئاهەنگی لەگەڵ پارێزگای هەولێر و دەزگای خێرخوازیی بارزانی بە بڕی یەک ملیار دینار هاوکاریی زیانلێکەوتووانی لافاوەکەی کرد.  پارێزگاری هەولێر ئاماژەی بەوەشد، ئاو چووەتە ٢٥٠٩ ماڵ و زیانی بە کەلوپەلەکانیان گەیاندووە، ٤٠٢ خانوو زیانمەندبوون، ٨٦٧ ئۆتۆمبێلیش زیانیان بەرکەوتووە کە بەشێکیان حکومین، ١٥٣ دووکان و مارکێت و کارگە زەرەرمەند بوون.  جگە لە زیانی ماددی، لافاوەکە زیانی گیانیشی لێکەوتەوە. ١٢ کەس بەهۆی لافاوەکە گیانیان لەدەستداو کە تاوەکو ئێستا تەرمی دووانیان نەدۆزراوەتەوە و گەڕان و پشکنین بە دوایاندا بەردەوامە.     لە راگەیێندراوێکدا پارێزگای هەولێر ئاماژە بەوە دەدات کە خەڵک بەم رێگەیانە دەتوانن هاوکاریی زیانلێکەوتووانی لافاوەکەی هەولێر بکەن:     لە ناوخۆ: هەژماری بانکیی (٥٠٨) لە بانکى منارە     دەرەوەى هەرێمى کوردستان:     Bank name: RT BANK  Swift Code: RTBAIQBAXXX  Account Number IQD   ٢٠٣/٥٧٣٩١/١/٢٥١١/٠٠٠ Account Number USD  ٢٠٣/٥٧٣٩١/٢/٢٥١١/٠٠٠  Account Number EUR  ٢٠٣/٥٧٣٩١/٣/٢٥١١/٠٠٠