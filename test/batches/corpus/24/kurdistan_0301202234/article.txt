بەڕێوەبەرایەتی ئاسایشی بازگەکان روونکردنەوەیەکی لەبارەی دەنگۆی دروستبوونی شەڕەتەقە و رووبەڕووبونەوە لەنێوان ژمارەیەک لە گەریلاکانی پەکەکە و ئەوان بڵاوکردەوە و دەڵێت"رووبەڕووبوونەوە رووینەداوە".  لە راگەیێندراوەکەی  بەڕێوەبەرایەتی ئاسایشی بازگەکاندا هاتووە: "لە چەند پەیجێک بڵاو کراوەتەوە گوایە لە شەوی ٣ - ١ - ٢٠٢١ رووبەڕووبونەوە لە نێوان ئاسایشی بازگەکان و چەکدارانی پەکەکە روویداوە، ئێمە رایدەگەیێنین هیچ ڕووبەرووبونەوەیەک لە نێوان ئاسایشی بازگەکان و چەکدارانی پەکەکە رووی نەداوە، ئەوەی روویداوە هێزەکانی پێشمەرگەی کوردستان چەند قاچاخچییەکیان دەستگیرکردووە هەوڵی گەیاندنی هاوکاریان داوە بۆ چەکدارانی پەکەکە بۆ زەرەر گەیاندن بە خەڵکی ناوچەکە و کوردستان بە گشتی، خۆشبەختانە دەستگیرکراون بەبێ بوونی هیچ زیانێک لە برایانمان لە هێزەکانی پێشمەرگەی کوردستان".  لە کۆتایی راگەیێندراوەکەی ئاسایشدا هاتووە: "خەڵکی کوردستان و دەڤەرەکە دڵنیا دەکەینەوە تاوەکو پێشمەرگە قارەمانەکان گیانفیدایانە لە سەنگەرەکان و ئاسایشەکان شورەی پۆڵایین بن، خاک و خەڵکی کوردستان هەمیشە پارێزراو دەبن لە هەر هەوڵ و پلانێکی دوژمنان کە هەوڵ بدەن ئاسایشی هەرێمی کوردستان تێکبدەن".  (رووداو) چەند جارێک پەیوەندی بە بەڕێوەبەرایەتیی ئاسایشی بازگەکانەوە کرد، بەڵام وەڵامی پەیوەندییەکانیان نەدایەوە.