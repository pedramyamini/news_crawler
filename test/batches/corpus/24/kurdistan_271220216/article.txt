عەلیڕەزا کاکاوەند، بەڕێوەبەری ئاو و ئاوەڕۆی کرماشان دەڵێت، وشکەساڵیی ئێستای ئەو پارێزگایە لە ٥٢ ساڵی رابردوودا کەم وێنە بووە و کەمبوونەوەی بڕی بارانبارین و بەفربارین لە پارێزگاکە زیاتر لە هەموو پارێزگاکانی ئێران بەرچاو دەکەوێت.  بەپێی راپۆرتی کەشناسیی پارێزگای کرماشان، پاییزی ئەمساڵ ٧٦ ملیمەتر باران باریوە، کە ئەمە نیوەی پاییزی ساڵی ٢٠٢٠ ـە. هەروەها ساڵی رابردووش، بڕی بارانبارین و بەفربارین ٤٢ % لە ئاستی ئاسایی کەمتر بووە.  کەمیی باران بارین و بەفر بارین کاریگەریی لەسەر ئاوی بەنداوەکان و ئاوی خواردنەوەش دروستکردووە. مەحموودڕەزا شەهلایی، بەڕێوەبەری دامەزراوەی ئاوی کرماشان دەڵێت، " ئەمساڵ ١٤٢ ملیۆن مەتر سێجا ئاو چووەتە نێو بەنداوەکان و ئەوەش زۆر کەمە".  شەهلایی هۆشداری دەدات و دەڵێت، ئەگەر بەنداوەکان بە شێوەیەکی گونجاو بەڕێوەنەبرێن و شێوازی دابەشکردن و بەکارهێنانی ئاوەکە رێکوپێک کۆنترۆڵ نەکرێت، ئەوا لە بەهار و هاوینی داهاتوودا کێشەی ئاو دروستدەبێت.  بە گوتەی عەلیڕەزا کاکاوەند، لە هاوینی رابردوودا ٤٠٠ گوندی ئەو پارێزگایە کێشەی ئاویان هەبوو، کە بەشی زۆریان سەر بە شارەکانی کرماشان و سەلاس و باوەجانی بوون.