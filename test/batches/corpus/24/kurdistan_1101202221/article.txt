سەرۆکی هەرێمی کوردستان لە تویتێکدا ئەمڕۆ سێشەممە ١١ - ١ - ٢٠٢٢ نووسیویەتی، "دڵتەنگ بووم بە گیانلەدەستدانی دەیڤد ساسۆڵی، سەرۆکی پەرلەمانی ئەوروپی. لە دڵمەوە، هاوخەمی خۆم ئاراستەی خێزان و هاوکارەکانی لە یەکێتیی ئەوروپا و نوێنەرایەتیی یەکێتیی ئەوروپا لە هەرێمی کوردستان و عێراق دەکەم. "  دەیڤید ساسۆڵی تەمەن ٦٥ ساڵ بوو، بە رەچەڵەک ئیتاڵی بوو، ماوەی چەند ساڵێک بوو تووشی شێرپەنجەی خوێن ببوو؛ ئەو لە ٢٦ - ١٢ - ٢٠٢١ و دوای تێكچوونی باری تەندروستی، لە یەکێك لە نەخۆشخانەکانی ئیتاڵیا خەوێندرا و بەرەبەیانی ئەمڕۆ سێشەممە ١١ - ١ - ٢٠٢٢ لە ناوەندی چارەسەرکردنی نەخۆشییەکانی شێرپەنجە لە شاری ئاڤیانۆی ئیتاڵیا کۆچی دواییکرد.  رۆبێرتۆ کۆیلۆ، گوتەبێژی ساسۆڵی لە تویتەر نووسیویەتی: "دەیڤد ساسۆڵی، سەرۆکی پەرلەمانی یەکێتیی ئەوروپا لە کاژێر ٠١: ١٥ خولەکی ئەمڕۆ سێشەممە ١١ی کانوونی دووەم، کە لە ناوەندی چارەسەرکردنی شێرپەنجە لە نەخۆشخانەی شاری ئاڤیانۆی ئیتاڵیا خەوێندرابوو، کۆچی دوایی کرد".  پێشتریش لە مانگی ئەیلوولی ساڵی ٢٠٢١ تەندروستیی ساسۆڵی تێکچووبوو کە ناچاری کرد بۆ چەند هەفتەیەک لە کاری پەرلەمانی دووربکەوێتەوە.  هەرچەندە وادەی سەرۆکایەتیی ساسۆڵی بۆ پەرلەمانی یەکێتیی ئەوروپا لەم مانگەدا کۆتایی دەهات و  سەرباری ئەوەی سەرجەم لایەنەکان پشتگیرییان لە هەڵبژاردنەوەی دەکرد، بەڵام خودی ساسۆڵی بەهۆی تێکچوونی باری تەندروستییەوە، رایگەیاندبوو خۆی بەربژێر ناکاتەوە.  دەیڤد ساسۆڵی ئەندامی هاوپەیمانیێتیی کۆمەڵایەتی و دیموکراسی بوو، کە دووەم گەورەترین فراکسیۆنی نێو پەرلەمانی یەکێتی ئەوروپایە، لەدوای فراکسیۆنی "گەلی ئەوروپا".  ساسۆڵی سەرەتای ژیانی پیشەیی بە پێشکیشکاری میدیایی لە کەناڵێکی ئیتاڵیا دەستپێکرد، دواتر چووە نێو گۆڕەپانی سیاسییەوە. لە ساڵی ٢٠١٩ بە سەرۆکی پەرلەمانی یەکێتیی ئەوروپا هەڵبژێردرا.