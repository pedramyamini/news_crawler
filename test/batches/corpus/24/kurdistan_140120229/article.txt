رۆژی هەینی، ١٤ - ٠١ - ٢٠٢٢، سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند، لەکاتی دەستگیرکردنی ئەو دوو تۆمەتبارەدا، دەستیانگرتووە بەسەر بڕێك ماددەی هۆشبەردا.  بەگوتەی گوتەبێژی پۆلیسی سلێمانی، "لە چالاكیی یەكەمدا بەشی پۆلیسی دووكان كەسێكیان دەستگیركرد بەناوی (ف، م، ع) كە بڕێك ماددەی هۆشبەری پێ بوو و دوای پشكنین دەركەوتووە كە بەكارهێنەرە، هەربۆیە بە بڕیاری دادوەر راگیراوە".  سەرکەوت ئەحمەد گوتیشی، لە چالاكییەكی دیکەدا لەلایەن بنكەی پۆلیسی بەكرەجۆ، تۆمەتبارێك كە لەسەر دۆسیەی تەقەكردن دەستگیركرابوو، بەگومانی بەكارهێنانی ماددەی هۆشبەر لەلایەن بنكەی پۆلیسی بەكرەجۆوە لێكۆڵینەوەی زیاتری لەگەڵدا كرا و دوای پشكنین دەركەوت كە بەكارهێنەری ماددەی هۆشبەرە لە جۆری حەشیش، دەستیشگیرا بەسەر بڕێك لەو ماددەیە.  تۆمەتبارەکە ناوی "م، ف، ع"  لەدایكبووی ١٩٩٣ ـەو بە بڕیاری دادوەر راگیراوە.  رۆژی شەممە ٠٨ - ٠١ - ٢٠٢٢ یش پۆلیسی سلێمانی لە راگەیێندراوێکدا رایگەیاند، دوای کۆکردنەوەی زانیاری لەسەر تۆمەتبارێک کە بازرگان و بەکارھێنەری ماددەی ھۆشبەر بووە، مەفرەزەکانی بەشی پۆلیسی نەھێشتنی تاوان، نووسینگەی راپەڕین تۆمەتبار (م، ی، م) لەدایکبووی ١٩٩٤ ـیان دەستگیرکرد.