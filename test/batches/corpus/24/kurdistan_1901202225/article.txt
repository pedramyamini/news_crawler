شێخ شامۆ شێخو، راوێژكاری سه‌رۆكی حكومه‌تی هه‌رێم بۆ كاروباری ئێزدییه‌كان و سه‌رۆكی ده‌سته‌ی باڵای بنكه‌ی لالشی رۆشه‌نبیری و كۆمه‌ڵایه‌تی بوو، بڕیارە دوای تەواوبوونی رێکارە یاساییەکان تەرمەکەی بگەڕێندرێتەوە هەرێمی کوردستان و لەخانکێ بەخاک بسپێردرێت.  شه‌مۆ قاسم، بەرپرسی رۆشەنبیری لە بنکەی لالش دەڵێت، "شێخ شامۆ لەڕووی کۆمەڵایەتییەوە رۆڵی بەرچاوی هەبوو لە چارەسەرکردنی کێشەی نێوان ئیزدییەکان و خەڵکی دیکەدا، هەمیشە لەخەمی پێکەوە ژیانی نێوان پێکهاتەکان بوو، لەلایەنی رۆشنبیریشە لە بنکەی لالشدا رۆڵێکی بەرچاوی هەبوو. "  شێخ شامۆ، زۆرینەی کاتەکانی بە کارکردن بەڕێکردووە. کەسوکار و هاوڕێکانی بە هەواڵی مردنی شۆک بوون.   مەروان شێخ شامۆ، کوڕی شێخ شامۆیە و دەڵێت، "باوکم هەموو کاتەکانی بۆ خزمەتکردن تەرخانکردبوو، باوەڕناکەم کەسێک هاتبێتە لای و بەدەستی خاڵییەوە گەڕابێتەوە، خەڵک هەموو لەسەر ئەوە شایەتن، بەداخەوە تێر باوکمم نەبینی، خۆزگە تێر بمدیتبا. "  ئاوارەکانی کەمپی خانکێش بەمردنی شێخ شامۆ، نیگەرانن چونکە لە حەوت ساڵی رابردوودا هاوکاری باشی ئەوانیشی کردووە، دەیان کێشەی ئاوارەکانی چارەسەر کردووە.   قاسم مارۆ، ئاواره‌یەکی کەمپی خانکێیە و بە رووداوی گوت، "کاتێک ئێمە کێشەیەکمان دەبوو، دەچوینە لای شێخ شامۆ، ئەو وەکو باوک وابوو بۆ ئێمە، بەتایبەت بۆ خەڵکی شنگال زۆر باش بوو، هەموو کێشەکانمانی چارەسەر دەکرد. ئەو خۆی ماڵ بەماڵ دەگەڕا و کێشەکانی چارەسەر دەکردن. "  شێخ شامۆ شێخ نەعمۆ، لە ساڵی ١٩٦٦ لە کۆمەڵگەی خانکێ سەر بە قەزای سێمێل لەدایکبووە. یەکێکە لە دامەزرێنەرانی بنکەی رۆشنبیریی لالش، شێخ شامۆ، ئەندامی خولی رابردووی پەرلەمانی کوردستان بوو، لە کابینەی نوێی حکومەتی هەرێمی کوردستان بووەتە راوێژکاری سەرۆکی حکومەت بۆ کاروباری ئێزدییان.