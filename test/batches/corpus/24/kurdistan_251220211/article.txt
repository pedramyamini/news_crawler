نادر رۆستی، گوتەبێژی دەستەی گەشتوگوزاری هەرێمی کوردستان رۆژی هەینی ٢٤ - ١٢ - ٢٠٢١ لەبارەی پشووەکانی سەری ساڵ و هاتنی گەشتیاران بۆ هەرێمی کوردستان بە تۆڕی میدیایی رووداوی گوت، هاتووچۆ ئاساییە و شوێنە گەشتیارییەکان کراوەن و لە رۆژانی سەری ساڵیش کراوە دەبن.  نادر رۆستی دەڵێت: "کارئاسانی زۆرباش کراوە بۆ ئەو گەشتیارانەی کە دەیانەوێت بێنە هەرێمی کوردستان؛ بەهۆی شەپۆلی بەفریشەوە چاوەڕوان دەکرێت بۆ رۆژانی پشووی سەری ساڵ و دوای سەری ساڵیش بۆ گەشتی زستانە گەشتیارێکی زۆر روو لە هەرێمی کوردستان بکەن".  دەستەی گەشتوگوزاری هەولێریش دەڵێت "لەسەرەتای ئەمساڵەوە تاوەکو ٢٣ - ١٢ - ٢٠٢١ ژمارەی گەشتیاران بۆ پارێزگای هەولێر گەیشتووەتە یەک ملیۆن و ٩٧١ هەزار و ٥٢٢ گەشتیار؛ چاوەڕواندەکرێت بەهۆی پشووەکانی سەری ساڵەوە ئەو ژمارەیە دوو ملیۆن تێبپەڕێنێت".  ئیسماعیل مینەخان، بەڕێوەبەری گشتیی گەشتوگوزاری هەولێر، رۆژی هەینی ٢٤ - ١٢ - ٢٠٢١ رایگەیاند: "ئاماری هاتنی گەشتیاران لە رێگەی بازگە سنوورییەکانی پایتەخت و فڕۆکەخانەی نێودەوڵەتیی هەولێرەوە بە شێوەیەکی ورد و زانستیی تۆمار دەکرێن".  بەڕێوەبەری گشتیی گەشتوگوزاری هەولێر دەڵێت: "بەراورد بە دوو ساڵی رابردوو، ژمارەی گەشتیاران بۆ نێو شاری هەولێر زیادیکردووە، بەشێوەیەک لەساڵانی ٢٠١٩ و ٢٠٢٠ ژمارەی گەشتیاران یەک ملیۆن و ٨٦٠ هەزار و ٢٣٦ گەشتیار بوو، بەڵام ساڵی ٢٠٢١ ئەو ژمارەیە گەیشتووەتە نزیکەی دوو ملیۆن گەشتیار".