دوێنێ پێنجشەممە کاژێر ٥: ٠٠ی بەیانی بە بۆمبێک هێرشکرایە سەر بارەگای لقی پێنجی پارتی لە بەغدا و هیچ زیانێکی گیانی نەبوو. تاوەکو ئێستاش هێرشکارەکە دیارنییە.  مەکتەبی سیاسیی پارتی لەو بارەوە رایگەیاند، "ھێرشکردنە سەر بارەگای پارتیمان و بارەگای لایەنەکانی دیکە بەکارێکی تێکدەرانە دەزانین و سەرکۆنەیان دەکەین و، بە ئەنجامدەران و خاوەنی ئەم جۆرە کردەوانەش دەڵێین ئەو ئوسلوب و رەفتارانەتان رێگەی چارەسەری کێشەکان نین، بەڵکو بارودۆخەکە زیاتر ئاڵۆز دەکەن".  پێشتر لە مانگی ئۆکتۆبەری ٢٠٢٠ بەشێک لە لایەنگرانی حەشدی شەعبی، ئاڵای کوردستان و بارەگای لقی ٥ی پارتی دیموکراتی کوردستانیان لە بەغدا سووتاند، بەرپرسی لقی پێنجی پارتی ئەوکات بە (رووداو)ی گوتبوو، ئەوانەی بارەگاکەیان سووتاندن و خۆپێشاندانیان لەبەردەم بارەگاکەدا کرد، خەڵکی راهێنراوبوون و یەکدییان دەناسی.  لە راگەیێندراوەکەی ئەمڕۆشدا هاتووە، "دووبارە رەفتاری ناڕەوا و دوور لە ئەخلاقی سیاسی و پێکەوەژیان و دژ بە یاسا بەرامبەر بارەگای پارتیمان لە بەغدا و چەند لایەنێکی سیاسیی دیکە ئەنجامدرا و ھێرشکرایە سەریان.. [حکومەتی فیدڕاڵی] پاراستنی بارەگا و کادیرانی حیزبمان و لایەنە سیاسییەکانی دیکەشیان لەئەستۆدایە و پێویستە بیانپارێزن".