شەوی رابردوو ڤیدیۆیەک لە تۆڕە کۆمەڵایەتییەکان بڵاوبووەوە کە تێیدا دەردەکەوێت چەند چەکدارێک لە یەکێک لە خوێندنگەکانی شاری سلێمانی لە خوێندکارێک و باوکی دەدەن، ئەمڕۆش ئاسایشی سلێمانی رایگەیاند، ھێزەکانیان ئەو چەکدارانەیان دەستگیرکردووە.  دواتر لە بەشێک لە تۆڕە کۆمەڵایەتییەکان وا بڵاوکرایەوە کە تۆمەتبارەکان ئازادکراون، لەو بارەوە ئاسایشی سلێمانی رایگەیاند، لەبەر ئەوەی تۆمەتباران سەربازن و بە جلوبەرگ و چەكی سەربازییەوە هێرشەکەیان ئەنجامداوە، ئێستا ئەو تۆمەتبارانە لەسەر فەرمانی ئەنجوومەنی لێكۆلینەوەی وەزارەتی پێشمەرگە / فەرماندەیی هێزەكانی ٧٠ لە بەڕێوەبەرایەتیی ئاسایشی سلێمانی بە راگیراوی ماونەتەوە.  بەپێی روونکردنەوەکەی ئاسایشی سلێمانیش، راگرتنی تۆمەتبارەکان بە مەبەستی رادەستكردنیان بە یەكەی سەربازیی هێزەكانی ٧٠ ـیە.  وەکو لە راگەیێندراوی ئاسایشی سلێمانیدا ئەمڕۆ بڵاوکرایەوە، تۆمەتبارەکان بریتین لە هەریەکە لە (ت. ح. ح)، (ئ. ف. ع)، (ر. ا. م)، (ب. ا. ج) و (ئ. ش. ع)، لەسەر فەرمانی دادوەری لێکۆڵینەوە و بەپێی ماددەی ٤١٣ لە یاسای سزادان راگیراون و بەپێی تایبەتمەندی رەوانەی دادگەی لێکۆڵینەوەی سێ کراون.  ئەو خوێندنگەی رووداوەکە تێیدا روویداوە، خوێندنگەیەکی ئامادەیی عەرەبییە و سەر بە حکومەتی ناوەندیی عێراقە لە گەڕەکی عەقاریی سلێمانی.  ئەرکان عەلی، پەیامنێری رووداو دەڵێت، رووداوەکە لەنێوان دایک و باوکی قوتابییەک دروستبووە، یەکێک لە قوتابییەکان دایک و ئەوی دیکەشیان باوکی بردووەتە قوتابخانەکە، کێشەیەکیان هەبووە و ویستوویانە لە ئیدارەی قوتابخانەکە چارەسەری بکەن، بەڵام دایکی یەکێک لە قوتابییەکان گوتوویەتی چاوەڕێی هاتنی براکەی دەکات، دواتریش براکەی لەگەڵ چەند کەسێکی دیکە چوونەتە قوتابخانەکە و شەڕ دروستبووە.  دڵشاد عومەر، بەڕێوەبەری پەروەردەی سلێمانی گوتی، رووداوەکە رۆژی چوارشەممە روویداوە و ئەوان ئاگادار نەکراونەتەوە، قوتابخانەکەش سەر بە حکومەتی فیدراڵییە و تایبەتە بەو ئاوارانەی لە ناوەڕاست و باشووری عێراقەوە هاتوون.