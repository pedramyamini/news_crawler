رۆژانی ٢٢ - ٢٣ و ٢٤ ـی ئەم مانگە لە دەریای ئیجەدا سێ بەلەمی کۆچبەران نقوومبوون، بەلەمی یەکەم ٦١ بۆ ٧٠ کەسی تێدا بووە و تەنیا ١٣ کەس رزگاریانبوو کە حەوت کەسیان کورد بوون و منداڵێکیش لەنێو رزگاربووەکاندایە، ئالا شاڵی، نێردراوی تۆڕی میدیایی رووداو بۆ یۆنان دەڵێت، بڕیارە دوای یەکلایی بوونی ناسنامەکانیان، تەرمی کۆچبەرە خنکاوەکان رەوانەی باشووری کوردستان بکرێنەوە.  ئالا شاڵی کە ئێستا لە یۆنانە بۆ بەدواداچوون لەسەر چارەنووسی کۆچبەرەکان، دەڵێت، لە بەلەمی یەکەمدا کەشەوی ٢٢ - ١٢ - ٢٠٢١ نقوومبوو نزیکەی ٧٠ کەسی تێدابووە کە نزیکەی ٣٥ کەسیان کوردبوون، تەنیا ١٣ کەسیان رزگاربوون و حەوت کەس لە رزگاربووەکان کوردن کە یەکێکیان منداڵە، ئەوانی دیکە خنکان و تاوەکو ئێستا تەرمەکانیان نەدۆزراونەتەوە.  لەنێو بەلەمی دووەمدا کە شەوی ٢٣ - ١٢ - ٢٠٢١ نقوومبوو، ١٠٥ کەسی تێدابووە، جگە لە ٨٢ هاونیشتمانیی باشووری کوردستان، هاووڵاتیی ئەفغانی، عەرەب و خەڵکی وڵاتانی دیکەشی تێدابووە، تاوەکو ئێستا ١١ تەرم دۆزراونەتەوە کە نۆیان کوردن، خنکاوەکان لەچەند خێزانێکن و ناوەکانیان ئەمانەن:  رابیعە عەبدولڕەحمان حەمەڕەشید  بەهزاد سالار، کە کۆچبەرێکی رزگاربووی بەلەمەکەی رۆژی ٢٣ ـی ئەم مانگەیە و خەڵکی باشووری کوردستانە دەڵێت، "بەهۆی شکانی سوکانی بەلەمەکەوە، بەلەمەکە کێشەی تێکەوت، لە کاژێر سێ تاوەکو بەیانی لە دوورگەکە ماینەوە، دواتر پۆلیس هات و ئێمەی رزگار کرد. "  بەگوتەی بەهزاد سالار بەشی زۆری ئەوانەی کە گیانیان لەدەستداوە، خەڵکی سلێمانی، قەلادزێ، هەڵەبجە، رانیە و دهۆکن، هەموویان خێزان بوون و منداڵیشیان لەگەڵدا بووە، ئەوان هیچیان هێلەگ و پێداویستییان لا نەبووە، دەشڵێت، "پێش ئەوەی بەڕێبکەوین لە تورکیا چەند جارێک بە قاچاخچییەکانمان گوت بمانبەن بۆ بازاڕ بۆ ئەوەی هێلەگ بکڕین، نەیانبردین. "  لەنێو ئەو بەلەمەدا کەشەوی ٢٣ - ١٢ - ٢٠٢١ لە دەریای ئیجەدا نقوومبوو، نزیکەی ٧٠ کورد رزگاریان بووە، رزگاربووەکان ئێستا لە کەمپێکی نزیک ئەسینا لە یۆنان دەستبەسەرن، بەگوتەی سالار بەهزاد، دۆخیان باشە، بەڵام پۆلیس نایەڵێت بچنە دەرەوە تاوەکو لێپرسینەوە لەگەڵیاندا تەواو دەبێت.  لەنێو بەلەمی سێیەمدا کە شەوی ٢٤ - ١٢ - ٢٠٢١ لە نێوان تورکیا و یۆنان نقوومبوو دەگوترێت هیچ کۆچبەرێکی کوردی تێدا نەبووە، بەڵام هێشتا ئەوە پشتڕاست نەبووەتەوە.