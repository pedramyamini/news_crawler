رۆژی سێشەممە ٢٢ - ٢ - ٢٠٢٢، عەقید عەبدولڕەحمان زەهاوی، گوتەبێژی هاتووچۆی گەرمیان بە تۆڕی میدیایی رووداوی راگەیاند، رووداوەکە بەرەبەیانی ئەمڕۆ کاژێر ٠٥: ٠٠ لە نزیک قەڵای شێروانە روویداوە.  زەهاوی گوتی: "ئۆتۆمبێلێکی بارهەڵگر لە جۆری مان، لە پاسکیلسوارەکەی داوە و بەوهۆیەوە پاسکیلسوارەکە گیانی لەدەستداوە".  گوتەبێژی پۆلیسی هاتووچۆی گەرمیان ئاماژەی بەوەشکرد، شەوی رابردوو نزیک کاژێر ١٢: ٠٠، ئۆتۆمبێلێک لە هاووڵاتییەکی داوە و بەسەختی برینداری کردووە، بەهۆی سەختی برینەکەیەوە رەوانەی نەخۆشخانەی فریاکەوتنی کەلار کراوە.  دوای گەیشتینیان بەشوێنی رووداوەکان، تیمی هاتووچۆی گەرمیان لێکۆڵینەوەیان لە هەردوو رووداوەکە دەستپێکردووە.  رۆژی دووشەممە ٢١ - ٠٢ - ٢٠٢٢، لە رووداوێکی دیکەی هاتووچۆدا پاسکیلسوارێک لە کەلار گیانی لەدەستدا، عەبدولڕەحمان زەهاوی، گوتەبێژی هاتووچۆی گەرمیان بە تۆڕی میدیایی رووداوی گوت، رووداوەکە لە گەڕەکی بەردەسوور لە کەلار روویداوە و ئۆتۆمبێلێک لە جۆری نیسان سەنی لە پاسکیلسوارێکی داوە، پاش گەیاندنی بە بەشی فریاکەوتنی شەهید هەژار، گیانی لەدەستداوە.