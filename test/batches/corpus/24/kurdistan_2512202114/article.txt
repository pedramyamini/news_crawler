ئەمڕۆ شەممە ٢٥ - ١٢ - ٢٠٢١ سەڵاحەدین بەهائەدین، ئەمینداری گشتیی یەکگرتووی ئیسلامی بە رۆژنامەڤانانی راگەیاند، "لەگەڵ ئەوەین بازنەکان زیاتر بێت و یەک بازنەیی نەبێت". لەبارەی کورسیی کۆتاکانیش دەڵێ، "ئەوەی زۆر مەبەستمانە نەتەوەکان لە هەرێمی کوردستان خۆیان نوێنەری خۆیان هەڵبژێرن، نەک لایەنی دیکە نوێنەریان هەڵبژێرێت".  لە بەشێكی دیکەی قسەکانیدا سەلاحەدین بەهائەدین رایگەیاند، دۆخی سیاسیی هەرێمی کوردستان "چەقیوە، بەرەو خراپتر دەچێت، چونکە حیزبەکان خۆیان یەک قسە نین و لەگەڵ بەغداش یەک قسە نین". هەروەها ئاماژە بەوەش دەدات کە دۆخی خەڵکی هەرێمی کوردستان لە رووی داراییەوە باش نییە.   لەبارەی هەڵوێستی یەکگرتوو لە بەغدا، سەلاحەدین بەهائەدین دەڵێت، "بەغدا دۆخی لە ئێمە باشتر نییە.. حکومەت پێکدەهێنرێت، بەڵام رەنگە دوا بکەوێت" هەروەها دەشڵێت، بە یەکێتیی نیشتمانیی کوردستانیان گوتووە کە ئەوان بەشداری حکومەتی عێراق ناکەن.