بەیانی ئەمڕۆ یەکشەممە ٢ - ١ - ٢٠٢٢، شێخ ئەحمەد خەیلانی، کەسایەتی ئایینی دیاری شاری هەولێر کۆچی دوایی کرد، مەلا عەبدوڵڵا شێرکاوەیی، بەرپرسی راگەیاندنی یەکێتی زانایانی ئایینی ئیسلامیی کوردستان لەوبارەیەوە بە تۆڕی میدیایی رووداوی راگەیاند: "مامۆستا شیخ ئەحمەد خەیلانی لە بنەماڵەیەکی ئایینپەروەر و نیشتیمانپەروەری خزمەتکار بە ئایینی ئیسلام بووە و بە درێژایی تەمەنیان ئەو خێزانە خزمەتی ئایینی ئیسلامیان کردووە و لە خزمەتی خێر و خێرخوازی و کاری مرۆڤایەتیی بوون".  مەلا عەبدوڵڵا شێرکاوەیی هەروەها دەڵێت: "شێخ ئەحمەد خەیلانی، کەسایەتییەکی کۆمەڵایەتی گەورە بووە، کە رۆڵی زۆری هەبووە لە چارەسەرکردنی زۆر کێشەی کۆمەڵایەتی و هێنانەکایەی سوڵح و ئاشتەوایی لەنێوان خەڵکدا، بۆیە لەدەستدانی شێخ ئەحمەد خەیلانی زیانێکی گەورەیە و خوا بە بەهەشتی راسپیرێت".  بەرپرسەکەی یەکێتی زانایانی ئیسلامیی کوردستان ئاماژەی بەوەدا شێخ ئەحمەد خەیلانی، ئەهلی تەسەوف بووە و  لەسەر تەریقەتی نەقشبەندیی بووە و مزگەوتێکی گەورەیان هەیە لە شاری هەولێر و حوجرەی خۆیان هەیە و فەقێیەکی زۆریان پەروەردەکردووە و  هەمووی لەسەر ئەرکی خۆیان بە سەرپەرشتی خۆیان کارەکان دەکەن و خزمەتی باشیان کردووە.