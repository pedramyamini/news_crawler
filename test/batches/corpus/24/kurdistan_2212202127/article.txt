لە هەر یەک لە پارێزگاکانی چەولیگ، خەرپیت، سێرت و شرناخ بەهۆی کەڵەکەبوونی بەفرەوە رێگای ٦٣ ناوچەی نیشتەجێبوون گیراوە. هەروەها لە پارێزگاکانی ئەرزەڕۆم، قەرس، ئاگری، ئەردەخان، دێرسم و ئیدیر بەهۆی بارینی بەفرەوە رێگای ٧٣٦ گوند و ناوچەی نیشتەجێبوون گیراون.   بەگوێرەی راگەیێندراوێکی پارێزگای سێواز، لە شارۆچکەی سوشەهری، تیمێکی چاککردنەوەی کارەبا، کە بۆ چاککردنەوەی کێشەیەکی کارەبا بەهۆی بەفرەوە روویان لە ناوچەکە کردبوو، لەناو بەفردا گیریان خوارد و دوای دوو کاژێر لەلایەن تیمەکانی فریاگوزارییەوە رزگارکران.  هاوکات لە شارۆچکەی شەمزینان سەر بە پارێزگای جۆلەمێرگ لە ئەنجامی دابەزینی بەرچاوی پلەکانی گەرما و بەهێزی شەپۆلی بەفربارین، بەناچاری دەوامی قوتابخانەکان تاوەکو کاتێکی نادیار راگیرا.   رۆژی سێشەممە ٢١ی کانوونی یەکەمی ٢٠٢١، بەفر و سەرما لە پارێزگاکانی سێواز و ئاگری لە باکووری کوردستان، رێگای ٢٤٥ گوند داخست. تیمەکانی شارەوانی لە ماوەی ٢٤ کاژێری رابردوودا، رێگای ١٧٦ گوندیان کردووەتەوە. هەوڵەکانیشیان بەردەوامن بۆ کردنەوەی رێگاکانی دیکە.   بەڕێوەبەرایەتیی کەشناسیی ناوچەی ١٥ و ١٦، کە پارێزگاکانی بەشی رۆژهەڵات (باکووری کوردستان) دەگرێتەوە، رایگەیاند، لە رۆژانی داهاتوودا ئاستی بەفربارین زیاتر دەبێت و پلەکانی گەرما لەم چەند پارێزگایەکدا بۆ خوار نۆ پلەی ژێر سفری سەدی دادەبەزن.