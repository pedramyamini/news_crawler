شەوی دووشەممە ٢١ - ٠٢ - ٢٠٢٢ یەروانت ئەمینیان، ئەندامی خولی پێشووی پەرلەمانی کوردستان و کەسایەتیی ئەرمەنەکان لە هەرێمی کوردستان بە تۆڕی میدیایی رووداوی راگەیاند، قەشە دبران دبران، کە قەشەی کەنیسەی گوندی هەوریسکێیە لە سنووری پارێزگای دهۆک کۆچی دواییکرد.  ئەو کەسایەتییەی ئەرمەنەکان گوتیشی: "قەشە دبران لە ساڵی ١٩٦٧ لە دهۆک لە دایکبووە، بڕیارە رۆژی هەینی بە ئامادەبوونی قەشەی مەترانی بەغدای ئەرمەنەکان هەر لە زێدی خۆی لە گوندی هەوریسکێ بە خاکبسپێردێت. "  بەگوتەی یەروانت ئەمینیان قەشە دبران دبران بەهۆی جەڵتەی دڵەوە مردووە.  ئەرمەنەکانی کوردستان، ئاینزای ئەرسۆدۆکسی مەسیحی پەیڕەو دەکەن، شەش کەنیسەیان لە باشووری کوردستاندا هەیە، ئەوانیش کەنیسەی زاخۆ، دھۆک، ھەوریسکێ، ئاڤزریکێ، ھەولێر و کەنیسەی ئەرمەنەکانی کەرکووک.