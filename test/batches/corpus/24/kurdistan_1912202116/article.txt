رێژین سدیق، بەڕێوەبەری بەرهەمهێنان و بنەتۆ لە وەزارەتی کشتوکاڵ و سەرچاوەکانی ئاو بە رادیۆی رووداوی راگەیاند، "زەوییەکانی هەرێمی کوردستان دوو جۆرن، هەندێکیان سەرچاوەی ئاوی تایبەتیان هەیە و ئەوانی دیکە پشت بە ئاوی باران دەبەستن، ئەو زەوییانەی سەرچاوەی ئاویان هەیە دەتوانن زەوییەکانیان بە گەنم دابچێنن، ئەگەر بارانیش نەبوو بەو سەرچاوە ئاویەی هەیانە دەتوانن ئاوی بدەن. بەڵام بۆ ئەوانەی تەنیا پشت بە ئاوی باران دەبەستن دەتوانن ئێستا زەوییەکانیان بە گەنم دابچێنن. "  رێژین سدیق گوتیشی: "ئەو بارانەی تاوەکو ئێستا باریوە بە زیادەوەیە بۆ چاندنی گەنم، بەڵام مەترسییەکە رەنگە لە وەرزی بەهار دروست ببێت ئەگەر ئەو کات باران نەبارێت. "  رێژین سدیق، باسی لەوەکرد، "بەردەوام رێنوێنی دەدەینە جووتیاران بۆ ئەوەی بزانن چۆن زەوییەکانیان بە گەنم دابچێنن. لە کاتی وشکەساڵیدا دەتواندرێت بەبێ کێڵان گەنم بچێندرێت، لە سێ ساڵی یەکەم بەرهەم زۆر نابێت، بەڵام دواتر بەرهەمەکە زۆر زیاد دەکات، ئێستا لە هەموو جیهان ئەو رێگەیە بەکاردەهێندرێت. "  بەڕێوەبەرەکەی وەزارەتی کشتوکاڵ ئاماژەی بەوەشکرد، بەپێی ئەو رێژە بارانەی کە تاوەکو ئێستا باریوە پێشبینی دەکەن ئەمساڵ بەرهەمەکان زۆر باشتربن لە ساڵی رابردوو، دەشڵێت، "جووتیاران نابێت هەموو ساڵێک زەوییەکانیان بکەنە گەنم، ئەگەر بە بەرهەمی دیکەش نەچێندرێت، جێبهێڵدرێت باشترە، بۆ ئەوەی زەوییەکە بە پیتییەکەی لە دەست نەدات. "