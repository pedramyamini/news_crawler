ئەمڕۆ چوارشەممە، ٣٠ی ئاداری ٢٠٢٢، سالار عەزیز، گوتەبێژی ئاوی دەوروبەری گەرمیان بە رووداوی راگەیاند: "بەهۆی وەرنەگرتنی مووچەوە، فەرمانبەرانی فەرمانگەی ئاوی پێباز - باوەنوور سەر بە بەڕێوەبەرایەتییەکەمان بایکۆتیان کردووە و دەڵێن، تاوەکو مووچە وەرنەگرن ناگەڕێنەوە سەرکار و ئاو بۆ شارۆچکەکە دابین ناکەن. "  هەروها گوتی: "ئاوی خواردنەوە پێداویستییەکی گرنگە،  هەزار و ٢٩٤ کەس لە شارۆچکەکە دەژین، ناکرێت ئاوی خواردنەوە لەو ژمارەیە ببڕێت، بەڵام لە کۆی ٢٥ کەس کە لەو فەرمانگەیە کار دەکەن، تەنیا ١٢ یان مووچەیان وەرگرتووە. ١٣ فەرمانبەرەکەی دیکە بەردەوام سەردانی بانک دەکەن و پێیاندەڵێن پارە نییە، لەگەڵ لایەنی پەیوەندیدار لەسەر خەتین بۆ ئەوەی مووچەیان بدەنێ و بگەرێنەوە سەر کارەکانیان. "  بەگوتەی گوتەبێژی ئاوی دەوروبەری گەرمیان، لە ناحیەی پێباز - باوەنوور، رۆژانە نۆ تاوەکو ١٠ کاژێر ئاو دەدەنە هاونیشتیمانیان.  بەڕێوەبەرایەتیی دەوروبەری ئاوی گەرمیان نۆ فەرمانگەی هەیە، ئەوانیش رزگاری، کفری، سەرقەڵا، کوڵەجۆ، خانەقین، جەبارە، نەوجور، پێباز و مەیدان.