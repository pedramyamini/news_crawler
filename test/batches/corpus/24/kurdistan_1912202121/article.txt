رۆژی یەکشەممە ١٩ - ١٢ - ٢٠٢١ ئومێد خۆشناو، پارێزگاری هەولێر لەکۆنگرەیەکی رۆژنامەڤانیدا رایگەیاند، گەڕان بەدوای دوو تەرمی بێسەروشوێنبووی لافاوەکەی هەولێر بەردەوامە، زیانە ماددی و گیانییەکان زۆرن، بەهۆی زۆری قەبارەی زیانەکانیش داوای هاوکارییان لەحکومەتی عێراق کردووە و لەڕێگەی نامەیەکی فەرمیشەوە کۆنسوڵخانەی وڵاتان و نێردە دیپلۆماسییەکانییان ئاگادار کردووەتەوە.  بەرەبەیانی رۆژی هەینی ١٧ - ١٢ - ٢٠٢١، سەتان خێزان لە سنووری پارێزگای هەولێر بەهۆی لافاوەوە بەخەبەرهاتن. لە لافاوەکەی ئەمجارەی هەولێر ١٢ کەس گیانیان لەدەستدا، جگە لە هاونیشتمانییان؛ هاووڵاتیی بە رەچەڵەک عەرەب، نیپاڵی و تورکیش لەنێو ئەوانەدا بوون کە گیانیان لەدەستدا. تەرمی ١٠ کەسیان دۆزراونەتەوە، دانەری ١٠ مانگ و کەسێکی دیکە هێشتا نەدۆزراونەتەوە.  لافاوەکە چەندین ناوچەی سنووری هەولێری گرتەوە، بەڵام ئەو شوێنانەی گیانلەدەستدانیان تێدا تۆمارکراوە، قوشتەپە، دارەتوو و گەڕەکی رۆشنبیرین. پارێزگاری هەولێر زیانی لافاوەکەی رۆژی هەینیی شارەکە بە ١٥ ملیۆن دۆلار دەخەمڵێنێت.  ئومێد خۆشناو، گوتی "دوو هەزار و ٥٠٩ خێزان کەلوپەلی ناوماڵیان بەتەواوی تێکچووە، ٤٠٢ خانوو زیانیان بەرکەوتووە، ٨٦٧ ئۆتۆمبێل زیانی پێگەیشتووە، ١٥٣ دووکان، مارکێت، پێشانگەی ئۆتۆمبێل و کارگە زیانیان هەبووە، هەروەها ژمارەیەکی زۆر شەقام، تۆڕەکانی ئاو و ئاوەڕۆ، کارەبا، قوتابخانە و باڵەخانەی فەرمانگە حکومییەکان زیانیان پێگەیشتووە. "  لافاوەکەی رۆژی هەینی رابردوو کە دووەم لافاوە لەماوەی کەمتر لە دوو مانگدا لە هەولێر، زیانێکی زۆری بەبەشێک لە دانیشتووانی شارەکە گەیاند کە داوا دەکەن حکومەت قەرەبوویان بکاتەوە و ئەنجامی لێکۆڵینەوەکان لەکەمتەرخەمییەکان زوو رابگەیێندرێت.  رۆژی شەممە ١٨ - ١٢ - ٢٠٢١ لەسەر فەرمانی مەسرور بارزانی، سەرۆکی حکومەتی هەرێمی کوردستان، لیژنەیەکی ١١ کەسی بۆ لێکۆڵینەوە و دەرخستنی هۆکارەکانی دروستبوون و دووبارەبوونەوەی لافاو لە هەولێر پێکهێندرا، ئومێد خۆشناو دەڵێت، لیژنەکە لە رۆژی یەکشەممەوە دەستیان بە کارەکانیان کردووە و کەموکوڕییەکان دەستنیشان دەکەن.