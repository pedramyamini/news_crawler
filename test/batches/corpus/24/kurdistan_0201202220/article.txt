رۆژی یەکشەممە ٢ - ١ - ٢٠٢٢ هاوپەیمانی نێودەوڵەتیی دژی داعش لە تویتێکدا رایگەیاند، شەوی رابردوو ١ - ١ - ٢٠٢٢ دژە تیرۆری عێراقی ئۆپەراسیۆنێکیان لە نزیک هەولێر کردووە و لە ئەنجامدا سێ چەکداری سەر بە داعش دەستگیرکراون.  هاوپەیمانیی نێودەوڵەتی دەشڵێت: "ئەم ئۆپەراسیۆنانە، دڵنیایییە کە داعش ناتوانێت زیان بە خەڵکی عێراق بگەیێنێت".   رۆژی هەینی ٣١ - ١٢ - ٢٠٢١ هێزەکانی پێشمەرگە بە هاوئاهەنگیی سوپای عێراق لە دەوروبەری قەزای کفری ئۆپەراسیۆنێکی هاوبەشیان بۆ کێوماڵکردنی گوندەکانی پەلکانە و قوڕی چای غەڕڕە و چەند ناوچەیەکی دیکە دەستپێکرد و چەندین شوێنی خۆ حەشاردانی چەکدارانی داعش لە ناوچەکە دۆزراونەتەوە.  عەمید روکن دلێر مەحموود، فەرماندەی لیوای ١٧ی هێزی پێشمەرگەی کوردستان بە تۆڕی میدیایی رووداوی راگەیاند: "بە هاوبەشی لەگەڵ سوپای عێراق ئۆپەراسیۆنێکمان لە سنووری ژمارەیەک گوندی نزیک لە قەزای کفری دەستپێکرد، دوای ئەوەی زانیاریمان پێگەیشت کە بەنیازبوون هێرش بکەن، بۆیە ئێمە پێشیان کەوتووین و ئەمڕۆ گوندەکانی پەلکانە و قوڕی چای و غەڕڕە و چەند شوێنێکی دیکەمان کێوماڵ کرد و هێشتا بەردەوامین و دەست بەسەر چەند شوێنێکدا گیراوە، کە ئەو چەکدارانەی داعش بۆ خۆحەشاردان بەکاریدەهێنن".  لای خۆیەوە لیوا محەممەد سیاسی، جێگری بەرپرسی میحوەری قەرەتەپەی هێزەكانی پێشمەرگە بە تۆڕی میدیایی رووداوی گوت: "ئەو ئۆپەراسیۆنە بۆ ئەوەیە، پێش ئەوەی چەکدارانی داعش هێرش بهێنن، ئێمە بچینە سەریان و هەموو کاتێک هێزەکانمان بۆ بەرگری لە خاکی کوردستان چاوکراوەن و ناهێڵین مەترسی لەسەر ئەو ناوچانە دروست ببێتەوە".  لە کۆتاییەکانی تشرینی دووەم و سەرەتای کانوونی یەکەمی ٢٠٢١ لە زنجیرەیەک هێرشی چەکدارانی داعش بۆ سەر سەنگەرەکانی هێزی پێشمەرگە لە دیالە، کەرکووک و هەولێر ٢٢ پێشمەرگە و سێ هاونیشتمانی شەهید بوون.  بەگوێرەی نوێترین ئامار، کە رۆژی ٢٦ - ١٢ - ٢٠٢١ وەزارەتی پێشمەرگە بە تۆڕی میدیایی رووداوی داوە، لە سەرەتای ئەمساڵەوە تاوەکو ٣١ - ١١ - ٢٠٢١، "چەکدارانی داعش ٢٢٩ کردەی تیرۆریستییان لە ناوچە کوردستانییەکانی دەرەوەی ئیدارەی هەرێمی کوردستان کردووە، لە ئەنجامدا ٣٥٦ شەهید، ٤٨٠ بریندار و ٣٣ رفێندراو هەبوون".