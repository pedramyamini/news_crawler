بەرزان شێخ محەممەد، جێگری سەرۆکی ئەنجوومەنی پارێزگای سلێمانی بە رادیۆی رووداوی راگەیاند، بەپێی ئەو گرێبەستەی لەگەڵ کۆمپانیای دانە غازدا کراوە، ئەو کۆمپانیایە رۆژانە ٧٠٠ تۆن غاز بە هەر چوار پارێزگاکەی هەرێمی کوردستان دەدات؛ سلێمانی ٢٣٠ تۆنی بەردەکەوێت، لە هەمان کاتدا ٣٠٠ تۆنی دیکەیان داوەتێ کە بە بازرگانانی بفرۆشێت، بەڵام لەبەر ئەوەی حکومەت چاودێریی ناکات و بەدواداچوونی نییە، ئەو ٣٠٠ تۆنە بەرەو ئێران، ئەفغانستان و ئۆزبەکستان دەڕوات.  هەرێمی کوردستان بڕێکی زۆر یەدەکی غازی سروشتیی هەیە کە ئێستا لە رێگەی کۆمپانیای دانەغازەوە دەریدەهێنێت.   جێگری سەرۆکی ئەنجوومەنی پارێزگای سلێمانی گوتی، "ئێمە غازێکی زۆرمان هەیە، چی دەبێت ئەگەر حکومەت لەگەڵ ئەو کۆمپانیایەدا دابنیشێت و چاوێک بە گرێبەستەکەیدا بخشێنێتەوە؟ چونکە ئێستا غاز بووەتە شوێنگرەوەی کارەبا و نەوت. "  بەرزان شێخ محەممەد ئاماژەی بەوە دا، ئەگەر حکومەت لەگەڵ ئەو کۆمپانیایەدا بە گرێبەستەکەدا بچێتەوە و پشکی سلێمانی بکاتە ٥٠٠ تۆن غاز، ئەو کاتە گوشار لەسەر کارەبا کەم دەبێتەوە و بازرگانانیش ناتوانن یاری بە نرخی نەوتەوە بکەن.  نرخی سووتەمەنی لە بازاڕەکانی هەرێمی کوردستاندا جێگیر نییە، لە ماوەی رابردوودا نرخی بوتڵێک غاز نزیکەی دووهێندە زیاد بووە. هاووڵاتیانیش گلەیی لە حکومەت دەکەن کە رێکار بەرامبەر بە بازرگانان و فرۆشیارانی سووتەمەنی ناگرێتەبەر و بە ئارەزووی خۆیان نرخ دادەنێن.  جێگری سەرۆکی ئەنجوومەنی پارێزگای سلێمانی گوتیشی، "قایمقامیەتی سلێمانی ژمارەیەکی زۆر لیژنەی بۆ چاودێریی بازاڕ هەن. ئەگەر کاری ئەو لیژنانە ئەنجامی هەبووایە ئێستا دۆخی بازاڕ بەو جۆرە نەدەبوو، بابەتی سووتەمەنی لە هەرێمی کوردستان بە دەستی دەسەڵاتە. دەسەڵات و حکومەت هەن؛ حکومەت ئەوەیە کە بێدەسەڵاتە و دەسەڵاتیش ئەوەیە کە لە حزب و سەرمایەدارەوە لە پشتی ئەو پرۆژانەوەن. "  رۆژی دووشەممە ١٧ - ٠١ - ٢٠٢٢ هەڤاڵ ئەبوبەکر، پارێزگاری سلێمانی بەهۆی سەرماوە بڕیاری دا دوو رۆژ لە فەرمانگە و قوتابخانەکاندا دەوام نەبێت.  بەرزان شێخ محەممەد، باس لەوە دەکات، ئەو پشووانە خوێندنی خوێندکاران و مامەڵەی هاووڵاتییان لە فەرمانگەکاندا دوا دەخەن. هۆکاری ئەوەش ئەوەیە کە لە ٣٠ ساڵی رابردوودا نەتوانراوە ژێرخانێکی وا دروست بکرێت کە بەرگەی رۆژانێکی سارد یان بارانێکی زۆر بگرێت، هیچ قوتابخانەیەک لە هەرێمی کوردستاندا سووتەمەنیی پێویستی نییە. خوێندکار ناتوانێت لە پلەی گەرمای نزیک سفردا سوود لە وانەکەی وەربگرێت، ئەوە کەمتەرخەمیی دەسەڵاتی ٣٠ ساڵی رابردووە نەک ئەم کابینەیەی حکومەت.