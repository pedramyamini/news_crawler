جەمال پوور کەریم، سەرۆکی هاوپەیمانیی سەربەخۆییخوازانی کوردستان HSK بە تۆڕی میدیایی رووداوی راگەیاند، هاوپەیمانیی سەربەخۆییخوازانی کوردستان، وەک پێویستیەکی سیاسی و مێژوویی بوو بۆیە پێکهێندرا. دەڵێت، "دوای دوو مانگ کۆبوونەوەی هێز و لایەنە سەربەخۆییخوازەکانی رۆژهەڵاتی کوردستان و نووسینەوە و داڕشتنی دەستوور و بەرنامە و پەیڕەوی هاوپەیمانی، توانرا هاوپەیمانیی سەربەخۆییخوازانی کوردستان HSK پێکبهێندرێت. "   بڕیارە سبەی یەکشەممە ٩ - ١ - ٢٠٢٢ بە شێوەی ئۆنلاین بە فەرمی و بە بەشداریی حیزب و لایەنە سیاسیەکانی کورد و بیانی و هەروەها بە بەشداریی میدیاکار و رۆژنامەنووسان، کۆنفرانسی رۆژنامەنووسی و راگەیاندنی هاوپەیمانییەکە بەڕێوەبچێت.  جەمال پوور کەریم گوتی، "لەو هاوپەیمانییە دا بڕیار دراوە کاری هاوبەش (سیاسی، نیزامی، ئەمنی و میدیایی)، بەیان و گوتاری هاوبەش، پەیوەندی و لۆبیگەریی هاوبەش و کار بۆ پڕۆژەی هاوبەش بکرێ. "  سەرۆکی هاوپەیمانی سەربەخۆییخوازانی کوردستان HSK ئاماژەی بەوەشکرد، پێکهێنەرانی هاوپەیمانی لەو باوەڕەدان کە بەم چەشنە دەتوانن ببنە ئادرەسێکی بە هێزی سەربەخۆییخوازی چ لە ناوخۆی رۆژهەڵاتی کوردستان، چ لە ئاستی دەرەوە بۆ دیالۆگ و لۆبیگەری و تەنانەت دانیشتن لە گەڵ دژبەرانی کۆماری ئیسلامی ئێران، هەروەها هەوڵدان بۆ پێکهێنانی بەرە لەگەڵ سەرجەم هێز و لایەنەکانی رۆژهەڵاتی کوردستان.  حیزب و لایەنەکانی پێکهێنەری ئەو هاوپەیمانییە بریتین لەم چوار لایەنە:  - رێکخراوی یارسانی یاری کورد  - یەکێتیی شۆڕشگێڕانی کوردستان  - تەڤگەری رزگاریخوازانەی دیموکراتیکی کوردستان  - بزووتنەوەی سەربەخۆییخوازانی کوردستان  جەمال پوور کەریم دەڵێت، "دوای پێکهێنانی هاوپەیمانی لەلایەن ئەندامانی ئەو چوار لایەنە لە رێگەی دەنگدان و هەڵبژاردنەوە ١٧ کەس وەک ئەندامی رێبەریی گشتی هەڵبژێردران و دواتر لە کۆبوونەوەی رێبەریی گشتیدا پێنج کەس وەک دەستەی سەرۆکایەتی هەڵبژێردران کە بریتین لە (رۆستەم ئەڵماسی، مێهران میرزایی، عەلی فەزڵی، جەمال پوورکەریم و سەردار وەلەدبەیگی)، دواتر لە لایەن دەستەی سەرۆکایەتییەوە بە کۆی دەنگ من (جەمال پوورکەریم) وەک سەرۆکی هاوپەیمانی بۆ ماوەی یەک ساڵ هەڵبژێردرام. "