رۆژی ١٥ - ١٠ - ٢٠٢٠ محه‌ممه‌د عەوڵا رەسوول، ناسراو بە (مامۆستا محه‌ممه‌د گرتكی)، ئەندامی ئەنجوومەنی جێبەجێكردن و بەرپرسی دەڤەری راپەڕینی هاوپەیمانیی نیشتمانی، به ئۆتۆمبێله تایبه‌ته‌كه‌ی خۆی له ماڵ ده‌رچوو و نەگەڕایەوە، دواتر ئاشکرابوو کە لەلایەن پەکەکەوە رفێندراوە.  ئەمڕۆ سێشەممە ٠٤ - ٠١ - ٢٠٢٢ حاجی خالید، هاوڕێی نزیکی محەممەد گرتکی بە تۆڕی میدیایی رووداوی راگەیاند، "ئێوارەی ئەمڕۆ مامۆستا محەممەد ئازاد کراوە و گەڕاوەتەوە نێو کەسوکارەکەی لە راپەڕین".  رۆژی ١٦ی ئۆکتۆبەری ٢٠٢٠، ئەنجوومەنی سیاسیی هاوپەیمانیی نیشتمانی بەیاننامەیەکی لەبارەی دیارنەمانی ئەو بەرپرسەیان بڵاوکردەوە، لە بەیاننامەکەدا هاتبوو، "هاودید مامۆستا محەممەد عەوڵا رەسوول ناسراو بە مامۆستا محەممەد گرتکی، ئەندامی ئەنجوومەنی جێبەجێکردن و بەرپرسی دەڤەری راپەڕینی هاوپەیمانیی نیشتمانی، لە رۆژی ١٥ - ١٠ - ٢٠٢٠ کاژێر ٠٩: ٠٠ی سەرلەبەیانی بە ئۆتۆمبێلی تایبەتی خۆی لە ماڵ دەرچووە و پاشنیوەڕۆی هەمان رۆژ پەیوەندیی تەلەفۆنی بڕاوە و هیچ زانیارییەک لەبارەیەوە نەماوە".  بەپێی بەیاننامەکەی هاوپەیمانی، مامۆستا محەممەد پاشنیوەڕۆی ئەو رۆژە بە ئۆتۆمبێلی تایبەتی خۆی لە دوایین بازگەی ئاسایشی زورکان لە ناوچەی سەنگەسەر بەرەو قەندیل پەڕیوەتەوە و لەوکاتەوە هیچ زانیارییەک سەبارەت بە چارەنووسی ئەو بەرپرسەی هاوپەیمانی بەردەست نەبوو.