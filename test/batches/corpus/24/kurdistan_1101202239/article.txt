یاسای ژمارە ٣٩ی ساڵی ١٩٧١ هەموارکراو بە یاسای ژمارە چواری ساڵی ٢٠١٢ لە پەرلەمانی کوردستان دەرچووە دەڵێت، هەر شوێن و پڕۆژەیێک لە کرێکارێک یان زیاتری هەبێت بەر دەستەبەری کۆمەڵایەتی دەکەوێت، کرێکار لە ١٧ % ـی مووچەی مانگانە بداتە بیمە و ١٢ % شی لەسەر خاوەنکارە.  بە گوێرەی یاسا هەر کرێکارێک یان فەرمانبەرێکی کەرتی تایبەت کە ماوەی ٢٥ ساڵ کاری کردبێت دەتوانێ مووچەی خانەنشینی لە سندووقی دەستەبەری کۆمەڵایەتی وەربگرێت. وەزارەتی کار و کاروباری کۆمەڵایەتی رایگەیاندووە، ژمارەی دەستەبەرکراوان گەیشتووەتە ١١٢ هەزار کەس و پارەی ناو سندووقی دەستەبەری کۆمەڵایەتیش ٧ ملیار دیناری تێپەڕاندووە. بەشێک لە کرێکارەکان ئاگاداری یاسای دەستەبەری کۆمەڵایەتی نین و بەشێکی دیکەش خاوەن کارەکانیان دەستەبەریان ناکەن.    هەژار یونس، بەڕێوەبەری دەستەبەری کۆمەڵایەتی سۆران دەڵێت، "زۆرجار لەبەر ئەو ١٢ % یەی دەکەوێتە ئەستۆی خاوەنکار کرێکارەکانیان لە بیمەکردن دەشارنەوە، کرێکارەکانیش نایەن سکاڵا بکەن، چونکە خاوەنکار دووریان دەخاتەوە لە کار".  عومەر حوسێن، کرێکارێکە و تەمەنی ٥٤ ساڵە، ٢٣ ساڵە کرێکاری دەکات خەریکە توانای کارکردنی نامێنێت، بەڵام خاوەنی پێنج منداڵە و بەناچاری رۆژانە لەسەر شەقام چاوەڕێی کارە.   عومەر حوسێن دەڵێت، "من کوا بەو تەمەنەوە توانای کرێکاریم ماوە ئەگەر ناچاری نەبێت، گەنجەکان، بەدوای ئۆتۆمبێل دەکەون وەختێک کەسێک بێت و کرێکاری بووێت من ئەو توانایەم نییە".  بەپێچەوانەی کرێکارەکان، روقیە محەممەد، کە لە ئارایشگەیەک کار دەکات ناتوانێت بەبێ بیمەکردن لە کارەکەی بەردەوام بێت، بە ناچاری لەگەڵ خاوەن کارەکەی چوونەتە دەستەبەری کۆمەڵایەتی و مامەڵەی بیمەکردنی دەکات.  روقیە محەممەد دەڵێت، "بیمەکردنم ناچاریە و نەیکەم ناتوانم کار بکەم، هاتووم دەبێت مانگانە بڕی ٥٠ هەزار دینار بدەم و هەمووشی بەخۆم دەیدەم و خاوەنکارەکە ئەو پارەیەی دەکەوێتە ئەستۆی، نایدات".