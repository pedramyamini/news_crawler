ژمارەی قوتابییەکان ١١ قوتابییە، تەمەنیان لەنێوان شەش بۆ ١١ ساڵە، هەندێک جار کاژێر و نیوێک بە پیادە دەڕۆن تاوەکو دەگەنە قوتابخانە.  یەکێک لە قوتابییەکان بەناوی خەڵات کامل دەڵێت، "رێگەکەمان ناخۆشە، بەرد و شاخە، ناوێرین پێیدا بڕۆین و لەکاتی باران بارین ئاوی رووبارەکە زۆر دەبێت و ناتوانین پێیدا بپەڕینەوە". قوتابییەکی دیکەش بەناوی قوباد عەواد ئاماژەی بەوە کرد، "رێگەکەمان دوورە و جانتاکانمان قورسن، ماندوو دەبین".  ئەو قوتابییانە لە ساڵی ٢٠١٣ قوتابخانەی گوندەکەیان بەهۆی کەمیی ژمارەی قوتابییەکانی داخراوە. بەپێی رێنمایی وەزارەتی پەروەردە، قوتابخانە بۆ کەمتر لە ١٥ قوتابی ناکرێتەوە، بەڵام هەر لە سنووری قەزای ئاکرێ سەرپێچی ئەو رێنوێنییە کراوە بۆ بەرژەوەندیی قوتابییان. گوندەکە داوای کردنەوەی قوتابخانەی گوندەکەیان دەکەن بۆئەوەی منداڵەکانیان لە خوێندن بێبەش نەبن.  فەرمانبەرێک بەناوی کامل سدیق دەڵێت، "پێنج منداڵمان لە خوێندن بێبەش بوون لەبەر دووریی رێگەکە و ترسی کەوتن یاخود پەلاماردانیان لەلایەن ئاژەڵی دڕندەوە".  پەروەردەی ئاکرێ هیچ پلانێکی بۆ کردنەوەی قوتابخانەی گوندەکە نییە، بەڵام بەڕێوەبەری ناحیەی بجیل لە هەوڵی چارەسەرکردنی ئەو کێشەیەدایە.  مەنهەل موەفەق، بەڕێوەبەری ناحیەی بجیل دەڵێت، "بەردەوام لەگەڵ پەروەردە و قایمقامی ئاکرێ لەسەر ھێڵین بۆ چارەسەرکردنی کێشەکە و لە ماوەیەکی نزیکدا قوتابخانەکە دەکرێتەوە".  گوندی بانەسۆر سەر بە ناحیەی بجیلە لە قەزای ئاکرێ و ١٣ ماڵی تێدا دەژین، جگە لەو ١١ قوتابییەش دوو قوتابیی دیکە بۆ خوێندن دەچنە ناوەندی ناحیەی بجیل.