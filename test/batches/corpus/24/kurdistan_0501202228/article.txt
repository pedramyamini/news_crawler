پارتی و یەکێتی دەیانەوێت لەجیاتی ئەزموونی تاکڕەوی و پەرتەوازییان لە ساڵی ٢٠١٨، وەکو ساڵانی سەرەتای رووخانی بەعس، بە یەکدەنگی و بەهێزییەوە بڕۆنەوە بەغدا.  هۆشیار زێباری، ئەندامی مەکتەبی سیاسیی پارتی دیموکراتی کوردستان دەڵێت، "هەوڵێکی جیددی دەدەین بەیەکەوەبین و حەزیش دەکەین هێزەکانی دیکەی کوردستانیش بەشداربن، پەیوەندیی ئێمە و یەکێتی بنەڕەتییە، پشتیوان بە خودا ئەنجامەکەی خێر دەبێت، رۆڵیشمان بەهێزتر دەبێت".  هەردوولا رێککەوتن بە شاندێکی هاوبەشی کوردستانی، پرۆسه‌ی دانووستاندن له‌گه‌ڵ ھێز و لایه‌نه عێراقییه‌كان بۆ پێکهێنانی كابینه‌ی نوێی حكومه‌تی فیدراڵ ده‌ستپێبكه‌ن و وەرەقەیەکی کاری هاوبەش ئامادە کراوە.  عیماد ئەحمەد، ئەندامی مەکتەبی سیاسیی یەکێتیی نیشتمانیی کوردستان دەڵێت، "ئێمە کە دەچینە بەغدا بۆئەوەی مافی کورد و مافی هەرێمی کوردستان دەستەبەر بکەین، شانبەشانی ئەوەی کە موستەحەقاتی کورد لە کابینەی داهاتوو و دەوڵەتی عێراق دەستنیشان بکەین، بۆئەوەی ببینە هاوبەشێکی راستەقینە".  بودجە، دۆخی ناوچە دابڕێندراوەکان و مافە دەستوورییەکانی کورد سێ لە خاڵە سەرەکییەکانی ناو وەرەقەی کاری هاوبەشی پارتی و یەکێتییە. چۆنێتی دابەشکردنی پۆستە سیادییەکان و لە سەرووشیان سەرۆککۆمار و پارێزگاری کەرکووک تەوەرێکی دیکەی دانووستاندنەکانی داهاتوویان دەبێت.  عەرەفات کەرەم، ئەندامی شاندی دانووستاندنکاری پارتی رایگەیاند، "گرینگ بەرنامەیە، پۆست دوای بەرنامە دێت، لای ئێمە وەکو کوردستانی، بە تایبەتی پارتی، بەرنامەی حکومەت گرینگە، پۆستی سەرۆککۆمار نابێتە کێشە، چونکە بۆ کوردانە، ئەوە نابێتە کێشە، چونکە بەرژەوەندییەکانی گەلی کورد بەرزترە لە پۆستەکان".  د. مەجید حەمەدەمین، ئەندامی شاندی دانووستاندنکاری یەکێتی ئاماژە بەوە دەکات، "هێشتا پرسی پۆستی سەرۆککۆمار ماویەتی، بە دڵنیاییەوە کۆبوونەوەی دیکە زۆر دەکرێت".  بڕیارە لە ٩ی ئەم مانگە یەکەمین دانیشتنی خولی پێنجەمی پەرلەمانی عێراق بەڕێوەبچێت و ٤٩ پەرلەمانتاری زەرد و سەوز لە هۆڵی ئەنجوومەنی نوێنەرانی عێراق لە یەک ریزدا بن و بەیەکەوە دەنگ هەڵبڕن.