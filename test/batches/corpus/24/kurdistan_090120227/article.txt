رۆژی یەکشەممە، ٩ - ١ - ٢٠٢٢، رابیحە حەمەد، بەرپرسی مەڵبەندی یەکێتی نیشتمانی کوردستان لە بەغدا، بە تۆڕی میدیایی رووداوی راگەیاند، بافڵ تاڵەبانی گەیشتووەتە بەغدا. گوتیشی، نایەوێت جارێ لەسەر ناوەڕۆکی سەردانەکە قسە بکات.  رابیحە حەمەد دەڵێت: "لە رابردووشدا لەکاتی پێکهێنانی حکومەتی عێراق بافڵ تاڵەبانی سەردانی بەغدای کردووە، پێدەچێت سەردانی ئەمجارەی بۆ پێشتیوانی شاندی هاوبەشی پارتی و یەکێتی بێت".  بڕیارە ئەمڕۆ کاژێر ١١: ٠٠ یەکەمین کۆبوونەوەی ئەنجوومەنی نوێنەرانی عێراق بەڕێوەبچێت.  لایەنە کوردستانییەکان لە هەڵبژاردنی پێشوەختەی عێراقدا ٦٣ کورسییان بەدەستهێنا، بەڵام ئەوەی بە فەرمی رایگەیاندووە بەشداریی کابینەی داهاتووی حکومەتی عێراق دەکەن، پارتی دیموکراتی کوردستان و یەکێتی نیشتمانی کوردستانن، کە ئەوەی یەکەمیان ٣١ کورسی و ئەوی دووەمیشیان ١٨ کورسی ئەنجوومەنی نوێنەرانی عێراق بەدەستهێناوە.  تاوەکو ئێستا تەنیا ئەوە یەکلابووەتەوە، کە هاوپەیمانییەکانی عەزم و تەقەدووم پێکەوە محەممەد حەلبووسیان بەربژێرکردووەتەوە بۆ پۆستی سەرۆکی پەرلەمانی عێراق، هەرچی پۆستی سەرۆکوەزیرانە کە بۆ شیعە دەبێت و پۆستی سەرۆککۆمارییشە بۆ کورد، هێشتا یەکلانەبوونەتەوە.