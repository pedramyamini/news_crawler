دانەر ئەبوبەکر، نوێنەری کاربەڕێکەری حکومەتی هەرێمی کوردستان لە رووسیا، ئەمڕۆ هەینی ٣١ - ١٢ - ٢٠٢١، بە تۆڕی میدیایی رووداوی راگەیاند: "خێزانێکی شەش کەسیی نیشتەجێی قەڵادزێمان ناردەوە بۆ هەرێمی کوردستان، کە لەلایەن قاچاخچییەکانەوە فریودراون. دوای ماوەیەک مانەوە لە سنووری بێلاڕووس پێیانگوتراوە بە رێگایەکی دیکە دەیانبەن بۆ فینلەندا، بەڵام دواتر زانیویانە ئەوان لە نێو خاکی رووسیان".  دانەر ئەبوبەکر، ئاماژەی بەوەدا بە تەنیا ئەو خێزانە هەڵنەخەڵەتێندراون، بەڵکو  ١٧ کۆچبەری دیکەش هەمان کاریان لەگەڵ کراوە، ئێستا لەشوێنێکدا لەنێوان زیندانی و کەمپدا راگیراون. ئەوانیش وەکو نوێنەرایەتیی حکومەت لەگەڵ وەزارەتی دەرەوەی رووسیای فیدڕاڵ لەپەیوەندیدان بۆ رەوانەکردنەوەی ئەوانیش بۆ هەرێمی کوردستان کە خەڵکی رانیە، سەنگەسەر، زاخۆ و کەرکووکن و "بوونەتە قوربانیی فێڵی قاچاخاچییەکان".  نوێنەری کاربەڕێکەری حکومەتی هەرێمی کوردستان لە رووسیا دەڵێت: "ئەو شەش کەسەی شەوی رابردوو نێردرانەوە دوای هەوڵێکی زۆری نوێنەرایەتیی حکومەتی هەرێمی کوردستان لە رووسیا و بەرپرسی فەرمانگەی پەیوەندییەکانی دەرەوە، رەزامەندی بۆ ناردنەوەیان وەرگیرا".  بەپێی یاساکانی رووسیا، هەر کەسێک سنووری رووسیا ببەزێنێت، بە یەک تاوەکو شەش ساڵ بەندکردن سزادەدرێت، سەبارەت بە سزانەدانی ئەو خێزانە. دانەر ئەبوبەکر گوتی: "ئەوانە گوتوویانە نەیانزانیوە قاچاخچی دەیانبات بۆ رووسیا، بۆیە ئازادکراون".  نوێنەری کاربەڕێکەری حکومەتی هەرێمی کوردستان لە رووسیا، سوپاسی کوردانی رووسیا و سانپترسپۆرگ و دکتۆر مەسعوود رۆژئاوایی کرد، کە چەند رۆژێکە هەموو پێداویستییەکانی ئەو هاونیشتیمانییانەی لە ئەستۆ گرتووە و هاوکاریکردووە، لەگەڵ ئەوەشدا حکومەتی هەرێمی کوردستان لە رێگەی فەرمانگەی پەیوەندییەکانی دەرەوە پارەیەکی زۆری خەرجکردووە بۆ گەڕاندنەوەی ئەو خێزانە و هی دیکەشی دەکەوێتە ئەستۆ".   دانەر ئەبوبەکر، ئاماژەی بۆ ئەوەشکرد ئەو کەسانە نزیکەی ٢٠ رۆژ دەبێت لە رووسیا راگیراون و ئەو خێزانە شەش کەسییەی کە نێردرانەوە، بەهۆی خراپی دۆخیان و نەخۆشیی منداڵەکانەوە و دۆخی تەندروستیی دایکیانەوە بووە، کە لەگەڵ هاوژینەکەیدا لە منداڵەکان جیاکرابوونەوە، هەر بۆیەش زووتر بڕیاری گەڕانەوەیان درا".  لە ساڵی ٢٠٢١ هەزاران هاونیشتیمانی لە هەرێمی کوردستانەوە کۆچیان کرد، بەشێکی زۆریان لە سنوورەکانی بێلاڕووس و پۆڵەندا مانەوە و دواتر گەڕێنرانەوە و لەم مانگەشدا سێ بەلەمی کۆچبەران لە دەریای ئیجەدا لە نێوان تورکیا و یۆناندا نوقمبوون، تائێستا چارەنووسی زیاتر لە ٣٠ کەسیان دیارنییە و ژمارەیەکیشیان گیانیان لەدەستداوە.