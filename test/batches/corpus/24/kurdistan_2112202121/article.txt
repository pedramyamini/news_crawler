ئارەش حێساری، نوێنەری کۆمپانیایەک دەڵێت، "کارێک کە ئێمە دەیکەین لە ئێران و رۆژهەڵاتی ناوەراست بۆ یەکەمجارە دەکرێت  ئەویش بەرهەمهێنانی قوماشی گەرمی تایبەت بە کاری پزیشکی و کەلوپەلی سەفەرییە، ئەمانە لە پیشەسازیی چاپ و پێچانەوەی کەلوپەل بەکاردێن، پێشتر لە چین و هیندستانەوە هاوردەی ئێرانمان دەکرد، بەڵام ئێستا بۆ خۆمان لە ئێران بەرهەمی دێنین".  کامەران حاتەمخانی، بەڕێوەبەری کۆمپانیایەک دەڵێت، "ئەو رۆبۆتانەی کە ئێمە دروستیان دەکەین لە پیشەسازیی پترۆکیمیایی و خۆراک زۆر بەکاردێن. ئێمە بڕیارمان دا ئەم رۆبۆتانە بهێنینە کوردستان، چونکە ئەوان لە تورکیا و ئەوروپا دەیکڕن، بەڵام ئێمە یەکەم بەرهەمهێنەرین کە لە ئێران دروستی دەکەین و بۆ تورکیاش هەناردەی دەکەین".  بەشێکی زۆری بەشدارانی یەکەم رۆژی پێشانگەکە خاوەن کارگە و کۆمپانیا نێوخۆییەکان بوون.  محەممەد سوورچی، خاوەن کارگەیەک دەڵێت، "لێرە لە هەرێمی کوردستان پێشانگە زۆر زۆر کەم دەکرێتەوە، چەن پێشانگە زیاتر بکرێتەوە گرێبەستەکان زیاتر دەبن و قەرەباڵغی لەسەر حکومەت لادەدرێت لەبەر ئەوە خەڵکەکە زیاتر سودمەند دەبن و ئیش لەسەرکاری خۆی دەکەن".  ساڵانە قەبارەی ئاڵوگۆڕی بازرگانیی ئێران و عێراق ساڵانە دەگاتە نزیکەی ١٣ ملیار دۆلار   ئیرەج مەسجدی، باڵیۆزی ئێران لە عێراق دەڵێت، "من لە هاوڕێیانی ئازیزی خۆم داوام کردووە لە بەشی هەناردەکردن، ترانزیت و وەبەرهێنان کاری هاوبەشیان بێت و بتوانن بەرهەمەکانی خۆیان هەناردەی هەرێمی کوردستان بکەن و بازرگانانی هەرێمیش لەگەڵ ئەوان هاوکاری بکەن و ئەمە هەنگاوێکی باش بۆ گەشەسەندن دەبێت".  پێشانگەی تایبەت بە کۆمپانیاکانی ئێران لە رۆژانی ٢١ تاوەکو ٢٥ ـی مانگ و لە کاژێر ١١ی بەیانی بۆ ٦ی ئێوارە کراوەیە.