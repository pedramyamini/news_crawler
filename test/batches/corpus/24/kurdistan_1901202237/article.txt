شاخەوان عەبدوڵڵا، جێگری دووەمی سەرۆکی پەرلەمانی عێراق بە (تۆڕی میدیایی رووداو)ی راگەیاند، کاژێر ٧: ٢٥ی ئێوارەی ئەمڕۆ چوارشەممە ١٩ - ٠١ - ٢٠٢٢ بە بۆمب هێرشکرایە سەر نووسینگەکەم لە نزیک فولکەی ئیخوان لە گەڕەکی رەحیماوای کەرکووک، بەڵام هیچ زیانی گیانی نەبووە و تەنیا زیانی بە باڵەخانەکە گەیشتووە.  لەدوای رووداوەکە مەکتەبی سیاسیی پارتی دیموکراتی کوردستان راگەیێندراوێکی بڵاوکردەوە و هێرشەکە بە "ھێرشێکی تیرۆریستانەی شکستخواردوو" ناودەبات و رایدەگەیێنێت "ئێمە لە پارتی دیموکراتی کوردستان لەکاتێکدا زۆر بە تووندی ئەو پەلامارە سەرکۆنە و ریسوا دەکەین، بە ئەنجامدەرانیشی رادەگەیەنین کە بە کردەوەی تیرۆریستی و  شکستخواردوو شکستەکانیان چارەسەر و پەردەپۆش ناکرێن".  مەکتەبی سیاسیی پارتی دیموکراتی کوردستان دەڵێت "پێمانوایە پاراستنی ماف و ژیانی هاووڵاتیان و بەرپرسان بەبێ جیاوازی لە ئەستۆی هێزە ئەمنییەکان و لایەنە پەیوەندیدارەکانی شارەکەیە".  لە راگەیێندراوەکەدا مەکتەبی سیاسیی پارتی داوا دەکات "بە زووترین کات تاوانکاران بە سزای رەوای خۆیان بگەن بۆ ئەوەی ئەو کارە تێکدەرانە و تاوانکاریانە دووبارە نەبنەوە و، هەموو لایەکیش بە جیددی و بەرپرسیارانە کاربکەن بۆ رێگەگرتن لە کاری گێرەشێوێنی لەپێناو دابینکردنی ئەمنیەت و ئاسایشی ھاووڵاتیان و سەقامگیریی گشتی".