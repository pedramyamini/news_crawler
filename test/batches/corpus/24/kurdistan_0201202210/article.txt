بەگوێرەی ئامارەکانی بەڕێوەبەرایەتیی پەروەردەی مهاباد لە سێ مانگی رابردوودا نزیکەی ٩٠٠ قوتابی لەو شارە وازیان لە خوێندن هێناوە. لە نۆ مانگی یەکەمی ئەمساڵدا ٢٣ قوتابی قۆناخی سەرەتایی، ٤٣ قوتابی ئامادەیی قۆناخی یەکەم و ٧٤٠ قوتابی ئامادەیی قۆناخی دووەم وازیان لە خوێندن هێناوە.   ئەنوەر رەسوڵیان، بەڕێوەبەری خوێندنی ئامادەیی وێڕای ئاماژەدان بەوەی زۆربەی ئەوانەی واز لە خوێندن دێنن زۆربەیان لە رەگەزی نێرن، دەڵێت؛ زۆربەی ئەوانەی وازیان لە خوێندن هێناوە لە گەڕەکەکانی قەراخ شار دەژین و دواتریش لە گوندەکان، بە تایبەت لە ناوچەی خەلیفان زۆرترین قوتابی وازیان لە خوێندن هێناوە.   ئامارەکان دوای ئەوە ئاشکرابوون کە راگەیێنرا نزیکەی ٢٢ هەزار قوتابی لەو شارە تەمەنیان لەنێوان ١٢ بۆ ١٨ ساڵاندایە و دەبێت ڤاکسینی کۆرۆنا وەربگرن. بەڵام دوای لێکۆڵینەوە دەرکەوت ئەمساڵ لە قۆناخی ئامادەییدا نزیکەی ٧٨٣ قوتابی تەنیا لە ٣ مانگی رابردوودا وازیان لە خوێندن هێناوە. کە دەکاتە ٤ % ی کۆی قوتابییانی قۆناخی ئامادەیی کە لە قوتابخانەکانی قۆناخی ئامادەیی لەو شارەدا دەخوێنن.    لە مهاباد ٤٦ هەزار قوتابی لە ٣٢٤ قوتابخانە دەخوێنن، لەو ژمارەیە نزیکەی ٢١ هەزار کەسیان لە قوناخی ئامادەییدا دەخوێنن. د. بەهائەدین حوسێنی، بەڕێوەبەری تەندروستی مهاباد دەڵێت، تاوەکو کۆتایی هەفتەی رابردوو ٨٩ % ی قوتابییان لانیکەم قورچکێکی ڤاکسینی کۆرۆنایان وەرگرتووە.