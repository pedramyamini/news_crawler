یوسف چاوشین، به‌ڕێوه‌به‌ری گشتیی چاودێری و گه‌شه‌پێدانی كۆمه‌ڵایه‌تیی هه‌ولێر بە رادیۆی رووداوی راگەیاند: "ئەو هەواڵە راست نییە کە دەرماڵەی ئەو منداڵانە راگیرابێت، بەڵکو جارجار دوا دەکەوێت. ئەوە دوو مانگە ئەو هاوکارییە دوا کەوتووە. ئەو دواکەوتنەیش کاریگەریی لەسەر ئەو منداڵانە نابێت، چونکە جگە لەم هاوکارییەی حکومەت، کۆمپانیای کار و دەزگای خێرخوازیی حاجی یەحیایش مانگانە هاوکارییان دەکەن. "  هاوکارییەکەی حکومەت ٣٠ هەار دینارە بۆ ئەو منداڵانەی لە قۆناخی سەرەتایی خوێندندا بن، بۆ ئەوانەیشی تەمەنیان لە سەرترەوە بێت ٤٥ هەزار دینارە.   کۆمپانیای کاریش مانگانە ٤٥ هەزار دینار بۆ هەر منداڵێک دابین دەکات. هەروەها دەزگای خێرخوازیی حاجی یەحیایش مانگانە ٣٠ هەزار دینار بۆ هەر منداڵێک دابین دەکات.  یوسف چاوشین گوتی: "ئێمە لە خانەکاندا منداڵ لە تەمەنی چوار ساڵییەوە وەردەگرین تا ١٨ ساڵی. لەو خانانەدا هەموو شتێکیان بۆ دابین دەکەین. پار حکومەت ملیارێک دیناری بۆ نۆژەنکردنەوەی خانەکانی نەوجەوانان تەرخان کرد. لەگەڵ ئەوەیشدا خواردنی باشیان بۆ دابین دەکات کە رۆژانە پێیاندەدرێت. "