لەگەڵ دەستپێکردنی وەرزی بارانبارین، بەشی زۆری دانیشتووانی بەردەڕەش بەهۆی قیڕتاو نەکردنی کۆڵانەکانیان تووشی گرفتی زۆر دەبن، رۆژانە بەسەتان هاونیشتمانی؛ قوتابی و فەرمانبەر بەنێو قوڕ و لیتە هاتووچۆ دەکەن، کۆڤان قەیوم، یەکێک لەو قوتابییانەیە و دانیشتووی گەڕەکی ٧٣٠ یە، ئەو بەجلی پاکەوە لەماڵەوە دەردەچێت، بەڵام کاتێک دەگەڕێتەوە جلوبەرگی هەمووی دەبێتە قوڕولیتە.  کۆڤان قەیوم، دەڵێت، "جلەکانمان هەمووی دەبێتە قوڕ، پێڵاوەکانمان بەهەمانشێوە دەبنە قوڕ، کاتێک دەچینە قوتابخانە مامۆستاکان نایەڵن بچینە ژوورەوە. کە دەگەڕێمەوەش دایکم ماندوو دەبێت بە خاوێنکردنەوەی جلوبەرگم. "  لە وەرزی زستاندا قوڕولیتەی کۆڵانەکان، لە هاوینیشدا تەپوتۆز، بۆنی ناخۆش و مێشوولە دانیشتووانی بەردەڕەش بێزار دەکات، زولەیخا محەممەد، ١٨ ساڵە لە یەکێک لەو گەڕەکانە دەژی کە قیڕتاو نەکراوە، بێهیوابووە لەوەی کە بەڵێنەکان بۆ قیڕتاوکردنی کۆڵانەکان جێبەجێبکرێت.  زولەیخا محەممەد، دەڵێت، "نزیکەی ١٠ ساڵە بەردەوام لەگەڵ خەڵکی ئەم کۆڵانە پارە کۆدەکەینەوە و لەسەر ئەرکی خۆمان کۆڵانەکەمان بەردڕیژ دەکەین، حکومەت هیچی نەکردووە بۆمان، کاتێک بارانیش دەبارێت، هەموو ماڵمان دەبێتە قوڕ، منداڵەکانمان جلەکانیان پیس دەبێت، ئاو دێتە ژوورەوە و بێزار دەبین لەو دۆخە. "  بۆگەیاندنی خزمەتگوزاری بە هەر ٢٨ گەڕەکەکەی ناوەندی قەزا، شارەوانی بەردەڕەش پێویستی بە ٢٥ ملیار دینار هەیە.  سیروان حەسەن، سەرۆکی شارەوانیی بەردەڕەش، ئاماژە بەوە دەکات، "ئێمە وەکو شارەوانی دەرخستەی پێویستمان بۆ هەموو گەڕەک و کۆڵانەکان ئامادەکردووە، بەردەوامیش لایەنی پەیوەندیدارمان لەوە ئاگەدار کردووەتەوە. "  بەرنامەی بەرپرسیاری رۆژی دووشەممە ١٧ - ٠١ - ٢٠٢٢ ـی تۆڕی میدیای رووداو کە شەهیان تەحسین، پێشکێشی دەکات، تەرخانکرابوو بەو بابەتە، هەریەک لە ماجد سەید ساڵح، جێگری پارێزگاری دهۆک و سەبری موحەممەد ئەمین، هاونیشتمانیی میوان بوون.  سەبری محەممەد ئەمین، دەڵێت، "ئەگەر بەیانی ئۆتۆمبێلت پێبێت و پاک بێت تاوەکو دەگەیتە شوێنی کارەکەت هەمووی پیس دەبێت، بەیانی لەماڵ دەرچووم پێڵاوەکەم بۆیاخ کردووە تاوەکو دەگەڕێمەوە ماڵ، هەمووی پیس دەبێتەوە. "  سەبری محەممەد ئەمین، دەشڵیت، "رێگەکانی قەزای بەردەڕەش بە پارچە پارچە درووستدەکرێن، بەجۆرێک هاتووچۆکردن بەنێو کۆڵانەکانیش زەحمەتە، جگە لە قیڕتاونەکرد، تاوەکو ئێستا بەردەڕەش ئاوەرۆیەکی مۆدێرنی بۆ نەکراوە. "  ماجد سەید ساڵح، جێگری پارێزگاری دهۆک ئاماژەی بەوە کرد، " ١٥ ساڵە بەردەڕەش بووەتە قەزا، بەڵام قەیرانی دارایی رێگر بووە لە بردنی خزمەتگوزاری بۆ سنوورەکە، جگە لە بەردەڕەش تاوەکو ئێستا ١٠٠ کیلۆمەتر لە کۆڵانەکانی پارێزگای دهۆکیش قیڕتاو نەکراون. "  جێگری پارێزگاری دهۆک گوتیشی، "ساڵی رابردوو ١٤٩ ملیار دینارمان لە سنووری قەزای بەردەڕەش خەرجکردووە، ئێستاش ١٥ پرۆژە بە گوژمەی ١٩ ملیار دینار لە قەزاکە جێبەجێدەکرێت، بۆ ئەمساڵیش ١٢ ملیار دینارمان بۆ پرۆژەکانی ناوچەکە تەرخانکردووە، زۆرینەی پرۆژەکان لەسەر داخوازیی هاووڵاتیان بووە. "  بەردەڕەش لە ساڵی ٢٠٠٧ بەبڕیارێکی ئەنجومەنی وەزیران بووەتە قەزا، زیاتر لە ١٠٦ گوندی بەسەرەوەیە، لەسێ ناحیە پێکدێت، ژمارەی دانیشتووانەکەشی نزیکەی ١٥٠ هەزار کەسە.