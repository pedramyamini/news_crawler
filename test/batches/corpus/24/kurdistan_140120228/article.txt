ئەندازیار سامان سابیر ئیسماعیل، لێپرسراوی هێڵەکانی گواستنەوەی وزەی کارەبای سلێمانی، ئەمڕۆ هەینی بە  تۆڕی میدیایی رووداوی راگەیاند: "لە کاتژمێر ٢ی بەرەبەیانی ئەمڕۆ هەینی هێڵی گواستنەوەی ١٣٢ کەیڤی ئەزمڕ - دەربەندیخان بەهۆی شۆرتەوە کەوتووە و تیمەکانیشمان بەردەوامن لە گەڕان و پشکنین بۆ دۆزینەوەی شۆرتەکە و چارەسەرکردنی".  ئەندازیار سامان سابیر هەروەها گوتی: "بەهۆی کەوتنی هێڵەکە هەردوو وێستگەی مۆبایلی باریکە و کازیوە بێ کارەبا بوون و بۆیە تاوەکو دۆزینەوەی شۆرتەکە و چارەسەرکردنی کێشەکە ئەو فیدەرانەی لەو دوو وێستگەوە دەردەچن بێ کارەبا بوون".  سەبارەت بەو شوێنانەی کە لەو دوو وێستگەیەوە کارەبا لە سنوری عەربەت وەردەگرن بریتین لە گوندی بێستانسوور، کۆمەڵگەی باریکە، گوندی باریکە، بەشێک لە گەڕەکی شەھیدان (کۆمەڵگەی عەربەت)، ھەر سێ کەمپی ئاوارەکان، گوندەکانی خرابە و زێرینجۆ و کاژاو و چەناخچیان و پوشێن، هەروەها لە وێستگەی مۆبایلی کازیوەش فیدەرەکانی ١٩٦,١٩٥,١٩٤,١٩٣,١٩٢,١٩١,١٩٠ بێکارەبا بوون".  لێپرسراوی هێڵەکانی گواستنەوەی وزەی کارەبای سلێمانی گوتی دواتر بەهەوڵی تیمەکاییان شۆرتەکەیان دۆزیوەتەوە و کێشەکە چارەسەرکرا.  هەر ئەمڕۆ هەینی ١٤ - ١ - ٢٠٢٢، وەزارەتی کارەبای حکومەتی هەرێمی کوردستان رایگەیاند بەهۆی باران و لێدانی هەورەبروسکەوە ئەمڕۆ یەکێک لە گۆڕەڕەکانی وێستگەی ١٣٢ kv  قەزای کفری بەهۆی سووتانی یەکێک لە دژە بروسكەكانی (مانیعە صواعق) لە خزمەت دەرچووە. هەروەها  ئاگاداری دانیشتووانی شارۆچکەی کفری و ناحیەکانی دەوروبەری دەکاتەوە کە پێدانی كارەبای نیشتمانی تاوەکو چارەسەرکرنی ئەو گرفتە کەمدەبێتەوە.