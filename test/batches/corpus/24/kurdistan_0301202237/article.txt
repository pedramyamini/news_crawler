ئەمڕۆ دووشەممە ٠٣ - ٠١ - ٢٠٢٢ شۆڕش ئیسماعیل، وەزیری پێشمەرگە پێشوازی لە د. جووتیار عادل، سەرۆکی فەرمانگەی میدیا و زانیاری و گوتەبێژی حکومەتی هەرێمی کوردستان کرد و لەبارەی رەوشی راگەیاندن لە کاتی رووماڵکردنی شەڕەکان گفتوگۆیان کرد.  کۆبوونەوەکە بە ئامادەبوونی سەربەست لەزگین، بریکاری وەزارەتی پێشمەرگە، عەمید عوسمان محەممەد مستەفا، بەڕێوەبەری گشتیی راگەیاندن و هۆشیاری نیشتمانی، عەقید ستار عەبدولکەریم، بەڕێوبەری راگەیاندن بەڕێوەچوو.  عەمید عوسمان محەممەد مستەفا، بەڕێوەبەری گشتیی راگەیاندن و هۆشیاری نیشتمانی لە وەزارەتی پێشمەرگە، بە تۆڕی میدیایی رووداوی راگەیاند، "شانەی راگەیاندن و هۆشیاری پێشمەرگە هەوڵێکە لە چوارچێوەی پڕۆژەی چاکسازیی وەزارەتی پێشمەرگە و پرۆژەی ستراتیژیی میدیا و هۆشیاریی وەزارەتی پێشمەرگەیە لەپێناو کۆکردنەوەی سەرجەم هەواڵ و زانیارییەکانی لیوا و یەکەکانی هێزەکانی پێشمەرگە بۆ ئەوەی لەوێوە مامەڵەی لەگەڵدا بکرێت و بدرێت بە میدیاکان بەشێوەیەکی دروست ئەوەش هەوڵێکی دروستە بەرەو  بایەخدانی زیاتر بە میدیای وەزارەتی پێشمەرگە و رێکخستنەوەی ئەو کارانەی پەیوەندییان بە لایەنی میدیایی و هۆشیارییەوە لە وەزارەتی پێشمەرگە هەیە".  لە بەشێکی دیکەی قسەکانیدا عەمید عوسمان محەممەد گوتی، "دەمانەوێت یەک مەرجەع و سەرچاوە بۆ هەواڵەکان هەبێت کە فەرمی بێت و بە دروستی مامەڵە لەگەڵ زانیاری و هەواڵەکانی پەیوەست بە پێشمەرگە بکات و پەیوەندیی لەگەڵ میدیای ناوخۆ و بیانیش رێکبخات".  سەبارەت بە هەوڵەکان بۆ دامەزراندنی شانەی راگەیاندنی ئەمنی لە هەرێمی کوردستان، وەک ئەوەی لە عێراق هەیە. عەمید عوسمان، گوتی: "لە هەرێمی کوردستان بیرۆکەیەکی دیکەش هەیە بۆ دامەزراندنی شانەی راگەیاندنی ئەمنی کە تایبەت دەبێت بەکۆکردنەوە و بڵاوکردنەوەی ئەو هەواڵانەی پەیوەندییان بەلایەنی ئەمنییەوە لە هەرێمی کوردستان دەبێت، ئەمەش هێشتا لە قۆناخی سەرەتای و هێشتا بیرۆکەیە".  لەبارەی بڕیاری قەدەخەکردنی میدیا و دەزگاکانی راگەیاندن لە بەرەکانی جەنگ، بەڕێوەبەری گشتیی راگەیاندن و هۆشیاری نیشتمانی گوتی، "بەداخەوە لەماوەی رابردوودا پەرتەوازەییەکی زۆر لە بواری میدیا لە بەرەکانی جەنگ هەبوو، بەتایبەت لەکاتی رووماڵەکان و رووداوە سەربازییەکان و دوای بڕیارەکەی ئەمدواییەی وەزیری پێشمەرگە جەختکراوەتەوە لەوەی وەزارەتی پێشمەرگە رێگە بە میدیاکان نەدات بچنە ئەو شوێنانە و پەیوەندییەکان رێکبخرێتەوە و خۆی زانیارییەکان بدات بە دەزگاکان".