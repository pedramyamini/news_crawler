فەرمانگەی تایبەتی پارێزگای خارپێت رۆژی یەکشەممە ٢٦ - ١٢ - ٢٠٢١ بڵاویکردەوە، لە شارۆچکەی پالو رێگەی چوار گوند و لە شارۆچکەی سیڤریجە رێگەی یەک گوند بەڕووی هاتووچۆدا داخراون.  فەرمانگەکە باس لەوە دەکات، تیمەکانی شارەوانی بەردەوامن لە هەوڵەکانیان بۆ راماڵینی بەفرەکە و کردنەوەی رێگە داخراوەکان.  وەکو لە راگەیێندراوەکەدا هاتووە، لە شارۆچکەی ساسۆنی سەر بە پارێزگای ئێلیهیش رێگەی گوندی بایرامڵەر و دوو ئاوایی دیکەی ناوچەکە بەهۆی کەڵەکەبوونی بەفرەوە گیراون.  به‌پێی راگه‌یێندراوێکی به‌ڕێوه‌به‌رایه‌تیی كه‌شناسیی ناوچه‌ی ١٢ کە تایبەتە بە رۆژهەڵاتی باکووری کوردستان، لە شەوی رابردووەوە نزمترین پلەی گەرمی لە پارێزگای ئاگری تۆمارکراوە کە ٢٥ پلەی ژێر سفری سیلیزی بوو.  بەپێی پێشبینییەکان، به‌رزترین پله‌ی گه‌رما [بە پلەی سیلیزی] ئەمڕۆ لە ناوچه‌كه بەم شێوەیە دەبێت: دێرسم پێنج پلە، ئیدر چوار پلە، ئەرزەڕۆم سفر و قارس یەک پلە ژێر سفری سیلیزی، ئه‌رزینجان هەشت پلە ژێر سفر و ئاگری ١٠ پلە ژێر سفر دەبێت. ئەمە لە کاتێکدایە شەوانە ئاگری نزیکدەبێتەوە لە ٣٠ پلەی ژێر سفر.  هەروەها نزمترین پله‌ی گه‌رما شەوی رابردوو به‌م شێوه‌یه بووە: دێرسم پێنج پلە ژێر سفری سیلیزی، ئیدر هەشت پلە ژێر سفری سیلیزی، ئه‌رزینجان نۆ پلە ژێر سفر، ئه‌رزه‌ڕۆم ١٣ پلە ژێر سفر، ئه‌رده‌خان ١٥ پلە ژێر سفر، قارس ١٨ پلە ژێر سفر و ئاگری ٣٠ پلە ژێر سفر.