بڕیارە ئەمڕۆ دووشەممە ٢٢ - ١٢ - ٢٠٢١ شاندێکی هاوئاهەنگیی شیعەکان بە سەرۆکایەتیی نووری مالیکی، سەرۆکی هاوپەیمانیی دەوڵەتی یاسا سەردانی هەرێمی کوردستان بکات، گاتع روکابی، ئەندامی هاوپەیمانیی دەوڵەتی یاسا بە تۆڕی میدیایی رووداوی راگەیاند، سەردانەکە بۆ گفتوگۆکردنە لەبارەی دوایین پێشهاتەکانی عێراق و پرسی پێکهێنانی حکومەتی نوێ.  لەگەڵ نزیکبوونەوەی پەسندکردنی ئەنجامەکانی هەڵبژاردنەکەی ١٠ی ئۆکتۆبەری ٢٠٢١، جارێکی دیکە مانۆڕە سیاسییەکانی لایەنە رازی و ناڕازییەکان لە ئەنجامەکان لەبارەی کابینەی نوێی حکومەتی عێراق چڕبوونەتەوە.  عەباس عەرداوی، سەرۆکی سەنتەری لێکۆڵینەوە و توێژینەوەی ئیرتیقا دەڵێت، "بێگومان چوارچێوەی هاوئاهەنگی بەدوای هێڵە گشتییەکاندا دەگەڕێت لەگەڵ هێزە کوردستانی و هێزە سوونەکانیشدا لەپێناو زەمینەسازیکردن بۆ پێکهێنانی حکومەت بێت یان بۆ رازیبوون بە ئەنجامەکانی هەڵبژاردن، بۆ ئەوە هەولێر گرنگترین وێستگە دەبێت، چونکە قەبارەی لێکتێگەیشتن تێیدا پشت بە قوڵاییەکی مێژوویی لە پەیوەندییەکان دەبەستێت. "  هاتنی شاندی چوارچێوەی هاوئاهەنگی لەکاتێکدایە لە چەند رۆژی رابردوودا شاندەکانی پارتی و یەکێتی بەجیا چوونە بەغدا و لەگەڵ لایەنە عێراقییەکان کۆبوونەتەوە، هەروەها دوای کۆبوونەوەکەی رۆژی یەکشەممەیان لە سلێمانی، پارتی و یەکێتی لە راگەیێندراوێکدا باسیان لەوەکرد بەرنامەیەکی هاوبەشییان لەبارەی گفتوگانی پێکهێنانی کابینەی نوێی حکومەتی عێراقەوە دەبێت.  چوارچێوەی هاوئاهەنگیی کە بەرەیەکی شیعە ناڕازییەکانە بە ئەنجامەکانی هەڵبژاردن، نزیکەی ٦٠ کورسییان بەدەستهێناوە، لە کاتێکدا لە هەڵبژاردنی ٢٠١٨ دا نزیکەی ١٣٥ کورسییان لە ئەنجوومەنی نوێنەرانی عێراق هەبوو.   زیاتر لە ٧٠ رۆژ بەسەر هەڵبژاردنی ١٠ی ئۆکتۆبەری ٢٠٢١ تێپەڕدەبێت، بەڵام هێشتا دادگەی باڵای فێدراڵیی ئەنجامەکانی پەسەند نەکردووە، لە کاتێکدا لە کۆتایی مانگی رابردوو کۆمیسیۆنی هەڵبژاردنەکان ئەنجامی کۆتایی راگەیاند.