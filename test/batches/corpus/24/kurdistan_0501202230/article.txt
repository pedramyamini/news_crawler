سەرگوڵ تاهیر، دایکی قوتابیی دەرچوو، بە چەپکێک گوڵ و چاوێکی پڕ لە شادییەوە سەیری سەرکەوتنی شادی - ی کچی دەکات کە پلەی سێیەمی لەسەر بەشی زمانی ئینگلیزی بەدەستهێناوە، دەڵێت "دڵم زۆر خۆشە، لە خودا بەزیادبێت زۆر دڵم خۆشە کە سەرکەوتووە".  شادی دەروێش، دەرچووی زانکۆ دەڵێت، "پشت بە خودا دامەزراندن هەموو ساڵێک لەگەڵ ساڵی دەرچوون دەڕوات، بارودۆخمان زۆر باش ببێت".  ئیبراهیمیش دەرچووی بەشی پەروەردەی ئایینییە، لەگەڵ کچە تاقانەکەی ئاهەنگی دەرچوون دەگێڕن. ئیبراهیم دەڵێت، "هیوادارم ئەم عەبایە نەبێتە هۆی ئەوەی قوتابی بچێتەوە ماڵەوە و دابنیشێت، هیوادارین و داوا لە حکومەتیش دەکەین کە ئاییندەیەکی گەشمان بۆ دیاریبکات".  لە رێورەسمەکەدا دوای هاتنە ژوورەوەی قوتابییە دەرچووەکان، مامۆستا و ئەنجوومەنی زانکۆ، کۆمەڵێک گوتاریان پێشکێش بە ئامادەبووان کرد. دواتر دەرچووەکان سوێندی دڵسۆزبوونیان بۆ کار و پیشەی داهاتوویان خوارد؛ ٩٣ قوتابیش کە پلەی یەکەم و دووەم و سێیەمیان لە بەشەکانیان بەدەستهێنابوو خەڵات و رێزلێنانیان پێ بەخشرا.  د. وەلی مەحموود، سەرۆکی زانکۆی کۆیە دەڵێت، "ئێمە بێ ترس دەرچووانمان دەنێرینە چاوپێکەوتنەکانی کار لە هەرکوێی دنیا بێت، تاوەکو ئێستا لە ناوخۆی کوردستان و دەرەوەی کوردستانیش ئێمە سەربەرزین بەو ماندوبوونەی کە لە زانکۆی کۆیە دەیکەین بەهەدەر نەچووە لە دەرچووانمان و ئاستی زانستییان".  رێوڕەسمی دەرچوونی خوێندکارانی زانکۆی کۆیە بە سپۆنسەری میدیایی تۆڕی میدیایی رووداو بەڕێوەچوو. لە زانکۆی کۆیە ٢٦ بەشی زانستی هەیە و ٤٦٣ مامۆستاش وانە دەڵێنەوە.