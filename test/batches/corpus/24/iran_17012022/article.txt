رۆژی ١٤ - ٠١ - ٢٠٢٢ سێ کۆڵبەری خەڵکی گوندی باوا لە ناوچە سنوورییەکانی نێوان رۆژهەڵات و باکووری کوردستان بێسەروشوێن بوون. ئەوان دوایینجار لە گوندی گەلێشمێی شەمزینان بینراون. بەفرێکی زۆر لەو گوندە باریوە و هاتووچۆی هاووڵاتیان سەخت بووە، بۆیە نەیانتوانیوە سۆراخیان بکەن. کەسوکاریان دەڵێن، حکومەتی ئێران و تورکیا بەڵێنیان پێداون دوای تەواوبوونی بەفربارین بە وردیی بەدوایاندا بگەڕێن و بیاندۆزنەوە.   شەوکەت مەهینی، باوکی بارزان مەهینی دەڵێت، "من گەڕامەوە ماڵ گوتم کوا شەوکەت، گوتیان لەگەڵ خاڵی چووە و ئێوارە دەگەڕێتەوە، ئیدی من نەمزانی کوڕەکەم بۆ چ کارێک چووە، بەڵام پێیان گوتم کە کارتۆنێک جگەرەی ئامادە کردووە بۆ ئەوەی ئاودیوی ئەو دیو سنووری بکەن، هەر ئەوەندە دەزانم و هیچی تر. "  ئەو کۆڵبەرانە رۆژی سێشەممەی هەفتەی رابردوو بەڕێکەوتوون. چوونەتە گوندی گەلێشمێ، لەوێ بە ناسیاوەکانیان گوتووە لە ترسی هێزەکانی تورکیا نەیانوێراوە بارەکەیان لەگەڵ خۆیان ببەنە نێو گوندەکە، رۆژی دواتر دەچن و بارەکانیان دەهێنن، ئیدی لەوکاتەوە نەگەڕاونەتەوە.  ئەحمەد مەهینی، ئامۆزای بارزان مەهینی یەکێک لە ونبووەکانە و دەڵێت، "بەفر و کڕێوەی زۆر لەناوچەکە هەیە، لەبەر ئەو دۆخە ئێمە خۆمان رازی نەبووین خەڵک بچن سۆراخیان بکەن، بەڵام خەڵک هەر دەچن بۆ سۆراخیان. "  ١٠ کەس لە گوندی باوا چوونەتە گەلێشمێ تاوەکو سۆراخی ئەو سێ کۆڵبەرە بکەن، بەڵام بەفر دەستەوەستانی کردوون، لە ماڵەکانیشیاندا کەسوکاریان بە چاوی پڕ فرمێسکەوە دانیشتوون و چاوەڕێی هەواڵێکیان دەکەن.   سدیق سیدانی فەرد، برای بالوول سیدانی فەرد گوتی، "بالوول چوار منداڵی هەن، سێ کوڕ و کچێک، کچەکەی شووی کردووە، ئەسعەدیش سێ کچ و کوڕیکی هەن، ئەویش ئامۆزای منە. بارزانیش سەڵتە و تەمەنی ١٨ ساڵە و خوارزامە. "  هەواڵی بێسەروشوێنبوونی ئەو سێ کۆڵبەرە ئێوارەی رۆژی پێنجشەممەی رابردوو بڵاوبووەوە، رۆژانی هەینی و شەممە، لە هەردوو دیوی رۆژهەڵات و باکووری کوردستان، هاونیشتمانییان و هێزەکانی فریاکەوتن بەدوایاندا گەڕان، بەڵام دوو رۆژە بەهۆی بارینی بەفری زۆر و کڕێوە، گەڕان بەدوایاندا وەستاوە.