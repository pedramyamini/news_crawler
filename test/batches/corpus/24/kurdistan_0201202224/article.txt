ئازاد نسەیف، دانیشتووی گوندی تەرجلە لە سنووری کەرکووک و زەویەکەی کێشەی لەسەرە بە تۆڕی میدیایی رووداوی راگەیاند، ٥٧ ساڵ لەمەبەر لە گوندی تەرجل لەدایکبووە، جگە لە ٢٠ ساڵی راگواستنیان لە لایەن بەعسییەکانەوە، تەواوی تەمەنی لەو گوندە بەسەر بردووە، زەوییەکەی ئەو و زۆربەی خەڵکی گوندەکە بە کورد و تورکمانەوە مەترسی تەعریبکردنیان لەسەرە.   ئازاد نسەیف، دەڵێت، "لە ساڵی ١٩٧٥ حکومەتی عێراق بە بڕیارێک وەکو تەعریب ئەو هاوردانەی هێنا بۆ ئێرە، مادام بە بڕیارێک هاتوون دەبێت بە بڕیارێکیش بگەڕێندرێنەوە. "   هاشم کەریم، جووتیارێکی تورکمانە لە سنووری لەیلان بە رووداوی گوت "لە سەردەمی سەدامەوە ھەموو زەوییەکانمان لە دەستی عەرەب و خەڵکی دیکەیە، چەند لیژنە ھاتوون تاوەکو چارەسەرێکمان بکەن چارەسەریان نەکرد. "  چەند مانگێکە هاوردەکان دەستییان بە بردنی تەرمی مردووەکانیان کردووە بۆ گۆڕستانی گوندەکە، خەڵک ئەوەش لە چوارچێوەی تەعریب ئەژمار دەکەن لەکاتێکدا پێشتر ئەو مردووانە لەشوێنی دیکە نێژرابوون.  بە فەرمانێکی وەزارەتی کشتوکاڵ لیژنەیەک پێکهێنراوە و لە سەرەتای ئەم مانگەوە دەستبەکار دەبن بۆ کێشەکانی زەوی و زار، لە سنووری ناوچە کوردستانییە کێشە لەسەرەکان، دوو بەرپرسی باڵای وەزارەتەکە و بەڕێوەبەری کشتوکاڵی کەرکووک ئەندامی لیژنەکەن.  زوهێر عەلی، بەڕێوەبەری کشتوکاڵی کەرکووک گوتی، "ئەو بابەتە پەیوەستە بە ماددەی ١٤٠ ـەوە، لیژنەکە ناتوانێت بڕیارەکانی ماددەی ١٤٠ بگۆڕێت، تەنیا دیاری دەکات و راپۆرتێک بەرز دەکاتەوە سەبارەت بەو زەوییانەی کە ماددەی ١٤٠ نایانگرێتەوە. "  لیژنە پێکێهێنراوەکەی زەوی و زاری کەرکووک هیچ کوردێکی تێدانییە، بەڵام لەسەر داوای وەزیری داد کە کوردە پێکهێراوە،  نوێنەرانی کوردیش دەڵێن، چاودێری کارەکانیان دەکەین.  دیلان غەفور، بەربژێری سەرکەوتووی کەرکووک بۆ پەرلەمانی عێراق ئاماژە بەوە دەکات، "سەرەڕای ئەوەی تێبینی زۆرمان لەسەر ئەو لیژنەیە هەیە کە کوردی تێدا نییە، ئێمە وەک نوێنەرانی کەرکووک چاودێری ئەو پرۆسەیە دەکەین بۆ ئەوەی بزانین ئاراستەی نووسینەوەکان چۆن دەبن، لە هەبوونی هەر کەموکوڕییەک چاودێری دەکەین و لێی ناوەستین. "  کێشەی زەوی و زار لە کەرکووک ئەگەرچی لە ساڵی ٢٠٠٣ ـوە هەیە، بەڵام لەدوای رووداوەکانی ١٦ ـی ئۆکتۆبەرەوە بە چڕی سەری هەڵداوەتەوە، عەرەبی هاوردە داوای ئەو زەویانەی کورد و تورکمانەکان دەکەن کە پێشتر بەعس پێی دابوون.