ماوەی چەند رۆژێکە بەهۆی بارانی بەخووڕ لە ناوە ناوە لە بەشێک لە گەڕەکەکانی هەولێر لافاو دروستدەبێت، ئەمشەویش بەپێی ئەو ڤیدیۆیانەی کە بۆ رووداو نێردراون لە چەند گەڕەکێکی وەکو: دارەتوو، برایەتی، بەشێکی شەقامی ١٠٠ مەتری و گەڕەکی ژین لافاو دروستبووە.  بەڕێوەبەرایەتیی گشتیی پەروەردەی هەولێریش لە راگەیێندراوێکدا ئاماژەی بەوە دا، ئەگەر لافاو دروستبوو و بووەهۆی دروستبوونی گرفت بۆ هاوتووچۆی قوتابییان، ئەوا داوا لە بەخێوکەرانی قوتابییان دەکات کە منداڵەکانیان نەنێرنە قوتابخانە.  لە بەشێکی دیکەی راگەیێندراوەکەدا هاتووە، لە رۆژی شەممە رێککەوتی ١٥ - ٠١ - ٢٠٢٢ ـەوە تاقیکردنەوە و هەڵسەنگاندنی کۆتایی وەرزی یەکەمی گشت قۆناخەکانی خوێندن بە (پەروەردەکانی سنووری ئیدارەی سەربەخۆی سۆران) یشەوە، لە کاژێر ٠٩: ٣٠ خولەکی بەیانیان ئەنجامدەدرێت لە تەواوی ناوەندەکانی خوێندن، ئەو قوتابخانانەشی بە چەند قۆناخێک تاقیکردنەوە و هەڵسەنگاندنەکان ئەنجامدەدەن پابەند دەبن بەوەی بەگوێرەی کە ماوەی ئەو کاژێرەی کە لە ٨: ٣٠ گۆڕدراوە بۆ ٩: ٣٠ ئەوانیش کاژێرێک لەکاتی تاقیکردنەوەکانیان دەگۆڕدرێت لە هەمان رۆژ و رێککەوتی ئاماژەپێکراو.   هەروەها دوێنێ پێنجشەممە بەهۆی دروستبوونی لافاو لە چەند ناوچەیەکی هەولێر، دەوامی خوێندن راگیرا و تاقیکردنەوەی ئەو رۆژە بۆ شەممە دواخرا.