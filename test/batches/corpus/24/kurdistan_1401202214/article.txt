ھێمن سلێمان، گوتەبێژی پۆلیسی دھۆک بە رووداوی راگەیاند، ئەو سێ تۆمەتبارە بڕی ١٦ ملیۆن دینار و ھەزار دۆلاری ئەمریکییان لە کچێک وەرگرتووە.   پۆلیسی دھۆک ڤیدیۆی دانپێدانانی تۆمەتبارەکانی بڵاوکردووەتەوە، یەکێک لە تۆمەتبارەکان دەڵێت، "پێش دوو مانگ بیرمان لەوە کردەوە کە فێڵ لە کچێک بکەین، پێمانگوت ھاوڕێیەکمان لە زیندانە و پێویستمان بە پارەیە تاوەکو بەکەفالەت ئازادبکرێت سەرەنجام کچەکە پارەی پێداین. "   تۆمەتبارەکە لەو گرتە ڤیدیۆیەدا دەشڵێت، "چەندجارێک پارەمان لەو کچە وەرگرتووە، یەکەمجار ١٠٠ دۆلاری پێداین و دوایین جاریش پێنج ھەزار دۆلارمان لێی وەرگرت. "  گوتەبێژی پۆلیسی دهۆک گوتی، "کچەکە قوتابییە و لە تەمەنی ھەرزەکاریی بووە، پارەی لە ماڵەوە دزیوە بۆ ئەوەی بەو باندەی بدات. تۆمەتبارەکان ھەرچەندە بەشێک لە پارەکەیان خەرجکردبوو، بەڵام لە رێگەی بنکەی خەباتی سەر بە هێزەکانی پۆلیسی دهۆک هەموو پارەکان بۆ خاوەنەکەی گەڕێندرایەوە. "   سەبارەت بە سزای تۆمەتبارەکان گوتەبێژی پۆلیسی دھۆک باسی لەوە کرد، بەپێی یاسای ژمارە شەشی ساڵی ٢٠٠٨ کە تایبەتە بە خراپبەکارھێنانی ئامێرەکانی پەیوەندیکردن، زیندانی دەکرێن، ماوەی زیندانییەکەیان لە نێوان ساڵێک تاوەکو پێنج ساڵ دەبێت و گوژمەی سزاکەش ملیۆنێک تاوەکو پێنج ملیۆن دینارە.  ساڵی رابردوو پۆلیسی دھۆک ٦٧٧ کەیسی خراپبەکارھێنانی ئامێرەکانی پەیوەندیکردنیان تۆمارکردووە.