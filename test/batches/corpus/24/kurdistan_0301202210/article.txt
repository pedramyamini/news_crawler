ئیحسان چەلەبی، بەڕێوەبەری ناحیەی سیدەکان رۆژی دووشەممە ٠٣ - ٠١ - ٢٠٢٢ بە تۆڕی میدیایی رووداوی راگەیاند، "ئەو دوو گەنجە لە نزیک بارەگاکانی سوپای تورکیا لەسەر سنوور دەستگیرکراون و هۆکارەکەشی ناڕوونە؛ پێدەچێت بەهۆی نزیکبوونەوەیان بووبێت لە بارەگاکانی سوپای تورکیا لەو سنوورە".  بەڕێوەبەری ناحیەی سیدەکان دەڵێت، "هەردوو گەنجەکە لەنێو بارەگاکانی تورکیا لە سنوور دەستبەسەرن و ئازاد نەکراون؛ هەوڵەکانمان بۆ ئازادکردنیان بەردەوامە".  حەیفی خەلیل زکری تەمەن ٢٠ ساڵ، زیدان نەبی مستەفا تەمەن ٢١ ساڵ ئەو دوو هاونیشتمانییەن کە لەلایەن سوپای تورکیاوە لە سیدەکان دەستگیر کراون؛ خەڵکی گوندی دایلانن، پیشەیان کاسبکارە.  هەڵگورد نەجیب، سەرپەرشتیاری ئیدارەی سەربەخۆی قەزای سۆران، لەوبارەوە ئەمڕۆ دووشەممە ٠٣ - ٠١ - ٢٠٢٢ بە تۆڕی میدیایی رووداوی گوت، "بەڕێوەبەری ناحیەی سیدەکان راسپێردراوە بەدواداچوون بۆ ئەو بابەتە بکات؛ دەبوایە دوێنێ یەکشەممە هەردوو گەنجەکە ئازاد بوونایە".  هەڵگورد نەجیب ئەو دەنگۆیانە رەتدەکاتەوە کە گوایە "ئەو دوو گەنجە براون بۆ تورکیا" و دەڵێت، "هەردوو گەنجەکە هەر لە سیدەکانن؛ لە رێگەی پەیوەندییەکانمان لەگەڵ حکومەتی هەرێمی کوردستان لەگەڵ کۆنسوڵخانەی تورکیا لە هەولێر بەدواداچوونمان کردووە".  ناحیەی سیده‌كان كه‌وتووه‌ته سێگۆشه‌ی سه‌ر سنووری نێوان هەرێمی كوردستان، توركیا و ئێران، به دووریی ١٤٤ كیلۆمه‌تر له باكووری رۆژهه‌ڵاتی شاری هه‌ولێر هه‌ڵكه‌وتووه.