رۆژی شەممە ٢٥ - ١٢ - ٢٠٢١ مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان لەگەڵ ژمارەیەک لە هاونیشتمانییانی رۆژئاوای کوردستان دیداری هەبوو و پێی راگەیاندن: "باشووری کوردستان، نیشتمانی خۆتانە و جێگەی ئومێدی هەموو نەتەوەی کوردیشە. هەفتەی رابردوو رامگەیاند و ئێستاش دەیڵێمەوە کە نابێت هەرێمی کوردستان بڕوخێت. حکومەتەکان دێن و دەڕۆن، بەڵام دەبێت کیانەکە و قەوارەکە بمێنێت".   مەلا بەختیار تیشکی خستە سەر گرنگی پاراستنی قەوارەی هەرێمی کوردستان و بە پێویستی زانی هەموو هاونیشتمانییەک لە هەر کوێیەک بێت، کاربکات بۆ سەرخستنی ئەم قەوارەیە و پاراستنی و گوتی: "هەرێمی کوردستان، قەوارەی هەموو نەتەوەی کوردە، نەوەک تەنیا قەوارەی باشووری کوردستان. گوناهیش نییە پەنجا ملیۆن کورد لە رۆژهەڵاتی نێوەڕاستدا ئەم قەوارەیەمان هەبێت. بۆیە هیچ گوناهێک نییە بەرگریی لێبکەین و رەخنەشی لێبگرین! کەموکوڕی لە هەر جێگەیەک هەبێت، دەبێت رەخنەی لێبگرین، تەنانەت لەنێو ماڵی خۆماندا. کەموکوڕی لە وڵات، حیزب و هەر لایەک هەبێت. دەبێت رەخنەی لێبگرین. دەبێت لەوە تێبگەین کە رەخنەگرتن چارەسەرە، نەوەک دووژمنایەتی! مرۆڤی هۆشیار و بەئاگاش رەخنە دەگرێ، نەوەك ناهۆشیار و كۆیلە! ئەوانەی سیاسەت بە كۆیلایەتی دەزانن، رەخنەیان نییە، چونكە رەخنە مەعریفەیە و هەڵوێست و چارەسەرە. رەخنەش بۆ ئەوەنییە رقت لە تاكە قەوارەی نەتەوەكەت بێ لەكوردستاندا. كە هەر ئەم تاقانەیەمان هەیە. "  ئەندامەکەی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان تیشکی خستە سەر دۆخی سووریا، شەڕی دژی داعش لە لایەن شەڕڤانان و بەڕێوەبردنی بەشێکی زۆری رۆژئاوای کوردستان لە لایەن بەڕێوەبەرایەتیی خۆسەر و بە هاونیشتمانییەکانی رۆژئاوای کوردستانی گوت: "ئێوە لە رۆژئاوای كوردستان خۆشبەختن كە ئەو ناوچەیە دواهەمین سەنگەری ئێمە بوو لەسەد ساڵی رابردوودا، چونكە ئومێدمان نەبوو لە رۆژئاوای كوردستان بزووتنەوەیەكی چەكدار، بزووتنەوەی ژنان و پیاوانی شۆڕشگێڕ دروستبێ، یان ئەزموونێك لەوێ دروستبێ، چونكە پێشتر ئەو ئومێدە نەبوو، بەپێچەوانەی بەشەكانی دیکەوە.   هەر ئەمەشە كە دەڵێن: مێژوو هەندێكجار فێڵمان لێدەكات، چونكە رووداوێك دەهێنێتە پێشەوە كە لەوەوبەر بیرمان لێنەكردوەتەوە. هەر ئەوەش بوو رووداوێك هاتە پێشەوە و رۆژئاوای کوردستان بووە یەكێك لە سەنگەرە گرنگەكانی خەبات و تێكۆشان بۆ دیموكراسی و ئازادی".   مەلا بەختیار لە درێژەی گوتەکانیدا رایگەیاند: "كچان و كۆڕانی رۆژئاوای کوردستان سەریان بەرزكردینەوە و بەئومێدم ئەو ئەزموونەی لەوێ هەیە، بەكەموكوڕییەكانییەوە، بگاتە ئامانجی باش. هیواشم وایە ئەو سەنگەرە نەشكێ، چونكە بەئاسانی جارێكی دیکە دروستنابێتەوە؛ چونكە ئێستا پیلانگێڕی بۆ شكاندنی هەیە؛ بۆیە تكایە ئێوە و هەر كەسێك خۆی بە دڵسۆزی نەتەوەی كورد دەزانێت، ئەگەرچی رەخنەشی لەئەزمونی رۆژئاوای کوردستان هەبێ، كە بەشبەحاڵی خۆم رەخنەم هەیە، بەڵام چارەنووس و سەركەوتنی ئەو ئەزموونە و گەیشتنی بە ئامانجێك و ئەنجامێك لەئامانجەكان، زۆر گرنگە. چونكە بەبێ ئەنجام، هیواكانمان هەموویان هەرەس دەهێنن. با ئەزموونەکە سەربكەوێ بەهەڵە و كەموكوڕییەكانیشەوە قەیناكە! چونكە دوای سەركەوتن، كاتی زۆرمان دەبێ بۆ چارەسەر، بەڵام دوای شكست، نەوەكانمان هەموویان بێ ئومێد دەبن. "  ئەندامەکەی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان باسی لە خەباتی گەلی کورد لە باشووری کوردستان لە ماوەی چەندین دەیەی رابردوودا کرد و گوتی: "كوردی باشوور، شكستمان زۆر دیوە! شكستی خەباتی چەكداریی و شۆِڕش، هەر لە شێخ مەحمودەوە تا شۆڕشی نوێ، ئەنفال و كیمیاباران، تەرحیل و تەبعیسمان دیوە! هەربۆیە كارەساتەكان وامان لێدەكەن، سەرەڕای جیاوازیی ئایدیۆلۆجیش، ئاوات نەخوازین هیچ رووداوێكی ناخۆش لە هیچ بەشێكی كوردستان رووبدات، بەتایبەت لەئێستای رۆژئاوای كوردستان. "  مەلا بەختیار گوتیشی: "ئێستا بۆ رۆژئاوای كوردستان، پێویستە بیر لەچارەسەر بكەینەوە و بیر لەوە بكرێتەوە رێككەوتنی سیاسی بكرێ، لەهەر كام لەكۆنگرە نێودەوڵەتییەكانی دەرەوەی وڵات و كێشەكانی ناوخۆش لەنێو هێزەكاندا چارەسەر بكرێن، لەنێوان پەیەدە و ئەنەکەسە، هاوكات پرۆژەیەكی واقیعیان هەبێ بۆ هەموو ئەو گۆڕانكارییانەی لەرۆژهەڵاتی نێوەڕاست بەڕێوەیە، چونكە چ دەوڵەتە گەورەكان و چ دەوڵەتانی هەرێمایەتی، پێویستیان بەرێككەوتنی تازەیە لەناوچەكە و رۆژهەڵاتی نێوەڕاست؛ بۆیە دەبێ رۆژئاوای کوردستان خۆیان ئامادەبكەن بۆ ئەو رێككەوتنانەی لەسەر سوریا بەڕێوەن و پێویستە ئاگایان لەخۆیان بێ، چونكە لەمێژووە وا هاتووە، لەدوا سەرەنجامدا هیچ رێككەوتنێك بەكورد ناگۆڕێ، پێشتر دەبێ فریا بکەوین!! "