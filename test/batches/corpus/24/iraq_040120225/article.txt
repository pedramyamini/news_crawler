رەوتی سەدر و پارتی پێکەوە خاوەنی ١٠٤ کورسیی پەرلەمانن، کۆبوونەوەکەیان بۆ گەنگەشەی پێکهێنانی حکومەتی نوێی عێراق بوو؛ رەوتی سەدر سوورن لەسەر پێکهێنانی حکومەتی زۆرینە و پارتیش ئەو مەیلە ناشارێتەوە کە دەیانەوێت شێوازی حکومڕانی لە عێراق بگۆڕدرێت.  مەحموود محەممەد، گوتەبێژی پارتی دیموکراتی کوردستان رایگەیاند، "بە دڵنیاییەوە پێشتر هەندێک لێکتێگەیشتن لەنێوان ئێمە و ئەواندا هەبووە، ماوەتەوە ئەوەی کە ئەو لێکتێگەیشتنانە بکەوێتە سەر بواری کردەیی و ئەوەی پێکەوە چۆن ئەم بابەتە بکەین".  کورد چاوەڕوانە سەدرییەکان و چوارچێوەی هاوئاهەنگی کە لایەنە سەرەکییەکانی دەوڵەتی یاسا و هاوپەیمانیی فەتحە، خۆیان یەکلایی بکەنەوە. دوای یەکلاییبوونەوەی لایەنی شیعی، کێ لەگەڵ مەرج و داواکارییەکانی بوو، کورد باوەشی بۆی کراوە دەبێت.  گوتەبێژی پارتی دیموکراتی کوردستان ئاماژەی بەوەش کرد، "گەرەنتی ئەوەیە کە لە ئێستاوە ئێمە کۆمەڵێک لەو بابەتانەی کە زۆر گرنگن و چەندین ساڵە ماونەتەوە، لەگەڵیان زۆر بە راشکاوانە لەسەر خەت بین و لەناو کارنامەکەی ئێمەی کوردستانی تێیدابێت و لەسەر ئەوە رێککەوین، بۆئەوەی کە کابینەکە لەسەر ئەو ئەساسە پێکبێت".  شاندەکەی سەدر بەبێ کۆبوونەوە لەگەڵ یەکێتیی نیشتمانیی کوردستان گەڕانەوە بەغدا، بەڵام بڕیارە رۆژی چوارشەممە پارتی دیموکراتی کوردستان لەگەڵ یەکێتی بۆ گفتوگۆی پێکهێنانی حکومەتی نوێی عێراق کۆببێتەوە و پێش رێککەوتنی شیعی - شیعی، لایەنە کوردستانییەکان ئاراستەیان یەکبخەن و رێکبکەون.  لەگەڵ ئەوەی شیعە شوێنپێی خۆی لە حوکمڕانیی عێراق مکوڕتر کرد، چەمکەکانی هاوبەشی، سازان و هاوسەنگی لە عێراقدا کەمڕەنگ بووە. پرسێک کە بەلای کوردەوە مەرجی سەرەکیی بەشداریی راستەقینەیەتی لە بەغدا.  دوای سێ مانگ لە بەڕێوەچوونی هەڵبژاردنی پێشوەختەی عێراق، بڕیارە ٩ی مانگ پەرلەمانی نوێ کۆببێتەوە. ئەوەش لە کاتێکدایە کە تاوەکو ئێستا کورد، شیعە و سوننە بەربژێرانی خۆیان بۆ سەرۆکایەتیی کۆمار، حکومەت و پەرلەمان دیاری نەکردووە.