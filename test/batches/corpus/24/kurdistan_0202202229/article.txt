پڕۆفیسۆری یاریدەدەر د. عومەر حەسەن، پسپۆڕی سیستەمی زانیارییە جوگرافییەکان و شیکردنەوەی تۆڕەکان و پلانڕێژی بۆ خزمەتگوزاری، لە کاتی بەشداریکردنی لە بوولتەنی هەواڵەکانی کاژێر ١٤: ٠٠ی تۆڕی میدیایی رووداو کە رۆژی سێشەممە ٠١ - ٠٢ - ٢٠٢٢ هەوراز گوڵپی پێشکێشی کرد، لەبارەی هۆکارە دیار و سەرەکییەکانی پشت دروستبوونی لافاوەکەی هەولێر و چارەسەرییەکانی رایگەیاند، "چەند هۆکارێکی سەرەکی و لاوەکی هەن کە دەبێتە هۆی خێراترکردنی رووداوی لافاو، کە دەرچوونی ئاوە لە رێڕەوی سرووشتیی خۆی".  بە گوتەی ئەو پسپۆڕە، هۆکارە سەرەکییەکان بریتین لە "بارانی بەخوڕ، توانەوەی بەفر بەشێوەیەکی خێرا، لە هەندێک شوێن شەپۆلەکانی تسۆنامی، کە بوومەلەرزەیەک لەناو زەریا و دەریاکان روودەدات، بەڵام ئەو هۆکارانەی کە خێرایی لافاوەکان زیاتر دەکەن، کۆمەڵێک هۆکاری مرۆیین و مرۆڤ تێیدا دەستیان هەیە".  د. عومەر حەسەن نموونە بە چەند هۆکارێکی مرۆیی دەهێنێتەوە کە رۆڵیان لە خێراترکردنی دروستبوونی لافاوەکان هەیە و دەڵێت، "بڕینەوەی دارستانەکان، کە هۆکارێکە بۆ جێگیرکردنی خاک و رێگری لە خێرا رۆیشتنی ئاو. بۆ نموونە لە هەولێر بەهۆی ئەو فراوانبوونە خێرایەی هەیە زۆر دار بڕاونەتەوە و زۆر ناوچەی سەوزاییش گۆڕاوە بە چیمەنتۆ و قیر، کە رێگری لە دزەکردنی ئاو دەکەن".  ئەو پسپۆڕە ئاماژە بە تێکدانی ئەو پەیوەندییە دەکات کە لەنێوان باران و زەویدا هەیە و دەڵێت، "کاتێک کە باران دەبارێت، بڕێک لەو بارانە بە هەڵم دەبێت، بڕێکی دەچێتە نێو زەوی و بڕێکیشی لەبەر دەڕوات، کاتێک دێی ئەو پەیوەندییە تێکدەدەیت، بڕی لەبەرڕۆیشتن خێراتر دەبێت، چونکە قیر و چیمەنتۆ رێگری لە رۆچونەکە دەکەن و لە کاتی بەخوڕ بارانبارینیش کەمتر بە هەڵم دەبێت".  لە باسی یەکێک لەو گرفتانە کە خۆی بینیویەتی و بە پشتبەستن بەو شیکردنەوانەی لە مانگە دەستکردەکانەوە بەدەستیان هێناوە، د. عومەر حەسەن دەڵێت، "کاتێک ئەو حاڵەتە روویدا بە دیاردەیەکی ناسرووشتیمان بینی، وەکو تیمی خۆمان لە زانکۆی سۆران لێی وردبووینەوە شیکردنەوەمان بۆ داتای بەرزی ژمارەی نموونەیی کرد و بۆمان دەرکەوت لە هەولێر سێ حەوزی کۆبوونەوەی ئاو هەیە، کە هەموویان لە رۆژهەڵاتەوە ئاراستەکەیان بەرەو رۆژئاوایە".  پسپۆڕەکەی سیستەمی زانیارییە جوگرافییەکان دەڵێت، "یەکێک لە حەوزەکان رووبەرەکەی ١٣٦ کیلۆمەتر دووجایە، ئەوەی دیکە ٢٤٧ کیلۆمەتر دووجایە، بچووکەکەیان دەکەوێتە باکووری هەولێر. ئەو حەوزەی کە رووبەرەکەی ١٣٦ کیلۆمەتر دووجایە، بەپێی داتاکان دەردەکەوێت کە بڕینێک دروستبووە بەهۆی دروستکردنی کۆمەڵێک شار لەوانە ئاییندە ١، ئاییندە ٢ و هیران ستی، ئەو شارانە ئەو رێڕەوە ئاوییەیان بڕیوە کە لەو رووبارەی کە لە ناوچەی تارین و دەوروبەری کۆدەبێتەوە و دەیبەستێتەوە بە ناوچەکانی سەیداوە، تەیراوە، منارە، پەرلەمان و ئەو ناوچانە تێدەپەڕێت تاوەکو دەگاتە رۆژئاوای هەولێر".  د. عومەر حەسەن ئەوەشی خستەڕوو، "پێم سەیرە کە تاوەکو ئێستا هەندێک لایەنی پەیوەندیدار ئاشنا نییە بەوەی هەموو جیهان دەزانێت کوێی هەولێر لافاو دەیگرێتەوە، بە بەڵگەی ئەوەی بڕۆن لە ئینتەرنێت (Natural Hazards Map) نەخشەی رووداوە سرووشتییەکان بکەنەوە، بە هێڵی سوور دەستنیشانی ئەو ناوچانەی شاری هەولێری کردووە کە مەترسیی دروستبوونی لافاوی لەسەرە، کە دەیان ساڵ پێش ئێستا ئاماژەی پێدراوە. بۆیە ئەگەر لایەنی پەیوەندیدار بەو بابەتە ئاشنا بوایە، دەبوو بە پشتبەستن بەو نەخشەیە لیژنەیەکی بۆ بەرەنگاربوونەوەی مەترسییە سرووشتییە لەناکاوەکان پێکهێنابا، لەوانەش لافاو. بە بەردەوامی بەدواداچوونیان لەسەر رێڕەوە ئاوییەکان کردبا، بەڵام تاوەکو لافاو رووینەدا و خەڵکانێک نەبوونە قوربانیی ئەو رێڕەوانە، تاوەکو هەیە پاک نەدەکرانەوە".  ئەو پسپۆڕە بە پێویستی دەزانێت پەلە بکرێت لە "بونیادنانی سەوزکردنی پشتێنەی دەوروبەری هەولێر، چونکە هەم خێرایی ئاو کەمدەکاتەوە و هەم پێکهاتەکانی سەر خاک جێگیر دەکات، بەمەش رێگە لە خزینی خاک و دروستبوونی قوڕ و لیتە دەگرێت، کە ئەمە مەترسیی لافاو دوو هێندە و سێ هێندە لێدەکات".  بە گوتەی د. عومەر حەسەن "باشوور و باکووری هەولێر بەگشتی مەترسییان لەسەرە و زۆرتر مەترسییەکان دەکەوێتە ئەو ناوچانەی کە بەمدواییانە فراوانی بەخۆیەوە بینیوە، ئەو گەڕەکانەی لەدوای ساڵی ٢٠٠٣ وە دروستکراون، جگە لە هەندێک گەڕەکی رۆژئاوای هەولێر، هەمووی مەترسیی لافاویان لەسەرە".  هەر لە بوولتەنەکە، سامان عارەب، بەڕێوەبەری گشتیی وەبەرهێنانی هەولێر تیشکی خستە سەر هەنگاوەکانی حکومەت و بۆ چارەسەرکردن و رێگریکردن لە دووبارەبوونەوەی لافاو لە شاری هەولێر رایگەیاند، "هەر لەدوای لافاوەکە بە چەند کاژێرێک لەسەر فەرمانی سەرۆکی حکومەتی هەرێمی کوردستان لیژنەیەک لە لایەنە پەیوەندیدارەکان پێکهێندرا و سەردانی تەواوی ئەو شوێنانە کرا کە بەر لافاوەکە کەوتوون، دواتر راپۆرتی خۆیان پێشکێش کرد و کۆنووسەکەی بۆ ئەنجوومەنی وەزیران بەرزکرایەوە و لەلایەن سەرۆکوەزیرانەوە پەسندکرا، ئێستا سێ لیژنە کار لەسەر راسپاردەکان بۆ چارەسەرکردنی هۆکارەکانی دروستبوونی لافاو دەکەن".  بە گوتەی سامان عارەب، هۆکاری بەشێک لە دروستبوونی لافاوەکە پەیوەندیی "بەو زێدەڕۆییانەوە هەبووە کە کراوەتە سەر رێڕەوە ئاوییەکان لەلایەن پرۆژەکانەوە، بەشێکیش لەلایەن خودی هاووڵاتییانەی زێدەڕۆیی کراوەتە سەر و پاشماوەی خانووەکانیان فڕێداوەتە نێو ئەو رێڕەوانە، بەشێکی دیکەشی بارینی بڕێکی زۆر باران بووە لە ماوەیەکی کەمدا".  بەڕێوەبەری گشتی وەبەرهێنانی هەولێر دەڵێت، "ئێستا لیژنەکە کار لەسەر دوو تەوەر دەکات، یەکەمیان بە خێرایی چارەسەری ئەو کارەساتە بکرێت و بە کەمکردنەوەی کاریگەرییەکان بەسەر ژیانی هاووڵاتیان. بۆ ئەو مەبەستەش پلانی ستراتیژی بۆ نەهێشتنی ئەو کارەساتە دانراوە، کە پێویستی بە بودجەیەکی زۆر و کاتێکی زۆرە، بەڵام ئەوەی جێگەی گرنگی ئەو لیژنەیەو پارێزگای هەولێر و ئەنجوومەنی وەزیرانە، ئەوەیە رێگری لە دووبارە نەبوونەوەی ئەو حاڵەتە بکرێت".  سەبارەت بە هەنگاوەکانیش سامان عارەب باسی لەوە کرد، "دەستکراوە بە پاککردنەوەی رێڕەوە ئاوییەکان، هەفتەی داهاتوو دەستدەکەین بە لادانی زێدەڕۆییە بچووکەکان لەسەر رێڕەوە ئاوییەکان. پڕۆژەکانی نیشتەجێبوون ئاگادار کراونەتەوە رێڕەوی جێگرەوە بۆ ئاو بدۆزنەوە، لەسەر ئاستی کورتخایەن و ستراتیژی کار بۆ پاراستنی هەولێر دەکەین".  سامان عارەب ئەوەشی خستەڕوو، "بەپێی ئەو داتایانەی لەبەردەستی لیژنەکەدایە، ئێستا کار لەسەر کەمکردنەوەی مەترسییەکانی لافاو و لادانی زێدەڕۆییەکان دەکرێت، لە هەمان کاتدا لیژنەیەکی دیکە کار لەسەر ئەوە دەکات ئەوانەی کەمتەرخەمن دەدرێنە دادگا و بەشێک لە خاوەنی پڕۆژەکانیش رووبەڕووی دادگە کراونەتەوە".