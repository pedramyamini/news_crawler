ئەو خۆپێشاندەرانەی ئەمڕۆ وێنەی ئەو ئەندامانی ئەو خێزانەیان بەرزکردبووە و ماوەیەک رێگەی نێوان سێڕێیانی بەدریک و سێڕێیانی باعەدرێیان داخست. دەیانگوت دەبێت کۆتایی بە چیرۆکی گیانلەدەستدان بە رووداوی هاتووچۆ لەو رێگەیە بهێندرێت کە بەهۆی خراپی و یەک سایدییەوەیە.   مارو شوکری کە باوکی و چوار ئەندامی دیکەی خێزانەکەی لە رووداوێکی هاتووچۆدا لەسەر ئەو رێگەیە و لەکاتی گەڕانەوەیان لە زەماوەند گیانیان لەدەستدا، بە تۆڕی میدیایی رووداوی گوت، "داوای ئێمە ئەوەیە کە رێگەکەمان بۆ چاک بکەن، ئەگەر ئەوەیان بکردایە، کەس لە خێزانەکەی من نامردن، بەڵام ئێستا بێسەرپەرشت ماوم و کەسم نەماوە. " دەشی پرسی کە ئاخۆ مافیان دەدەن و داواکانیان جێبەجێ دەکەن.   درێژیی رێگەکە ٢٢ کیلۆمەترە و زیاتر لە ١٠ کۆمەڵگە و گوندی لەسەرن. هاوکات رێگەیەکی بازرگانیی نێودەوڵەتییە کە تورکیا و هەرێمی کوردستان و عێراق لەو رێگەیەوە ئاڵوگۆڕی بازرگانی دەکەن.   سۆزان فارس، خۆپێشاندەرە و دەڵێت، "دەبێت ئەم رێگەیەمان بۆ بکەن بە دوو ساید، بەسە! لە هەر گوندێکدا جەرگی خێزانێک سووتاوە و هۆکار ئەم رێگەیەیە. "  لارا زەرە، بەڕێوەبەری شارۆچکەی ئەلقووش بە تۆڕی میدیایی رووداوی راگەیاند، ئەو پەیوەندی بە لایەنی پەیوەندیدارەوە کردووە لە پارێزگای نەینەوا، هاوکات بە نووسین پارێزگاری دهۆکی ئاگادارکردووەتەوە و داواکارییان بۆ ئەنجوومەنی وەزیرانی هەرێمی کوردستانیش بەرزکردووەتەوە، "بەڵام تاوەکو ئێستا هیچ بڕیارێکی فەرمی نەدراوە تاوەکو چاککردنی ئەو رێگەیە بخرێتە بەرنامەی کارەوە. "