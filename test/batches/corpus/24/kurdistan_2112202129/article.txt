ئێوارەی ئەمڕۆ سێشەممە، تورکیا تۆپبارانی ناوچەی زەرگانی کرد. پەیامنێری رووداو لە رۆژئاوای کوردستان رایگەیاند، تورکیا گوندی رەبیعاتی لە سنووری زرگان لە رۆژئاوای کوردستان تۆپبارانکرد و نزیکەی ٢٥ خێزانی ئەو گوندانە لە ترسی تۆپبارانەکانی تورکیا کە بۆ ماوەی دوو کاژێر بەردەوام بووە، بە ئۆتۆمبێلی خۆیان ناوچەکانیان جێهێشتووە و چوونەتە سەنتەری دربێسی.  ناوەندی راگەیاندنی هەسەدە لە ماڵپەڕی خۆیدا دەڵێت، لە تۆپبارانەکەدا کە گوندی رەبیعاتی کردە ئامانج، هاووڵاتییەک بە ناوی مەلیکە ئەحمەد ئەلعید تەمەن ٣٠ ساڵ گیانی لەدەستداوە، هەروەها دایکی بەناوی فەسلە ئەلعید کە تەمەنی ٦٠ ساڵە، هاووڵاتییەکی دیکەش بە ناوی ساڵح حەمید لە گوندی ئەسەدییە.  هەسەدە ئاماژە بەوەش دەکات، ژمارەیەک سڤیلیش برینداربوون، لەوانە ئەحمەد محەممەد فارس، تەمەن ٥٠ ساڵ، سێ منداڵ کە خوشک و بران لە گوندی رەبیعات بە ناوەکانی جوودی ئەلعید تەمەن چوار ساڵ، جووری ئەلعید تەمەن ١١ ساڵ و ئەحمەد ئەلعید تەمەن ٨ ساڵ.  هەسەدە دەڵێت، تۆپبارانەکە بە تانک و تۆپهاوێژ لەلایەن سوپای تورکیا و گرووپە چەکدارەکانی ئۆپۆزیسیۆنی سووریاوە کراوە.  بۆردوومانەکە هەریەک لە گوندەکانی ئوم کیف، رەبیعات، ئەسەدییە، هەروەها ناحیەی زرگان لە باکووری تل تەمری گرتووەتەوە، لەگەڵ تل کرابیت و تل جومعە لە رۆژئاوای ناحیەی تل تەمر.  هەسەدە ئەوەشی خستووەتەڕوو، لە کاتی تۆپبارانەکەدا فڕۆکەی چاودێریی تورکیا بە ئاسماندا سووڕاوەتەوە.  ئەوەش لە کاتێکدایە، تاوەکو ئێستاش تورکیا بە فەرمی هیچی رانەگەیاندووە لەبارەی ئەو هێرشەوە.