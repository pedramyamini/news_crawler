بەرەبەیانی ئەمڕۆ یەکشەممە ٢٦ - ١٢ - ٢٠٢١ کەسوکاری ١٦ کۆچبەری کورد کە بە هیوای بینینەوەی ئازیزانیان لە یەکێک لە وڵاتە ئەوروپییەکان ماڵئاواییان لێکردن، تەرمەکانیان بۆ گەڕایەوە و لە فڕۆکەخانەی هەولێر پێشوازییان لێکردن و لەباوەشیان گرتن. کۆچبەرەکان بەهۆی نقوومبوونی بەلەمەکەیان لە کۆتاییەکانی مانگی رابردوو لە نۆکەندی ئینگلیز خنکان و خەڵکی دەڤەری راپەڕین، زاخۆ، سۆران، دەربەندیخان و هەولێر بوون.  سێ لەو کۆچبەرە خنکاوانەی نۆکەندی ئینگلیز خەڵکی سنووری ئیدارەی سۆرانن، لەوانە بڕیار حەمەد، تەمەن ٢٣ ساڵ - باران نووری، تەمەن ٢٤ ساڵ و موسلم ئیسماعیل، تەمەن ٢٠ ساڵ.  لە کاتی رێوڕەسمی ناشتنی بڕیار حەمەد، تەمەن ٢٣ ساڵ و خەڵکی شارۆچکەی رواندز لە گۆڕستانی ئیسقەڵا،  شوکرییە ئەبوبەکر، دایکی بڕیار لەبارەی دوایین ساتەکان کە قسەی لەگەڵ کوڕەکەی کردووە، قسەی بۆ بەختیار قادر پەیامنێری رووداو لە سۆران کردو گوتی: "ئەو شەوەی بەڕێکەوتن لە رێگەی چووپەکەوە قسەم لەگەڵی کرد و گوتی دایکە ئەمشەو دەردەچین، گوتم باشە کوڕم بە خوای گەورەم سپاردی، بەڵام کە دەرچووی نامەیەکی دەنگیم بۆ بنێرە، بەڵام هیچ نامەیەکی نەنارد، تەنیا لایکێکی کردبوو، کاژێر ٠٢: ٠٥ خولەکی بەرەبەیان بوو".  بە گوتەی شوکرییە ئەبوبەکر، پێش ئەوەی بڕیار رێگەی هەندەران بگرێتەبەر، لە کوردستان "کاسبکاربوو، وەستای لەبغ بوو لەگەڵ باوک و براکانی، دووجاریش لەسەر کێشەی کۆمەڵایەتی بریندار ببوو، جارێکیان ١٨ چەقۆیان لێدابوو، جاری دووەمیش ساڵی رابردوو بوو سێ رۆژ پێش مانگی رەمەزان، دوو گوللەی بەر شانی کەوتبوو، برینداربوونی ئەوجارەی کێشەی تەندروستی بۆ دروستکردبوو، خەریکبوو قۆڵی لەدەست بدات".  وەکو دایکی بڕیار باسی دەکات، پێش زیاتر لە سێ مانگ کوڕێکی دیکەی بەناوی رێژیار تەمەن ٢١ ساڵانی لەدەستداوە، شەوی ٩ لەسەر ١٠ی ئەیلوولی ئەمساڵ، رێژیار لەگەڵ سیروانی مامی لەنێو ئۆتۆمبێلەکەیان لە گەراجی هاوینەهەواری جوندیان دەستڕێژی گوللەیان لێدەکرێت و دەکوژرێن.  کاژێر ٠٠: ٣٠ خولەکی ١١ - ٩ - ٢٠٢١ لە جوندیانی سەر بە قەزای رواندز، دوو گەنج بە دەستڕێژی گوللە کوژران، بە گوتەی شەماڵ دێواری، گوتەبێژی پۆلیسی سۆران، کە ئەوکات بە رووداوی راگەیاند، "سەرقاڵی لێکۆڵینەوەین و ئەوەی تاوەکو ئێستا روون بووەتەوە کوژراوەکان خەڵکی گوندی گەرەوانی رواندزن و لەنێو گەراجی هاوینەهەواری جوندیان تەقەیان لێکراوە".  بەگوتەی گوتەبێژی پۆلیسی سۆران، "رووداوەکە لەسەر کێشەی کۆمەڵایەتی بووە. بکوژ و کوژراو خزمی یەکدین".