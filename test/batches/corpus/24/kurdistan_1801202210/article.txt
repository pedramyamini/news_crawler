رووداوەکە رۆژی دووشەممە ١٧ - ١ - ٢٠٢٢ روویداوە. بەکر وەیسی، بەڕێوەبەری ناحیەی هەڵشۆ لە سنووری قەزای پشدەر بە تۆڕی میدیایی رووداوی راگەیاند "ئەو مەڕ و بزنانە کە ژمارەیان ٤٨١ سەر بووە، لەلایەن ٧ شوانەوە لە رۆژهەڵاتی کوردستانەوە بە قاچاخ داخڵی سنووری باشووری کوردستان کراون و بەهۆی بارینی بەفرێکی زۆر سەرجەم مەڕ و بزنەکان بەر رەنووی بەفر کەوتوون. "  بەڕێوەبەری ناحیەی هەڵشۆ دەڵێت، " ٤٥٠ سەر مەڕ و بزن بەهۆی رەنووی بەفرەوە لە سنوورەکانی نزیک هەڵشۆ مرداربوون و توانراوە لەلایەن شوانەکانیشەوە ٣١ سەر رزگار بکرێن و ئێستا لە باشووری کوردستانن. "  بە گوتەی بەکر وەیسی ئەو مەڕ و بزنانە بەشێوەیەکی قاچاخ لە گوندەکانی بێوران، وردە و بنەخەڵەف هاتوونەتە سنووری ناحیەی هەڵشۆ.   لە سنووری ناحیەی هەڵشۆی قەزای پشدەر تاوەکو ئێستا نزیکەی ٣٠ سانتیمەتر بەفر باریوە و بەڕێوەبەری ناحیەکە دەڵێت، رێگەی زۆربەی زۆری گوندەکان داخراون و تیمەکانیان سەرقاڵی پاککردنەوەی رێگەکەن.     لە دوو رۆژی رابردووشدا بەهۆی بارینی بەفرێکی زۆر لە چیای خۆشکی زنجیرە چیای بەمۆ لە سنووری شارۆچکەی مەیدانی ئیدارەی گەرمیان چوار شوان و ٤٠٠ سەر مەڕ لەسەر چیای خۆشک گیریانخواردبوو، بەیانیی رۆژی دووشەممە بەشێک لە مەڕەکان رزگارکران.