شەش رۆژە پێشانگەکە بەردەوامە و زۆربەی بەشداربووانی پێشانگەکەش لە پارێزگای سنەوە هاتوون. خاوەن پیشەکانی ١٦ شاری ئێران و رۆژهەڵاتی کوردستان بەرهەمەکانی خۆیان لەو پێشانگەیەدا خستووەتەڕوو.   مەریەم مورادی، بەشداربوویەکی پێشانگەکەیە و دەڵێت، "كاره‌كانمان زۆر تایبەت و ناوازەن، بەرهەمەکانمان لای خەڵکی سنە و دهۆکیش پەسەندن، پێشوازییه‌كی باشمان لێدەکرێت، هەموو بەرهەمەکانمان کاری دەستین و هیچ شتێکمان نییە لە کارگەوە دروستکرابێت. "  پێشانگەکە لە ١٥ - ١٢ - ٢٠٢١ وە کراوەتەوە و تاوەکو ٢٥ی ئەم مانگە بەردەوام دەبێت، رۆژانە بەشێک لە خەڵکی دهۆک سەردانی پێشانگەکە دەکەن و کەلوپەلی دڵخوازی خۆیان دەکڕن.  ئه‌حمه‌د محه‌ممه‌د، خەڵکی دهۆکە و بە مەبەستی کڕین سەردانی پێشانگەکەی کردووە دەڵێت، "چەند ساڵێکە ئەو جۆرە پێشانگەیانە لە دهۆک دەکرێنەوە، ئەوان گرووپێکن جلوبەرگ، ئیکسسوارات، خواردن و شیرینی نمایشدەکەن، چونکە هەندێک شت لای ئەوان هەیە ئێمە نیمانە، ئەو شتانەی ئەوان دەیهێنن هەرزانترە. "  زۆربەی ئەو کەلوپەلانەی کە لەپێشانگەکەدا نمایشکراون، بەرهەمی دەستی شارەکانی رۆژهەڵاتی کوردستان و ئێرانن، ساڵانە بەرهەمی چەند شارێکی جیاواز دەهێندرێنە دهۆک.  زانیار لوتفوڵڵا، سەرپەرشتیاری پێشانگەکەیە و بەرووداوی گوت، "خەڵکی شاری دهۆکی خۆشەویشت حەزیان بەکاری دەستییە، هەموو ئەو جلوبەرگانەی بۆ ئافرەتان دروستکراون کاری دەستین، هەم کەلوپەلەکانمان باشن هەمیش نرخەکانییان گونجاون، بۆیە خەڵک دێن و سەردانمان دەکەن. "    بڕیارە کردنەوەی پێشانگەی کەلوپەلی شارەکانی ئێران و رۆژهەڵاتی کوردستان، ساڵانە دوو جار لە فاملی مۆڵی دهۆک بکرێتەوە.