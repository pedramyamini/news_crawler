حوسێن حاجی، ئەندامی مەکتەبی سیاسی پارتی ئازادی و دیموکراسی ئێزدیان - پادێ، رۆژی چوارشەممە ١٢ - ١ - ٢٠٢٢ بە تۆڕی میدیایی رووداوی راگەیاند: "ئێوارەی رۆژی چوارشەممە سوپای عێراق لە بازگەی چوونە ناوەوەی شنگال رێگری کرد لەوەی پەیکەری زەردەشت شنگالی، یەکێک لە سەرکردەکانی یەبەشە بهێندرێتە نێو شەنگال".  حوسێن حاجی دەڵێت: "دوای رێگرییەکە، هێزێکی سەربازی یەبەشە و هەندێک لە خەڵکی شەنگال چوونە بازگەکە، ئاڵۆزی دروست بوو، پۆلیسی فیدراڵی گوتیان دەبێت تاوەکو بەیانی پەیکەرەکە لای ئێمە بمێنێتەوە".  سەبارەت بە هۆکاری دروستبوونی ئاڵۆزییەکە، ئەو ئەندامەی مەکتەبی سیاسی پادێ باسی لەوەکرد، "سوپای عێراقی گوتویانە ئێوە پێشوەختە ئاگادارتان نەکردوینەتەوە لە بوونی شتێکی وەها، بۆیە رێگە نادەین".  وەک حوسێن حاجی ئاماژەی بۆ دەکات، یەبەشە رازی بوو  پەیکەرەکە لای پۆلیسی فیدراڵی بمێنێتەوە، دواتر رادەستی هێزەکانی یەبەشە بکرێتەوە.  زەردەشت شەنگالی، فەرماندەی گشتی یەکینەکانی بەرخودانی شەنگال - یەبەشە بوو، لە ١٥ی کانوونی دووەمی ساڵی ٢٠٢٠ لەگەڵ سێ شەڕڤان لە هێرشێکی ئاسمانی فڕۆکەکانی تورکیا لە شەنگال کرایە ئامانج. وەک ئەو ئەندامی مەکتەب سیاسی پادێ گوتی، یەبەشە دەیەوێت لە رۆژی ١٥ی مانگ پەیکەرەکە لەنێوەڕاستی شەنگال دابنێت.  قەزای شنگال لە رووی ئیدارییەوە سەر بە پارێزگای نەینەوایە، یەکێکە لە ناوچە کوردستانییەکانی دەرەوەی ئیدارەی هەرێمی کوردستان. هێزەکانی یەبەشە، یەژەشە، ئاسایشی ئێزدخان، زۆرجار لەلایەن تورکیاوە بە "هێزی نزیک لە پەکەکە" ناودەبرێن، کۆنتڕۆڵی بەشێکی زۆری ناوچەکانی سنووری شەنگالیان کردووە.  لەماوەکانی رابردوو چەندینجار گرژی و ئاڵۆزی لەو سنوورە روویداوە، لە بانگەشەی هەڵبژاردنی پەرلەمانی عێراق، یەبەشە و ئیدارەی خۆسەری شەنگال رێگەیان نەدا بەربژێرانی پارتی دیموکراتی کوردستان، هەڵمەتی بانگەشەی هەڵبژاردن لەو سنوورەدا بکەن.  رۆژی سێشەممە ٠٧ - ١٢ - ٢٠٢١ لە کۆمەڵگەی خانەسۆر لە سنووری قەزای شنگال فڕۆکەکانی تورکیا ئۆتۆمبێلێكی بەرپرسێکی یەکینەکانی بەرخۆدانی شنگال بەناوی (مەروان بەدەل حاجی) کردە ئامانج و بەو هۆیەوە بەرپرسەکەی یەبەشە گیانی لەدەستدا.  رۆژی یەکشەممە ١٢ - ١٢ - ٢٠٢١ فەرمانێک بەنێوی "ئیدارەی خۆسەری شەنگال"دەرچوو، تێیدا هاتبوو، "لەنێو شار و دەوروبەری شنگال دەبێ سەرجەم کارەکانی دام و دەزگا حکومییەکان رابگیرێن تاوەکو کاتێکی نادیار".