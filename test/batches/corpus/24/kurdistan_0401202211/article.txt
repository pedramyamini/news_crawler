ئەمڕۆ سێشەممە ٠٤ - ٠١ - ٢٠٢١ سەرۆک مەسعود بارزانی لە سەلاحەدین پێشوازی لە مەحموود مەشهەدانی کرد کە بڕیارە لە دانیشتنی یەکەمی پەرلەمانی عێراق بەهۆی ئەوەی کە لە هەموو پەرلەمانتارەکانی دیکە بەتەمەنترە، سەرۆکایەتیی دانیشتنەکە بکات.  بەپێی راگەیێندراوی بارەگای بارزانی، لە کۆبوونەوەکەدا، جەخت لەسەر جێبەجێکردنی هەر سێ پرەنسیپی هاوبەشی، سازان و هاوسەنگی کراوەتەوە، هەروەها دەبێت رەچاوی مافەکانی هاووڵاتییان و پێکهاتەکانی عێراق بکرێت.  هەر ئەمڕۆ سەرۆک مەسعود بارزانی لە سەلاحەدین پێشوازیی لە شاندێکی باڵای رەوتی سەدر بە سەرۆکایەتیی حەسەن ئەلعەزاری کرد.  بەپێی راگەیێندراوی بارەگای بارزانی، لەو دیدارەدا تیشک خراوەتە سەر پڕۆسەی سیاسیی عێراق و دەرئەنجامەکانی هەڵبژاردن و هەنگاوەکان بۆ یەکەم دانیشتنی ئەنجوومەنی نوێنەرانی عێراق و پێکهێنانی حکومەتی نوێی عێراق.  بەپێی دەستووری عێراق، دوای پەسندکردنی ئەنجامی هەڵبژاردن، دەبێ لە ماوەی ١٥ رۆژدا، رێککەوتی یەکەم کۆبوونەوەی پەرلەمان لەلایەن سەرۆککۆمارەوە دیاریبکرێت.   بەپێی دەستووری عێراق، دەبێت لە یەکەم دانیشتنی خولی نوێی پەرلەمان، سەرۆکی پەرلەمان و جێگرەکانی هەڵبژێردرێن، بەڵام تاوەکو ئێستا لایەنەکان لەسەر سەرۆکی پەرلەمان رێکنەکەوتوون.  بەپێی ئەنجامەکانی هەڵبژاردنی ١٠ی ئۆکتۆبەری ٢٠٢١ی ئەنجوومەنی نوێنەرانی عێراق، رەوتی سەدر بە ٧٣ کورسییەوە بووەتە هێزی یەکەم لەسەر ئاستی عێراق و پارتی دیموکراتی کوردستانیش بە ٣١ کورسییەوە هێزی یەکەمی هەرێمی کوردستانە. هەروەها هاوپەیمانیی تەقەدوم بە سەرۆکایەتیی محەممەد حەلبووسی ٣٧ کورسی، دەوڵەتی یاسا ٣٣ کورسی، هاوپەیمانیی فەتح ١٧ کورسی، یەکێتی نیشتیمانی کوردستان ١٨ کورسی و هاوپەیمانیی عەزم ١٤ کورسییان بەدەستهێنا.