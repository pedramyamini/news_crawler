هەژار عیسا تەمەنی ٣٧ ساڵ بوو، شۆفێری بارهەڵگر بووە و دوو کوڕ و کچێکی هەیە، لە بەردەڕەش لەسەر وەستاندنی ئۆتۆمبێل لەگەڵ دراوسێکەی بووەتە دەمەقاڵەیان و سەرەنجام هەژار کوژراوە.  سەلاح عیسا، برای کوژراوەکە لەبارەی بکوژی براکەیەوە دەڵێت، "دراوسێی ئێمەن، ماڵیان لە سەروو ماڵی ئێمەیە، دەڵێن نابێت ئێوە بەو رێگەیەدا بێن، پێش چەند رۆژێک کێشەیەک لەنێوانمان دروست بوو، چووین سوڵحمان کرد و پێکهاتین و هیچ لەنێوانماندا نەما، ئەمڕۆ دووبارە ئێمە بەو رێگەیەدا رۆشتین لە سەربانی ماڵەکانیانەوە ئێمەیان گوللەباران کرد، برایەکمیان کوشت و یەکێکی دیکەشیان بریندار کرد. رێگەی گشتییان گرتووە و دەڵێن، نابێت ئێوە ئۆتۆمبێلەکانتان بەو رێگەیەدا بێنن".  پۆلیسی قەزای بەردەڕەش پەڕاوی لێکۆڵینەوەی بۆ رووداوەکە کردووەتەوە و بەدواداچوونی دەستپێکردووە، تاوەکو ئێستاش سێ تۆمەتبار لەسەر رووداوەکە دەستگیرکراون.  عەمید سەعدی ئەحمەد، بەڕێوەبەری پۆلیسی بەردەڕەش دەڵێت، چوونەتە شوێنی رووداوەکە و دەستیان بە لێکۆڵینەوە کردووە، توانیویانە سێ کەس دەستگیربکەن کە یەکێکیان لە دەزگا ئەمنییەکان کار دەکات، "نەمانهێشتووە کێشەکە گەورە ببێت و لایەنی بەرامبەر [ئەو لایەنەی کوڕەکەیان کوژراوە] دەست بۆ رێگەیەکی نایاسایی ببەن و پەلاماری ماڵی لایەنەکەی دیکە بدەن".  لە گەڕەکی پوتیناوا لە بەردەڕەش لەنێوان ئەو دوو ماڵەی شەڕ لەنێوانیان روویداوە، کە کەمتر لە ١٠ مەترە، پۆلیس و لایەنە ئەمنییەکان خراونەتە ئامادەباشییەوە بۆئەوەی رووداوی دیکەی نایاسایی لێنەکەوێتەوە.