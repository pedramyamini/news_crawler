رۆژی هەینی ٧ - ١ - ٢٠٢٢ سۆران باجەلان، بەڕێوەبەری چاکسازیی گەورانی سلێمانی بە تۆڕی میدیایی رووداوی گوت، "ئەو زیندانییە شەوی رابردوو لەگەڵ زیندانییەکانی دیکەدا شەڕی بووە و بە چەقۆ لە زیندانییەکانی داوە. بەگوێرەی یاسا، بەرپرسی زیندانەکە لەو کاتەدا جیای کردووەتەوە و بردوویەتییە ژوورێکی دیکە؛ ئەوە بۆ هەموو زینداییەک بەو جۆرەیە".  سۆران باجەلان گوتیشی، "ئەمڕۆ زینداییەکە بە فانیلەکەی خۆی خنکاندووە".  بەڕێوەبەری چاکسازیی گەورانی سلێمانی ئاماژەی بەوەشکرد، زیندانییەکە لەوێ گیانی لەدەستنەداوە، بەڵکو لە رێگەدا بۆ نەخۆشخانە گیانی لەدەستداوە.  سۆران باجەلان باسی لەوەشکرد، ئەو کەسەی گیانی لەدەستداوە بەهۆی "کوشتنی کەسێکەوە خۆی سزای هەمیشەیی هەبووە".  بەگوتەی سۆران باجەلان، نزیکەی هەزار و ٢٠٠ سزادراو لە چاکسازی گەورانی سلێمانییدا زیندانیی کراون.