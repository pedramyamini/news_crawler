ناوەندی کۆنترۆڵی کۆرۆنا لە ئێران تەنیا رێگە بەو کەسانە دەدات هاتووچۆ بکەن کە مۆڵەتی نشینگەی ئێرانیان هەبێت، ڤیزای خوێندنیان هەبێت، بازرگانان، ئەوانەی ڤیزای کاریان هەیە، هاتووچۆ بە مەبەستی دەرمان، وەبەرهێنەرەکان و هەڵگرانی پاسپۆرتی ئێرانی کە سەردانی وڵاتانی دیکەیان کردووە.  عەلی مستەوفی، جێگری پارێزگاری ورمێ، پێشتر گوتی: "هەڵگرانی پاسپۆرتی ئێرانیش ئەگەر بیانەوێ بگەڕێنەوە، دەبێت پشکنینی PCRی نێگەتیڤیان هەبێت، دوو ژەم ڤاکسینیان وەرگرتبێت و لە دەروازە سنوورییەکانیش پشکنینی کۆرۆنا بکەن. "  بە گوتەی مستەوفەوی، هەر کەس کە پشکنینەکەی پۆزەتیڤ بێت، لە دەروازەی سنووریی کەرەنتین دەکرێ تاوەکو ئەو کاتەی کە پشکنینەکە نێگەتیڤ دەبێت.    سیروان حوسێن، گوتەبێژی مەرزی حاجی ئۆمەران بە تۆڕی میدیایی رووداوی راگەیاند، لە شەممەی رابردووەوە ڤیزای ئێران راگیراوە، بەڵام هاتووچۆ بۆ هاووڵاتییانی  ئێران ئاساییە ئەو هاونیشتمانییانەی پێشتر ڤیزای ئێرانیان وەرگرتووە دەتوانن  سەردانی وڵاتەکە بکەن.