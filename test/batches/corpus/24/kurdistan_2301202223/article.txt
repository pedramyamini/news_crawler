هاوپەیمانیی نێودەوڵەتیی دژی داعش رۆژی یەکشەممە ٢٣ - ٠١ - ٢٠٢٢ راگەیێندراوێکی بڵاوکردەوە و تێیدا هاتووە، "داعش لە ٢٠ی کانوونی دووەمی ئەمساڵدا هێرشێکی ئاڵۆزی لە حەسەکە بۆسەر گرتووخانەی شارەکە ئەنجامدا، بەڵام هێزەکانی سووریای دیموکرات - هەسەدە وەڵامی هێرشەکەیان دایەوە و ناوچەکەیان گەمارۆدا و بە هاوکاریی هاوپەیمانیی نێودەوڵەتی و چاودێری و بۆردوومانی ئاسمانی، هەسەدە توانیی دۆخەکە کۆنترۆڵ بکات".  لە راگەیێندراوەکەیدا هاوپەیمانیی نێودەوڵەتی ئەوەی خستووەتەڕوو، هێزەکانی هاوپەیمانان چاودێریی دۆخەکەیان کردووە و بە وردی گورزی ئاسمانییان لە چەکدارانی هێرشکار لەنێو باڵەخانەکانی نزیک گرتووخانەکە وەشاندووە؛ دووپاتیشی دەکاتەوە کە هاوپەیمانیی نێودەوڵەتی مافی بەرگریکردن لە خۆی و هێزە هاوپەیمانەکانی هەیە و بەردەوام دەبێت لە بەکارهێنانی هەموو توانای خۆی بۆ بەرگریکردن لەو هێزانە.  ژەنەراڵ جۆن برینان، فەرماندەی هێزەکانی هاوپەیمانیی نێودەوڵەتی لە بڵاوکراوەکەدا ئاماژەی بەوە داوە کە گرووپە بەرپرسەکانی ئەو هێرشە ئێستا لاوازترن.  راگەیێندراوەکە لەبارەی رووداوەکەوە تێیدا ئاماژە بەوەش کراوە، ئەندامەکانی داعش لەنێو گرتووخانەکەدا دەستیان بەسەر چەکی پاسەوانەکاندا گرتووە و کوشتوویانن، دواتر هێرشیان کردووەتە سەر هێزەکانی بەرپەرچدانەوەی خێرای سەر بە هەسەدە، بەڵام بە پێچەوانەی داعشەوە، هاوپەیمانیی نێودەوڵەتی رێوشوێنی گەورەی گرتووەتەبەر بۆ دەستەبەرکردنی مامەڵەی مرۆییانە لەگەڵ گیراوەکاندا، بەڵام کاتێک ئەوان چەکیان کەوتە دەست، بوونە سەرچاوەی هەڕەشە و دواتر لە ئەنجامی هێرشی هەسەدە و هاوپەیمانیی نێودەوڵەتی، کوژران.  لە بەشێکی دیکەی بڵاوکراوەکەدا هاوپەیمانیی نێودەوڵەتی دەڵێت، گیانی ئەو گیراوانە دەپارێزرێت کە لە هێرشەکەدا بەشدارییان نەکردووە، لە کاتێکدا داعش هەوڵیدا گرتووخانەیەکی دیکەی نوێ کە هێشتا لە قۆناخی دروستکردندایە لە نزیک گرتووخانەکەی ئێستا کۆنترۆڵ بکات، بەڵام شکستی هێنا.  هاوپەیمانیی نێودەوڵەتی باس لەوە دەکات، دڵنیان لەوەی هەوڵی ئەمجارەی داعش بۆ هەڵاتن لە گرتووخانەکە هیچ هەڕەشەیەک لەسەر عێراق و ناوچەکە دروست ناکات، بەڵام "بەردەوام دەبین لە هەڵسەنگاندنی زیاتر و دڵنیابوونەوە لەوەی ئایا داعش بەنیازی هێرشی دیکەی هاوشێوەیە بۆ سەر گرتووخانەکان لە عێراق و سووریا یان نا".  ژەنەراڵ برینان دەڵێت، هەرچەندە تاوەکو ئێستا داعش هەڕەشەیە، بەڵام روونە ئەو هێزەی نەماوە کە پێشتر هەیبوو؛ ئاماژە بەوەش دەکات، هێشتا ئەو رێکخراوە پەڕگیرە هەڕەشەیە بۆسەر ناوچەکە، هەربۆیە "بەردەوام دەبین لە هاوکاریکردن و هاوئاهەنگی لەگەڵ هاوبەشەکانمان لە عێراق و سووریا بۆ شەڕی داعش".