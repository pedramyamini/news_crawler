رۆژی سێشەممە ٢٨ - ١٢ - ٢٠٢١ ئاڵا شاڵی نێردراوی رووداو بۆ یۆنان، لە شارۆچکەیەکی ئەسینا قسەی لەگەڵ یەکێک لەو کۆچبەرە رزگاربووانە کرد کە لە بەلەمەکەی رۆژی ٢٣ی ئەم مانگە لە دەریای ئیجە نقووم بوو. لەو بەلەمە کە زیاتر لە ٦٠ کەسی تێدابووە ١٣ کەس رزگاریان بووە لەو ژمارەیە ٧ کەسیان کوردن.   فریاد عەلی خۆی و هاوژینەکەی لە رووداوەکەدا رزگاریان بووە، بەڵام دوو منداڵی کە تەمەنیان ٣ ساڵ و ٦ ساڵ بووە بە بەرچاوی خۆیەوە خنکاون. ئەو بە رووداوی راگەیاند "ئێمە لە کاژێر ٧ی بەیانی لە بۆدرووم لە یەختەکە سەرکەوتین، دواتر کێشەیەک لە یەختەکەدا دروستبوو و سوکانی یەختەکە و بەشی کارەباییەکەی تێکچوو، هەرچەندە گوتمان کە تەلەفۆن بۆ پۆلیس دەکەین و خۆمان بەدەستەوە دەدەین، بەڵام قۆمتانەکان رێگەیان نەدا. دواتر کاژێر ٦ی ئێوارە هەردوو مەکینەی یەختەکە نقوومی ئاو بوون. "  ئەو کۆچبەرە کوردە لەبارەی ژمارەی ئەو کەسانەی کە لە بەلەمەکەدا بوون دەڵێت " ٦١ کەس بووین، نزیکەی ٢٥ عەرەب و نزیکەی ٣٥ بۆ ٤٠ کورد. ئێمە هیچ ئێلەگێکمان پێنەبوو، رێگەیان نەدا و گوتیان شوێن زۆر دەگرێت. کاژێر ٧ی ئێوارە ئومێدمان نەما ئەوکاتە ئێمە بە سەتڵ ئاومان دەردا، پەیوەندیمان بە پۆلیس کرد بەڵام ئەوان زۆر درەنگ گەیشتن. "  "لە چرکەیەکدا یەختەکە سەرەوبن بوو"  لە بەشێکی دیکەی قسەکانیدا ئاماژە بەوە دەدات کە بەشێک لە کۆچبەرەکان چووبوونە سەرەتای بەلەمەکە و چووپێکیشمان پێبوو کە جێگەی چەند کەسێک دەبوو "ئێمە ئەو کاتە زیاتر بێئومێد بووین کە گڵۆپەکان هەڵدەبوون و دەکوژانەوە، خێزانم منداڵەکانی بردە نێو چووپەکە بەڵام لە چرکەیەکدا یەختەکە سەرەوبن بوو. نزیکەی ٢٠ بۆ ٢٥ کەس خنکان. "  "منداڵەکانم بە بەرچاوی خۆمەوە نقوومی نێو ئاوەکە بوون"  سەبارەت بە منداڵەکانی کە لە رووداوەکەدا خنکاون، فریاد عەلی دەڵێت "منداڵەکانم لەنێو چووپەکە بوون، بەهۆی ئەوەی کە کۆچبەرێکی زۆر دەیانویست دەست بە چووپەکە بگرن هاوسەنگی چووپەکە تێکچوو، هەر بەم هۆیەشەوە منداڵەکانی من بە بەرچاوی خۆمەوە نقوومی نێو ئاوەکە بوون. تاوەکو ماوەیە ئێمە مانەوە و بەشێک لە کۆچبەرەکانی دیکە دەستیان لە چووپەکە بەردەبوو و دەخنکان. "  چارەنووسی خێزانە کوردەکەی کۆیە ئاشکرابوو: خنکاون  هەژار محەممەد کە خەڵکی کۆیەیە خۆی و هاوژین و دوو منداڵی لەنێو بەلەمەکەدا بوون وەک کەسوکاریان بۆ رووداو قسەیان کردووە دەڵێن نەماون، ئەو کۆچبەرە کوردە بۆ رووداو پشتڕاستی کردەوە و گوتی "بەڵێ هەرچەندە ئەوە بۆ خێزانەکەی زۆر ناخۆش دەبێت، بەڵام کاک هەژار کە خەڵکی کۆیەیە لەگەڵ ئێمەدابوو و رزگاری نەبوو. چەندجارێک هاواری کرد گوتی منداڵەکانم خنکان، دواتر یەکێکی دیکە لە کۆچبەرەکان هاواری کرد گوتی کاک هەژاریش خنکا، بەڵام لە تاو رووحی خۆم و خێزانم ئاوڕم نەدایەوە. "  "خێزانە کوردەکەی بازینیش خنکاون"  هیوا ئەحمەد لەگەڵ ئەمیرە عوسمانی ٣٢ ساڵی هاوژینی و ئارۆز و ئامێزی ٩ ساڵ و ١٠ ساڵی کوڕ و کچیان مانگی رابردوو لە شارۆچکەی بازیانەوە دەچنە تورکیا بۆ ئەوەی کۆچبکەن، چونکە ئارۆز و ئامێز خاوەنپێداویستیی تایبەتن و توانای چارەسەرکردنی منداڵەکانیان نەبووە، بێ ئاگا لەوەی دەریا چارەنووسیان نادیار دەکات.  ئەو کۆچبەرە کوردە لەبارەی ئەو خێزانە کوردە دەڵێت "کاک هیوا و ئەمیرە خان لەگەڵ  ئارۆز و ئامێزی کوڕ و کچیان لەگەڵ ئێمەدا بوون، کاک هیوا نەیتوانی لەنێو یەختەکەدا بێتە دەرەوە، ئێمە یەک مانگ بوو بەیەکەوە بووین، بەڵام بەداخەوە کاک هیوا لە تەنیشت من بوو و بەهۆیەوە گیانی لەدەستدا، هەرچەندە نەمبینی منداڵەکانی مردبێتن، بەڵام دڵنیام هیچ کەسێک رزگاری نەبووە. "  بەپێی دوایین راگەیێنراوی دەزگای لووتکە بۆ کاروباری ئاوارە و پەنابەران کە رۆژی سێشەممە ٢٨ - ١٢ - ٢٠٢١ لەبارەی نقوومبوونی سێ بەلەمەکەی دەریای ئیجە بڵاویکردووەتەوە  "تاوەکو ئێستا ٢٣ هاونیشتمانیی هەرێمی کوردستان بێسەروشوێنن و ٩ کەسیش تەرمەکانیان دۆزراوەتەوە. "