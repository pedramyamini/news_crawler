بەپێی راپۆرتی تۆڕی مافی مرۆڤی کوردستان ئیدارەی ئیتلاعاتی شاری ماکۆ لە پارێزگای ورمێ رۆژی ٢١ - ٢ - ٢٠٢٢ چوونەتە سەر ماڵی گوزەل حاجی زادە و دەستبەسەریان کردووە و بردوویانەتە ئیدارەی ئیتلاعات.  گوزەل حاجی زادە، تەمەن ٧٠ ساڵ رۆژی ٢٠ - ٠٢ - ٢٠٢٢ لە گرتەڤیدیۆیەکدا کە لە تۆڕە کۆمەڵایەتییەکان بڵاویکردەوە، داوای لە دامەزراوەکانی مافی مرۆڤ کرد هەوڵ بۆ ئازادکردنی کچەکەی بدەن.  زەینەب جەلالیان ساڵی ٢٠٠٧ لە کرماشان دەستبەسەر کرا و بەتۆمەتی هەوڵدان دژی ئاسایشی نیشتمانیی ئێران و "موحارەبە" بە زیندانی هەتاهەتایی حوکم درا.   بەپێی راپۆرتی رێکخراوەکانی مافەکانی مرۆڤ، ئەو لە زیندان و لە کاتی لێکۆڵینەوەکان ئەشکەنجە دراوە و لە زیندان تووشی چەند نەخۆشییەک بووە.  تۆڕی مافی مرۆڤی کوردستان لە زاری سەرچاوەیەک لە بنەماڵەی زەینەب جەلالیانەوە بڵاوی کردووەتەوە، "دایکی زەینەب جەلالیان بۆ ماوەی چەند کاژێرێک لەسەر ڤیدیۆکە و کەسانێک کە ڤیدیۆکەیان گرتووە، خراوەتە ژێر لێپرسینەوە و هەڕەشەیان لێکردووە کە بەهیچ شێوەیەک مافی ئەوەی نییە لێدوان بۆ راگەیاندنەکان بدات و هەواڵ و زانیاری لەسەر دۆخی زەینەب بڵاوبکاتەوە".  پێشتریش عەلی جەلالیان، باوکی زەینەبیان دەستبەسەر کرابوو و لێکۆڵینەوەی لەگەڵ کرابوو، ئەویش بەهۆی ئەوەی کە هەواڵ و زانیاریی لەسەر دۆخی کچەکەی بڵاوکردبووەوە.  کۆمیتەی دەستبەسەرکردنە نایاساییەکانی رێکخراوی نەتەوە یەکگرتووەکان ساڵی ٢٠١٦ داوای لە ئێران کردبوو دەستبەجێ زەینەب جەلالیان ئازاد بکرێت.  زەینەب جەلالیان تاوەکو ئێستا مافی مۆڵەتی کاتیی هاتنەوە دەرەوە لە زیندانی پێنەدراوە. ئەو ساڵانێکە بۆ زیندانی یەزد دوور خراوەتەوە و سەرەڕای ئەوەی داوای کردووە بۆ زیندانی ورمێی بگوازنەوە، بەڵام داواکارییەکەی وەڵام نەدراوەتەوە.