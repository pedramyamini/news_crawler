شەماڵ دێواری، گوتەبێژی پۆلیسی سۆران رۆژی چوارشەممە ٥ - ١ - ٢٠٢٢ بە تۆڕی میدیایی رووداوی راگەیاند: "کەسێک بەنێوی (س. ا. ر) بەیانی رۆژی دووشەممە ٣ - ١ - ٢٠٢٢ دوای کوشتنی هاوژینەکەی، بەرەو شوێنێکی نادیار هەڵهات".  شەماڵ دێواری دەڵێت: "دوای بەدواداچوونێکی زۆری پۆلیس، تۆمەتبارەکە ئەمڕۆ چوارشەممە خۆی رادەستی پۆلیس کرد".  لەبارەی هۆکاری کوشتنی ژنەکە لەلایەن هاوژینەکەی، گوتەبێژی پۆلیسی سۆران گوتی: "هێشتا لێکۆڵینەوەکان لە قۆناخی سەرەتایین، لێکۆڵینەوە بەردەوامە".  تۆمەتبار خاوەنی سێ منداڵە، دانیشتووی گوندی پردەشاڵی ناحیەی وەرتێی سەر بە قەزای رەواندزە. بەپێی ماددە ٤٠٦ لە یاسای سزادانی عێراق دۆسیەی بۆ کراوەتەوە.  شەماڵ دێواری گوتی: "ئەمە یەکەم حاڵەتی کوشتنی ژنانە لە سنووری قەزای سۆران لە ساڵی ٢٠٢٢ تۆمار دەکرێت، هەفتەی داهاتووش ئاماری ساڵی ٢٠٢١ لە کۆنگرەیەکی رۆژنامەڤانیدا ئاشکرا دەکەین".