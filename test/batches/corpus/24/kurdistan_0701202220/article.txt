رۆژی هەینی ٠٧ - ٠١ - ٢٠٢٢، عەدنان خەلیل، بەڕێوەبەری رێگەوبانی گەرمیان بە تۆڕی میدیایی رووداوی گوت، بە بڕی نیو ملیار دینار پردەکەیان نۆژەن کردووەتەوە و خراوەتە خزمەتی هاووڵاتیان. گوتیشی، "نۆژەنکردنەوەکە بریتیبووە لە گۆڕینی جۆینتەکانی بۆ جۆینتی مۆدێرین و نوێ، قیرتاو کردن، لابردن و دانانی گارد رێڵی نوێ و مۆدێرن بۆی.  پردی شەهید حوسێن مەنسوور، کە قەزاکانی کەلار و خانەقین پێکەوە دەبەستێتەوە، هاوکات ئیدارەی گەرمیان و ناوچەکانی دیکەی عێراق پێکەوە دەبەستێتەوە. هەروەها پرۆژەی دووسایدی نێوان قەزاکانی کەلار و کفری کە ساڵی ٢٠١٤ ده‌ستیپێكردبوو، تەواو بووە و هاووڵاتیان هاتووچۆی بەسەردا دەکەن، بەڵام تاوەکو ئەمڕۆ بە فەرمی نەکراوەتەوە.  وێڕای تەوابوونی پرۆژەکە، رۆژی ٢٦ - ١١ - ٢٠٢١، شەماڵ نامیق، قایمقامی کفری بە تۆڕی میدیایی رووداوی گوت، رێگەکە بە فەرمی نەکراوەتەوە، چونکە سولفەی کۆتایی پڕۆژەکە بۆ بەڵێندەرەکە خەرج نەکراوە.  شەماڵ نامیق گوتیشی، "سەرۆکی حکومەتی هەرێمی سەردانی پرۆژەکەی کرد و نووسراومان پێدا بۆ خەرجکردنی دوایین گوژمەی پارە بۆ کۆمپانیاکە؛ کاک قوبادیش هاتووە؛ دوو جاریش نووسراومان داوەتە وەزیری ئاوەدانکردنەوە، دیوانی سەرۆکایەتی ئەنجوومەنی وەزیران بڕیاری خەرجکردنی پارەکەی داوە، بەڵام تاوەکو ئێستا خەرج نەکراوە. "  بەڕێوەبەری رێگەوبانی گەرمیان ئەمڕۆ هەینی رایگەیاند، هەرچەندە بە فەرمی رێگەکە نەکراوتەوە، بەڵام خراوەتە خزمەتی هاووڵاتیانەوە و بەکاردەهێندرێت، گوتیشی، "تاوەکو ئەمڕۆش سولفەی کۆتایی پرۆژە بۆ بەڵێنەدەرەکە خەرج نەکراوە. "   درێژی جووتسایدی كه‌لار - كفری ٢٥ كیلۆمه‌تره و بە بڕی ٤٣ ملیار دینار جێبەجێکراوە. شەقامەکە له سێ چین قیر دروستكراوه و ٩٠٠ هەزار مەتر دووجا قیری بۆ به‌كاربراوە. له ژێره‌وەی قیرەکەش ٢٢ سانتیمەتر به‌ردی شكاوی تێكراوه. له‌و رێگەیه‌دا ١١ سووڕانەوە (یوتێرن) دروستكراون.