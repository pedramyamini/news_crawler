دواى کۆبوونەوەکەیان لە بەیانێکى هاوبەشدا پارتی و یەکێتی دووپاتى سێ خاڵیان کردووەتەوە بەشێوەیەک ھەردوولا ھاوڕا بوون کە پێویستە ھەڵبژاردنەکانی پەرلەمانی کوردستان لە کاتی خۆیدا بکرێت، پێکەوە کار بۆ بەھێزکردنی متمانەی ھاووڵاتییان لە پرۆسەی ھەڵبژاردن تۆکمە بکرێتەوە و پرۆسەیەکی شەفاف و سەرکەوتوو بێت، هەروەها ھەردوو حیزب بە گیانی برایەتی و تەبایی ھەنگاوە پێویستییە کرداری و یاساییەکان لەسەر بنەمای بەرژەوەندیی باڵای ھەرێمی کوردستان بنێن.  داواکاریی ئەو دوو پارتە بۆ هەڵبژاردن بۆئەوەى ببێتە بڕیارى کۆتایی، رەزامەندیى لایەنەکانى دیکەشى پێویستە.  رووداو زانیویەتى، هەفتەى داهاتوو جڤاتى نیشتمانیى گۆڕان، دواى کۆبوونەوەیان قسەى خۆى لەبارەى هەڵبژاردنەوە رادەگەیێنێت؛  کۆمیسیۆنى هەڵبژاردنەکانیش دواى نوێکردنەوە یان درێژکردنەوەى وادەکەى، پێویستى بە شەش مانگ ئامادەکاری و بودجەیەکى تایبەت و پاککردنەوەى تۆمارى دەنگدەرانە.  ئارام جەمال، بەڕێوەبەرى پەیمانگەى کوردى بۆ هەڵبژاردن دەڵێت، "پێویستە هەرێمى کوردستان ببێتە خاوەنى یاسایەکى نوێ کە تێیدا سیستەمى هەڵبژاردن و بازنەکان دیاریبکرێت و ببێتە فرەبازنە، بۆ ئەوەى هەڵبژاردنێکى پاکیشمان هەبێت، باشتر وایە کار بە بایۆمەترییەکەى پەرلەمانى عێراق بکرێت".  بە ئەنجامدانى هەڵبژاردنێکى نوێ، هەرێمى کوردستان بە یەک پاکێج و رێککەوتنى سیاسى، دەبێتە خاوەنى پەرلەمانێکى نوێ، کابینەی ١٠یەم و هەڵبژاردن بۆ سەرۆکى هەرێمى کوردستان.