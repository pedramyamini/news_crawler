عەمید ئەسعەد کەریم، گوتەبێژی هاتووچۆی گشتیی هەرێمی کوردستان، ئەمڕۆ دووشەممە ٣ - ١ - ٢٠٢١، بە تۆڕی میدیایی رووداوی گوت، "لە ئەمڕۆوە بڕیارەکەی وەزارەتی ناوخۆ دەچێتە بواری جێبەجێکردنەوە و ئیدی هاونیشتمانییانی شار و پارێزگاکانی دیکەی هەرێمی کوردستان بۆ دەرهێنانی مۆڵەتی نێودەوڵەتیی شۆفێری پێویست ناکات سەردانی هەولێر بکەن".  لە بەشێکی دیکەی قسەکانیدا روونیکردەوە، "لە چوارچێوەی دابەزاندنی دەسەڵات بۆ پارێزگاکان و بە پشت بەستن بە نووسراوی وەزیری ناوخۆی حکومەتی هەرێمی کوردستان و دەرکردنی رێنوێنی، ئیدی هاونیشتیمانییان دەتوانن لە شارەکەی خۆیان مۆڵەتی نێودەوڵەتی دەربهێنن".  بەپێی نووسراوی ژمارە ٢٣٥١٢ی دەرچوو لە ٢١ - ١٢ - ٢٠٢١ی بەڕێوەبەرایەتیی گشتیی هاتووچۆی هەرێمی کوردستان کە واژۆی لیوا عەبدولقادر عەزیز ئیبراهیمی لەسەرە، ئەوە روونکراوەتەوە دەرهێنانی مۆڵەتی نێودەوڵەتیی شۆفێری لە رۆژی ٣ - ١ - ٢٠٢٢ دەدرێتە بەڕێوەبەرایەتیی هاتووچۆی پارێزگاکان.  دەرهێنانی مۆڵەتی نێودەوڵەتیی شۆفێری، پێشتر لە دەسەڵاتی بەڕێوەبەرایەتیی گشتیی هاتووچۆی هەرێمی کوردستان بوو، دوای ئەو بڕیارە، خوازیاران دەتوانن لە ٠٣ - ٠١ - ٢٠٢٢ لە پارێزگاکانی خۆیان مامەڵەکانیان رایی بکەن و تەنیا بۆ واژۆی کۆتاییش مامەڵەکەیان دەنێردرێتەوە بۆ بەڕێوەبەرایەتیی گشتیی هاتووچۆی هەرێمی کوردستان.  مۆڵەتی شۆفێریی نێودەوڵەتی لە هەموو ئەو وڵاتانەی کە لە ساڵی ١٩٤٩ رازیببون بە رێککەوتننامەی یاساکانی هاتووچۆ و هەموارکردنەوەی یاسا و رێساکانی هاتووچۆ لە کانوونی دووەمی ١٩٦٨ لە ڤیەننا، کاری پێدەکرێت.   هەڵگرانی ئەم مۆڵەتە دەتوانن لە گشت وڵاتە ئەندامەکان بەو مۆڵەتە ئۆتۆمبێل لێبخوڕن. هاوکات پشتیوانی لە ٩ زمان دەکات کە بریتین لە (ئینگلیزی، فەرەنسی، رووسی، ئیسپانی، ئەڵمانی، چینی، تورکی، فارسی و عەرەبی).  مانگی ئۆکتۆبەری ساڵی ٢٠٢١، وەزارەتی ناوخۆی حكومەتی هەرێمی كوردستان مەرجەکانی پێدانی مۆڵەتی شۆفێری نێودەوڵەتی راگەیاند کە بەپێی راگەیێندراوێکی وەزارەتەکە دەبێت ئەو کەسەی داوای مۆڵەتەکە دەکات ئەم مەرجانەی هەبێت:  - مۆڵه‌تی نێوده‌وڵه‌تی ده‌بێت له‌گه‌ڵ ئه‌و تایبه‌تمه‌ندییانه بگونجێت كه له رێکكه‌وتننامه‌ی هاتووچۆی ڤیه‌ننا له ساڵی ١٩٦٨ هاتووه و عێراق له ساڵی ٢٠١٧ دا واژۆی له‌سه‌ركردووە.  - داواكار ده‌بێت مۆڵه‌تی شۆفێری ناوخۆی هه‌بێت كه له‌لایه‌ن به‌ڕێوه‌به‌رایه‌تیی هاتووچۆی گشتیی به‌غدا و پارێزگاكانه‌وه ده‌رچووە، ره‌وایه‌تی ده‌رچوونەکەی بسه‌لمێنێت.  - به‌پێی په‌یماننامه‌ی نێوده‌وڵه‌تی، ماوه‌ی مۆڵه‌تی نێوده‌وڵه‌تی ته‌نیا بۆ ساڵێكه.   - مۆڵه‌تی نێودەوڵەتی له ناوخۆی عێراق به‌كارناهێندرێت.  - بڕ و كرێی مۆڵه‌تی نێوده‌وڵه‌تی (یه‌كه‌م به‌خشین) له‌سه‌ر بنه‌مای خشته‌ی ١ و  ٢ی هاوپێچ به یاسای هاتووچۆ ژماره ٨ بۆ ساڵی ٢٠١٩ له كه‌سی داواكار وه‌رده‌گیرێت.  - ئه‌و كه‌سانه‌ی خوازیاری به‌ده‌ستهێنانی مۆڵه‌تی شۆفێری نێوده‌وڵه‌تین، پێویسته به‌ڵگه‌ی ره‌سه‌نیان هه‌بێت له‌گه‌ڵ کۆپیی ئەمانەی خوارەوە:  ٣ - ناسنامه‌ی باری شارستانی یان كارتی نیشتمانی  ٤ - دوو وێنه‌ی ره‌نگاوڕه‌نگ