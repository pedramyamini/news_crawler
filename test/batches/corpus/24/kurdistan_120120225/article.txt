موقەدەم عامر نووری، گوتەبێژی پۆلیسی کەرکووک بە تۆڕی میدیایی رووداو راگەیاند، "ئافرەتەکە تەمەنی ٤٠ ساڵە و دانیشتووی ناوچەی دۆڕەی پارێزگای سەلاحەددینە، بە سەردانی ھاتووەتە ماڵی زاواکەی لە گەڕەکی عەسکەری لە شاری کەرکووک و شەو کە زاواکەی خەوتووە کوشتوویەتی و تەرمەکەشی فڕێداوە".  گوتەبێژی پۆلیسی کەرکووک ئاماژەی بەوەش کرد، "کێشەی نێوان ئەو خەسوو و زاوایە کۆنە و کۆمەڵایەتی بووە، بۆ سەردەمی ئاوارەیی دەگەڕێتەوە و چەند ساڵێکە خەسووەکەی بیر لە کوشتنی ئەو زاوایەی دەکاتەوە و ئامانجی ئەم سەردانەشی ھەر بۆ ئەوە بووە".  ئافرەتەکە ناوی "ر. ح" و لەلایەن پۆلیسی نەھێشتنی تاوانەکانی کەرکووکەوە دەستگیرکراوە، دانی بە تاوانەکەیدا ناوە، کە دوای کوشتنی زاواکەی بە ناوی عەلا حەموود ھەڵساوە بە فڕێدانی تەرمەکەی و ئێستاش پەڕاوی لێکۆڵینەوەی بۆ کراوەتەوە.