رۆژانی ٢٢ و ٢٣ و ٢٤ ـی ئەم مانگە لە دەریای ئیجەدا سێ بەلەمی کۆچبەران نقوومبوون، رێوار رێبوار، لەگەڵ خێزانەکەی لە نێو ئەو بەلەمەدا بوون کە شەوی ٢٣ - ١٢ - ٢٠٢١ لە تورکیاوە بەرەو یۆنان بەڕێکەوتن، بەلەمەکە ١٠٥ کۆچبەری تێدابووە کە ٨٢ کەسیان هاونیشتمانیی باشووری کوردستان بوون، نۆ هاونیشتمانی باشووری کوردستان لەنێو بەلەمەکەدا خنکان ژمارەیەکیشیان تاوەکو ئێستا بێسەروشوێنن.  ئاڵا شاڵی، نێردراوی تۆڕی میدیایی رووداو بۆ بەدواداچوونی چارەنووسی کۆچبەران ئێستا لە یۆنانە، لەگەڵ ئەو منداڵە کوردە قسە دەکات، کە لەنێوا بەلەمە نقوومبووەکەی ٢٣ ـی ئەم مانگە رزگاری بووە، رێوار رێبوار باس لەوە دەکات، زۆر خەمبارە بەوەی چارەنووسی خێزانەکەی نازانێت، دەشڵێت، "سوێند بەخوا تەنها شۆرتێک و فانێلەیەکم لەبەردابوو، خۆم بەقاچی کەسێکەوە گرت ئەگینا منیش دەخنکام. "  رێوار رێبوار گوتیشی، "لە کاژێر ١١ ـی نیوەڕۆ تووشی ئەو کارەساتە بووین، بەلەمەکە چەند کاژێرێک لەدەوری خۆیدا دەسوڕایەوە، دواتر تەقی، من و دایکم و برا حەوت ساڵانەکەم بەیەکەوە بووین، باوکیشم لە شوێنێکی دیکە بوو، شەپۆلێک هات و لێمانیدا و پەرت و بڵاوی کردینەوە، هیچ هەواڵێکم لەبارەی چارەنووسی خێزانەکەمەوە نییە، هەر دەڵێن ماون و نەمردوون بەڵام نازانم لەکوێن. "  رێوار رێبوار باس لەوەش دەکات، ئەوان دوو خێزانی کۆیە لە نێو بەلەمەکەدا بوون، گوتیشی، "لەو ئاوە گەورەیەدا کە هیچت لەبەر نەبێت کەس ناتوانێت خۆی رابگرێت، بۆیە باوەڕ ناکەم خێزانەکەم لەژیاندا مابن، وەک گێژمان لێهاتبوو کەس بە کەس نەبوو، کاتێک پۆلیس هات بەلەمەکەمان نقوومببوو تەنیا چوپە بچووکە مابووەوە. "  رێوار داوا دەکات حکومەتی هەرێمی کوردستان یارمەتیبدات لە گەڕاندنەوەی بۆ لای کەسوکاری و داواش دەکات کە حکومەتی یۆنان بەدوای چارەنووسی کۆچبەراندا بگەڕێت، باس لەوەش دەکات، لە نێو دەریا باوکی گوتویەتی، گەر بیزانیبایە دۆخەکە وایە دەگەڕانەوە، یەختەکەش دزیاری بوو، چۆن شتی وا دەبێت. گوتیشی، "هیچ باش نیم دەمەوێت بگەڕێمەوە بۆ لای داپیرە و باپیرەم. "  ئاڵا شاڵی بە تەلەفۆن لەگەڵ باپیری رێوار قسە دەکات و هەواڵی زیندووبوونی نەوەکەی پێڕادەگەیێنێت، حاجی عەبدوڵڵا شیوەجانی، گوتی، "رێوار بگاتەوە دەستم کەمێک برینی قووڵی من و داپیری ساڕێژ دەبێت، ئەگەر ئەو ببینمەوە وادەزانم هەموویان هاتوونەتەوە. "