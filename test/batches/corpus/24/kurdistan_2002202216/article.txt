بە گوتەی پزیشکان، ٨٥ % ی جەستەی شنیاری تەمەن ٢١ ساڵ سووتاوە و هێشتا لە نەخۆشخانەی سووتاویی سلێمانی لە ژووری چاودێریی چڕدایە.  دایکی شنیار باسی رووداوەکەی بۆ رووداو کرد، بە گوتەی ئەو، کچەکەی لەلایەن هاوژینەکەیەوە "زۆری لێدراوە و دواتر نەوتی پێدا کردووە و سووتاندوویەتی".  میهرەبان سدیق، دایکی شنیار بە رووداوی راگەیاند، "تەلەفۆنیان بۆ کردم و گوتیان شنیار سووتاوە، چوومە نەخۆشخانە و چوومە ژوورەوە بۆلای پێم گوت: شنیار گیان من ئەمڕۆ لای تۆ بووم کێشەت نەبووە، پێم بڵێ بۆ ئاوات لێهاتووە؟ ئایا خۆت سووتاند؟ پێی گوتم: نەخێر دایکە گیان، بەڵکو ئەو سووتاندمی. گوتم: ئەو کێیە؟ گوتی: مێردەکەم سووتاندمی. گوتی: شەڕمان بووە و لێیداوم، دواتر سەری داوم بە زەویدا و بە داریش لێیداوم و دواتریش نەوتی پێدا کردووم و سووتاندومی".  سەهەند دراوسێی ماڵی شنیارە، شۆک بووە بە رووداوەکە و دەڵێت، "هاتووم شایەتی بدەم لەسەر ئەوەی بە چاوی خۆم بینیومە".  سەهەند مەریوان، دراوسێی ماڵی شنیار باسی کاتی رووداوەکەی کرد و گوتی، "چووم بەهانایەوە تاوەکو ئاگرەکە بکوژێنمەوە و دایکی هاوژینەکەشی هاتبوو باوەشی کرد بە کچەکەیا تاوەکو بیکوژێنێتەوە، پارچە پەڕۆیەکی لێبوو لەوێ، قاچیم کوژاندەوە و ئینجا ئاویان پێداکرد و کوژاندیانەوە".  بنەماڵەی شنیار و هاوژینەکەشی دەڵێن، "ئێمە هیچ کێشەمان لەگەڵ یەکدی نەبووە و نییە، پێشتر کێشە لەنێوانیان نەبووە، بەڵام ئەوەی کە روویداوە زۆر چاوەڕوان نەکراو بووە".  سیروان سەردار، ئامۆزای هاوژینەکەی شنیار ئاماژەی بەوە کرد، "لە رابردوودا نێوانیان زۆر باش بووە و کوڕەکەش زۆر بەڕێز بووە و هێندەی ئامۆزاکانی خۆمان خۆشمان ویستووە، بەڵام چەند مانگێک بوو گۆڕابوو، ناشزانم بۆ".  جەلال رەسوول، خاڵی شنیار باس لەوە دەکات، "ئێمە هیچ گلەییەکمان لە کچەکە نییە و تاوەکو بڵێی ماڵێکی باشن و هەردوولامان لەیەکدی رازیین، ئەسڵەن تاوەکو دوێنێ کە هاتینە ئێرە سەرەتا ئێمە حەزەرمان دەکرد و لە دوور وەستابووین، بەڵام ئەوان خۆیان هاتن و گوتیان با پێکەوە بوەستین، ئێمە یەک بنەماڵەین".  هاوژینەکەی شنیار کە لەدایكبووی ساڵی ١٩٩٧ ـە. تۆمەتباری سەرەکیی رووداوەکەیە و به‌ره‌و سنوور به مه‌به‌ستی ده‌ربازبوون و خۆحه‌شاردان هەڵاتبوو، بەڵام توانراوە دەستگیربکرێت.  سەرکەوت ئەحمەد، گوتەبێژی پۆلیسی سلێمانی بە رووداوی راگەیاند، "هاوژینی ئەو کچە سەرەتا هەڵاهات و دوای بڕیاری دادوەر و لێکۆڵینەوە، بۆمان دەرکەوت هەڵاهاتووە بۆ سنووری رۆژهەڵات و باشووری کوردستان بۆ ناوچەی شارباژێڕ، لەوێ هێزەکانمان دەستگیریان کرد".  شنیار لە تەمەنی ١٥ ساڵیدا هاوسەرگیریی پێکراوە، دایکی کچێکی تەمەن سێ ساڵ و کوڕێکی تەمەن پێنج ساڵە؛ بەپێی لێکۆڵینەوەکانی پۆلیس، پێشتر کێشە لەنێوان شنیار و هاوژینەکەی هەبووە و ئەمە جاری یەکەم نەبووە شنیار لێی بدرێت.