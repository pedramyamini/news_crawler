کاژێر ١٠: ٠٠ی شەوی سێشەممە ٢١ - ١٢ - ٢٠٢١ بەلەمێکی کۆچبەران لە نزیک دوورگەی فۆلیگاندروس لە دەریای ئیجە نقوومبوو و تاوەکو ئێستا ژمارەی کۆچبەرە خنکاوەکان دیار نییە.  یەکێک لەو خێزانانەی کە لەنێو بەلەمەکە بوون، بنەماڵەی فریاد عەلی بوون. فریاد نامەیەکی دەنگیی بۆ ژنی براکەی ناردووە و پێی گوتووە کە ئەو و هاوژینەکەی لە نەخۆشخانەیەکی یۆنانن و هەردوو منداڵەکەی بە ناوەکانی سێڤدە و باران لە رووداوەکە خنکاون.  ئاراس رەسوول، کوڕی خاڵی فریادە و لەو بارەوە بە تۆڕی میدیایی رووداوی راگەیاند، فریاد عەلی تەمەنی ٢٤ ساڵە و پێشتر لە کارگەیەکی بلۆک لە حاجیاوا کاری کردووە. فریاد نزیکەی مانگێک پێش ئێستا ویستوویەتی بچێتە بێلاڕووس، بەڵام لە لوبنان کێشەی بۆ دروستبوو و گەڕایەوە. دواتر هەوڵیدا لە رێگەی تورکیاوە خۆی بگەیێنێتە ئەوروپا، بەڵام بەلەمەکەیان نقووبوو.  ئاری جەلال، سەرۆکی دەزگای لووتکە لەبارەی ئەو بەلەمەی کە نقوومبوو بە تۆڕی میدیایی رووداوی راگەیاند: "ژمارەی ئەو کەسانەی لەو بەلەمەدا بوون بەدیاریکراوی نەزانراوە، بەڵام لەنێوان ٣٠ بۆ ٥٠ کەس دەبن، تائێستا تەرمی یەک کۆچبەر دۆزراوەتەوە، بەڵام چارەنووسی دەیان کۆچبەری دیکە نادیارە و بێسەروشوێنن".  ئاری جەلال ئاماژەی بەوە کرد، ١٢ کۆچبەر رزگارکراون کە حەوتیان عێراقین و لە نەخۆشخانەی دوورگەی سانتۆرینی یۆنانن.  سەرۆکی دەزگای لووتکە بۆ کاروباری ئاوارە و پەنابەران، داوای کرد هەر خێزانێک گومان دەکات کەسیان لەو رووداوە هەبووبێت پەیوەندیی بە دەزگای لووتکەوە بکەن، بۆ ئەوەی سۆراخیان بپرسن.