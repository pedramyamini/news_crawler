مێهدی حاجیان، گوتەبێژی پۆلیسی هاتووچۆی ئێران دەڵێت، "لە هەر رووداوێکدا کە دەبێتە هۆی مردنی خەڵک، سێ هۆکاری سەرەکی هەن، ئەوانیش کەمتەرخەمیی شوفێر، خراپیی رێگەوبان و خراپیی ئەو ئۆتۆمبێلەیە کە هاتووچۆی پێدەکرێت. پۆلیس تەنیا ١٩ % رۆڵی هەیە لە بەرگرتن بە رووداوی هاتووچۆ، ئەوەی دیکە لە ئەستۆی ئەو دامودەزگایانەیە کە بەرپرسی رێگەوبان و دروستکردنی ئۆتۆمبێلن".  لە ماوەی یەک ساڵی رابردوودا ٩١٢ کەس لە رێگەوبانەکانی پارێزگای سنە بە رووداوی هاتووچۆ گیانیان لەدەستداوە کە بە تێکڕایی دەکاتە ٢.٥ کەس لە هەر رۆژێکدا. لە پارێزگای کرماشانیش  ٤٣٨ کەس، لە لۆرستان ٣٦٥ کەس، لە ورمێ ٢٢٨ کەس و لە ئیلامیش ١١٩ کەس بە رووداوی هاتووچۆ گیانیان لەدەستداوە.  ئەم دیمەنانە لە کاتێکدا لە تۆڕە کۆمەڵایەتییەکان و لە میدیاکانی حکومەتدا بڵاودەبنەوە کە بەرپرسانی رێگەوبانی زۆربەی پارێزگاکان هۆکاری زیادبوونی رێژەی مردن بە رووداوی هاتووچۆ دەگەڕێننەوە بۆ کەمتەرخەمیی خەڵک.  محەممەد راشد مودەڕس گورجی، بەڕێوەبەری رێگەوبانی سنە دەڵێت، "هۆکاری ٥٧ % ی رووداوەکانی هاتووچۆی پارێزگای سنە، کەمتەرخەمیی خەڵکە، ٣ % یشی بەهۆی رێگەوبانەکان و ٤٠ % یشی بە هۆکاری دیکەیە".  بەپێی گوتەکانی بەرپرسانی پۆلیسی ئێران، پارێزگای سنە لەڕووی رێژەی رووداوی هاتووچۆوە، لە پارێزگا یەکەمەکانی ئێران و رۆژهەڵاتی کوردستانە. بەتایبەت لە رێگەکانی نێوان مەریوان - سنە، سەقز - مەریوان و مەریوان - کامێران زۆرترین رووداوی هاتووچۆیان تێدا روودەدات. پسپۆڕانی هاتووچۆ دەڵێن، خەڵکی ئێران هیچ بژاردەیەکی دیکەیان بۆ هاتووچۆکردن نییە و ناچارن لەو رێگایانەوە و بەو ئۆتۆمبێلانەوە هاتووچۆ بکەن.  هادی هاشمی، پسپۆڕی ترافیک ئاماژە بەوە دەکات، "خۆ ئێمە رێگەوبانێکمان نییە بۆ هاتووچۆ، شوفێرەکانمان مافی هەڵبژاردنیان نییە. سەبارەت بە ئۆتۆمبێلیش، حکومەتەکان لە هەموو جیهان بە خەڵک دەڵێن؛ ئۆتۆمبێلی ناستاندارد مەکڕن، بەڵام لە وڵاتی ئێمە حکومەت قەرزی بانکی دەدا بە خەڵک بۆئەوەی خراپترین ئۆتۆمبێلەکان لەڕووی کوالێتییەوە لێبخوڕن".  لە یەک ساڵی رابردوودا لە ئێران و رۆژهەڵاتی کوردستان زیاتر لە ١٦ هەزار کەس بە رووداوی هاتووچۆ گیانیان لەدەستداوە و زیاتر لە ٢٠٠ هەزار کەسیش بریندار بوون.