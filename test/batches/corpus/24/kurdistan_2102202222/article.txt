موسلیم، دووکاندارە لە کرماشان و دەڵێت، "زۆر لە هاوڕێیانم هەن جگە لە قسەکردن، نووسینیشیان هەر بە کوردییە. لە تۆڕە کۆمەڵایەتییەکانیش وەکو فەیسبووک و ئینستاگرام بە کوردی دەنووسن، بەڵام زمانی بەشی زۆری خەڵک فارسییە. "  کرماشان گەورەترین شاری رۆژهەڵاتی کوردستانە و نزیکەی یەک ملیۆن دانیشتووی هەیە. شێوەزاری زۆرینەی دانیشتووانی کەڵهوڕییە و بەشێکیشیان بە سۆرانی، لەکی و هەورامی قسە دەکەن، بەڵام ئەوەی بووەتە مەترسی لەسەر شوناسی شارەکە، فارسی قسە کردنی خەڵکەکەیەتی.  غوڵامڕەزا عیزەتی، دووکاندارێکی دیکەیە لە کرماشان و باسی لەوە کرد، منداڵەکانی لە تەلەڤزیۆنەوە گوێ لە فارسی دەگرن، کتێبەکانیشیان بە گشتیی فارسین، کاتێک فێری پیتەکانی فارسی دەبن ئیدی لەسەر ئەو زمانە رادێن نەک کوردی. باسی لەوەش کرد: "ئیدی دەبێت چ چاوەڕوانییەکمان هەبێت بۆ فێربوونی زمانی کوردی، تەنانەت گەوەرەکانیشمان خەریکە زمانی کوردییان لەبیر دەچێتەوە. "  چالاکڤانانی کورد دەڵێن، بەهۆی پێگە و گرنگی کرماشان، دەسەڵاتی ناوەندی لە ئێران ١٠٠ ساڵە، هەوڵی تواندنەوەی شوناسی نەتەوەیی کرماشان دەدات و بۆ ئەو کارە زیاتر کەڵک لە زمان و مەزهەب وەردەگرێت، بەڵام لە دوو دەیەی رابردوودا چالاکڤانانی خۆبەخش توانیویانە تاڕادەیەک پاشەکشە بەو سیاسەتە بکەن.  موحسین سەفاری، چالاکڤانی ئەدەبییە لە کرماشان و ئاماژە بەوە دەکات، "ئەوەی پێمانکرابێت لەڕێگەی وێژە و کاری هونەرییەوە کردوومانە [بۆ زمانی کوردی]، " لەبارەی کاریگەریی کارەکانیشیانەوە دەڵێت، "رۆژ بە رۆژ ناوی کوردی لە کرماشان زیاد دەکات، هەروەها بەکارهێنانی زمانی کوردیش زیادیکردووە و بەشێک لە خەڵک فێری زمانی کوردی بوون. "  چالاکڤانان لە کرماشان دەڵێن، خێزانەکان رۆڵی سەرەکییان لە پاراستنی زمان و کولتووری کوردی لەو شارە هەیە و ئەوانن کە دەتوانن، شوناسی نەتەوەیی شارەکە بپارێزن.  محەممەدڕەزا ئیسکەندەری، چالاکڤانێکی کولتووریی کرماشانییە و دەڵێت، "ئێستا بەخۆیانداچوونەتەوە، دەزانن چین و دەزانن کە هیچیان لە نەتەوەکانی دیکە کەمتر نییە، تەنانەت دەکرێت لە زۆر کەسیش زیاتر بن و شانازی بەخۆیان و رابردوویانەوە دەکەن، هاتوونەتە سەر رێچکەی سەرەکیی خۆیان و لەگەڵ منداڵەکانیان بە کوردی قسە دەکەن، تەنانەت ئەو کەسانەشی کە پێشتر بە زمانی کوردی قسەیان نەدەکرد، ئێستا دەبینین لەگەڵ منداڵەکانیان بە زمانی کوردی قسە دەکەن. "  زمانی فەرمی ئێران و ئەو هەوڵانەی بۆ زیاتر پەرەپێدانی دەدرێت، تەنیا لە کرماشان کاریگەری دانەناوە. کاریگەرییەکانی لە هەموو رۆژهەڵاتی کوردستان دەبیندرێت، بە تایبەت لە بەکارهێنانی چەمک و دەستەواژەکاندا زیاتر ئەوانە بەکاردێنن کە رۆژانە لە میدیا و زمانی بەرپرسانەوە دەیبیستن و لە کتێبەکاندا دەیخوێننەوە.