بەهۆی ئەو بەفرەی لە رۆژی یەکشەممە ١٦ - ١ - ٢٠٢٢ سەنتەری شاری سلێمانی و دەوروبەری گرتووەتەوە لە ناوەندەکانی خوێندن بۆ پۆلی ١ی بنەڕەتی تاوەکو ٣ی بنەڕەتی و باخچەی ساوایان کراوەتە پشووی فەرمی. هەروەها لە چەند شار و شارۆچکەیەکی سنووری سلێمانی و پارێزگای هەڵەبجەش بەهۆی بەفربارینەوە پشوو راگەیێنراوە.  هاونیشتمانییەک بەناوی گۆڤەند تاهیر پەیوەندی بە تۆڕی میدیایی رووداو کرد و گوتی کە لە کاژێر ٤: ٣٠ خولەکی رۆژی یەکشەممەوە لەگەڵ منداڵ و خێزانەکانیان چوونەتە شاخی گۆیژە و بەهۆی زۆری بارینی بەفر رێگەیان لێگیرا، دەشڵێت "هەرچەند دوێنێ توانیمان ژن و منداڵەکان لەنێو بەفر رزگار بکەین. بەڵام ئەمڕۆ لە کاتی گەڕانەوەمان بۆ هەمان شوێن و بۆ لای ئۆتۆمبێلەکان رێگەمان لێگیرایەوە. "  لە بەشێکی دیکەی قسەکانیدا ئاماژە بەوە دەدات کە ماڵباتێکی خەڵکی کەرکووک لەنێو ئۆتۆمبێلەکەیان گیریان خواردووە و تاوەکو ئەمڕۆش نەیانتوانیوە رزگاریان بێت.   بە گوتەی ئەو هاونیشتمانییە، تاوەکو ئێستا کەس بە هانایانەوە نەچووە و نزیکەی ١٠ ئۆتۆمبێل ئێستا لە گۆیژە گیریان خواردووە و دەشڵێت " داوا دەکەین بەپەلە لایەنە پەیوەندیدارەکان بێنە سەر هێڵ و فریامان بکەون. "  محەممەد عومەر، بەڕێوەبەری تیمەکانی پاکردنەوەی رێگەکانی سلێمانی بە تۆڕی میدیایی رووداوی راگەیاند، "ئێستا تیمەکانیان سەرقاڵی پاککردنەوەی رێگەکان، بە دڵنیاییەوە ئێستا بە زووترین کات لایەنە پەیوەندیدارەکان ئاگاداردەکەینەوە و پەیوەندییان پێوەدەکەین بۆ ئەوەی بە زووترین کات رزگاریان بکەین. "  بەڕێوەبەرایەتیی گشتیی پەروەردەی سلێمانیش دەڵێت، بەهۆی ئەو رێژە زۆرە بەفربارینەی لە شارەکە و دەوروبەری باریوە رۆژانی سێشەممە، چوارشەممە و پێنجشەممە لە ناوەندەکانی خوێندن پشووی فەرمییە.