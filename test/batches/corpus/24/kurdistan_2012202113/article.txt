جەمال وارانی، فەرماندەی لیوای ١٤٤ی پێشمەرگە بە تۆڕی میدیایی رووداوی گوت، ئەمڕۆ دووشەممە ٢٠ - ١٢ - ٢٠٢١ کاژێر ١٠ی سەرلەبەیانی ئاگادارکراونەتەوە کە سێ چەکدار تەقەیان لە دوو شوانی خەڵکی گوندی دوراجی و بەلگە کردووە، شوانەکانیش چەکیان پێبووە و تەقەیان لە چەکدارەکان کردووە، دواتر چەکدارەکان هەڵاتوون.  جەمال وارانی ئاماژەی بەوەشکرد، ئەو ناوچەیەی کە ئەو سێ چەکدارە تەقەیان لێکردووە پێشتر ئۆپەراسیۆنی هێزەکانی پێشمەرگەی تێدا ئەمجامدراوە. لیوای ١٤٤ شوانەکان و ئاژەڵەکانیان گواستوونەتەوە بۆ ناو گوندەکە، دواتر هێزەکانی پێشمەرگە لەو ناوچەیە جێگیرکراون.  لە ماوەکانی رابردوودا هێرشەکانی داعش زیادیان کرد بە تایبەتی بۆ سەنگەرەکانی پێشمەرگە، بە جۆرێک کە لە ١٠ رۆژدا ٢٢ پێشمەرگە و سێ هاونیشتمانی شەهید بوون.   دوای ئەوە لە رۆژی ٠٨ - ١٢ - ٢٠٢١ ئۆپەراسیۆنی هاوبەشی پێشمەرگە و سوپای عێراق لە هەردوو میحوەری یەکی گەرمەسێر و دووی قەرەتەپە بۆ کێوماڵکردنی داعش بەڕێوەچوو. لە ئۆپەراسیۆنەکەدا، وەکو لە راگەیێندراوی وەزارەتی پێشمەرگە هاتووە، ١٤ شوێن و پەناگەی داعش لەناوبران و ئۆتۆمبێلێکی بۆمبڕێژکراو کراوەتە ئامانج و چەندین مینی چێنراویش هەڵگیرانەوە.