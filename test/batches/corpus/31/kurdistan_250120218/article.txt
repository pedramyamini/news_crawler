بەپێی راگەیێندراوێکی وەزارەتی تەندروستیی هەرێمی کوردستان کە ئەمڕۆ دووشەممە ٢٥ - ٠١ - ٢٠٢١ بڵاویکردووەتەوە و هاتووە " مەسرور بارزانی، سەرۆکی حکومەتی هەرێمی کوردستان وەزیری تەندروستی راسپاردووە بۆ ئەنجامدانی نەشتەرگەریەكە و خەرجیەكەی لە ئەستۆ دەگرێ و هەموو ئاسانكارییەكیش دەکرێت تاوەكو بە تەندروستییەكی باش بگەڕێتەوە گوندەكەی. "  د. سامان بەرزنجی، وەزیری تەندروستی هەرێمی کوردستان بە نوێنەرایەتی و راسپاردەی سەرۆکی حکومەتی هەرێمی کوردستان، سەردانی سەنتەری دڵی لە شاری هەولێری کردووە بۆ بەسەرکردنەوەی (سابیر عومەر سادق) کە لە نەخۆشخانە لە ژێر چاودێری پزیشكیدایە و ئامادەكاری دەكرێت بۆ شیاوبوونی بۆ نەشتەرگەری كرانەوەی دڵ. "  مام سابیر، لە سەنتەری دڵ لەژێر چاودێری چڕی پزیشكی دایە و پێشبینی و ئامادەکاری دەكرێت بۆئەوەی بەزووترین كات نەشتەرگەریەكەی لەسەر خەرجی سەرۆکی حکومەت بۆ ئەنجام بدرێت.  دکتۆر چالاک عەبدولسەمەد، پسپۆڕی نەشتەرگەریی دڵ و دەرمارەکانی خوێن لە سەنتەری دڵ لە هەولێر، کە سەرپەرشتی نەخۆشییەکەی مام سابیر دەکات بە تۆڕی میدیایی رووداوی راگەیاند "دۆخی تەندروستیی مام سابیر زۆر جێگیرە و ئەگەر بەمشێوەیە بێت تاوەکو هەفتەی داهاتوو نەشتەرگەرییەکەی بۆ دەکەین. بەڵام لەبەرئەوەی مام سابیر جەڵتەیەکی قورس لێیداوە جارێ ئامادە نییە بۆ نەشتەرگەری. "      دڵنیا رەحمان، پەیامنێری رووداو لە لە نەخۆشخانە قسەی لەگەڵ مام سابیر کرد و بە دەنگێکی پڕ لە گریانەوە گوتی "ئەمڕۆ تەندروستیم زۆر باشە، ئەگەر چاک بمەوە خزمەتی هەموو کەندێناوە دەکەم. "        لەبارەی سەردانی وەزیری تەندروستی و لە ئەستۆگرتنی خەرجییەکانی لە نەخۆشخانە، مام سابیر ئاماژەی بەوەدا کە ئەو سوپاسی سەرۆکوەزیرانی هەرێمی کوردستان دەکات کە هەموو خەرجییەکان لە ئەستۆ گرتووە.  دڵنیا رەحمان، پەیامنێری رووداو لە لە نەخۆشخانە قسەی لەگەڵ مام سابیر کرد و بە دەنگێکی پڕ لە گریانەوە گوتی "ئەمڕۆ تەندروستیم زۆر باشە، ئەگەر چاک بمەوە خزمەتی هەموو کەندێناوە دەکەم. "  لەبارەی سەردانی وەزیری تەندروستی و لە ئەستۆگرتنی خەرجییەکانی لە نەخۆشخانە، مام سابیر ئاماژەی بەوەدا کە ئەو سوپاسی سەرۆکوەزیرانی هەرێمی کوردستان دەکات کە هەموو خەرجییەکان لە ئەستۆ گرتووە.  کەسوکاری مام سابیر لە نەخۆشخانە قسەیان بۆ رووداو کرد و یەکێکیان گوتی "مام سابیر لە داخی ئەو داگیرکارییە ئەوەی بەسەر هاتووە، ئەگەرنا پێش ١٦ی ئۆکتۆبەر تەندروستی زۆر باشبوو. "  رۆژی ١٣ مانگی ١٢ی ساڵی رابردوو مام سابیر بە دەنگێکی پڕ لە گریانەوە گوتی، "عەرەب دەیەوێت زەوییەکانمان داگیربکات. " ئەو هاواری بۆ بەرپرسانی کورد و وڵاتانی جیهان کرد کە رێگریی لەو داگیرکارییە بکەن. بڵاوبوونەوەی ئەو ڤیدیۆی مام سابیر کاردانەوەیەکی زۆری بەدوای خۆیدا هێنا.   لە هاوینی ساڵی رابردووەوە چەندین جارە عەرەبی هاوردە چوونەتە سەر گوندی پەلکانە و دەیانەوێت زەویی جووتیارانی کورد داگیربکەن. کوردانی سنوورەکەش چەندین جار هۆشداریان داوە و دەڵێن، ئەمە پیلانە و زۆر لە کێشەی گوندێک گەورەترە.  گوندی په‌لكانه دەکەوێتە سنووری شاره‌دێی سه‌رگه‌ڕان له رۆژئاوای كه‌ركووک، پێش رووداوەکانی ١٦ی ئۆکتۆبەر، ژمارەی دانیشتووانی ٥٦ ماڵ بوون، بەڵام بەهۆی گوشار و هێرشە بەردەوامەکانی عەرەبی هاوردە بۆ وەرگرتنی ئەو موڵک و ماڵانەی لە سەردەمی تەعریب پێیان درابوو، ئێستا تەنیا ٢٥ ماڵی تێدا ماوەتەوە و ١١ ماڵی هاوردەشی تێدا نیشتەجێبوون.  سابیر عومەر ناسراو بە مام سابیر شەوی رابردوو لە راپۆرتێکی رووداودا باسی نەخۆشییەکەی خۆی کرد و گوتی "بەخوا دەمەوێت چاکم بکەنەوە، بۆ ئەوەی بەزووترین کات بتوانم بچمەوە و پێش ئەو ئیشانە بگرم، [رێگە لە تەعریب بگرم] ئەگەر چاکم نەکەنەوە، مانای ئەوەیە پەکم کەوتووە".  مام سابیر جووتیارە، ئەمساڵ بەهۆی تەعریبکردنی سنووری پەلکانە داهاتی نەبووە، بۆ نەشتەرگەرییەکەیشی پێویستی بە نزیکەی چوار ملیۆن دینارە.   زارێ مەولوود، هاوژینی مام سابیر پێشتر بە رووداوی راگەیاندبوو کە پارەیان پێنەبووە دەرمانی بۆ بکڕین، "خێرەومەند لە گوندەکە یارمەتییان داین تاوەکو دەرمان و عیلاجمان بۆ وەرگرت، ئیش و کار نییە، مەعاش نییە. ئەگەر حکومەت یان خێرخواز یارمەتیمان نەدات نیمانە نەشتەرگەری بۆ بکەین".  مام سابیر نەخۆشیی درێژخایانی لەگەڵدایە و چەن جارێک تووشی جەڵتەی مێشک بووە، بۆ ئەنجامی نەشتەرگەرییەکەی دەبێ سەرەتا دۆخی تەندروستی جێگیر بێت.  کەسوکار و هاوڕێیانی مام سابیر نیگەرانی دۆخی تەندروستیی ئەون و شەو و رۆژ لە پێش نەخۆشخانە چاوەڕوانی چاکبوونەوەی دەکەن.  محەممەد ئەمین، سەرۆکی لیژنەی بەرگریکار لە جووتیارانی سەگەڕان کە لە خەمی مام سابیر چووەتە بەردەم دەرگەی نەخۆشخانەکە دەڵێت، "مام سابیر رەمز و سیمبولی کەندێناوەیە [گوندەکەی مام سابیر] و رەمزی بەرگریکارە لە پەلکانە لە دژی عەرەبەکان راوەستاوە و زۆریش لە خەمی خاک و نیشتمانەکەیەتی ئێمەش هاتووین لەبەردەم نەخۆشخانەی سەنتەری دڵ راوەستاوین بە هیوای چاکبوونەوەی مام سابیر".  راپۆرتەکەی رووداو لەبارەی دۆخی تەندروستیی مام سابیر