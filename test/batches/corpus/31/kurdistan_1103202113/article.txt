ئەمڕۆ پێنجشەممە ١١ - ٣ - ٢٠٢١ بەڕێوەبەرایەتی ئاسایشی رۆژئاوای سلێمانی راگەیێندراوێکی لەبارەی دەستگیرکردنی ئەو سێ تۆمەتبارە بڵاوکردەوە و رایگەیاند، دوای ئەوەی زانیاریمان دەستکەوت گرووپێکی چەکداری، کە لە چوار کەس پێکهاتوون لە رێگای نێوان چەمچەماڵ - تەکیەی کاکەمەند رێگەیان لە خەڵک گرتووە و گیرفانی خەڵکیان بڕیوە، هەروەها رۆژی ٥ - ٣ - ٢٠٢١ کەسێکی بە رەچەڵەک عەرەبیان بەناوی (ی، ھ، ع) کوشتووە، دەستبەجێ هێزەکانمان کەوتنە کۆکردنەوەی زانیاری و بەدواداچوون بۆ دەستگیرکردنیان.  لە راگەیێندراوەکەدا هاتووە، رۆژی ٨ - ٣ - ٢٠٢١ دوو کەس بەناوەکانی (ب، ل، ح) و (ح، ب، و)  و رۆژێک دواتر کەسێکی دیکە بەناوی (د، أ، ش) دەستگیرکران، کە هەر سێکیان خەڵکی قەزای چەمچەماڵن  بەپێی راگەیێندراوەکە، عەرەبەکە دانیشتووی پارێزگای بەغدا بووە و دوو منداڵی خۆی و ئامۆزایەکی لەگەڵدابووە، ویستویانە بۆ گەشتکردن بچنە شاری سلێمانی.  ئێستا تۆمەتبارەکان بەبڕیاری دادوەری دادگای لێکۆڵینەوەی چەمچەماڵ بەپێی ماددەی ٤٠٥ لەیاسای سزاکانی عێراق راگیراون و لێکۆڵینەوەیان لەگەڵ دەکرێت، بەڵام هیچ زانیارییەک لەبارەی کەسی چوارەمی نێو باندەکە نەخراوەتەڕوو.