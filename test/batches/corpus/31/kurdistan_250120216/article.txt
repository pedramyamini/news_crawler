لە ماوەی چەند مانگی رابردوودا ژمارەیەک فەرمانبەر، سەرۆکشارەوانی و ئەندامانی ئەنجوومەنی شار لە شارەکانی مەهاباد، ورمێ و پیرانشار لە پارێزگای ورمێ بە تۆمەتی گەندەڵی گیراون.  عەبدولسەلام مام عەزیزی، قائیمقامی شاری شنۆ هەواڵی دەستبەسەرکردنی سەرۆکی شارەوانیی شنۆی رەتکردووەتەوە، بەڵام ئاشکرای کردووە سێ فەرمانبەر بۆ لێکۆڵینەوەی زیاتر و تاوتوێکردنی زیاتری ئەو تۆمەتەی خراوەتە پاڵیان، رادەستی دامەزراوە یاساییەکان کراون.  قائیمقامی شاری شنۆ لە پارێزگای ورمێ داوای لە خەڵک کردووە ئەگەر سەرپێچییەکیان بینی، لایەنە پەیوەندیدارەکانی لێ ئاگادار بکەنەوە.  سەرۆکی شارەوانی یەکێک لە ناوچەکانی شاری ورمێ و ٨ کەسیش لە شارەوانی پیرانشار لە پارێزگای ورمێ بە تۆمەتی گەندەڵی دەستبەسەرکراون.  لە چەند مانگی رابردوو محەممەد حەزرەتپوور، سەرۆکی شارەوانیی ورمێ، سێ سەرۆکی شارەوانی ناوچەکانی ورمێ و چەندین  بەرپرس، شارەزا و دەڵاڵ لە شارەوانی ورمێدا دەستبەسەر و رادەستی ناوەندە دادوەرییەکان کراون.  مانگی دیسەمبەری ٢٠٢٠ یش ١٠ کەس لە فەرمانبەرانی شارەوانی پیرانشار بە تۆمەتی گەندەڵی دەستبەسەرکران.  لە شاری مەهاباد ٢١ فەرمانبەر و بەرپرسی شارەوانی گیراون و دۆسیەی دادوەرییان بۆ کراوەتەوە، ٦ کەس لەوان ئەندامی ئەنجوومەنی شاری مەهاباد بوون و بەم هۆیەشەوە کۆتایی هاوین ئەنجوومەنی شاری مەهاباد هەڵوەشایەوە.  ئەمساڵ و ساڵی رابردوو زیاتر لە ١٠٠ کەس لە فەرمانبەران و بەرپرسانی شارەوانییەکانی رۆژهەڵاتی کوردستان بەتۆمەتی گەندەڵی دەستبەسەر کراون.