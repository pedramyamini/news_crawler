رووداوەکە ئێوارەی رۆژی شەممە ٢٠ - ٠٢ - ٢٠٢١ روویداوە. باوکەکە ناوی (ئەدیب عەبدولڕەحمان عەلی)ـە و کوڕەکەیشی ناوی (هشیار)ـە.   سەرچاوەیەک لە پۆلیسی قەزای زاخۆ هەواڵەکەی بۆ تۆڕی میدیایی رووداو پشتڕاستکردەوە و گوتی "هەردووکیان [باوک و کوڕ] ماوەی گیانلەدەستدانەکەیان تەنیا چەند کاژێرێک بووە. " بەڵام زانیاریی لەبارەی ئەوە نەبوو کە بە دروستی ماوەی کۆچی دوایی هەردووکیان چەند کاژێر بووە.   ئەو سەرچاوەی پۆلیس لە بەشێکی دیکەی قسەکانیدا ئاماژەی بەوەدا "ئێوارە باوکەکە بە مردنی ئاسایی گیانی لەدەستداوە، کوڕەکەیشی دوای چەند کاژێرێک لە مردنی باوکی تووشی جەڵتە بووە و دوای گەیاندنی بە نەخۆشخانە گیانی لەدەستداوە. "  کەسوکارەکەی بۆ پۆلیس و لایەنە پەیوەندیدارەکان قسەیان کردووە، ئەو سەرچاوەی پۆلیس ئاماژەی بەوەدا " کەسوکارەکەی گوتویانە کە کوڕەکەیان دوای مردنی باوکی زۆر خەمی خواردووە و تووشی جەڵتە بووە و دواتر گیانی لەدەستداوە. "  بەشێک لە خەڵکی قەزای زاخۆ لە تۆڕە کۆمەڵایەتییەکان وێنەی باوک و کوڕەکەیان بڵاوکردووەتەوە و رووداوەکەیان بە "کارەساتێکی دڵتەزێن" ناوبردووە.