ئەرکان عەلی، پەیامنێری رووداو لە سلێمانی رایگەیاند: پێکهاتەی شاندەکەی پارتی هەمان ئەو شاندەیە کە لە چەند رۆژی رابردوو سەردانی یەکێتی، یەکگرتوو، بزووتنەوەی گۆڕان و حیزبی شیوعیان کرد، سەردانیکردنی ئەو لایەنانەش بە مەبەستی "ئاساییکردنەوەی پەیوەندییەکان و رەواندنەوەی ئەو گلەیی و گازندانەیە لایەنەکان هەیانبووە، هاوکات دروستکردنی کۆدەنگییەکیشە بەرامبەر بە بەغدا".  جگە لە دروستکردنی کۆدەنگی، داواکاریش هەیە بۆ ئەوەی شاندێکی سیاسی بچێتە بەغدا بۆ دانوستاندن لەگەڵ کازمی سەبارەت بە بەشە بودجەی هەرێمی کوردستان لە پرۆژەیاسای بودجەی ٢٠٢١.  هەڵبژاردنەکانی عێراقیش کە تاوەکو ئێستا وادەکە وەکو خۆیەتی بڕیارە لە ٦ی حوزەیرانی ئەمساڵ ئەنجام بدرێت، لایەنە سیاسییەکانی کوردستان لە هەوڵی ئەوەدان چۆن بتوانن بەرەیەک دروست بکەن، وا بکەن بە هەموو لایەنە سیاسییەکان دەنگی کورد پەرتەوازە نەبێت، بەو پێیەی هەڵبژاردنی ئەمجارە فرە بازنەیە و هەر پارێزگایەک بۆ سەر چەند بازنەیەک دابەشکراوە.