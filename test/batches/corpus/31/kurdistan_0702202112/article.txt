پردەکە بە ئاوبارەی کۆنکرێتی (ئارامکۆ) دروست کراوە کە بۆ کاتی و وەرزییە. رووداوەکە رۆژی شەممە ٢٠٢١/٠٢/٠٦ کاژێر ٠٢: ٠٠ی پاشنیوەڕۆ روویداوە.  بڕوا مححەممەد، دانیشتووی گوندی گەرمکان دەڵێت: "خۆمان پردەکەمان بە چەو و لم و ئارامکۆ دروست کردووە. هەموو ساڵێک ئاو دەیبات و دروستی دەکەینەوە. داوام لە حکومەت کردووە بیکاتە پردی هەمیشەیی. هەر بەڵێن دەدەن و نایکەن. "  رێگەی هاتووچۆی گوندی گەرمکان و ١٣ گوندی دیکەی ئەو دەڤەرە کە دەکەونە سنووری زنجیرە شاخی ئاسۆس بەهۆی رووخانی ئەو پردەوە پەکی کەوتووە.  عومەر ئەحمەد، موختاری گوندی گەرمکان بە تۆڕی میدیایی رووداوی راگەیاند: "حکومەت ئارامکۆی داوینەتێ و لەسەر حسابی خۆمان پردەکەمان دروست کردووە، بەڵام بەرگەی ئاوی چەمی زێی بچووک ناگرێت. داوامان لە حکومەت کردووە بیکەنە پردی جێگیر، بەڵام بێئەنجام بووە و دەڵێن بودجە نییە. ساڵی ٢٠١٢ لەلایەن وەزارەتی ئاوەدانکردنەوەوە بڕیاری دروستکردنی پردی بۆ دەرچووە، هێشتا جێبەجێ نەکراوە. "  چەمی زێی بچووک کە بەشێکی ئاوەکەی لە رۆژهەڵاتی کوردستانەوە دێتە باشووری کوردستان، لە دیوی رۆژهەڵات لە سەردەشت بەنداوی کۆڵەسەی لەسەر دروست کراوە.  موختاری گوندی گەرمکان ئاماژەی بەوە دا کاتێک ئاوی بەنداوی کۆڵەسە زیاد دەبێت، بەردەدرێتەوە و ئەوەیش وادەکات ئاستی ئاوی زێیەکە بەرز ببێتەوە و بەو هۆیەوە پردەکەیان بڕووخێت.   لە گوندی گەرمکان قوتابخانە هەیە و تاوەکو پۆلی نۆیەمی بنەڕەتیی تێدا دەخوێنرێت و نەخۆشخانەیشی هەیە.   عومەر ئەحمەد دەشڵێت: "ئێستا رێگەی هاتووچۆمان نییە و بە بەلەم دەپەڕینەوە و ئەو قوتابییانەمان کە لەسەرووی پۆلی نۆی بنەڕەتییەوەن بە بەلەم دەپەڕێنینەوە تا بیانگەیەنینە قوتابخانە لە قەلادزێ. "  بە گوتەی عومەر ئەحمەد رێگەی هاتووچۆیان لە دەربەندی رانیەوە دوورە، بۆیە ناچارن بە بەلەم بپەڕنەوە و ئەوەیش مەترسیدارە، چونکە "جار هەبووە خەڵکمان بە بەلەم وەرگەڕاوە و خنکاوە. "  ئەو پردە کە لە ئاوبارەی کۆنکرێتییە و درێژییەکەی نزیکەی ٢٠٠ مەترە، ساڵانە دروست دەکرێت، لە کاتی زیادبوونی ئاوی چەمەکەدا دەڕووخێت و جارێکی دیکە دروست دەکرێتەوە.  هاوکات محەممەد عەبدولڕەحمان، بەڕێوەبەری ناحیەی بنگرد بە رووداوی راگەیاند: "ئەوە پردی جێگیر نییە، وەرزییە و بۆ کاتێکە کە ئاوی چەمەکە کەم دەبێتەوە. هەنوو ساڵێک ئاو دەیڕووخێنێت، بەڵام ئاوبارەکان دەمێننەوە و دادەنرێنەوە. "  بەڕێوەبەری ناحیەی بنگرد ئاماژەی بەوە دا کە باشتر وایە پردێکی جێگیر دروست بکرێت و چەند جاریک داوای کردووە، بەڵام قەیرانی دارایی رێگرە.  محەممەد عەبدولڕەحمان باسی لەوە کرد کە گلەیی لە ئیدارەی سنوورەکە کردووە کە دیاریکردنی شوێنی دروستکردنی پردیان لەسەر ئەو چەمە داوەتە دەست خەڵکی گوندەکان کە ٥٠ بۆ ٦٠ ماڵن، "بەڵام خەڵکی گوندەکان رێکنەکەوتوون و هەر گوندێکیان دەیەوێت لە ئاستی گوندی ئەواندا دروست بکرێت. "  لە چەند رۆژی رابردوودا شەپۆلێکی بەفر و باران رووی لە ناوچە جیاوازەکانی هەرێمی کوردستان کرد و، بە گوێرەی راگەیێندراوی بەڕێوەبەرایەتیی کەشناسی و بوومەلەرزەزانیی هەرێمی کوردستان رۆژی هەینی ٢٠٢١/٠٢/٠٥ لە سنووری شارۆچکەی دووکان ٣٢.٤ ملیمەتر باران باریوە.