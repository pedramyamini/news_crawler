رزگار محەممەد نەگڕەیی، بڕیارده‌ری لیژنەی كاروبارى پێشمه‌رگه لە پەرلەمانی کوردستان به رادیۆی رووداوی راگه‌یاند، دوای رووداوه‌كانی ١٦ ئۆكتۆبه‌ر دزه‌كردن و جموجۆڵه‌كانی داعش له ناوچه دابڕێندراوه‌كان به‌شێوه‌یه‌كی ناوبه‌ناو سه‌ریانهه‌ڵداوه، ئه‌و بۆشاییه ئه‌منییه‌ی له نێوان هێزه‌كانی سوپای عێراق و وه‌زاره‌تی پێشمه‌رگه هه‌یه هۆكاره بۆ دروستبوونی ئه‌م دۆخه و حكومه‌تی عێراقیش وه‌كو پێویست نایه‌ته پێشه‌وه بۆ دروستكردنی هاوئاهه‌نگی له‌گه‌ڵ وه‌زاره‌تی پێشمه‌رگه.   بڕیارده‌ری لیژنەی كاروبارى پێشمه‌رگه لە پەرلەمانی کوردستان ئاماژە بەوە دەدات: "به‌پێی به‌واداچوونه‌كانمان گومانی ئه‌وه‌مان بۆ دروستبووه كه چه‌كداری دیکە به مه‌به‌ست و به‌ناوی داعش ده‌هێندرێنه ئه‌و ناوچانه بۆ ئه‌وه‌ی ده‌ست له هێزه‌كانی پێشمه‌رگه و دانیشتووانی ئه‌و ناوچانه بووه‌شێنن، هه‌ندێ له هۆزە عه‌ره‌به‌كان له پاڵ داعش کەوتوونەتە گیانی جووتیاره كورده‌كان و چاویان بڕیوەتە زه‌وییه كشتوكاڵییه‌كان و ده‌یانه‌وێ كورد له‌و ناوچانه دووربخه‌نه‌وه بۆ ئه‌وەی ده‌ست به‌سه‌ر ئه‌م زه‌وییانه‌دا بگرن ئه‌مه‌ش جێگەی مه‌ترسییه بۆ كورد، چونكه به ترسێكی زۆره‌وه له ناوچه‌كانیان ماونه‌ته‌وه زۆربه‌ی جووتیاره‌كانیش ناتوانن وه‌ك پێویست بچنه‌سه‌ر زه‌وییه‌كانیان".  لە بەشێکی دیکەی قسەکانیدا بڕیارده‌ری لیژنه‌ی كاروباری پێشمه‌رگه رایگه‌یاند، "باره‌گاکانی حه‌شدی شه‌عبی له‌و ناوچانه بوونەته مه‌ترسییه‌كی گه‌وره بۆ سه‌ر ژیانی هاونیشتمانیان، چونكه ئه‌وان مه‌به‌ستیان نییه پارێزگاری له‌و ناوچانه بكه‌ن و ڤیدیۆمان لایه كه به به‌رچاوی پێگەکانی ئه‌وانه‌وه چه‌كدارانی داعش له گوندی ده‌كا به‌سه‌ر سەنگەرەکانی پێشمه‌رگه داده‌ده‌ن و چه‌ند پێشمه‌رگه‌یه‌ك شه‌هید ده‌كه‌ن و به به‌رچاوی ئه‌وانیشه‌وه ده‌گه‌ڕێنه‌وه بۆیه گومان ده‌كەین كه ئه‌وان هاوكاری ئه‌و چه‌كدارانه‌ی داعش ده‌كه‌ن رێگایان پێده‌ده‌ن بێنه‌سه‌ر هێزه‌كانی پێشمه‌رگه و ده‌خڵودانی هاونیشتمانیان دەسووتێنن".  له‌باره‌ی ژماره‌ی ئه‌و چه‌كدارانه‌ی داعش كه له‌و ناوچانه‌ن رزگار محەممەد گوتی: "چه‌كدارانی داعش ئێستا شه‌ڕی رووبه‌ڕوویان پێناكرێت و به شێوه‌ی پارتیزانی و به گرووپی ٥ بۆ ٦ كه‌سی دێن و ده‌ست له هێزه‌كانی پێشمه‌رگه و خه‌ڵكی ناوچه‌كه ده‌وه‌شێنن، به‌ڵام تاوەکو ئێستا پاشماوه‌ی ئه‌و چه‌كدارانه نه‌بینراون، چونكه هیچ بریندار و كوژراویان نه‌بووه تا ناسنامه‌یان ئاشكرا بێت".   له‌باره‌ی جوڵه‌ی سوپای عێراق له‌و ناوچانه ئەو پەرلەمانتارە دەڵێت: جوڵه‌یه‌كی سوپای عێراق له‌و ناوچانه به‌دیده‌كرێت، به‌ڵام زانیارییان نییه كه سوپای عێراق بە مه‌به‌ستی راوه‌دوونانی چه‌كدارانی داعش دێن یان مه‌به‌ستێكی دیکەیان هه‌یه، ئەوی کە لای پێشەمەرگە روونە ئەوەیە کە هێزه‌كان جیاوازی له بیروبۆچوونیاندا هه‌یه، بۆ نموونه چه‌كدارانی سه‌ر بە حه‌شدی شه‌عبی له‌ژێر كاریگه‌ریی مه‌زهه‌بی بیرده‌كه‌نه‌وه، به‌ڵام سوپای عێراق به ناوی راوه‌دوونانی چه‌كدارانی داعش دێنه ناوچه‌كه، پێویسته سوپای عێراق له‌گه‌ڵ وه‌زاره‌تی پێشمه‌رگه هاوئاهه‌نگی بكات بۆ ئه‌وه‌ی ئه‌و بۆشاییه ئه‌منیه‌ی له‌و ناوچانه هه‌یه پڕ بكرێنەوە، "به‌ڵام ئه‌وان نایانه‌وێت هاوئاهه‌نگی دروستبكه‌ن و مه‌به‌ستیانه ئه‌و ناوچانه وه‌ك خۆی بمێننه‌وه".