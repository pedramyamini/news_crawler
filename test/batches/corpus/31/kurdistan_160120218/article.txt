سیداد لەشکری، پەیامنێری رووداو لە هەولێر لەبارەی رووداوەکە رایگەیاند، وەکو پۆلیس باسی دەکات، ئەو کەسە کە دەستگیرکراوە هیچ پەیوەندی بە هێزە ئەمنییەکانەوە نییە، لە بازاڕ جلوبەرگی سەربازیی کڕیوە و دواتر پارەی لە سوپەرمارکێت و دووکانی دیکە وەرگرتووە.   هۆگر عەزیز، گوتەبێژی پۆلیسی هەولێر لە کاتی بەشدارییکردنی لە بووڵتەنی کاژێر ١٧: ٠٠، کە شەهیان تەحسین پێشکەشی دەکات بە تۆڕی میدیایی رووداوی راگەیاند، "رۆژی پێنجشەممە لەلایەن هاونیشتمانییەکەوە ئاگادارکراینەوە، کە کەسێک بە جلوبەرگی سەربازییەوە چووەتە دووکانێک و پارەی لە خەڵک وەرگرتووە. دوای ئەوەی بەدواداچوونمان بۆ کرد کەسەکەمان لەڕێگەی کامێرای چاودێرییەوە ناسییەوە و دەستگیرمانکرد. "  بەگوتەی هۆگر عەزیز، دوای دەستگیرکردنی ئەو کەسە لە ناحیەی شەمامک، دەرکەوت کە لە عەنکاوە و چەند شوێنێکی دیکەی هەولێر پارەی لە خەڵک وەرگرتووە و "هەندێک جار جلوبەرگی پۆلیس و هەندێک جاریش جلوبەرگی دیکەی ئەفسەریی سەربازیی لەبەرکردووە و پارەی لە خەڵک وەرگرتووە. "  هۆگر عەزیز ئاماژە بەوە دەدات، ئەو کەسە بەپێی ماددەی ٤٥٦ لە یاسای سزادانی عێراقی دەستگیرکراوە، کە باس لە "فێڵکردن" دەکات، هەروەها ماددەی ٢٦٠ کە هەڵگری سیفەتی کەسێکە کە کارەکەی پێ ئەنجامداوە.