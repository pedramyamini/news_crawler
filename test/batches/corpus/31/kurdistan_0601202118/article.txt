مەلا كەریم شوكر، بەرپرسی مەڵبەندی ١٦ی حەمرینی یەكێتی لە خورماتوو بە تۆڕی میدیایی رووداوی راگەیاند، "جگە لەوەی زیانلێکەوتووانی خورماتوو هیچ قەرەبوویەک نەکراونەتەوە، دۆخێک لە شارەکە زاڵە کە کاریگەرییەکەی دیارە. بۆ نموونە، دوێنێ شەو گەنجێکی کورد کە کوڕی یەکێک لە کەسە ناسراوەکانی ناوچەکە بوو، کاتێک لەناوچەیەکی تورکمانی نشینەوە بەرەو ناوچە کوردنشینەکان هاتبوو، تیرۆرکرا؛ چەند کەسێک لەسەر ماتۆڕسکیلەوە تەقەیان لێکردبوو و دوای تیرۆرکردنی رایانکردبوو".  مەلا کەریم گوتیشی: " لەدوای رووداوەکانی ٢٠١٧ ـەوە نزیکەی ٩٠ % ی کوردە ئاواربووەکانی خورماتوو گەڕاونەتەوە؛ رێژەی ١٠ % ی دیکەش ئاوارەی کفری، کەلار، سلێمانی، چەمچەماڵ و شوێنەکانی دیکە بوون. "  لەبارەی قەرەبووی زیانلێکەوتووانیشەوە، مەلا كەریم شوكر ئاماژە بەوە دەکات، لە دوای رووداوەکانی ئۆکتۆبەری ٢٠١٧ هیچ قەرەبووکردنەوەیەک بۆ خەڵکی زیانلێکەوتووی خورماتوو نەبووە، تەنیا هەندێک هەوڵی دیاریکراو بۆ یارمەتیدانی خەڵک هەبوو.   دوای رووداوەکانی ١٦ی ئۆکتۆبەر، پەرلەمانی عێراق لیژنەیەکی ١٠ کەسی بۆ لێکۆڵینەوە لە رووداوەکانی خورماتوو پێکهێنا، کە پێنج کورد لە لیژنه‌كانی یاسایی، ئاسایش و به‌رگری، مافی مرۆڤ، كۆچ و كۆچبه‌ران و رۆشنبیری له‌نێو ئه‌و لیژنه‌یه‌دابوون.  مەلا كەریم شوكر گوتی"لیژنەکەی پەرلەمان بۆ لێکۆڵینەوە لە رووداوەکانی خورماتوو لەگەڵ کۆتاییهاتنی خولی پەرلەمان کۆتاییهات و هیچ ئەنجامێکیشی نەبوو. "  جگە لە لیژنەکەی پەرلەمان، لیژنەی ٤٥ كەسی لیژنەی ئاشتەوایی نیشتیمانی لەسەرجەم پێكهاتەكانی شارەکە پێکهێنرا، بەرپرسی مەڵبەندی ١٦ی حەمرینی یەكێتی لە خورماتوو باسی لەوەکرد، " ئەو لیژنەیەش چەند کۆبوونەوەیەکی ئەنجامدا، بەڵام هیچ ئەنجامێکی نەبوو. "  لە ١٦ی ئۆكتۆبەری ٢٠١٧، دەیان هەزار هاونیشتمانی خورماتوو ئاوارەبوون. بەپێی راپۆرتێكی مەیدانیی تۆڕی میدیایی رووداو، لە ٢٠١٧ دا حەشدی شەعبی لە خورماتوو زۆرترین پێشێلكاری بەرامبەر كورد كرد؛ دەیان ماڵی كوردی دوای تاڵانكردن و سووتاندن تەقاندەوە.  مەلا كەریم شوكر باسی لەوەکرد، لە رووداوەکانی ئۆکتۆبەری ٢٠١٧ لە خورماتوو، ٩٨ خانووی کورد تەقێندرانەوە، ٣٤٠ ماڵ بەتەواوی سووتێندران، دوو هەزار خانوو تاڵانکران، ٥٢٠ فرۆشگە و چێشتخانە، ١٨ کارگەی چەو و لم و بلۆک و ئامێر و کەلوپەل تاڵانکراون. هیچ کەسیش قەرەبوو نەکراوەتەوە. "  قەزای خورماتوو سەر بە پارێزگای سەلاحەدینە و نزیكەی ١٠٠ كیلۆمەتر لە سەنتەری پارێزگاكەوە دوورە، ژمارەی دانیشتووانەكەی بە شارۆچكە و گوندەكانی نزیكەی ٢٢٠ هەزار كەس دەبێت؛ كورد رێژەکەی ٥٥ %، عەرەب ١٥ % و توركمانیش ٣٠ % شارەکە پێکدەهێنێت.