پێشبینی دەکرێت ئەمساڵ بەرهەمی پەتاتە ٢٠ % بۆ ٣٠ % لە ساڵانی پێشوو زیاتر بێت. نەوزاد حەمید جووتیارێکە کە ١٠ سا؛ ە پەتاتە دەچێنێت. پار ١٥٠ دۆنمی کردبووە پەتاتە، ئەمساڵ ٢٥٠ دۆنمی کردووە.  نەوزاد حەمید دەڵێت: "هۆکاری زیادبوونەکە ئەوەیە کە کەشوهەوا خۆشە و هەندێک ئاسانکاری لەنێوان جووتیاران و کۆمپانیاکاندا کراون. ئێمە هەر ئەم کارەمان هەیە و کاری دیکەمان نییە. "  هەرێمی کوردستان ساڵانە پیویستی بە ٢٠٠ هەزار تۆن پەتاتەیە، لە کاتێکدایە ساڵانە نزیکەی ٢٥٠ هەزار تۆن بەرهەم دێت و حکومەت لەسەر هێڵە بۆ دۆزینەوە بازاڕ لە دەرەوەی عێراق بۆ ساخکردنەوە ئەو ٥٠ هەزار تۆنەی لە پێداویستیی نێوخۆ زیاترە.  لەبەر نەبوونی کۆگە لە کاتی پێگەیشتنی پەتاتەدا زیاتر لە ٨٠ % ی بە نرخێکی هەرزان بۆ پارێزگاکانی دیکەی عێراق دەنیردرێت.  سڵێمان سدیق، خاوەنی کۆگەیە و دەڵێت: "ئێستا پەتاتە هەندێکی خۆماڵییە و هەندێکی دەرەکی. کیلۆی بە ٢٠٥ دینار تاوەکو ٢٨٠ دینارە. کاتێک پێدەگات بۆ ١٥٠ دینار دادەبەزێت لەبەر ئەوەی لە دەرەوە دێت. "  لە ساڵی ٢٠١٨ دا ٢٤٧ هەزار تۆن پەتاتە لە هەرێمی کوردستان بەرهەم هاتووە. ساڵ بە ساڵ بەرهەمەکەی زیاد دەبێت و، حکومەت هەوڵ دەدات هەناردەی دەرەوەی بکات.  فەرهاد محەممەد تاهیر، گوتەبێژی بەرێوەبەرایەتیی چاندن لە دهۆک بە تۆڕی میدیایی رووداوی راگەیاند: "ئێمە وەک بەڕێوەبەرایەتی و وەزارەت لەسەر هێڵین. بەڵام هەندێک رێکاری یاسایی دەوێت. لەو باوەڕەدام لە ئایندەیەکی نزیکدا ئەو هەنگاوە بۆ هەناردەکردن بنرێت و نەک بە تەنیا پەتاتە، بەڵکو بۆ زۆربەی بەرهەمەکان. "  بە گوێرەی ئامارەکانی وەزارەتی کشتوکاڵی هەرێمی کوردستان لە ماوەی ١١ ساڵدا بەرهەمی پەتاتە لە ١٢ هەزار تۆنەوە بۆ ٢٤٧ هەزار تۆن زیاد بووە کە ئەوەیش نزیکەی ٢٠ هێندەیە.