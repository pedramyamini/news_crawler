چەند رۆژە نرخی تەبەق یان شانەیەک هێلکە لە شارەکانی رۆژهەڵاتی کوردستان گەیشتووەتە ٥٠ تاوەکو ٥٢ هەزار تمەن. مانگی رابردوو نرخەکەی دەورووبەری ٣٠ هەزار تمەن بوو.   لەو شوێنانەش کە هێلکە بە کیلۆ دەفرۆشرێت، نرخی کیلۆیەک هێلکە لە مانگی رابردوودا نزیکەی ١٨ هەزار تمەن بوو، بەڵام ئێستا بۆ ٢٨ هەزار تمەن زیاد بووە.  لە وەرزە ساردەکانی ساڵدا خواردنی هێلکە زیادی کردووە و خستنەبازاڕیش کەمی کردووە.   فرۆشیارێک لە شاری مەریوان دەڵێت، بەشێک لە خاوەن کێڵگە پەلەوەرییەکان کارەکانیان راگرتوون بەهۆی ئەوەی کە نرخی خۆراکی مریشک زۆر زیاد بووە و بە نرخی حکومی خۆراکیان پێنادرێت، بەو هۆیەوە هێلکەی کەمتر دەخرێتە بازاڕەوە.