بەیانیی ئەمڕۆ سێشەممە ٢ی شووباتی ٢٠٢١ محەممەد رەزا ئامویی، جێگری فەرماندەی پۆلیسی پارێزگای کرماشان رایگەیاند، لە نووسینگەی پارێزەرێک، کە بەرامبەر بەڕێوەبەرایەتیی دادی پارێزگای کرماشانە، کەسێک کە لە دادگای کرماشان دۆسیەی هەبووە، تەقەی لە نووسینگەی پارێزەرەکە کردووە و تێیدا یەکێک لە شایەتحاڵانی دۆسیەکەی کە برای هاوسەرەکەی بووە، دەستبەجێ گیانی لەدەستداوە.  هاوکات ئەو پیاوە هاوژین و پارێزەرەکەشی بریندار دەکات، بەڵام دوای ئەوەی دەبرێنە نەخۆشخانە، گیان لەدەستدەدەن.  بە گوتەی جێگری فەرماندەی پۆلیسی کرماشان، رووداوەکە دوای ئەوە بووە کە ژنەکە لەگەڵ شایەتحاڵی دۆسیەکەی و پارێزەرەکەی، لەسەر دۆسیەی کێشەی خێزانی لە دادگا بوون و دوای ئەوەی لە دادگا دەگەڕێنەوە و دەچنە نووسینگەی پارێزەرەکە، لەوێ هاوسەری ژنەکە دەگاتە سەریان و تەقەیان لێدەکات. پۆلیسی کرماشانیش دەڵێت، بکوژەکە دەستگیرکراوە.