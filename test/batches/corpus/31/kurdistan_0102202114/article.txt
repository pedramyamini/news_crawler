بەپێی راگەیێندراوێکی حکومەتی هەرێمی کوردستان، ئەمڕۆ دووشەممە ١ی شووباتی ٢٠٢١ مەسرور بارزانی، سەرۆکی حکومەتی هەرێمی کوردستان پێشوازیی لە سالار عەبدولستار، وەزیری دادی عێراق کرد، گفتوگۆیان دەربارەی پەرەپێدانی هەماهەنگی و هاوکاریی نێوان دەسەڵاتی دادوەری و دادگاکان و دەزگا پەیوەندیدارەکانی حکومەتی هەرێمی کوردستان و حکومەتی فیدراڵی کرد، بەتایبەتی گرنگيی هەماهەنگیكردن لە بواری بەشداریکردن و ئامادەبوون لە کۆڕ و نێوەندە نێودەوڵەتییەکاندا.  سەرۆکی حکومەتی هەرێمی کوردستان داوایکرد، وەزارەتی دادی فیدراڵی و دامودەزگا دادوەرییەکانی عێراق، "رۆڵی گرنگ و ئەرێنیی خۆیان بگێڕن لە سنووردانان و رێگریکردن لەو کارە نایاسایی و دەستدرێژییانەی دەکرێتە سەر موڵک و ماڵ و زەویی هاووڵاتییانی کورد لە ناوچە کوردستانییەکانی دەرەوەی هەرێمی کوردستان و کارکردن بۆ نەهێشتنی سیاسەتی گۆڕینی دیمۆگرافیی ئەو ناوچانە".  وەکو لە راگەیێندراوەکەدا هاتووە، هەر لەو دیدارەدا جەخت لە گرنگیی رێزگرتن لە مافەکانی مرۆڤ و قەرەبووکردنەوەی زیانلێکەوتووان و کەسوکاری شاڵاوەکانی ئەنفال و کیمیاباران و خاپوورکردنی هەزاران گوند و دێهاتی کوردستان لەلایەن رژێمی پێشووی عێراق کراوەتەوە.