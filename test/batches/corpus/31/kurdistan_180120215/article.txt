بەپێی راگەیێندراوێکی بەڕێوەبەرایەتیی پۆلیسی سلێمانی، کە ئەمڕۆ دووشەممە ١٨ - ٠١ - ٢٠٢١، بڵاوکراوەتەوە. پۆلیس لە دوو چالاکی جۆراوجۆردا پێنج تۆمەتباریان دەستگیرکردون، کە لە شاخی گۆیژە و ئەزمەڕ رێگرییان لە خەڵک کردووە و پارە و مۆڵەتی شۆفێریان لێسەندوون.  وەک پۆلیسی سلێمانی بڵاویکردووەتەوە "پاش سكاڵای هاووڵاتییه‌ك كه له شاخی ئه‌زمەڕ له‌لایه‌ن سێ تۆمه‌تباره‌وه رێگریی لێكراوه و ساڵانه‌ی ئۆتۆمبێل و مۆڵه‌تی شۆفێری و بڕێك پاره‌ی لێسه‌ندراوه، ده‌ستبه‌جێ هێزه‌كانی پۆلیس لێكۆڵینه‌وه‌كانیان بۆ ده‌ستگیركردنی تۆمه‌تباره‌كان ده‌ستپێكرد و دەستگیرکران. "  پۆلیسی سلێمانی لە کاتی دەستگیرکردنی تۆمەتبارەکان، دەستیان بەسەر چەکێک لە جۆری کڵاشینکۆڤ و ئۆتۆمبێلێک لە جۆری (تۆیۆتا ئەڤەلۆن) دا گرتووە.  تۆمه‌تباران (ك، ك، أ)، (ك، س، م) و (م، ی، م) به‌بڕیاری دادوه‌ر و به‌پێی مادده‌ی ٤٥٢ له یاسای سزادانی عێراقی راگیراون و لێكۆڵینه‌وه له‌گه‌ڵیاندا به‌رده‌وامه.  لە چیای گۆیژه دوو تۆمەتباری دیکە دەستگیرکران  پۆلیسی سلێمانی ئاماژە بەوەش دەدات، له‌سه‌ر سكاڵای هاووڵاتییه‌ك و پاش وه‌رگرتنی بڕیاری دادوه‌ر، دوو تۆمه‌تباری دیكه له‌لایه‌ن مه‌فره‌زه‌كانی به‌شی پۆلیسی نه‌هێشتنی تاوانه‌وه ده‌ستگیركران، كه له چیای گۆیژه رێگرییان له هاووڵاتییه‌ك كردبوو و بڕێك پاره‌یان لێسه‌ندبوون.  له كاتی ده‌ستگیركردنی تۆمه‌تباره‌كاندا ده‌ستگیراوە به‌سه‌ر ئۆتۆمبێلێكدا له‌جۆری (نیسان - سه‌نی).  پۆلیس ئاماژە بەوەش دەدات، ئێستا تۆمه‌تباران (ژ، ف، ع) و (ف، ج، أ) به‌بڕیاری دادوه‌ر و به‌پێی مادده‌ی ٤٥٢ له یاسای سزادانی عێراقی راگیراون و لێكۆڵینه‌وه له‌گه‌ڵیاندا به‌رده‌وامه.