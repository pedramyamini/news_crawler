جەمیلە مەهدی کاکەیی، دایکی مەزن هەیاس کە کەسوکارەکەی دەڵێن لەلایەن ئاسایشی هەولێرەوە دەستبەسەرکراوە، لە گرتەیەکی ڤیدیۆییدا کە بۆ رووداوی ناردووە دەڵێ: "تائێستا نازانم کوڕەکەم لەسەرچی دەستگیرکراوە، بەڵام دوای دەستگیرکردنی یەکجار قسەم لەگەڵیدا کردووە و پێیگوتووم: لەسەر هەڵگرتنی چەکی بێ مۆڵەت دەستگیرکراوم".   جەمیلە مەهدی، کارمەندی رێکخراوی نەتەوە یەکگرتووەکانە و ئەم هەفتەیە وەکو یەکێک لە ژنە داهێنەرەکانی رۆژهەڵاتی ناوەڕاست لەلایەن رێکخراوەکە دەستنیشانکراوە، ئەو رێکخراوەی لە گرتنی کوڕەکەی ئاگادارکردووەتەوە.  دایکی مەزن دەڵێت: "من خۆم لە نەتەوە یەکگرتووەکان کاردەکەم، بەڕێوەبەرەکەم ئێستا لە هەولێرە و لەبارەی ئەو دۆسیەوە قسە لەگەڵ لایەنی پەیوەندیدار دەکات".  مەزن کە بە مەزن جەمیلە ناسراوە و قوتابی قۆناخی پێنجی کۆلێژی پزیکشی زانکۆی سلێمانییە. هەفتەی رابردوو خواردنگەیەکی بە ناوی ' کیتۆ ' لە شاری هەولێر کردەوە و لە تۆڕە کۆمەڵایەتییەکانیش زانیاریی لەبارەی کیتۆدایت بڵاودەکاتەوە.  دایکی مەزن سەبارەت بە هۆکاری دەستگیرکردنی کوڕەکەی دەڵێت: "لەبەرئەوەی لە دەرەوەی شار باخچەیەکمان هەیە، دەمانچەیەکی کڕیوە و مۆڵەتی هەڵگرتنیشی لای یەکێتی نیشتمانی کوردستان وەرگرتووە، مەزن پێیگوتووم: دەستگیرکردنەکەم لێکتێنەگەیشتنە".  رووداو پەیوەندیکرد بە تاریق نووری، بەڕێوەبەری ئاسایشیی هەولێر، بەڵام گوتی: "کەسێک بەو ناوە لە ئاسایشی هەولێر دەستبەسەر نییە، ئەگەر لەلایەن ئاسایشیشەوە دەستەبەسەر کرابێت، رەنگە لە ئاسایشی گشتی بێت".