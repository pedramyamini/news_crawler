ئەمەل جەلال، سەرۆکی دەستەی گشتیی گەشتوگوزاری هەرێمی کوردستان بە رادیۆی رووداوی راگەیاند: "پاپا لە عێراق و هەرێمی کوردستان سەردانی هەر شوێنێک بکات لەسەر ئاستی جیهاندا دەبێتە پێگەیەک بۆ گەشتیاران. هاتنی بۆ هەرێمی کوردستان جارێکی دیکە لەسەر ئاستی جیهاندا دەیخاتەوە سەر نەخشەی سیاسی و گەشتوگوزار. "  ئەمەل جەلال ئاماژەی بەوە دا کە ئەوان وەک دەستەکەیان گەشتوگوزاری ئایینی بە یەکێک لە رەگەزە گرنگەکانی گەشتوگوزار دەبینن و گوتیشی: "کارمان بۆ ئەوە کردووە کە چۆن  لە هەرێمی کوردستاندا برەو بە گەشتوگوزاری ئایینی بدەین. "  رۆژی هەینی ٢٠٢١/٠٣/٠٥ پاپا فرانسیس لە ئیتاڵیاوە بەرەو عێراق بەڕێ کەوت و کاژێر ٠٢: ٠٠ی پاشنیوەڕۆ گەیشتە فڕۆکەخانەی بەغدا و لەلایەن مستەفا کازمی، سەرۆکوەزیرانی عێراقەوە پێشوازیی لێ کرا و دواتریش لەگەڵ بەرهەم ساڵح، سەرۆککۆماری عێراق کۆبووەوە.  رۆژی شەممەیش ٢٠٢١/٠٣/٠٦ پاپا فرانسیس، پاپای ڤاتیکان سەردانی عەلی سیستانی، مەرجەعی باڵای شیعەکانی کرد و پێکەوە کۆبوونەوە. دوای ئەو دیدارەیش سەردانی شاری مێژوویی ئووری کرد.  بڕیارە رۆژی یەکشەممە ٢٠٢١/٠٣/٠٧ پاپا سەردانی شاری هەولێر بکات و چاوی بە بەرپرسانی باڵا بکەوێت، پاشان لە یاریگای فرانسۆ هەریری لەگەڵ کریستیانەکاندا نوێژ بکات.  هەرچەندە هێشتا عێراق گیرۆدەی ناسەقامگیریی ئەمنییە، بەڵام پێشبینی دەکرێت سەردانەکەی پاپا فرانسیس کڵاوڕۆژنەیەک بۆ کریستیانەکانی ئەم وڵاتە بکاتەوە کە لە ساڵی ٢٠٠٣ وە چەندینجار رووبەڕووی کوشتن، ئاوارەیی و کۆچکردن بوونەتەوە.  پاپا فرانسیس کە تەمەنی ٨٤ ساڵە، ٢٦٦ ـەمین پاپای ڤاتیکانە و دەبێتە یەکەمین پاپا کە سەردانی عێراقی کردبێت. مەرجەعی ملیارێک و ٣٠٠ ملیۆن کریستیانی کاسۆلیکییە. پیاوانی ئایینی نەجەف هیواخوازن سەردانی ئەم کەسایەتییە بۆ لای مەرجەعەکەیان ببێتە هاندەرێک بۆ سەقامگیریی و ئاسایشی عێراق و ناوچەکە.