ساڵی ٢٠١٩ زیاتر لە ملیۆنێک و ٤٠٠ هەزار کەس بەو دەروازەیەدا هاتووچۆیان کردووە. زۆربەیان ئەو کەسانە بوون کە لە رۆژهەڵاتی کوردستان و ئێرانەوە لە رێگەی وشکانییەوە سەردانی باکووری کوردستان، بەتایبەت پارێزگای وانیان کردووە.   داخرانی دەروازەکە زیانی زۆری بە کەرتی ئابووری و بەتایبەت گەشتیاریی ئەو پارێزگایە گەیاندووە.  دەروازەی کاپی کۆی لە پارێزگای وانی باکووری کوردستان کە لە دیوی رۆژهەڵاتی کوردستان پێدەگوترێت دەروازەی سنووریی رازی، لە ٢٤ی ئاداری ٢٠٢٠ ـدا بەهۆی بڵاوبوونەوەی ڤایرۆسی کۆرۆناوە داخراوە.   ئەو دەروازەیە کە دەکەوێتە سنووری کارگێڕیی شاری خۆی لە پارێزگای ورمێی رۆژهەڵاتی کوردستان، رۆڵێکی گرنگی لە جووڵەی بازرگانیی پارێزگای وان و تورکیادا دەگێڕا.  مانەوەی دەروازی کاپی کۆی بە داخراوی کە بە شادەماری ئابووریی پارێزگای وان دادەنرێت، زیانی زۆری بە کەرتی گەشتیاریی ناوچەکەش گەیاندووە.   لە ٥ ساڵی رابردوودا لە وان نزیکەی ١٣٠ هۆتێل و مۆتێل و ٢٣٠ کافێ و رێستۆرانت کرانەوە. بەر لە پەتای ڤایرۆسی کۆرۆنا ساڵانە ٥٠٠ بۆ ٧٠٠ هەزار گەشتیار لە ئێران و رۆژهەڵاتی کوردستانەوە سەردانی ناوچە گەشتیارییەکانی پارێزگای وانیان دەکرد، بەڵام ئێستا کەرتی گەشتیاریی ئەو پارێزگایە بەشێوەیەکی بەرچاو پاشەکشێی کردووە.   پارێزگای وان کە ژمارەی دانیشتووانی لە ملیۆنێک کەس زیاترە، یەکێکە لەو پارێزگایانەی باکووری کوردستان کە بەهۆی پەتای کۆرۆناوە دۆخی ئابووریی خراپ بووە. بە گوێرەی داتاکان رێژەی بێکاری و هەژاری لەو پارێزگایەدا لە ٥٠ % نزیک بووەتەوە.