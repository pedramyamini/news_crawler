مەلا هاوار داودی کەسایەتی و مامۆستای ئاینی لە خورماتوو لەکاتی بەشداریکردنی لە بووڵتەنێکی هەواڵەکانی رادیۆی رووداو گوتی: " لەدوای رووداوەکانی ١٦ی ئۆکتۆبەر کارەساتی گەورە بەسەر کوردانی دانیشتووی خورماتوودا هاتووە، تاوەکو ئێستاش دۆخەکە ئاسایی نەبووەتەوە و بەردەوام کێشە بۆ کورد دروست دەکرێت، بەتایبەت لەلایەن هەندێک گرووپی نێو حەشدی سەر بە پێکهاتەی تورکمان".  مەلا هاوار داودی لەبارەی گەڕانەوەی ئاوارەکانی خورماتوو گوتی: "ئێستا ٨٠ % ی ئاوارەکان گەڕاونەتەوە خورماتوو ٢٠ % لە گەرمیان و سلێمانی و هەولێر ماون و نەگەڕاونەتەوە، ئەوانەشی کە گەڕاونەتەوە هەوڵیانداوە ببنە هۆکاری سەقامگیریی خورماتوو، بەڵام لەلایەن گرووپەکانی حەشد ستەمیان لێدەکرێت، لە ماوەی دوو مانگی رابردووش بە دانپێدانانی بەرپرسانی شارەکە بەهۆی کێشەی نەتەوەیی و مەزهەبی دوو کەس کوژراون، ئێمەش دوای ئەوە گوشاری زۆرمان دروست کرد، بەو هۆیەشەوە فەرمانی دەستگیرکردنیان بۆ سێ کەس دەرکرد، بەڵام تەنیا یەک کەسیان دەستگیرکرد".  مەلا هاوار داودی گوتیشی: "لەلایەن گرووپەکانی نێو حەشدی شەعبی کێشە بۆ کورد دروستدەکرێت، دەیانەوێت ئەو کەسانەی گەڕاونەتەوەش دیسان ئاوارە ببنەوە، بەتایبەت لەو کاتەدا کە هەڵبژاردنەکان نزیک بوونەتەوە، ئەو هێزەی وەڵامدانەوەی خێرا دەڵێن ئێمە دەسەڵاتمان لەسەر گرووپە چەکدارییە تورکمانییەکان نییە، هێزە ئەمنییەکانیش ناوێرن لە گەڕەکە تورکمانییەکان هیچ بکەن، تەنیا لە گەڕەکە کوردییەکان بازگە و دەسەڵاتیان هەیە".  د. حەسەن زەینولعابدین، قایمقامی خورماتوو بە رادیۆی رووداوی راگەیاند، ٩٧ % ئاوارە کوردەکان گەڕاونەتەوە خورماتوو، ئێستاش دۆخی شارەکە زۆر ئارامە و هیچ رووداوێکی نوێش رووینەداوە، ئەوەی باسدەکرێت کێشە بۆ برایانی کورد دروست بکرێت، راست نییە".  لەبارەی بەشداریی کورد لە فەرمانگەکانی خورماتوو قایمقامی خورماتوو گوتی: "دوو ساڵ بەر لە ئێستا بڕیارێک دەرچوو بۆ هەڵوەشاندنەوەی ئەنجوومەنی قەزاکان، بەهۆی تایبەتمەندی خورماتوو ئێمە داواکارییەکمان ئاراستەی حکومەت کرد، ئەنجوومەنی کەسایەتییەکان پێکبێت، ئەو ئەنجوومەنە لە ٩ کەس پێکدێت، سێ کورد و سێ عەرەب و سێ تورکمان، ئەو کەسانە بەشێوەیەکی فەرمی دامەزراون و دەسەڵاتیان پێدراوە، هەروەها لە سێ فەرمانگەی خورماتوو کورد بەڕێوەبەرن، بەڵام ئەم رێژەیە کەمە، بۆیە داوامان کردووە رێژەکە زیادبکرێت".  قایمقامی خورماتوو گوتیشی: "پەیوەندیی زۆر باش لەنێوان ئێمە و برایانی کورد هەیە، ئەو هێزەی گەڕەکە کوردییەکانیش دەپارێزێت، هێزی بەرپەرچدانەوەی خێران و ئەوانیش کەسانێک نین کورد ئازار بدەن و پەیوەندی باشیشیان لەگەڵ برا کوردەکانمان هەیە".