محەمەد ساڵح عەبدۆ، هاوسەرۆکی دەستەی پەروەردە لە بەڕێوەبەرایەتیی خۆسەر بە تۆڕی میدیایی رووداوی راگەیاند "بۆ داننان بە خوێندنی کوردی و پرۆگرامی پەروەردەی بەڕێوەبەرایەتیی خۆسەر، دەستەوەستان نەبووین، لەڕێگەی رێکخراوی یونسێفەوە دەستمان بە هەنگاوی بەرفراوان کردووە، ئەو رێکخراوەی نەتەوە یەکگرتووەکان بە رۆڵێكی گرنگ هەڵدەستێت لەنێوان ئێمە و سووریادا، بۆئەوەی پرۆگرامێکی هاوبەش دانی پێدا بنرێت".  هاوسەرۆکی دەستەی پەروەردە لە بەڕێوەبەرایەتیی خۆسەر ئاماژەی بەوەش کردووە "هەنگاوی باش نراون و ئێمە وەکو دەستەی پەروەردە بەردەوام دەڵێین بە چاودێریی یونسکۆ و یونسێف دەرگامان کراوەیە بۆ دانانی پرۆگرامێکی هاوبەش لە سووریادا. هەنگاوەکان بەشێوەیەکی باش بەرەو پێشەوە دەچن".  هەندێک بابەتی زانستی وەکو فیزیا، کیمیا، بایۆلۆجی، هیچ کێشەیەکیان نییە، بەرپرسەکەی بەڕێوەبەرایەتیی لەوبارەیەوە گوتی "ئەو بابەتانە وەردەگێڕدرێنە سەر زمانی کوردی و لەڕێگەیەوە قوتابیان فێردەکرێن، بەڵام هەندێک بابەت هەن وەکو مێژوو، جوگرافیا و کۆمەڵایەتی، ئەوانە بەرنامەی خوێندنی بەڕێوەبەرایەتیی خۆسەر دەبن. ئەو بۆچوونەمان لەلایەن یونسێف تاوەکو ئاستێکی باش قبووڵ کراوە. لەو باوەڕەدا نیم حکومەتی سووریا وا بە ئاسانی قبووڵی بکات، حکومەت پرۆسەی پەروەردە و فێرکردن وەکو بابەتێکی سیادی وەکو سنووری وڵات دەبینێت. لەگەڵ رێکخراوە نێودەوڵەتییەکان بۆ گەیشتن بە ئەنجامی داننان بە پرۆگرامی خوێندنی بەڕێوەبەرایەتیی خۆسەر دانوستاندنەکانمان بەردەوام دەبن".  بە گوتەی محەمەد ساڵح "لە هەرێمی جزیرە گوتنەوەی پرۆگرامی خوێندن بە سێ زمانی کوردی، عەرەبی و سریانییە. لەناو هەرێمی جزیرە بە هەرسێ زمان دەخوێندرێن، بەڵام بابەتە زانستییەکانی وەکو فیزیا، کیمیا و هتد.. ئێمە و رژێمی سووریا پرۆگرامی خوێندنمان هاوبەش دەبێت. ئەوەی دیکەش رژێم بۆ خۆی پرۆگرامی خۆی وەکو خۆی دەڵێتەوە، بەڵام ئێمە لەبارەی خوێندن بە زمانی کوردی هەنگاو بۆ دواوە نانێین".  رۆژی ٢٤ی کانوونی دووەمی ٢٠٢١ لە شاری قامشلۆ ژمارەیەک قوتابی لەبەردەم بارەگای نەتەوە یەکگرتووەکان کۆبوونەوە، تێیدا مامۆستا و قوتابیانی کورد و هەندێک پێکهاتەی دیکەی ژێر دەسەڵاتی بەڕێوەبەرایەتیی خۆسەر داوایانکرد پرۆگرامی خوێندنی بەڕێوەبەرایەتیی خۆسەر و خوێندنی کوردی بە فەرمی دانی پێدا بنرێت.