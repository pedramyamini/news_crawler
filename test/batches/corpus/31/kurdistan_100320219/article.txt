پاپا فرانسیس پێشنیوەڕۆی ئەمڕۆ لە ڤاتیکان رایگەیاند: دوو کۆبوونەوەی لەگەڵ خەڵك هەبوو لە هەولێر و بەغدا، لە هەولێر لەگەڵ سەرۆکی هەرێمی کوردستان و سەرۆک وەزیران کۆبووەتەوە، پێشوازی لێکراوە و سوپاسی خەڵك دەکات کە بەوشێوە پێشوازییان لێکردووە.  نزیکەی چوار ساڵە خەلافەتی داعش لە عێراق کۆتایی پێهێنراوە، بەڵام هێشتا شوێنەوارەکانی بە بەشێک لە وڵاتەکەوە دیارن، پاپا فرانسیس باسی دۆخی عێراقیش دەکات و دەڵێت: داعش لەو وڵاتەدا دەردەسەری زۆری تووشی کەمینەکان کرد، هەروەها دەشڵێت: سەرەڕای ئەو نەهامەتییانە ئێستا خەڵك لە موسڵ کەنیسەکان نۆژەن دەکەنەوە و دەگەڕێنەوە ناوچەکانیان.  لە بەشێکی دیکەی قسەکانیدا ئاماژەی بەوە دا: "داعش لە عێراق بووە هۆی ئاوارەبوونی هەزاران کەس، [ئەوان] لە دەستی تاوانەکانی داعش هەڵاتن، لە نێویاندا ژمارەیەکی زۆر کریستیان، هەروەها کەمینەکانی دیکەش بە هەمان شێوە بەتایبەت ئێزدییەکان، مێژوو و سیستەم و ژیانیان وێرانکرا، ئێستا هەموو هەوڵێک دەدەن بۆ گەڕانەوە بۆ ناوچەکانیان، کریستیان و موسڵمان پێکەوە هاوکاری یەکدین بۆ بونیاتنانەوەی کەنیسەکان، بۆیە رووحی پێکەوە بوون لەوێ هەیە، تکایە با نزا بۆ ئەو برا و خوشکانەمان بکەین تاوەکو هێزیان بدەینێ لەوێ بژین".   پانۆرامای سەردانی پاپا فرانسیس بۆ عێراق و هەرێمی کوردستان  رۆژی هەینی ٠٥ - ٠٣ - ٢٠٢١، لە بەغدا بە ئامادەبوونی، سەرۆککۆمار، سەرۆکوەزیران و سەرۆکی پەرلەمان، پێشوازی لە پاپا فرانسیس کرا. پاپا گوتارێکی پێشکێشکرد و ئاماژەی بەوە کرد، ئایین دەبێت لە خزمەتی ئاشتی و برایەتیدا بێت، نابێت ناوی خودا بەکاربهێندرێت بۆ کوشتن و تیرۆر. ئەو گوتیشی "هاتووم ئاشتیم لەگەڵ خۆمدا هێناوە و زۆر جار نوێژمان لەپێناو ئاشتی بۆ عێراق کردووە". داوای لە بەرپرسانی عێراقیش کرد، بەرژەوەندییە تایبەتییەکان وەلابنێن و هەڵگرتنی چەک سنووردار بکەن، داواکەی بۆ سنووردارکردنی چەک بۆ هەموو جیهان بوو.    رۆژێک دواتر پاپا فرانسیس سەردانی شاری نەجەفی کرد و لەگەڵ عەلی سیستانی، مەرجەعی باڵای شيعەکانی عێراق کۆبووەوە. هەمان رۆژ پاپا فرانسیس سەردانی شاری ئوور، شاری شارستانیەت و مێژوو، شار و شوێنی لەدایکبوونی پێغەمبەر ئیبراهیمی لە ناسریە کرد.  بەیانیی رۆژی یەکشەممە ٧ی ئاداری ٢٠٢١، پاپا فرانسیس، پاپای ڤاتیکان دوای مانەوەی بۆ دوو رۆژ لە ناوەڕاست و باشووری عێراق، لە بەغداوە گەیشتە فڕۆکەخانەی نێودەوڵەتیی هەولێر، ئەوەش یەکەم سەردانی پاپا بوو بۆ هەولێر و وەکو سەردانێکی مێژوویی دەبیندرێت. نێچیرڤان بارزانی، سەرۆکی هەرێمی کوردستان لەکاتی پێشوازی لێکردنی ئاماژەی بەوە کرد، "ئێمە بە هەموو پێکهاتەکانی کوردستانەوە شانازی بە سەردانەکەی دەکەین و... هەمیشە لەگەڵ ئاشتی و دیالۆگداین".  دوای سەردانەکەی بۆ هەولێر، پاپا فرانسیس لە فڕۆکەخانەی هەولێر لەلایەن نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکی حکومەتی هەرێمی کوردستانەوە ماڵئاوایی لێکرا. رۆژی دواتریش لە فڕۆکەخانەی بەغدا لە رێوڕەسمێکدا بە بەشداری بەرهەم ساڵح، سەرۆککۆماری عێراق، فوئاد حوسێن، وەزیری دەرەوەی عێراق و چەندین بەرپرسی دیکە ماڵئاوایی لێکرا و عێراقی بەرەو رۆما بەجێهێشت.