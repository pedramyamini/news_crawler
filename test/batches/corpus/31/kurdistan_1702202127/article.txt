ئیبراهیم شێخۆ، گوتەبێژی رێکخراوی مافی مرۆڤ لە عەفرین بە تۆڕی میدیایی رووداوی راگەیاند "دوای دوو رۆژ لە رفاندنی عەبدۆ عیزەت کنجی تەمەن ٢٥ ساڵ و ئەشکەنجەدانی بە بەرچاوی شیرین رەسوولی هاوژینی و دواتر گواستنەوەی بۆ شوێنێکی نادیار، شیرین لە چاوەڕوانیی هاوژینە رفێندراوەکەیدا گیانی لەدەستدا".  گوتەبێژی رێکخراوەکە باسی لەوە کرد، رۆژی ١٤ی شووباتی ٢٠٢١ گرووپێکی چەکدارانی بەرەی شامیە هەڵیانکوتایە سەر گوندی میرکان لە عەفرین و هاونیشتمانییەکیان بەناوی عەبدۆ عیزەت دەستگیرکرد و بە خراپی مامەڵەیان لەگەڵ کرد، بە بەرچاوی شیرینی هاوژینیەوە ئەشکەنجەیاندا، پاشان عەبدۆیان بەرەو شوێنێکی نادیار برد و تاوەکو ئێستا چارەنووسی نادیارە.  شیرین رەسوول مەحموودی ٢٣ ساڵ دووگیان بوو، لەکاتی نەشتەرگەری و لە چاوەڕوانیی سۆراخی هاوژینەکەیدا گیانی لەدەستدا، تەرمی شیرین گواستراوەتەوە بۆ گوندەکەیان و لەوێ بەخاکسپێردراوە.  لە مانگی ئەیلوولی رابردوودا کۆمیسیۆنی لێکۆڵینەوە لە رەوشی سووریا کە سەر بە نەتەوە یەکگرتووەکانە بۆ ٤٢ هەمین دانیشتنی مافی مرۆڤ لە راپۆرتێکی ٢١ لاپەڕەییدا باسی لەوە کرد، "لە عەفرین رۆژ بە رۆژ مافی مرۆڤ زیاتر پێشێل دەکرێت".  لە راپۆرتەکەدا ئەوەش خراوەتەڕوو، هێشتا رفاندن و ئەشکەنجەدانی کورد لە عەفرین بەردەوامە و دەڵێت، کورد لەلایەن گرووپە جیاوازەکانی سەر بە چەکدارانی ئۆپۆزیسیۆنەوە رفێندراون و ئەشکەنجەدراون و دواتر کوژاون.  عەفرین ناوچەیەکی شاخاوییە و نزیکەی ٢ % ی رووبەری سووریا پێکدەهێنێت، لەڕووی جوگرافییەوە بە درێژایی سنووری باکوور و رۆژئاوایەوە لەگەڵ تورکیا هاوسنوورە. لە نزیکەی ٣٥٠ گوند و شارۆچکە پێکهاتووە و گرنگترینیان شاری عەفرین، جندرێس، بلبل، شیێ، راجۆ، شەرا و ماباتلییە.  دوای شەڕێکی ٦٢ رۆژە، لە ١٩ی ئاداری ٢٠١٨ ـدا عەفرین کەوتە ژێر دەستی سوپای تورکیا و گرووپە چەکدارەکانی ئۆپۆزیسیۆنی سووریای نزیکی. بەو هۆیەوە بەشێکی زۆری خەڵکی شارەکە ئاوارەبوون، هێشتاش بەشێكیان لە ئاوارەییدا دەژین و تەنیا ژمارەیەکی کەمیان لەنێو شار و گوندەکانی عەفریندا ماون.