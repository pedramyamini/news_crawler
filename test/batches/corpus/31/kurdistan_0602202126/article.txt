منجی جەلۆ، کەسوکاری ١٩ قوربانییە و دەڵێت: "لە خێزانەکەم هێشتا حەوت منداڵی خوشکەکەم ماون. هێشتا هیی دیکەیشمان ماون. بە خوا زۆر زۆرن. "  نوێنەری سەرۆککۆماری عێراق و نوێنەری حکومەتی هەرێمی کوردستان لە رێوڕەسمەکەدا بەشدار بوون و لە گوتارەکانیاندا بڕیاریان دا قوربانییەکانی گوندی کۆچۆ وەک شەهید قبووڵ بکرێن. هێشتا ٥٠٨ کەسی گوندی کۆچۆ بێسەروشوێنن.  ديندار زێباريی، نوێنەری سەرۆکی حکومەتی هەرێمی کوردستان راگەیاند: "شاندی هەرێمی کوردستان لەم رێوڕەسمەدا نوێنەرایەتیی حکومەتی هەرێمی کوردستان دەکات. هەوڵەکانی حکومەت بۆ هاوکاریکردنی کوردە ئێزدییە ئاوارەکان و ناساندنی کارەساتی شنگال بەردەوامن. "  کارگێڕیی خۆجێیی موسڵیش ئامادە بوون و بڕیاریان دا هەوڵ بۆ ئاوەدانکردنەوە بدەن و ئاوارەکانی گوندی کۆچۆ بگەڕێننەوە.  نەجم جبووری، پارێزگاری موسڵ گوتی: "ئەوە کارەساتێک بوو کە لە سەردەمی داعشدا لەم شوێنەدا روویدا. دڵمان بریندارە. سەرەخۆشی لە بنەماڵەی قوربانییەکان دەکەین. "  سێ مانگە روفاتی زیاتر لە ٢٠٠ کەسی خەڵکی گوندی کۆچۆ بۆ پشکنینی دی ئێن ئەی براونەتە بەغدا، هێشتا ئەنجامی ٩٦ ـیان دەرنەچوون.