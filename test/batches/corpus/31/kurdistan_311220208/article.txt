شێخ جەعفەر لەمیانی بەشداریکردنی بووڵتەنێکی تایبەتی رووداو تایبەت بە پێشوازی لە ساڵی نوێی ٢٠٢١ ئاماژەی بە پەیامێکی نێچیرڤان بارزانی، سەرۆکی هەرێمی کوردستان کرد کە تێیدا هاتبوو، حکومەتی هەرێمی کوردستان بە چەند رێگەیەکی جیاواز ویست و نیازی خۆی دەربڕیوە بۆ رێککەوتن و چارەسەرکردنی کێشە هەڵپەسێردراوەکانی نێوان هەولێر و بەغدا، تەنانەت شاندێکی هەرێمی کوردستان بۆ ماوەی دوو هەفتە لە بەغدا مانەوە، بەڵام تاوەکو ئێستا هیچ وەڵامێکی باش و کردەیی لەلایەن حکومەتی عێراقەوە نییە. نێچیرڤان بارزانی رایگەیاندبوو، ئەو هەڵسوکەوتەی حکومەتی فیدراڵیی عێراق بە هیچ شێوەیەک یاسایی و دەستووری نییە "بەڵکو سزادانی خەڵکی کوردستانە".  جێگری سەرۆکی هەرێمی کوردستان لەبارەی ئەو پەیامەوە گوتی، پەیامەکە "لە شوێنی خۆیدا بووە"، تەنانەت "من حەزم دەکرد پەیامەکەی [سەرۆکی هەرێمی کوردستان] تووندتر بووایە". بە گوتەی شێخ جەعفەر، لە سەرەتای دروستبوونی عێراقی نوێوە، لە ساڵی ٢٠٠٣ تاوەکو ئێستا ئەو چەند جارێکی گفتوگۆ و دانوستانی لەگەڵ لایەنی عێراقی کردووە، لەو ماوەدا بە ئەزموون بۆی دەرکەوتووە هیچ جۆرە رێککەوتنێک لەلایەن عێراقەوە جێبەجێ ناکرێت. هەروەها گوتیشی، تاوەکو هەرێمی کوردستان "نەرمی بنوێنێت"، ئەوا عێراق داواکارییەکانی زیاتر دەکات.  سەبارەت بە دۆخی ناوچە کوردستانییەکانی دەرەوەی ئیدارەی هەرێمی کوردستان، بەتایبەت کە لە ساڵی ٢٠٢٠ چەندجارێک کێشە لەنێوان هێزی پێشمەرگە و سوپای عێراق و حەشدی شەعبی روویداوە، شێخ جەعفەر ئەوەی خستەڕوو، کێشەکە ئەوەیە حەشدی شەعبی لەو ناوچانە دەسەڵاتێکی زۆری بەدەستە و سوپای عێراق لەتوانایدا نییە کۆنترۆڵی بارودۆخەکە بکات، هەروەها ئاماژەی بەوەش کرد، هەندێکجار حەشدی شەعبی "لەژێر ناوی داعش" کێشە بۆ هاووڵاتییانی کورد لەو ناوچانە دروستدەکات.  دەربارەی ئەگەری شەڕ لەنێوان هێزەکانی حکومەتی هەرێمی کوردستان و عێراق جێگری سەرۆکی هەرێمی کوردستان رایگەیاند، تاوەکو بکرێت باشترە شەڕ نەبێت، بەڵام ئەگەر ناچاربوون و شەڕێک بەرۆکی هەرێمی کوردستانی گرت، ناچارن ئەو شەڕە بکەن.  هەر ئەمڕۆ قوباد تاڵەبانی، جێگری سەرۆکی حکومەتی هەرێمی کوردستان کە سەرۆکایەتیی شاندی هەرێمی کوردستانی بۆ بەغدا کردبوو، لە پەیامێکدا بەبۆنەی ساڵی نوێی ٢٠٢١ ـەوە، رایگەیاند "ساڵێکی سەخت و دژوارمان بەڕێکردووە"، بەڵام بەهۆی نزیکبوونەوەی هەڵبژاردنەکانی عێراق کە بڕیارە لە ناوەڕاستی ساڵی داهاتوو بکرێت، "نیوەی یەکەمی ساڵی داهاتووش هەستیار دەبێت". لەگەڵ ئەوەی لێکەوتەکانی قەیرانی دارایی و پەتای کۆرۆنا هێشتا بەردەوامن، بەڵام قوباد تاڵەبانی گوتی، باوەڕی وایە "لەپاش هەموو ناخۆشییەك نۆرەی خۆشییە و تونێلەكە چەندە درێژ و تاریک بووبێت، رووناكی لە كۆتاییەكەیدا دیارە".