هاونیشتمانیان دەڵێن، لە وەرزی زستانیشدا لەگەڵ هاتنی باران، زبڵەکان زیاتر بڵاودەبنەوە و داوا لە شارەوانی دەکەن بەدواداچوون بۆ ئەو کێشەیە بکەن و لەو دۆخە رزگاریان بکەن.   دانیشتووانی سنوونێ دەڵێن، هاوینانیش زبڵەکانیان لە شوێنێکی نزیک سنوونێ فڕێدەدا و لە کاتی سووتاندنیشی هەر بێزاری دەکردن و داوای چارەسەڕێکی هەمیشەیی دەکەن.  حەسن حسێن،  مامۆستایە و دەڵێت: "زبڵ کاریگەریی کردووەتە سەر منداڵەکانمان و هەموویان نەخۆش کەوتوون. ئێمە نازانین گلەییمان بە  کێ بگەیەنین. "  خاشاکی سنوونێ بە دووریی سێ کیلۆمەتر لە شارۆچکەکەوە فڕێدەدرێت و هەر جارێک بسووتێنرێت، دووکەڵەکەی دێتەوە بەسەر سنوونێدا.  عيسا حەيدەر،  كرێكارە و دەڵێت: "خەڵکی سنوونێ و دەوروبەری داوا دەکەن ئەو خاشاکەیان لێ دوور بخرێتەوە تاوەکو بۆنەکەی بەسەرماندا نەیەت و نەخۆش نەکەوین. "  شارەوانیی ناوچەکە لەبەر کەمبوونەوەی ئامێری فڕێدانی خاشاک، ناتوانن خاشاکەکە دوور بخەنەوە.   جەمیک سەفووک، بەڕێوەبەری شارەوانیی سنوونێ بە تۆڕی میدیایی رووداوی راگەیاند: "بە راستی پێشتر دەمانتوانی ئەو خاشاکە رابماڵێن، بەڵام ئێستا بارانە و شۆفڵی زنجیرمان نییە تاوەکو خاشاکەکە بخەینە ژێر خاکەوە. هەوڵەکانمان بۆ چارەسەرکردنی بەردەوامن. "  بەر لە ساڵی ٢٠١٤ نزیکەی ١٥٠ هەزار کەس دانیشتووی شارۆچکەی سنوونێ بوون، ئێستا نزیکەی ١٠٠ هەزار کەس دەبن.