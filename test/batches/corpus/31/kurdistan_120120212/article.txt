هێمن قادر، پارێزگاری هەولێر بەوەکالەت بە تۆڕی میدیایی رووداوی راگەیاند، دوای نیوەڕۆی سبەی چوارشەممە ١٣ - ١ - ٢٠٢١ لیژنەی باڵای بەرەنگاربوونەوەی کۆرۆنا کۆدەبێتەوە و تاوتوێی دەستپێکردنەوەی خوێندن و رێکاری نوێ بۆ رێگرتن لە بڵاوبوونەوەی ڤایرۆسە گۆڕاوەکەی کۆرۆنا دەکات.  هێمن قادر ئاماژەی بەوەکرد، بۆ خوێندن و رێکارەکانیش، چاوەڕێی پێشنیاز و بڕیاری وەزارەتەکانی تەندروستی، پەروەردە و ناوخۆ دەکەین.  پێشنیازەکانی پەروەردە بۆ دەستپێکردنەوەی خوێندن  سەیوان عەلی، بریکاری وەزیری پەروەردەی حکومەتی هەرێمی کوردستان بە تۆڕی میدیایی رووداوی راگەیاند، بۆ کۆبوونەوەکەی سبەی چوارشەممە، وەزارەتی پەروەردە چەند پێشنیازێکی نوێی لەبارەی کردنەوەی دەرگای قوتابخانەکانەوە ئامادەکردووە.  - بەڕێوەبەرە گشتییەکان لە پارێزگاکان بە هاوئاهەنگی لەگەڵ بەڕێوەبەرە گشتییەکانی تەندروستی، تیمێکی گەڕۆکی تەندروستی دروستبکەن و دەبێ هەموو هەفتەیەک تیمەکە سەردانی قوتابخانەکان بکات بۆ پشکنین و ئاگاداربوون لە رەوشتی تەندروستی مامۆستا و قوتابیان.  - دابینکردنی پاککەرەوە و پێوەری پێوانی گەرمی لەش لە سەرجەم قوتابخانەکان.   - رێنمایی بەردەوامی خۆپارێزی لەلایەن لایەنە پەیوەندیدارەوە.  - سوود وەرگرتن لە رۆژانی پشوو و هەروەها دەستبەردار بوون لە وانە ناسەرەکییەکان وەکو "هونەر و وەرزش"، بۆ قەرەبووکردنەوەی ماوەی لەدەستچووی خوێندن، چونکە دەتوانرێ قەرەبوو بکرێنەوە.  بریکاری وەزارەتی پەروەردە دەڵێت "بۆ تەواوکردنی پرۆگرامی خوێندن، پێویستمان بە ١٤٠ رۆژ دەبێت، ئەگەر بڕیاری کردنەوەی دەرگای قوتابخانەکان بدرێت و رۆژانی پشووش بکرێنە دەوام، رەنگە بتوانین پرۆگرامی خوێندن تەواو بکەین.  وەزارەتی تەندروستی پێشنیازی بۆ رێگرتن لە کۆرۆنای گۆڕاو هەیە  د. ئاسۆ حەوێزی، گوتەبێژی وەزارەتی تەندروستیی حکومەتی هەرێمی کوردستان بە تۆڕی میدیایی رووداوی راگەیاند: "وەزارەتەکانی تەندروستی و ناوخۆ، رێکاری نوێیان بۆ پێشگیری لە کۆرۆنای گۆڕاو دەبێت کە ئێستا گەیشتووەتە تورکیا و ئێران، بەڵام چاوەڕوانی کۆبوونەوەی لیژنەی باڵای بەرەنگاربوونەوەی کۆرۆنا دەکەین بۆ ئەوەی بڕیاری کۆتایی بدەین".  دوای بڵاوبوونەوەی ڤایرۆسەکە، لیژنەی باڵای بەرەنگاربوونەوەی کۆرۆنا لە هەرێمی کوردستان پێکهێنرا کە نوێنەری وەزارەتەکانی ناوخۆ و تەندروستی، پارێزگارەکان و چەند وەزارەت و فەرمانگەیەکی دیکەی تێدایە و مانگانە کۆدەبنەوە و بڕیار دەدەن، بڕیارە سبەی کۆبوونەوەی مانگی کانوونی دووەم بکەن.  بەپێی دوایین ئاماری وەزارەتی تەندروستیی هەرێمی کوردستان، تائێستا ١٠٤,٥٢٨ کەس تووشی کۆرۆنا بوون، ٨٠,٩٤٠ لەو تووشبووانە چاکبوونەتەوە و ٣,٤٢٦ تووشبووش گیانیان لەدەستداوە.  کۆرۆنای گۆڕاو یەکەمجار لە بەریتانیا لە مانگی کانوونی یەکەمی ساڵی رابردوو راگەیێندرا، بەپێی ئەو توێژینەوانەی لەسەر ڤایرۆسەکە کراون، جیاوازی لەگەڵ کۆرۆنا باوەکە تەنیا لەوەدایە کە بە رێژەی ٧٠ % خێراتر بڵاودەبێتەوە و منداڵیش تووشی دەبێ.  بەریتانیا بەهۆی خێرایی بڵاوبوونەوەی ڤایرۆسەکە و زۆریی ژمارەی تووشبووان، قەدەخەی هاتووچۆی تاوەکو ناوەڕاستی مانگی شووبات راگەیاندووە. ئەوەش لەکاتێکدایە کە ئەو وڵاتە دوو ڤاکسینی کۆرۆنای پەسندکردووە کە ڤاکسینەکانی فایزەر / بایۆنتێک و ئۆکسفۆرد / ئەسترازێنکان.  لە هەرێمی کوردستانیش رێکار بۆ رێگری لە بڵاوبوونەوەی کۆرۆنای گۆڕاو گیراوەتەبەر، پێشتر گوتەبێژی وەزارەتی تەندروستی بە رووداوی گوت، تاوەکو ئێستا رێکارەکان وەکو خۆیانن، پشکنینی کۆرۆنا لە دەروازە سنوورییەکان و فڕۆکەخانە هەیە و ئەو کەسانەشی دەگەڕێنەوە یان سەردانی هەرێمی کوردستان دەکەن، دەبێت دوو هەفتە کەرەنتین بکرێن.