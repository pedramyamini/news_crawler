وەزارەتی دەرەوەی تورکیا لەبارەی ئەو پوله‌ی له کاتی سه‌ردانه‌كه‌ی پاپا فرانسیس بۆ هه‌ولێر نمایشكرا و نه‌خشه‌ی كوردستانی گەورەی له‌سه‌ربووە رایگەیاند "هەڵەیەکی مەترسیدارە و پێویستە دەستبەجێ راستبکرێتەوە".  رۆژی ٧ - ٣ - ٢٠٢١ لە کاتی سەردانەکەی پاپا فرانسیس بۆ هەولێری پایتەختی هەرێمی کوردستان، شەش پولی وەزارەتی گواستنەوە و گەیاندنی حکومەتی هەرێمی کوردستان لە فرۆکەخانەی نێودەوڵەتیی هەولێر لە بەردەم پاپا فرانسیس نمایشکران، یەکێک لە پولەکان وێنەی پاپا فرانسیس و نەخشەی کوردستانی گەورەی لەسەرە.  وەزارەتی دەرەوەی تورکیا ئەمڕۆ چوارشەممە ١٠ی ئاداری ٢٠٢١ راگەیێندراوێکی لەبارەی ئەو پوله بڵاوکردەوە و رایگەیاند: "لە نێو ئەو پولانەدا کە بەبۆنەی سەردانەکەی پاپا فرانسیس بۆ عێراق لەلایەن ئیدارەی هەرێمیی کوردی باکووری عێراق وەکو یادەوەری چاپکراون، پولێک بینراوە کە وێنەی نەخشەیەکی تێدایە و چەند پارێزگایەکی وڵاتەکەمانیشی لەخۆگرتووە".    وەزارەتی دەرەوەی تورکیا لە راگەیێندراوەکە ئاماژەی بەوەداوە بەرپرسانی هەرێمی کوردستان ئەو سەردانەی پاپای ڤاتیکانیان قۆستووەتەوە، وەک لە راگەیێندراوەکەدا هاتووە: "هەندێک بەرپرسی لە سنوور دەرچووی ئیدارەی هەرێمیی کوردی باکووری عێراق، مەرامی بەکارهێنانی ئەو سەردانەیان هەیە بۆ خستەڕووی خەیاڵە خاوەکانیان لەبارەی یەکپارچەیی خاکی وڵاتانی دراوسێی عێراق".   وەزارەتی دەرەوەی تورکیا بە ناڕاستەوخۆ باسی گشتپرسییەکەی ٢٥ی ئەیلوولی ٢٠١٧ی کردووە و دەڵێت: "پێگەکانی ئیدارەی هەرێمیی کوردی باکووری عێراق بە باشترین شێوە بیریان دێتەوە، کە ئەم هەوڵە پەنهانانە بە چ شکستێک کۆتاییان هاتووە".   لە کۆتایی راگەیێندراوەکەیدا وەزارەتی دەرەوەی تورکیا داوای روونکردنەوە لە حکومەتی هەرێمی کوردستان دەکات و دەڵێت: "چاوەڕوانین پێگەکانی ئیدارەی هەرێمیی کوردی باکووری عێراق بۆ راستکردنەوەی ئەو هەڵە مەترسیدارە دەستبەجێ و بە روونی روونکردنەوەی پێویست بدەن".  هەر سەبارەت بەو پولە، عومەر چه‌لیك، گوتەبێژی پارتی دادوگەشەپێدان، ئێوارەی رۆژی سێشەممە ٩ی ئاداری ٢٠٢١ لە كۆنگره‌یه‌كی رۆژنامه‌وانیدا ئاماژه‌ی به‌وه‌دا، له نزیكه‌وه چاودێری پێشهاته‌كانی عێراق ده‌كه‌ن و چاودێریی سه‌ردانه‌كه‌ی پاپاشیان كردووه.   چەلیک، گوتی: "ئه‌مه له چه‌ند شوێنێكی جۆراوجۆر له‌لایه‌ن چه‌ند چینێكی جۆراوجۆره‌وه ده‌كرێت. ئه‌مانه كاری درۆ و هه‌ڵه‌ن. له رابردوودا له فه‌ره‌نسا نه‌خشه‌یه‌كی له‌وشێوه‌یه نمایشکرا. ئه‌رمینیا ناوه ناوه ده‌یكات. كاری هه‌ندێك ناوه‌نده. پێمانوایه به‌ده‌ر له سه‌ردانه‌كه، شتێكه كه ناوه‌ندێكی دیاریكراو، به عه‌قڵی خۆی بۆ به‌رهه‌مهێنانی دوژمنایه‌تیی دژی توركیا ده‌یكات".  نەخشەی کوردستانی گەورە دەولەت باخچەلیشی هێنایە دەنگ.  دەولەت باخچەلی، سەرۆکی پارتی بزووتنەوەی نەتەوەیی (مەهەپە) لەو بارەیەوە تویتێکی بڵاوکردەوە کە تێیدا هاتووە: "هیچ کەسێک ناتوانێ لەسەر ئەو پولە چاپکراوەی لە سەردانەکەی پاپا بۆ باکووری عێراق کە نەخشەی بەناو کوردستانی لەسەرە، پەنجەمان لێ هەڵبشەقێنێت. ئەو نەخشە زەلیلە ئەسڵەن لە ژێر پێماندایە. ئەوانەش کە لەگەڵ جوداخواز و تیرۆرستان دەچنە نێو هەمان چوارچێوە و هاوپەیمانی پێکدەهێنن، زیللەتن".  لە بەشێکی دیکەی تویتەکەدا باخچەلی ئاماژەی بەوەداوە بە وردی چاودێریی سەردانە سێ رۆژییەکەی پاپای کردووە و وەکو مەهەپە تێبینیی خۆیان لەسەری هەبووە،.  ئانۆ جەوهەر، وەزیری گواستنەوە و گەیاندن حکومەتی هەرێمی کوردستان روونکردنەوەی لەسەر ئەو پولانە داوە و دەڵێت وێنەکانی پوولەکانی سەردانەکەی پاپا فرانسیس، پاپای ڤاتیکان بۆ هەرێمی کوردستان دیزاینی سەرەتایین.  روونکردنەوەکەی ئانۆ جەوهەر، وەزیری گواستنەوە و گەیاندن لە هەرێمی کوردستان، وەڵامێک بوو بۆ رەخنەکانی عالیە نسەیف، پەرلەمانتاری عێراق سەبارەت بە پولەکان.  ئانۆ جەوهەر دەڵێت: "بە تەلەفۆن لەگەڵ بەڕێز عالیە نسەیف قسەم کرد و دڵنیاییم پێدا کە وەزارەتی گواستنەوە و گەیاندن لە هەرێمی کوردستان بەردەوام رێز لە دەستوور دەگرێت بەبێ کەمکردنەوە".  ئانۆ جەوهەر راشیگەیاند: "دڵنیاییم دایە بەڕێز عالیە نسەیف ئەو وێنانەی پوولەکان تایبەت بە سەردانەکەی پاپا فرانسیس، پاپای ڤاتیکان بۆ هەرێمی کوردستان کە وەک دیزاین بڵاوکرانەوە، داهێنانێکی جوانی ژمارەیەک دیزاینەر و وێنەکێشن و دیزاینی کۆتایی پولە فەرمییەکان نین، بەڵام ئەگەر دیزاینە کۆتاییەکان لەلایەن پسپۆڕانی وەزارەتەکەمان پەسندکران، ئەوا لەسەر پوولەکان بە زمانەکانی کوردی و عەرەبی وەک یەک دەنووسرێت، هاوکات بە زمانەکانی سریانی و تورکمانیش لەسەریان دەنووسرێت، ئەوەش وەک تایبەتمەندییەک بۆ هەولێری پایتەخت".