عەلی رەشید، سەرۆکی ئەنجوومەنی پارێزگای هەولێر، بە تۆڕی میدیایی رووداوی راگەیاند: "هەر کات ناوەکان بگەنە دەستمان بڵاویان دەکەینەوە. تا ئێستایش هیچ ناوێکمان بۆ پۆستی پارێزگاری هەولێر بە دەست نەگەیشتووە و کاتمان بەدەستەوە ماوە. "  سەرۆکی ئەنجوومەنی پارێزگای هەولێر ئاماژەی بەوە دا، ئەگەر بەربژێر هەبێت، ئەنجوومەنی پارێزگا ئاگادار دەکرێتەوە و پرۆسەکە دەست پێدەکەن. لەبەر ئەوەی دەبێت پرۆسەکە رابگەیێندرێت و کۆبوونەوەی بۆ دابنرێت.  هەروەها عەلی رەشید گوتی: "بەپێی یاسای ژمارە ٣ی ساڵی ٢٠٠٩ بۆ پارێزگاکان، ئەگەر لە ٩٠ رۆژ زیاتر بێت ئینجا پارێزگار خانەنشین دەکرێت و کەسێک بە وەکالەت لە جێگەی دادەنرێت، ئەو کەسە هەموو دەسەڵاتی پارێزگاری هەیە لە رووی ئیداری و یاساییەوە ئیشەکان جێبەجێ دەکات. ئێستاش هێمن قادر هەموو دەسەڵاتێکی ئیداری، یاسایی و دارایی هەیە، بۆیە کێشەیەکی ئیداری و یاسایی ئەو تۆمان نییە کە لە دیاریکردنی پارێزگار پەلە بکەین. "  پۆستی پارێزگاری هەولێر بەپێی بەرکەوتەی هەڵبژاردنی ئەنجوومەنی پارێزگا پشکی پارتی دیموکراتی کوردستانە، بەهۆی کۆچی دوایی د. فرسەت سۆفی، پارێزگاری هەولێر، ماوەی ٦٥ رۆژە پۆستی پارێزگاری هەولێر بە وەکالەت بەڕێوە دەبرێت.  سەرۆکی ئەنجوومەنی پارێزگای هەولێر، ئەوەشی گوت: "دەزانین پۆستەکە پشکی پارتی دیموکراتی کوردستانە، ئەوان بڕیار لەبارەی بەربژێرەکەوە دەدەن. بە دڵنیاییەوە سەرۆک بارزانی، بڕیاری لێ دەدات. کە بڕیارەکەش هاتە دەستمان ئێمە رایدەگەیێنین و بەرنامەی کاری بۆ دادەڕێژین. "  بەپێی یاسای ژمارە ٣ی پارێزگاکانی ساڵی ٢٠٠٩، لە ماددەی ٢٠ بڕگەی یەکەمدا هاتووە، "لە حاڵەتی ئامادەنەبوونی پارێزگاردا یەکێک لە جێگرەکانی لە ماوەی ئامادەنەبوونیدا بۆ راپەراندنی ئەرکەکەی جێی دەگرێتەوە. "  لە بڕگەی دووەمیشدا هاتووە: "لە بارێکدا کە پارێزگار نەتوانێت ئەرکەکانی رابپەڕێنێت لەبەر هۆی تەندروستی بۆ ماوەیەک کە زیاتربێت لە سێ مانگ، ئەوا خانەنشین دەکرێت و پێویستە لەسەر ئەنجوومەن پاریزگارێکی نوێ بە هەمان ئەو شێوازەی لەم یاسایەدا هاتووە هەڵبژێرن و تا کاتی هەڵبژاردنی پارێزگاری نوێیش یەکێک لە جێگرەکانی بە کارەکانی هەڵدەستێت. "