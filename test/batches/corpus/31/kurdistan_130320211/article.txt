پەیام حەسەن کچێکی ٢٤ ساڵانە، هەر لە لەدایکبوونییەوە سییەکانی لاوازن و بە تەواوەتی هەناسە وەرناگرن. پزیشکەکانی گوتوویانە کە هەر ئەو نەخۆشییەی کاری کردووەتە سەر دڵیشی کە ئەوە بووەتە هۆی ئەوەی دڵیشی پێویستی بە گۆڕین بێت.  حەسەن ئەحمەد، باوکی پەیام بە لە رێگەی تەلەفۆنەوە لە هیندستانەوە بە رادیۆی رووداوی راگەیاند: "ئەم منداڵەی من بە باشی ئۆکسجین ناگاتە سییەکانی. بە ئامێری ئۆکسجینیشەوە ئینجا دەگاتە ٦٠ %. لە ساڵی ٢٠١٨ وە پەیامم هێناوە بۆ هیندستان بۆ ئەوەی سییەکانی بۆ بچێنرێتەوە. ئەو کات پێیان گوتین کە نۆ مانگی پێدەچێت. زۆر بە سەختی گەیاندمانە هیندستان و دۆخەکەیش زۆر قورستر بوو و رۆژبەڕۆژیش باری تەندروستیی کچەکەمان خراپتر دەبێت. ئەم کچە نۆبەرەمانە. من و ژنەکەم گەنجێتیمان بەو بەخشیوە. لە یەکەم ساتیەوە کە هاتووەتە دنیاوە ئێمە لە نەخۆشخانەین؛ ئەوە ٢٤ ساڵ تەمەنیەتی. نەخۆشخانەکە هەموویان دەمانناسن. ئێمە هیچ یادگارییەکمان نییە، هەموو یادگارییەکانمان لە نەخۆشخانەیە. "  پەیام و خێزانەکەی بۆ سێ ساڵ دەچێت کە لە هیندستان دەمێننەوە و زۆربەی کاتەکانی ژیانیان لە نەخۆشخانەدا بەسەر دەبەن و لە دۆخێکی سەختدا دەژین.  باوکی پەیام دەڵێت: "ماوەیەک خۆم بە تەنیا لەگەڵیدا بووم، باری دەروونی و تەندروستیم خراپ بوو و ناچار بووم خێزانم و مناڵەکانم بهێنمە هیندستان کە هەر ئەوە چارەسەرمان بوو. ئێستا بە دیاریەوەین، بەڵام دۆخەکەمان زۆر سەختە، باری تەندروستیی نەخۆشەکەمان زۆر بێتاقەتی کردووین و لە تاو چاوەڕوانیدا هێز لە دڵمان و رووناکی لە چاوماندا نەماوە. دۆخەکەمان بە ئاستێک گەیشتووە کە هەڕەشە لەسەر ژیانی ئەندامانی دیکەی خێزانەکەمان هەیە. "  سەرباری نەخۆشییەکەی پەیام، باوک و دایکیشی نەخۆشن و ئەوەیش وای لێکردوون کە هێز و توانایان کەم ببێتەوە و پێویستیان بە یارمەتی بێت.  حەسەن ئەحمەد بە دڵێکی پڕ لە خەمەوە گوتی: "خۆم دوو نەخۆشیی درێژخایەنم لەگەڵدایە و لێدانی دڵم تەواو نییە. ژنەکەیشم نەخۆشە. خواردن و خەومان نەماوە. بۆیە هانام بۆ هەریەکە لە بەڕێزان د. بەرهەم ساڵح، سەرۆککۆماری عێراق؛ نێچیرڤان بارزانی، سەرۆکی هەرێمی کوردستان؛ مەسرور بارزانی، سەرۆکوەزیرانی هەرێمی کوردستان و؛ قوباد تاڵەبانی جێگری سەرۆکوەزیرانی هەرێمی کوردستان هێناوە و پێیان دەڵێم ئێمە لەم غەریبایەتییەدا زۆر ماندووین و هەموو رۆژێکمان پڕە لە کێشە و هەموو ساتێکمان مردنە. تکایە، فریامان بکەون! ئەم خێزانە کەسی ئێوەن، ئێوە کەسی ئێمەن؛ لەم دۆخە رزگارمان بکەن تا هەواڵی دڵتەزێنتان نەبیستووە. "  ئەو سەرۆکخێزانە گوتیشی: "ئێمە دەمانەوێت بە هانامانەوە بێن و لەم دۆخە رزگارمان بکەن، چونکە فریادڕەسمان نەماوە. داوا دەکەین چارەیەک بۆ ئەم دۆخەمان و کچەکەمان بدۆزنەوە. ئەگەر وەڵامێک نەبێت، پێدەچێت، خوا نەخواستە، هەواڵێکی ناخۆش ببیستنەوە. "  دابینکردنی بژێوی لە غەریبایەتیدا یەکێکە لە ئاستەنگ و سەختییەکانی ژیانی ئەو خێزانە گەرمیانییە کە بەهۆی نەخۆشیی کچەکەیانەوە پارەیەکی ئەوتۆیان بە دەستەوە نەماوە.  باوکی پەیام ئاماژەی بەوە دا کە لەم دۆخەدا مەگەر برادەرێک یان کەسێک یارمەتیی دابن، ئەگەرنا زۆر بە سەختی ژیانیان بەسەر بردووە و گوتی: "لەبەر ئەوەی کرێی خانوومان بۆ نەدراوە، دوو ساڵ لە یەک ژووردا بووین. لەبەر ئەوە چەندین جار هانام بۆ خەڵک بردووە و قەرزم کردووە و ماڵی هەموو لایەک ئاوەدان بێت کە لەم ماوەیەدا یارمەتییان داوین. لەم ماوەیەدا بەوە ژیانمان بردووەتە سەر. ئێستا لایەنێکی فەرمی نییە کە کێشەکەی من بگرێتە ئەستۆ و چاودێریی بکات بۆ ئەوەی ئیشەکانم بەڕێوەبچن و پشت بەوان ببەستم. "  دووری لە کەسوکار، چارەسەرنەبوونی پەیام و سەختیی ژیانیان لە هیندستان کاری کردووەتە سەر لایەنی دەروونیی خێزانەکە و ئێستا لە دۆخێکی ناجێگیردان.  حەسەن ئەحمەد ئەوەی خستەڕوو کە چەندین جار منداڵەکانی لە شیرینیی خەودا بە هاواری دایکیان لە خەو داچڵەکاون کە دایکیان لە تاو ناڕەحەتیی کچەیاندا خۆی پێ رانەگیراوە و  دەڵێت: "دەترسم لە شەوێکدا کتوپڕ منداڵەکانم تێکبچن. "  باوکی پەیام دەڵێت: "کە هاتینە هیندستان لە نەخۆشخانە گوتیان چاوەڕوان بن بە نۆ مانگ چارەسەری دەبێت، دوایی بوو بە پێنج مانگ. دوایی گوتیان چاوەڕوان بن؛ ئەندامەکان پەیدا نابن. نەخۆشخانە کاتێکی دیاریکراومان نادەنێ. تەواو بێهێزیان کردووین و ئارامیمان لێ بڕاوە. کە داوای کاتێکی دیاریکراو لە نەخۆشخانە دەکەم، دەڵین ئەگەر ئەندامەکان پەیدا ببن بۆی دەچێنین. ئەم کۆڤید - ١٩ یە پار کێشەی بۆ هەموو دنیا دروست کرد، هۆکاریش بوو بۆ ئەوەی بابەتەکەی ئێمە بە سستی بڕوات. "   بۆ ئەوەی نەشتەرگەریی چاندنەوەی سییەکان و دڵ بۆ پەیام بکرێت، خێرخوازان پارەی تێچووەکەیان بۆ کۆ کردووەتەوە.  حەسەن ئەحمەد بە سوپاس و پێزانینەوە گوتی: "ئەو بڕە پارەیەی بۆ نەشتەرگەرییەکەی پەیام پێویست بووە، ماڵی هەموو لایەک ئاوەدان بێت کە بە هەرەوەزی کۆکراوەتەوە، ٦٠ هەزار دۆلارە کە خراوەتە سەر هەژماری نەخۆشخانە و پارەی نەشتەرگەرییەکەی دراوە. هەزار و ١٢٠ دۆلاریشم بۆ پشکنینەکانی داوە. لە ٢٠١٨/١٢/١٢ وە پارەی نەشتەرگەرییەکەی خەوێنراوە. مامۆستایەکی زانکۆ لە فەیسبووکی خۆیەوە هەڵمەتێکی بۆ راگەیاند کە بە هاوکاریی خزم و دۆست و خێرخوازان پارەکەیان کۆکردەوە و هێنام بۆ هیندستان. "  باوکی پەیام دەڵێت: "ئەو کەسەی دەمانناسێت پێمان دەڵێت من لێرەوە ماندوو بووم، ئێوە چۆن ماون؟ بەڵام من هەر جارێک کە کچەکەم دەچێتە لێواری مەرگ و دەگەڕێتەوە، پەیمانی لەگەڵ تازە دەکەمەوە و دەڵێم بەڵێن بێت من کۆڵ نادەم. بەڵام مرۆڤ کە لەشی لاواز بوو و وزەی نەما، ئیتر چی بکات؟ هەموو ئەندامانی خێزانەکەم لەم پێناوەدا قوربانییان داوە. منداڵێکی دیکەمان کە ئێستا تەمەنی ١٠ ساڵانە، نازانێت ژیان چییە و ئێستا بە دیار خوشکەکەیەوەیەتی. "  پەیام لە سەرەتای دەستنیشانکردنی نەخۆشییەکەیدا پزیشکەکان بە خێزانەکەیان گوتووە کە تەنیا ١٠ ساڵ دەژی، بەڵام ئەوە ٢٤ ساڵە بەو نەخۆشییەوە دەتلێتەوە و زۆربەی نەخۆشخانەکانی هەرێمی کوردستانی پێکراوە و بۆ چارەسەر براوەتە تارانیش. ئەوە سێ ساڵیشە بە ئومێدی چاندنەوەی سییەکان و دڵ براوەتە هیندستان و لە نەخۆشخانە خەوێنراوە.