لە بانگهێشتێکی پەرلەمانی کوردستاندا کە واژۆی رێواز فایەق، سەرۆکی پەرلەمانی کوردستانی لەسەرە، ئاماژە بەوە کراوە "بە پشتبەستن بە حوکمی بڕگەی (یەکەم) لە ماددەی ٨ی پەیڕەوی ناوخۆی پەرلەمانی کوردستان - عێراق، بڕیارماندا بانگهێشتی گشت ئەندامە بەڕێزەکانی پەرلەمان بکەین بۆ دانیشتنی ژمارە ١ی نائاسایی ساڵی سێیەم لە خولی هەڵبژاردنی پێنجەمی پەرلەمانی کوردستان - عێراق، لە کاژێر ١١: ٠٠ی پێشنیوەڕۆی رۆژی چوارشەممە رێککەوتی ٠٦ - ٠١ - ٢٠٢١، بۆ ئەو مەبەستەی لە بەرنامەی کار دیاریکراوە".  بەگوێرەی زانیارییەکانی رووداو، لە بڕگەی یەکەمی خشتەی کاری دانیشتنەکەدا دەنگدان لەسەر بەربژێری حکومەت بۆ پۆستی وەزیری سامانە سرووشتییەکان هاتووە.  گوتەبێژی حکومەتی هەرێمی کوردستان رایگەیاند،  بە مەبەستی پڕکرنەوەی پۆستی وەزیری سامانە سرووشتییەکان، مەسرور بارزانی، سەرۆکی حکومەتی هەرێمی کوردستان، د. کەمال ئەترووشیی بۆ ئەو پۆستە بەربژێر کردووە و سیڤییەکەشی ئاراستەی پەرلەمانی کوردستان کراوە.  پرۆفایلی د. کەمال ئەتروشی بەپێی ئەو زانیارییانەی لە هەژماری لینکدئینەکەی دایناون:  لە مانگی تەممووزی ٢٠١٩ وە راوێژکاری سەرۆکوەزیرانی هەرێمی کوردستانە بۆ وزە.  لە مانگی تشرینی دووەمی ٢٠١٧ وە جێگری سەرۆکی کۆمپانیایەکی کوێتیی تایبەت بە گاز و نەوتە.  لە نیسانی ٢٠١٤ تاوەکو ئایاری ٢٠١٥ راوێژکاری باڵای کۆمپانیای تۆتاڵی تایبەت بە نەوت و وزە بووە.  لە ئابی ٢٠١٢ تاوەکو نیسانی ٢٠١٤ راوێژکار بووە لە کۆمپانیای KUFPECیی کوەیتی تایبەت بە نەوت.  ساڵی ١٩٨٧ بۆ ١٩٩١ دکتۆرای لە بواری جیۆفیزیکس لە زانکۆی بۆردوی فەرەنسی بەدەستهێناوە.  لە ساڵی ١٩٩١ بۆ ١٩٩٤ وەکو توێژەر لە پەیمانگەی پێترۆڵیۆمی فەرەنسی کاری کردووە.  لە ساڵی ١٩٧١ بۆ ١٩٧٥ لە زانکۆی بەغدا بەکالۆریۆسی لە زانستی جیۆفیزیکس و زانستی بوومەلەرزەزانی بەدەستهێناوە.  جگە لە زمانی کوردی، زمانەکانی ئینگلیزی و فەرەنسی دەزانێت