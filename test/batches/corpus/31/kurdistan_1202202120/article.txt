د. ئارمان عابدینی، پزیشکی ڤێتەرنەری لە مەریوان دەڵێت: "ئەم ڤایرۆسە تا ٢ بۆ ٣ هەفتە لە شوێنێکدا دەمێنێتەوە. هەر ئاژەڵێکی وەک سەگ و پشیلە لە ماددەی ئالوودە بە ڤایرۆسەکە بخوات، ڤایرۆسەکە بۆ ئاژەڵەکانی دیکە و تەنانەت بۆ مرۆڤیش دەگوازێتەوە. "  پێشتر لە هەندێک شاری وەک سەرپێڵی زەهاو، کرماشان و مهاباد لە رۆژهەڵاتی کوردستان هەندێک لە نیشانەکانی ئەو نەخۆشییە لە پەلەوەرخانەکان و لەنێو هەندێک لە باڵندە خۆماڵییەکاندا بینرابوون.   بە گوتەی بەرپرسانی ڤێتەرنەریی ئەو شارانە، نیشانەکان جیددی نەبوون و هەر زوو بەریان پێگیرا. بەڵام ئێستا دەرکەوتنی نیشانەکانی ئەو نەخۆشییە لە پارێزگای سنە و بە تایبەتیش لە شاری مەریوان، ئەویش لە جۆرە زۆر مەترسیدارەکەی، هاونیشتمانییانی نیگەران کردووە.  ناسیح حوسێنی، ئەندامی ئەنجوومەنی سەوزی چیای مەریوان دەڵێت: "بەداخەوە لەم هەفتەدا بینیمان دوو حاجی لەقلەق لە گوندەکانی ' کانی سانان ' و ' نیجە ' ی نزیک زرێبار مردار بوونەتەوە. خێرا تەلەفۆنمان کرد بۆ فەرمانگەی پاراستنی ژینگە و ئەوانیش بەڕێوەبەرایەتیی ڤێتەرنەریی پارێزگای سنەیان ئاگەدار کردەوە. "  ئەنفلەوەنزای باڵندە سێ جۆری A، B، Cـی هەیە کە تەنیا جۆری Aـی ئەو ڤایرۆسە دەتوانێت لەنێو باڵندەکاندا ببێتە هۆی پەتا. ئەم جۆرەیان جگە لە باڵندە، بۆ مرڤ و هەندێک ئاژەڵی وەک بەراز و ئەسپ دەگوازرێتەوە.   باڵندە کێوییەکان یەکەم گوێزەرەوەی ڤایرۆسەکەن، بەڵام دوای باڵندە ماڵییەکانی وەک مریشک، قەل، قاز، وشترمل و هەندێک لە باڵندە ماڵیکراوەکانیش دەبنە هۆی پەرەسەندنی نەخۆشییەکە. ڤایرۆسەکە لە رێگەی پەیوەندی و خواردنی گۆشتی باڵندە تووشبووەکەوە دەگوازرێتەوە.   لە چەند هەفتەی رابردوودا بڵاوبوونەوەی ئەنفلەوەنزای باڵندە لە زۆربەی زۆنگاوەکانی ئێران وەک زۆنگاوی میانکاڵە و میقان لە باکووری ئێران، زۆنگاوەکانی شاری کرمان و هەروەها لە باخی باڵندەکانی شاری قەزوینیش تۆمار کراوە.   ئێستایش لە زۆنگاوی زرێباری شاری مەریوان چەندین تووشبوون بەو پەتایە لەنێو باڵندەکاندا تۆمار کراون. گوندەکانی دەوروبەری زرێبار پڕن لە حاجی لەقلەق، بەڵام ئێستا ئەوێ بۆ ئەوان بووەتە شوێنێکی مەترسیدار.  عومەر بووتیمار، چالاکڤانی ژینگەیە و دەڵێت: "ئێمە وەکوو خەڵکی ئاواییەکانی دەورووبەری زرێبار پەیوەندیی راستەوخۆمان لەگەڵ حاجی لەقلەقەکان هەیە و لە دەوری گوندەکانمان هێلانەمان بۆ دروست کردوون کە هەم خزمەتیان بکەین و هەم دیمەنێکی جوانیش ببەخشین بە ئاواییەکانمان. بەڵام ئەمساڵ بەداخەوە بەهۆی ئەو هەواڵەوە کە بڵاو بووەتەوە، ناتوانین بەو جۆرە کە پێویستە خزمەتی حاجی لەقلەقەکان بکەین، چونکە نەخۆشییەکە جۆرێکە لە باڵندەکانەوە دەگوازرێتەوە بۆ مرۆڤیش و ئەنجامێکی باشی نابێت. "  پێشتر بەرپرسانی ڤیتەرنەریی ئێران نیگەرانی ئەوە بوون خاوەنی کێڵگەکانی بەخێوکردنی پەلەوەر تووشبوونی پەلەوەرەکانییان بەو پەتایە بشارنەوە، بۆیە بە تەواوی کێڵگەکانییان خستنە ژێر چاودێرییەوە. بەڵام ئێستا داوا لە خەڵکیش دەکەن لە راوی باڵندە کێوییەکان و نزیکبوونەوە و دەستلێدانییان خۆیان بپارێزن.