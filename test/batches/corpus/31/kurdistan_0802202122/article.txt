یونس حسێن هەسنی تاقانەی ماڵەکەیان بوو، خوشک و برای نەبووە و باوکی دوو ساڵ پێش ئێستا گیانی لەدەستداوە، خۆی و دایکی بە تەنیا لە ئەمریکا دەژیان.  ساڵح محەممەد، مامی یونس دەڵێت، هیچ زانیارییان نییە کە چۆن برازاکەی کوژراوە و بەهۆی بردنی مۆبایلەکەشی گومان دەکەن ئەوانەی کوشتوویانە مافیا بووبن.  کەسوکاری یونس لەلایەکەوە پرسەیان داناوە و لەلایەکیشەوە چاوەڕێی پۆلیسی داڵاس دەکەن تاوەکو بکەرانی ئەو کارە ئاشکرا بکەن.  یونس حوسێن تەمەنی ٢٢ ساڵ بوو، کاری پیشەسازیی ئۆتۆمبێلی دەکرد، رووداو هەوڵیدا پەیوەندی بە دایکیەوە بکات، بەڵام بەهۆی خراپیی دۆخی تەندروستییەوە نەیتوانی قسە بکات.  یەعقوب سلێڤانەیی، خاڵی یونس لەبارەی دۆخی تەندروستیی خوشکەکەی دەڵێت "ئەو رووداوە کاریگەریی زۆری لەسەری هەبووە و نە دەنگی دێت و نە جووڵەشی هەیە".  دوای ئەوەی تەرمی یونس دۆزراوەتەوە، هەر لەوێ و لەلای باوکی بەخاک سپێردراوە.