بەشی راگەیاندنی پۆلیسی پارێزگای هەڵەبجە لە راگەیێندراوێکدا کە ئەمڕۆ پێنجشەممە ٢١ - ٠١ - ٢٠٢١ بڵاویکردووەتەوە دەڵێت "بە تۆمەتی دزیکردن لە ماڵان مەفرەزەیەکى بنکەى پۆلیسى هەڵەبجە شەوىی ١٦ - ١٧ی ئەم مانگە توانیان تۆمەتبارێک دەستگیربکەن کە هەستاوە بە دزیکردن لە ماڵان بە ناوى (هـ. ن. ق)، کە تەمەنی ٢٣ ساڵە و دانیشتووی ئێرانە و بە قاچاخ هاتووەتە هەرێمی کوردستان. "  پۆلیسی پارێزگای هەڵەبجە لە بەشێکی دیکەی راگەیێندراوەکەدا ئاماژە بەوە دەدات، کە ئەو کەسەی دەستگیرکراوە چەند جۆرێک دزی کردووە و کەلوپەلەکانیش دەستیان بەسەردا گیراوە "داوا لە هەر کەسێک دەکەین خۆى بە خاوەنیان دەزانێت سەردانى بنکەى پۆلیسى هەڵەبجە بکات بۆ کارى پێویست. "  سەبارەت بەو کەسانەی دیکەی کە لە چەند رۆژی رابروودا لەسەر دوو رووداوی دیکە دەستگیرکراون، پۆلیس رایدەگەیێنێت:  - بە تۆمەتى دزینى ئاژەڵى هاووڵاتیان تۆمەتبارێک بە ناوى (ب. ح. أ) کە تەمەنی ٢٨ ساڵە و دانیشتووی هەڵەبجەیە دەستگیر کراوە، کە هەستاوە بە دزینى ١٩ سەر مەڕى هاووڵاتییەک و بە یارمەتى دوو تۆمەتبارى دیکە، دەستگیراوە بەسەر ئاژەڵەکاندا و گەڕێنراونەتەوە بۆ خاوەنەکەى.   - بە تۆمەتی بڵاوکردنەوەى پارەى ساختە تۆمەتبارێک دەستگیرکراوە لەلایەن یاریدەدەرێتى ئاسایشى خورماڵ و رادەستى بنکەى پۆلیسى هەڵەبجە کرا، کە پێشتر لە بنکەى پۆلیسى هەڵەبجە دۆسیەى بۆ کراوەتەوە تۆمەتبارەکە ناوى (ز. أ. ج) و تەمەنی ٢٣ ساڵە و خەڵکی ناحیەی خورماڵە.  بەپێی ئامارەکانی پۆلیسی هەڵەبجە، لە ساڵی رابردوودا ٦٤٦ کەس بە تۆمەتی جۆراوجۆر لە بەندیخانەکان راگیراون. هەروەها سێ حاڵەتی کوشتن هەبوون و تۆمەتبارەکانیش دەستگیرکراون. هەروەها ٩١ حاڵەتی دزیکردن لە ساڵی ٢٠٢١ تۆمارکراون.