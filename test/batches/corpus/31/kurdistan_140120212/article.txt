جاک دۆرسی، دامەزرێنەر و بەڕێوەبەری تۆڕی کۆمەڵایەتیی تویتەر سەبارەت بەو رەخنانەی کە لە تویتەر گیراون بەهۆی بلۆککردنی ئەژمارەکەی ترەمپەوە رایگەیاند، "ئەوان بەو کارە ویستویانە بەرگری لە شێوازی دەبڕینی رای ئازادی خەڵک بکەن، چونکە ترەمپ شکستی هێناوە لەوەی بتوانێت لە تۆڕە کۆمەڵایەتییەکاندا گفتوگۆیەکی تەندروست لەگەڵ خەڵک ئەنجامبدات یان بۆچوونی خۆی بە خەڵک بڵێت. "  لەدوای پەلاماردانی باڵەخانەی کۆنگرێس لەلایەن خۆپیشاندەرانەوە رۆژی ٦ ـی ئەم مانگە، تویتەر ئەژماری ترەمپی بلۆک کرد  ئەمەش رەخنەی رووبەڕووی تویتەر کردەوە بەوەی رێگەی لە ئازادی رادەربڕین گرتووە.  جگە لە بلۆککردنی ترەمپ، تویتەر نزیکەی ٧٠ هەزار ئەژماری دیکەی بلۆک کردووە کە هەموویان لەلایەن ئەندامانی گرووپی راستڕەوی کانۆن لە ئەمریکا دانراون و تویتەر پێیوایە ئەوانە بەهۆی تویتەکانیانەوە بوونەتە هۆی پشێوی کۆمەڵایەتی و بڵاوکردنەوەی زانیاریی هەڵە.   لە ماوەی رابردوودا دۆناڵد ترەمپ زۆربەی بۆچوونەکانی خۆی لە رێگەی تویتەرەوە بڵاودەکردەوە هەرکاتێکیش کە بۆچوونی لەسەر هەڵبژاردن دەگوت تۆڕە کۆمەڵایەتییەکە هەر زوو سەرنجی لەسەر دادەنا، هەندێک جاریش تویتەکانی ترەمپی دەسڕینەوە.   جگە لە تویتەر، تۆڕە کۆمەڵایەتییەکانی دیکەی وەک فەیسبووک، سناپچات و ئینستاگرامیش ئەژماری ترەمپیان داخستووە  هەروەها لە یوتیوبیش کەناڵەکەی بەشێوەیەکی کاتی راگیراوە.  دوای داخستنی هەژماری ترەمپ، بەهای پشکەکانی تویتەر دابەزین  دوای ئەوەی تۆڕی کۆمەڵایەتیی تویتەر هەژماری دۆناڵد ترەمپ، سەرۆکی ئەمریکای بە هەمیشەیی داخست، بەهای پشکەکانی کۆمپانیای تویتەر رۆژی دووشەممە ٧ % دابەزین، بەشێوەیەک هەر پشکێکی بۆ ٤٨.١٨ دۆلار دابەزی.  تویتەر بۆ دۆناڵد ترەمپ یەکێک بوو لە رێگە باوەکانی بڵاوکردنەوەی چالاکی و بۆچوونەکانی، لەدوای بوون بە سەرۆکی ئەمریکاش ٨٨ ملیۆن بەکارهێنەری تۆڕە کۆمەڵایەتییەکە فۆڵۆویان کرد.  هەفتەی رابردوو تویتەر رایگەیاند "دوای پێداچوونەوە بە توویتەکانی دۆناڵد ترەمپ، بڕیارماندا بە هەمیشەیی هەژمارەکەی و چەند هەژمارێکی دیکەی نزیک لێی لەکاربخەین بەهۆی مەترسیی بڵاوکردنەوەی زیاتری تووندوتیژی".  دوای راگرتنی هەژمارەکەی لە تویتەر، ترەمپ لە رێگەی هەژمارێکی دیکەی تویتەرەوە (@ POTUS) کە نزیکەی ٣٣ ملیۆن فۆڵۆوەری هەیە و سەر بە نووسینگەی سەرۆکی ئەمریکایە، توویتێکی بڵاوکردەوە، بەڵام هەر زوو لەلایەن تویتەرەوە لابرا.  هاوکات فەیسبووک و چەندین پلاتفۆرمێکی دیکەی گەیاندن، هەژماری دۆناڵد ترەمپیان لە پێگەکانیان داخستووە.