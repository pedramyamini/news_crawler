وەزارەتی پەروەردەی حکومەتی هەرێمی کوردستان بۆ چارەسەرکردنی ئەو کێشەیە لەسەر هێڵە و بڕیارە سبەی شاندێک لە پەروەردەی هەرێمی کوردستان و خوێندنی کوردی لە کەرکووک بچنە بەغدا.  ساڵی رابردوو لەگەڵ بڵاوبوونەوەی کۆرۆنا هەموو قوتابخانەکانی کەرکووک بە خوێندنی کوردی و عەرەبی و تورکمانیشەوە، تاقیکردنەوەی وزاری لەو بابەتانەدا کرا کە تاوەکو ١٨ی شوبات خوێندرابوون.   شێرزاد رەشید، بەڕێوەبەری بەشی خوێندنی کوردی لە کەرکووک، لەکاتی بەشداریکردنی لە بڕگەی گفتوگۆی رۆژانەی تۆڕی میدیایی رووداو کە لەلایەن رۆژان ئەبوبەکرەوە پێشکەش دەکرێت، لەبارەی هۆکاری لادانی بابەتی کوردی لە تاقیکردنەوەکان دەرەکییەکان لە خوێندنی کوردی رایگەیاند، "پەروەردەی عێراق بە ئێمەشیان گوت وانەی ئایین تەرک بکەین، ئێمەش لە وەڵامدا گوتمان بابەتی ئایین و عەرەبی لە یەک کتێبدان بۆیە هەردووکی تەرک دەکەین، بەڵام ئەمساڵ بەرنامەکە گۆڕا، بەهۆی بەردەوامی کۆرۆنا، بە فەرمانێکی وزاری داوا کرا بۆ خوێندنی عەرەبی و تورکمانی جیا لە دووبارە تەرکککردنەوەی بابەتی ئایین بۆ هەموو بابەتەکان لە هەر بەشێک بەندێک تەرک بکرێت".  بە گوتەی شێرزاد رەشید، ئەوان دوو شاندیان ناردووەتە بەغدا بۆ ئەوەی بگەنە ئەنجامێک، لە کاتێکدا وانەکانیان کورت کردووەتەوە و بۆ هەموو پرۆگرامەکان لە هەر بەشێک بەندێک تەرککراوە و بۆیان رەوانە کردوون "بەڵام ئەوان ئامادە نەبوون هیچ بەش و بەندێک بۆ ئێمە تەرک بکەن، پێیان گوتین ئەو پرۆگرامەکەی ئێوە پەیوەستە بە هەرێمی کوردستان، کە هەرێمی کوردستان هیچ بەش و بەندێکی تەرک نەکردووە ئێوە بۆ تەرکی دەکەن، ئێمەش گوتمان ئێمە تاقیکردنەوەکانمان لەگەڵ ئێوەیە، بەڵام ئەوان پێداگربوون لەسەر ئەوەی تاقیکردنەوە لە هەموو بابەتەکان بکرێت".  شێرزاد رەشید ئاماژە بەوە دەدات، جیا لەوەی ئەو بەشانەیان بۆ ئەوان تەرک نەکردووە، "سوپرازێکی دیکەی بەغدا" بۆ ئەوان ئەوەبووە کە "خشتەی تاقیکردنەوە بەراییەکانی دەرەکیان ناردووە، وانەی کوردی لادراوە و وانەی عەرەبی ماوەتەوە، دیسان شاندێکمان لەسەر لادانی وانەی کوردی لە تاقیکردنەوەکان ناردەوە بەغدا، گوتمان ئێمە خوێندنی کوردین چۆن دەکرێت وانەی کوردی لابدەن، لە وەڵامدا گوتیان لادەدەین و ئەمە دوایین بڕیاری ئێمەیە".  بەڕێوەبەری بەشی خوێندنی کوردی لە کەرکووک ئاماژە بەوەش دەدات کە ئەوان نیگەرانییەکانی خۆیان گەیاندووەتە وەزیری پەروەردەی حکومەتی هەرێمی کوردستان و "جەنابیان راستەوخۆ لەگەڵ وەزیری پەروەردەی عێراق پەیوەندی کرد، توانی کاتێک وەربگرێت بۆ ئەوەی وەزیری پەروەردەی عێراق چاوی بە ئێمە بکەوێت، هەروەها بەڕێوەبەری گشتیی پرۆگرامەکان لە وەزارەتی پەروەردە دێت و سەرپەرشتی ئەو شاندەی ئێمە دەکات، خۆم و هەردوو سەرپەرشتیاری یەکەمی ئامادەیی و بنەڕەتی لەگەڵ شاندەکە دەبین، سبەی یەکشەممە کاژێر ١١: ٠٠ لەگەڵ وەزیری پەروەردەی عێراق کۆدەبینەوە".  بە بڕوای شێرزاد رەشید، پێویستە بگەنە بڕیارێک، "چونکە قوتابییەکانی ئێمە تاوەکو ئێستا لە نائومێدیدان و نازانێت لە هەموو بابەتەکان چی تەرکەو چی داواکراوە، هەروەها کەسی رازی نییە بەوەی وانەی عەرەبی بمێنێتەوە و وانەی کوردی تەرک بکرێت".  شێرزاد رەشید، پێشیوایە ئەگەر بابەتی کوردی لە تاقیکردنەوەکان لابدرێت کێشە دروستدەبێت، دەڵێت "ئێمە لەگەڵ ئەوە نین هیچ پشێوییەک دروست ببێت و قوتابیانی ئێمە بێنە سەر شەقام، ئێستا ئەوان چاوەڕوانی ئەنجامی سەردانی شاندەکەی ئێمە دەکەن بۆ بەغدا، ئەگەر بێت و ئەو کێشەیەش چارەسەر نەکرێت، ئەوا دۆخێکی خراپ دێتە ئاراوە".  شێرزاد رەشید راشیگەیاند، دژایەتی زۆری خوێندنی کوردی لە کەرکووک دەکرێت، دەڵێت "ساڵانی رابردوو کە دامەزراندن دەهات، داوامان دەکرد رێژەیەک بۆ خوێندنی کوردی دابنرێت، بەڵام ئامادە نەبوونە هیچ رێژەیەک بە ئێمە بدەن، دوای ئەوەی ٢٨٠٠ دامەزراندن کرا، دوای ئەوەش دامەزراندنەکان زۆر بە ناحەقی کرا، کاتێکیش ئەوانەی بۆ خوێندگە کوردییەکان رەوانە کرابوون، دوای ماوەیەک گواسترانەوە قوتابخانە عەرەبییەکان".  بەڕێوەبەری بەشی خوێندنی کوردی لە کەرکووک دەشڵێت "کاتێک کەرەستەی لۆجیستی دێت بۆ قوتابخانەکانی کەرکووک، بەشی هەموو قوتابخانە عەرەبی و تورکمانییەکان دەدەن، بەڵام بەشی قوتابخانە کوردییەکان نادەن و دەڵێن، ئێوە لە هەرێمی کوردستان داوای بکەن. "بە گشتی سیاسەتێکی پەروەردەیی زۆر خراپ دەرحەق بە قوتابخانە کوردییەکان و خوێندنی کوردی دەکرێت".