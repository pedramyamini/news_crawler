حکومەتی هەرێمی کوردستان لەبارەی کۆبوونەوەکەوە راگەیێندراوێکی بڵاوکردەوە کە تێیدا هاتووە: "بارودۆخی عێراق و ناوچەکە و پەرەپێدانی زیاتری پەیوەندییەکانی نێوان هەرێمی کوردستان و تورکیا تاووتوێ کرا. جەخت لە گرنگیی هەماهەنگيی و بەردەوامیی پەیوەندی دۆستانە لە نێوان هەرێمی کوردستان و تورکیا کرایەوە".  هەروەها لە بەشێکی دیکەی راگەیێندراوەکەدا ئاماژە بەوە دراوە: لە کۆبوونەوەکە جەخت لە گرنگیی جێبەجێکردنی ڕێککەوتننامەی شنگال و دەرچوونی میلیشیا و هێزە چەکدارە نایاساییەکان کرایەوە لەپێناو ئاساییکردنەوەی دۆخی دەڤەرەکە و گەڕانەوەی ئاوارەکان بۆ شوێنەکانیان.  ئێوارەی دووشەممە ٢٠٢٠/٠١/١٨ خولوسی ئاکار، وەزیری بەرگریی تورکیا لە بەغداوە گەیشتە هەولێر و لەلایەن شۆڕش ئیسماعیل، وەزیری پێشمەرگە و چەند بەرپرسێکی باڵای هەرێمی کوردستانەوە پێشوازی لێکرا.  بەپێی ئەجێندای سەردانەکە رۆژی سێشەممە خلوسی ئاکار، وەزیریی بەرگریی تورکیا دوای کۆبوونەوەی لەگەڵ مەسرور بارزانی، سەرۆکوەزیرانی هەرێمی کوردستان لەگەڵ نێچیرڤان بارزانی، سەرۆکی هەرێمی کوردستان و چەند بەرپرسێکی دیکەدا کۆدەبێتەوە.   بە گشتی دۆخی ئەمنیی ناوچە سنوورییەکانی هەرێمی کوردستان و تورکیا، بە تایبەتی پرسی پارتی کرێکارانی کوردستان (پەکەکە) تەوەرێکی دیدار و کۆبوونەوەکان دەبێت.   ئەوە لە کاتێکدایە دوێنێ دووشەممە وەزیری بەرگریی تورکیا لە بەغدا لەگەڵ بەرپرسانی باڵای عێراق کۆبووەوە. بەرهەم ساڵح، سەرۆککۆماری عێراق پێشوازیی لێکرد. نووسینگەی سەرۆکایەتیی کۆماری عێراق رایگەیاند، لە کۆبوونەوەکەدا جەخت لە رێزگرتن لە سەروەریی عێراق، پاراستنی ئاسایشی خاکەکەی و رێگرییکردن لەوەی ببێتە گۆڕەپانێک بۆ ھێرشکردنە سەر ھەر لایەنێک کراوەتەوە.  هەروەها مستەفا کازمی، سەرۆکوەزیرانی عێراق دوای کۆبوونەوەی لەگەڵ وەزیری بەرگریی تورکیا رایگەیاند: "عێراق لە توانایدایە کۆتایی بەو هەڕەشانە بهێنێت کە دەکرێنە سەر تورکیا" و گوتیشی: "رێگە نادەین خاکی عێراق بۆ هەڕەشەکردن لە تورکیا بەکاربهێنرێت. "  دوای کۆبوونەوەی وەزیری بەرگریی تورکیا لەگەڵ هاوتا عێراقییەکەی، وەزارەتی بەرگریی تورکیا لە هەژماری تایبەتیی خۆی لە تۆڕی کۆمەڵایەتیی تویتەر بڵاویکردەوە کە خوڵوسی ئاکار گوتوویەتی: "رێز لە یەکێتی و سەروەری و ئارامیی عێراق دەگرین. لە بەرەنگاربوونەوەی رێکخراوی تیرۆرستیی پەکەکەدا هاوئاهەنگی و هاوکاری رۆڵی گرنگیان هەیە. "  دەقی راگەیێندراوی حکومەتی هەرێمی کوردستان:  ئەمڕۆ سێشەممە ٢٠٢١/١/١٩ مەسرور بارزانی سەرۆکی حکومەتی هەرێمی کوردستان پێشوازی لە خلوسی ئاکار وەزیری بەرگری تورکیا کرد.  لە دیدارەکەدا بارودۆخی عێراق و ناوچەکە و پەرەپێدانی زیاتری پەیوەندییەکانی نێوان هەرێمی کوردستان و تورکیا تاووتوێ کرا. جەخت لە گرنگیی هەماهەنگيی و بەردەوامیی پەیوەندی دۆستانە لە نێوان هەرێمی کوردستان و تورکیا کرایەوە. بەتایبەتی  بەهێزکردنی هەماهەنگیی و هاریکاریی لە پێناو سەقامگیرکردنی ئاشتی و ئاسایشی ناوچەکەدا.   لە تەوەرێکی دیکەی کۆبوونەوەکەدا، جەخت لە گرنگیی جێبەجێکردنی ڕێککەوتننامەی شنگال و دەرچوونی میلیشیا و هێزە چەکدارە نایاساییەکان کرایەوە لە پێناو ئاساییکردنەوەی دۆخی دەڤەرەکە و گەڕانەوەی ئاوارەکان بۆ شوێنەکانیان.