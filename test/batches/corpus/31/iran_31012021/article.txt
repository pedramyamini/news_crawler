زۆربەی فرۆشیاران پێیانوایە دۆلار ناتوانێت تاوەکو ئەو رادەیەش کاریگەریی لەسەر گرانبوونی نرخەکانی بازاڕ هەبێت. بەشێکی زۆری کەلوپەلە خۆراکییەکان و تەنانەت کەلوپەلەکانی نێوماڵیش، بەرهەمی نێوخۆیین و کۆفرۆشەکان لە کارگە نێوخۆییەکانی ئێرانی دەکڕنەوە.  پشێوییەکانی بازاڕی ئێران و رۆژهەڵاتی کوردستان، دەگەڕێتەوە بۆ نەبوونی چاودێرییەکی حکومی بەسەر نرخەکانەوە. ئەم کێشەیە دەنگی بەشێک لە بەرپرسانی پارێزگاکانی رۆژهەڵاتی کوردستانی دەرهێناوە. پارێزگای سنە، لە یەک مانگی سەرەتای زستانیشدا، لەڕووی نرخی هەڵئاوسانی خاڵبەخاڵی خێزانی لە پلەی یەکەمی پارێزگاکانی ئێراندا بوو. بەهمەن مرادنیا پارێزگاری سنە لە کۆبوونەوەی ئەنجوومەنی ئاسایشی پارێزگای سنەدا، هەموو رەخنەکانی لەسەر نەبوونی چاودێریی حکومی بوو بەسەر بازاڕەوە.  لە رۆژانی رابردوودا، لە پارێزگای ئیلام، رۆن و شەکر، لە پارێزگای کرماشان، گۆشت و لە بەشێک لە شارەکانی پارێزگاکانی دیکەش شەکر، گۆشت، رۆن و هێلکە، لە بازاڕدا دەستنەدەکەوتن. ئەوەش بەهۆی گۆڕینی نرخەکانی ئەو خۆراکانە بوو لەلایەن بەرهەمهێنەرانەوە. جاری وا هەیە هەر ئەو کاڵایانە لە کۆگاکاندا دەشاردرێنەوە و دوایی بە نرخە نوێیەکە دەفرۆشرێنەوە بە خەڵک.  بەپێی رێژەی هەڵئاوسانی ناوەندی ئاماری ئێران، ژیان لە پارێزگاکانی رۆژهەڵاتی کوردستان، گرانترە وەک لە پارێزگاکانی دیکەی ئێران و بەپێی هەمان ئامار، پەیداکردنی پارە و بژێویی ژیان بۆ هاونیشتمانیان بەهۆی نەبوونی هەلی کارەوە، لە هەمیشە دژوارترە.