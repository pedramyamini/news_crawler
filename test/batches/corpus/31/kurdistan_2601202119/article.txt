دوێنی دووشەممە ٢٥ی کانوونی دووەم، کەسوکاری قوربانییەکان و خەڵکی گوندەکانی ناوچەی سۆما دوای یەک هەفتە چاوەڕوانی بۆ ناردنی تیمەکانی رزگارکردن لەلایەن حکومەتی ئێران و تورکیاوە، خۆیان چوونە شوێنی رووداوەکە لە دیوی باکووری کوردستان و تاوەکو ئێوارە تەرمی هەر پێنج کۆڵبەرەکەیان دۆزییەوە و نزیک کاژێر ١١: ٠٠ی شەو تەرمی کۆڵبەرەکانیان بە شاخەکاندا گەیاندەوە زێدی خۆیان بۆ گوندی کۆران لە ناوچەی سۆمای ورمێ.  بەیانی ئەمڕۆ سێشەممە ٢٦ی کانوونی دووەم تەرمی کۆڵبەرەکان بە خاک سپێردران، لە رێوڕەسمی بەخاکسپاردنیاندا ژمارەیەکی زۆر لە خەڵکی گوندەکانی ناوچەکانی سۆما و برادۆست و تەرگەوەڕ و مەرگەوەڕ و کوردانی نێو شاری ورمێ بەشداربوون، بەڵام بەرپرسانی حکومەت و پەرلەمان بەشدارییان تێدا نەکرد.  کەسوکاری قوربانییەکان لەکاتی بەخاکسپاردنیاندا رەخنەی زۆریان لە حکومەتی ئێران گرت کە بە کردەوە هیچ هەوڵێکی بۆ رزگارکردنی گیانی ئەو کەسانە نەدا و چەند رۆژیش بە بەڵێن خەڵکیان راگرت.  ئەو پێنج کۆڵبەرە هەموویان کەسوکاری یەکدی بوون، خەڵکی گوندی کۆرانن کە گوندێکی سنوورییە و نزیکەی دوو هەزار دانیشتووی هەیە. بەهۆی ئەوەی کە لە گوندەکە هەلی کار نییە، زۆربەی گەنجانی گوند کاری کۆڵبەری دەکەن.  مەتین و یاوەر ئەسلانی، فورات خدری، بیلان ئەحمەدی و مۆلایی خودایی رۆژی یەکشەممە ١٧ی کانوونی دووەم لەگەڵ چەند کەسێکی دیکە باری جگەرەیان لە گوندەکەی خۆیانەوە بەرەو گوندەکانی گەوەر لە باکووری کوردستان برد و لە گەڕانەوەدا ژێر رنووی بەفر کەوتن.