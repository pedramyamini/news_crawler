عێراقییەکان داوا لە بەرپرسان دەکەن ئەگەر ناتوانن ژیانێکی خۆشگوزەرانیان بۆ دابین بکەن، هیچ نەبێت ئاسایش و سەر و ماڵیان بپارێزن.  دوای دوو تەقینەوە خۆكوژییەكەی شاری بەغدا كە كوژران و برینداربوونی ١٤٢ كەسی لێكەوتەوە، بەرپرسانی باڵای وڵات رێكاری ئەمنیی تووندیان لە شارەكە گرتووەتە بەر.   حكومەتى عێراق هێزی ئەمنیی زۆری لە شەقامەكانی بەغدا، بە تایبەتی گۆڕەپانە سەرەكییەكان و بازاڕە قەرەباڵخەكانى شارەكە، بڵاوكردوەتەوە و چەندین خاڵی پشكنینیشی لەسەر رێگەكان داناون.  ناسر زهێری، دانیشتووی بەغدایە و دەڵێت: "بڵاوبوونەوەی هێزی ئەمنی زۆر باشە. ئێمە دڵخۆشین بەو هەنگاوە. خوازیارم لە هەر ٢٠ مەترێكدا خاڵێكی پشكنین هەبێت، كێشەمان نییە، بەڵام بە شێوەیەك هاووڵاتی هەست بكات گیانى پارێزراوە. لەگەڵ بڵاوبوونەوەی هێزە ئەمنییەكاندا دەبێت هاووڵاتییان هەست بكەن كە پارێزراون. "  رۆژی هەینیی رابردوو ٢٠٢١/٠١/٢٢ مستەفا كازمی، سەرۆكوەزیرانی عێراق، سەرۆكایەتیی كۆبوونەوەیەكی ئەنجوومەنی وەزاری بۆ ئاسایشی نیشتمانی كرد و ژمارەیەك گۆڕانكاریی لە پۆستە ئەمنی و سەربازییەکانی شاری بەغدا كرد.  لیوا تەحسین خەفاجی، گوتەبێژی فەرماندەیی ئۆپەراسیۆنە هاوبەشەكان رایگەیاند: "ئەو رێنماییانەی فەرماندەی گشتیی هێزە چەكدارەكان دەریكردن زۆر گرنگن. خۆی سەرپەرشتیی پلانە ئەمنی و هەواڵگرییەكانی كرد. هەروەها كۆمەڵێك بڕیار و رێوشوێنی ئەمنی دەركردن كە لە چەسپاندنی ئاسایش و هەواڵگریدا هاوكار دەبن. سەرەڕای كۆمەڵێك ئەركی دیكە، لەوانە چاوخشاندنەوە بە پلانەكان لە بەغدا، هاوئاهەنگیی نێوان هێزەكان، چڕكردنەوەی هەوڵە ئەمنی و هەواڵگرییەكان، كاركردن بۆ رێگرتن لە روودانی ئەو جۆرە كردەوانە، بەتایبەتی لە بازاڕە قەرەباڵغەخەكاندا. "   رۆژی پێنجشەممە ٢٠٢١/٠١/٢١ دوو خۆكوژ لە گۆڕەپانی تەیەران لە ناوەڕاستی شاری بەغدا خۆیان تەقاندەوە. بە گوێرەی ئاماری وەزارەتی تەندروستی و ژینگەی عێراق ٣٢ كەس كوژراون و ١١٠ كەسی دیكەش بریندار بوون.   سێ ساڵ بوو تەقینەوەی هاوشێوە لە بەغدا رووی نەدابوو، تەقینەوەکانی تەیەران وایانکرد هێزە ئەمنییەکان بە پلانەکانیاندا بچنەوە.