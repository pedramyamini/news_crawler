د. ئاسۆ حەوێزی، گوتەبێژی وەزارەتی تەندروستیی هەرێمی کوردستان بە تۆڕی میدیایی رووداوی راگەیاند: "لووتکەی تەندروستیی کوردستان بە هاوئاهەنگی لەگەڵ وەزارەتی تەندروستیی حکومەتی هەرێمی کوردستان کۆنفرانسی زانستیی ' ستراتیژیەتی ڤاکسینی کۆڤید - ١٩ لە عێراق و هەرێمی کورستان ' ساز دەکات. "  د. ئاسۆ حەوێزی ئاماژەی بەوە دا کە کۆنفرانسەکە ئێوارەی چوارشەممە ٢٠٢١/٠١/٢٧ لە هەولێر دەست بە کارەکانی دەکرێت و بۆ ماوەی دوو رۆژ بەردەوام دەبێت.   بڕیارە بەرپرسانی تەندروستیی هەرێمی کوردستان و عێراق، پەرلەمانتارانی لیژنەی تەندروستی لە پەرلەمانی کوردستان، وەزیرانی پەیوەندار، بەشێکی سەندیکاکانی بوارەکە، چەند پزیشکی پسپۆڕ و لایەنە پەیوەندارەکانی کارکردنی بواری کۆرۆنا تێیدا بەشدار بن.  لەبارەی ئامانجی کۆنفرانسەکەوە د. ئاسۆ حەوێزی گوتی: "ئامانج ئەوەیە لەژێر رۆشنایی زانست و بە لەبەرچاوگرتنی دۆخی وڵات، پلانێکی وردتر بۆ پرۆسەی کوتان لە سەرتاسەری عێراقدا دابڕێژێت. بۆیە پانێل، گفتوگۆ و پێشکەشکردن و چالاکییەکانی کۆنفرانسەکە بەئامادەبوونی پسپۆڕانی بوارەکە بە شێوازی تێکەڵی ' ئۆسایت - ئۆنلاین ' لە رێگەی گرتنەبەری رێوشوێنی پێویستی دژ بە ڤایرۆسی کۆرنا دەبێت و پلانێکی تۆکمە بۆ پرۆسەکە دادەڕێژرێت. "  تاوەکو ئێستا لە هەرێمی کوردستان ١٠٥ هەزار و ٧٦٩ تووشبووی ڤایرۆسی کۆرۆنا تۆمار کراون، لەو ژمارەیە ٩٥ هەزار و ٤١٠ کەس چاکبوونەتەوە و سێ هەزار و ٤٥٩ تووشبوویش مردوون.