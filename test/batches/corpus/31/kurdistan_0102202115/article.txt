ئومێد ئەحمەد، گوتەبێژی وەزارەتی کارەبای حکومەتی هەرێمی کوردستان بە تۆڕی میدیایی رووداوی راگەیاند، بەو پێیەی خەرجیی کارەبا بە دۆلارە و داهاتەکەشی بە دینارە، نرخی دیناریش بەرامبەر دۆلار دابەزیوە، بۆیە وەزارەتی کارەبا بڕیاریداوە نرخی کارەبای نیشتمانی بە رێژەی ٢٠ % بەرزبکاتەوە.  ئومێد ئەحمەد گوتی: "بەم زیادکردنە نزیکەی ٢٠ % ی زیانەکانی دابەزینی نرخی دینار قەرەبوو دەکاتەوە،  ئەمەشی کە کراوە زیادکردنی نرخ نییە، بەڵکو راستکردنەوەی ئەو دۆخەیە، کە بەهۆی دابەزینی نرخی دینارەوە دروستبووە".  زیادبوونەکە هەموو هاوبەشانی کارەبای نیشتمانی دەگرێتەوە بە شوێنە بازرگانی، حکومی، کشتوکاڵی و ماڵانیشەوە.  پێشتر وەزارەتی کارەبا بۆ بەکارهێنانی (١ - ٤٥٠) کیلۆوات کارەبا، بۆ هەر کیلۆواتێک ١٥ دیناری لە هاوبەشەکانی وەردەگرت، بەڵام ئێستا بۆ هەر کیلۆواتێک کارەبا ١٨ دینار وەردەگرێت. هەرچەند بەکارهێنانەکە لەو بڕە زیاتر بێت، نرخەکەشی زیاتر دەبێت.  نرخی یەک کیلۆوات کارەبا بۆ شوێنە بازرگانییەکان ١٥٧ دینارە، پێشتر  ١٣٠ دینار بوو، نرخی یەک کیلۆواتی کارەبای فەرمانگەکانی حکومەت بۆ ١٨١ دینار زیادکراوە، کە پێشتر ١٥٠ دینار بوو. هەروەها بۆ پرۆژەکانی کشتوکاڵیش ٣٦ دینارە.  ئێستا بەرهەمهێنانی کارەبا لە ٤٠٠٠ مێگاوات نزیکبووەتەوە، بەڵام لە ٢٤ کاژێردا تەنیا ١٠ - ١٢ کاژێر کارەبا دەدرێت، لەوبارەوە ئومێد ئەحمەد گوتی"بەکاربردنی کارەبا بووەتە جێگرەوەی نەوت و غاز بەتایبەت لەکاتی قەیرانەکاندا، بۆیە ئێستا خواست لەسەر کارەبا زۆر زیادیکردووە".