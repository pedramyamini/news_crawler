لە راگەیێندراوێکدا شاناز ئیبراهیم ئەحمەد، ئەندامی دەستەی کارگێڕیی مەکتەبی سیاسیی یەکێتیی نیشتمانیی کوردستان دەڵێت: ئەو سنووربەزاندنە گەواهیی ئەوەش دەدات كە لە سایەی دابەشبوون و رادەستبوون بە ئەجێندای هەرێمییەوە، خاكی كوردستان بووەتە شوێنی تەراتێنی سەرباز و سوپای وڵاتان و ئاسمانەكەشی هەر رۆژەو لەلایەن دەوڵەتێكی ناوچەكەوە دەبەزێنرێت. "  شاناز ئیبراهیم ئەحمەد لە بەشێکی دیکەی گوتەکانیدا ئاماژە بەوە دەدات کە "هەرێمی كوردستان لە بری ئەوەی كۆمەڵگەی نێودەوڵەتی لە مەترسیی بەئامانجگرتنی ناوچەی نیشتەجێبوون و ئاوەدانی ئاگادار بكاتەوە، وەك تەماشاكار لەو رووداوە مەترسیدارانە دەڕوانێت. "  ئەو بەرپرسەی یەکێتی باس لەوە دەکات مێژوو سەلماندوویەتی كە رێگەی شەڕ و بۆردوومان دژی نەتەوەی كورد تاقیكراوەتەوە و هەر بێهودەیە، "هەموو بۆردومانێك، ژمارەی تاوان و تاوانباران زیاد و رۆحیەتی نیشتمانپەروەری و ئازادیخوازییش بەهێزتر دەكات. "  شاناز ئیبراهیم ئەحمەد دەڵێت: "داواش لە هێز و لایەنە سیاسییەكان و حكومەتی هەرێمی كوردستان دەكەم لەپێناو شكۆ و كەرامەتی نەتەوەییماندا فشارێك لەسەر دەوڵەتی توركیا دروست بكەن تا چیتر ئەوە دووبارە نەبێتەوە، چونكە ئەو كات رووداوی كارەساتبارتر و چاوەڕواننەكراوتر بەرۆكمان دەگرێتەوە. "  ئەمڕۆ سێشەممە ٢٠٢١/٠٢/٠٢ فڕۆکەکانی تورکیا گوندی شێنێیان لە دەڤەری پشدەر بۆردوومان کرد. بۆردوومانەکە زیانی بە چەند خانووێکی گوندی شێنێ گەیاندووە، بەڵام زیانی گیانیی نەبووە.