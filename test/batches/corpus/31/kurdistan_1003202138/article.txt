د. عەبدولفەتاح عەبدولرەزاق، بریکاری وەزارەتی خوێندنی باڵا و توێژینەوەی زانستی هەرێمی کوردستان بە تۆڕی میدیایی رووداوی راگەیاند: "لە کاتی مۆڵەتی خوێندنی قوتابیاندا بۆ درێژکردنەوەی یەکەم و دووەم و سێیەم، مووچەی بنەڕەتی لەگەڵ دەرماڵە جێگیرەکانیان بۆ خەرج دەکرێت. دەرماڵە جێگیرەکان وەزارەتی دارایی و ئابووری دیاری دەکات، بەڵام بەگشتی ئەو دەرماڵە جێگیرانە خۆیان لە دەرماڵەی `بڕوانامە، دەرماڵەی خێزان و منداڵ دەبیننەوە".  بریکاری وەزارەتی خوێندنی باڵا باسی لەوەشکرد، "بۆ خوێندنی دکتۆرا هەمان شتە، بەڵام دوو جۆرمان هەیە. ئەوەی دەچێتە دەرەوەی وڵات و دەخوێنێت ئەوە مووچەکەی بەتەواوی بۆ خەرج دەکرێت. ئەگەر مامۆستا بێت لەناو وەزارەتی خوێندنی باڵا تەفەروغی جوزئی (مامۆستای وانەبێژ ئەگەر ١٢ وانە بڵێتەوە لەکاتی خوێندنی دکتۆردادا ٦ وانە دەڵێتەوە) بۆ دەکرێت و دەوام دەکات و وانەی خۆی دەڵێتەوە و مووچەکەیشی بەتەواوی وەردەگرێت. بەڵام بۆ مامۆستایانی دەرەوەی وەزارەتی خوێندنی باڵا، دەبێت تەفەروغەکەی تەواو بکات، ئەو کاتە مووچەی بنەڕەتی و دەرماڵە جێگیرەکانی بۆ خەرج دەکرێت".  ئەوەشی روونکردەوە، له‌سه‌ر راسپارده‌ی سه‌رۆكی حكومه‌تی هەرێمی کوردستان مه‌رجی ته‌مه‌ن بۆ ئاره‌زومه‌ندانی خوێندنی به‌كالۆریۆس، ماسته‌ر و دكتۆرا لادراوە.  بەپێی راگەیێندراوی حکومەتی هەرێمی کوردستان، لە کۆبوونەوەی ئەمڕۆی ئەنجوومەنی وەزیرانی هەرێمی کوردستاندا، ئارام محەممەد قادر، وەزیری خوێندنی باڵا و توێژینەوەی زانستی دوا رەشنووسی پڕۆژەی پێدانی مۆڵەتی خوێندنی لە هەرێمی کوردستان خستەڕوو. دوای گفتوگۆ و راگۆڕینەوە و پێشنیازکردنی چەند تێبینی و هەموارکردنێک، پرۆژەکە پەسند کرا.