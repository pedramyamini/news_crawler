لە بەرنامەی "گفتوگۆی رۆژانە"ی تۆڕی میدیایی رووداو کە رۆژان ئەبوبەکر پێشکێشی دەکات، رائید کارزان ئەمیر، بەڕێوەبەری بەشی راگەیاندنی پۆلیسی هەرێمی کوردستان تاوتوێی هۆکارەکانی زۆربوونی رووداوەکانی تەقەکردن لە هەرێمی کوردستانی کرد.  رائید کارزان ئەمیر زۆربوونی ژمارەی چەکە بێمۆڵەتەکان بۆ کاتی شەڕی داعش دەگەڕێنێتەوە و دەڵێت: "دوای رووداوەکانی بەسەر کوردستاندا هاتن، [وەکو] شەڕی تیرۆریستانی داعش، خەڵکێکی زۆر وەکو خۆبەخش بە مەبەستی بەرگریکردن لە خاک و نیشتمان چەکی پەیداکرد، دوای نەمانی تیرۆیستانی داعش ئەو چەکانە لای ئەو خەڵکە مایەوە، هەروەها کەسانێکیش هەن بازرگانی بە چەکی بێمۆڵەت دەکەن، لە هەموو شوێنێک دوور لە یاسا و رێنماییەکان چەک بە هەموو خەڵکێک دەفرۆشن".  بە بڕوای کارزان ئەمیر، ئەگەر بیانەوێت چەکی بێمۆڵەت لەناو هەرێمی کوردستان بەتەواوی کۆنترۆڵبکەن و قەدەخە بکرێت "دەبێت سەرەتا لە خاڵە سنوورییەکانەوە دەست پێبکەین، چونکە لەناو هەرێمی کوردستان هیچ کاریگەیەکی دروستکردنی چەکمان نییە، ئەو چەکە بێمۆڵەتانە لە دەروازە سنوورییەکانەوە هاوردە دەکرێن یان لە پارێزگاکانی دیکەی عێراقەوە دەهێنرێنە نێو کوردستان و بە نایاسایی بازرگانی پێوەدەکرێت".  بە گوتەی بەڕێوەبەری بەشی راگەیاندنی پۆلیسی هەرێمی کوردستان، وەزارەتی ناوخۆ رێنمایی هەیە بۆ فرۆشتنی کەلوپەلی سەربازی و نابێت بە هەموو کەسێکی بفرۆشێت، سەبارەت بە مۆڵەتیش بە کۆمەڵێک مەرج مۆڵەتی هەڵگرتنی چەک بە هاووڵاتیان دەدرێت، ئەو کەسانەی بە نایاسایی مامەڵە بە چەک دەکەن بەتووندی سزا دەدرێن، سزای هەڵگرتنی چەکی بێمۆڵەتیش تاوەکو ساڵێک بەندکران دەڕوات، ئەگەر بێت و ئەو کەسێک چەکەکەی دەربهێنێت و بەکاریشی نەهێنێت سزاکەی دوو هێندە و زیاتریش دەبێت، ئەگەر تەقەی لە کەسێک یان شوێنێکی گشتی کرد، داخلی ماددەی ٤٠٥ دەبێت.  ساڵی رابردوو پۆلیسی هەرێمی کوردستان لە چەند هەڵمەتێکدا دەستی بەسەر ژمارەیەک چەکی بێمۆڵەت گرتووە، کارزان ئەمیر لەو بارەیەوە دەڵێت: لە ساڵی ٢٠٢٠ دەست بەسەر ٦٦١ چەکی بێمۆڵەتدا گیراوە، کە بەشی هەرە زۆری ئەو چەکە بێمۆڵەتانەی دەستی بەسەردا گیراوە لە پارێزگای سلێمانی بووە.  لە بەشێکی دیکەی قسەکانیدا کارزان ئەمیر ئاماژە بەوە دەدات: دەورییەکانی پۆلیس بۆ کۆنترۆڵکردنی چەکی بێمۆڵەت زیاتر دەکەن، دەزگا ئەمنییەکانیش لە هاوئاهەنگیدان بۆ بەرەنگاربوونەوەی چەکی بێمۆڵەت.