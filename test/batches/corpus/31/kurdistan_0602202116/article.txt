٢٧ ساڵ لەمەوبەر یەکگرتووی ئیسلامی کوردستان دامەزراوە، بەم بۆنەیەوە نێچیرڤان بارزانی، سەرۆکی هەرێمی کوردستان پەیوەندییەکی تەلەفۆنی لەگەڵ سەلاحەدین بەهائەدین، ئەمینداری گشتیی یەکگرتووی ئیسلامی کوردستان ئەنجامدا.   سەرۆکی هەرێمی کوردستان لە پەیوەندییە تەلەفۆنییەکەدا کە ئەمڕۆ شەممە ٠٦ - ٠٢ - ٢٠٢١ لەگەڵ ئەمینداری گشتیی یەکگرتوو ئەنجامی داوە رایگەیاندووە '' پیرۆزبای بیست و حەوتەمین ساڵیادی راگەیاندنی یەکگرتووی لە بەڕێزتان و سەرکردایەتی و ئەندامان و دۆستان و لایەنگرانی یەکگرتووی ئیسلامیی کوردستان دەکەم و هیوای سەرکەوتنتان بۆ دەخوازم. "  بەپێی راگەیێندراوێکی ماڵپەڕی سەرۆکایەتیی هەرێمی کوردستان "نێچیرڤان بارزانی باسی لە کاروانی خزمەت و خەباتی یەکگرتوو و کرد و جەختی لە رۆڵی دیار و بەرچاوی یەکگرتووی ئیسلامیی کوردستان وەک لایەنێکی گرنگ لە پرۆسەی سیاسی و لە ژیانی پەرلەمانیدا له هه‌رێمی کوردستان کردەوه. "  هەر لە پەیوەندییە تەلەفۆنییەکەدا، وەک لە راگەیێندراوەکەدا هاوتووە "مامۆستا سەڵاحەدین بەهائەدین، سوپاسی سەرۆکی هەرێمی کوردستانی بۆ پەیوەندی و پیرۆزبایییان لە یادی راگەیاندنی یەکگرتووی ئیسلامیی کوردستاندا کرد و هەردوولا داکۆکییان لە پێویستی و گرنگیی پاراستنی یەکڕیزی و تەبایی لە هەرێمی کوردستان کردەوە. "  یەکگرتووی ئیسلامی کوردستان لە ساڵی ١٩٩٤ دامەزراوە و ئەمیندارەکەی سەلاحەدین محەممەد بەهائەدینە، کە لە ساڵی ١٩٥٠ لە هەڵەبجە لە دایکبووە و لە ساڵی ١٩٩٤ بە یەکەم سکرتێری ئەو حیزبە هەڵبژێردراوە.