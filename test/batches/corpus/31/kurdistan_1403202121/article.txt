قوباد تاڵەبانی، جێگری سەرۆکوەزیرانی هەرێمی کوردستان و سەرۆکی شاندی حکومەتی هەرێمی کوردستان بۆ بەغدا بە میدیای عێراقی راگەیاند، پێشتر رێککەوتنێکیان لەگەڵ حکومەتی عێراق هەبووە، ئەو رێککەوتنەیان خستووەتە نێو پرۆژەیاسای بودجە، دواتر پرۆژەیاسای بودجە رەوانەی پەرلەمان کراوە و لەوبارەیەوە گفتوگۆیان لەگەڵ لیژنەی دارایی پەرلەمان کردووە.  سەرۆکی شاندی حکومەتی هەرێمی کوردستان بۆ بەغدا ئاماژەی بەوە کرد "تاوەکو ئێستا هیچ پێشنیازێکی جێگرەوە نییە بۆ ئەو دەقەی کە خراوەتە نێو پرۆژەیاسای بودجە لەلایەن حکومەتی فیدراڵی، دواجاریش پێویستە یاساکە لەلایەن حکومەتی فیدراڵی و حکومەتی هەرێمی کوردستان جێبەجێ بکرێت".  جێگری سەرۆکوەزیرانی هەرێمی کوردستان جەختی لەوە کردووەتەوە، دەبێت یاساکە بەجۆرێک بێت توانای جێبەجێکردنی هەبێت، بۆیە "لەو سۆنگەیەوە پێمانوایە ئەو دەقە لەگەڵ حکومەتی عێراقی لەسەری رێککەوتووین، باشترین دەقە کە لەلایەن هەردوو حکومەتەوە توانای جێبەجێکردنی هەبێت".  بە گوتەی قوباد تاڵەبانی، ئەو قسانەی باس لە فرۆشتنی نەوتی هەرێمی کوردستان دەکەن بۆ ماوەی ٥٠ ساڵ بە تورکیا "راست نیین"، بەڵکو ئەوەی هەیە بریتییە لە رێککەوتنی گواستنەوە و بەبازاڕکردنی نەوت لەڕێگەی خاکی تورکیا، هەروەک چۆن حکومەتی فیدراڵی ئەو رێککەوتنەی کردووە.  جێگری سەرۆکوەزیرانی هەرێمی کوردستان باسی لەوەش کردووە، لە گفتوگۆکانیاندا لەگەڵ وەزیری نەوتی فیدراڵی داوای دامەزراندنی کۆمپانیاکانی بەبازاڕکردنی نەوتی فیدراڵییان کردووە، کە سەرجەم پێکهاتەکان لەخۆبگرێت، لەنێویاندا نوێنەرانی هەرێمی کوردستانی تێدابێت، ئەگەر نەوتی هەرێمی کوردستان لەڕێگەی کۆمپانیای سۆمۆوە بفرۆشرێت.