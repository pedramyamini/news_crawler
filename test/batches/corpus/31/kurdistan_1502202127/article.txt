بەرهەم ساڵح، سەرۆککۆماری عێراق لە تویتەری خۆی ئاماژەی بەوە داوە کە ئەو هێرشە هەوڵە نیشتمانییەکانی پاراستنی ئاسایشی وڵات و سەلامەتیی هاونیشتمانییان دەکاتە ئامانج.   سەرۆککۆماری عێراق دەشڵێت: "هیچ بژارەیەکمان نییە جگە لە بەهێزکردنی هەوڵەکانمان بە جیددی بۆ لە رەگەوەدەرهێنانی تیرۆر و هەوڵەکانی تێکدانی وڵات و پشێوینانەوە. ئەوە شەڕی وڵاتە دژی تیرۆریستان و لەیاسادەرچووان. "  هاوکات مەسرور بارزانی، سەرۆکوەزیرانی هەرێمی کوردستان لەبارەی هێرشە مووشەکییەکەی هەولێرەوە رایگەیاند، "بە تووندی سه‌ركۆنه‌ی هێرشە موشەکییەکەی ئەمشەوی هەولێر دەکەم. "  سەرۆکوەزیرانی هەرێمی کوردستان ئاشکرای کرد کە هێزه ئەمنییەکان لێکۆڵینەوەیەکی وردیان ده‌ست پێكردووه.  مەسرور بارزانی گوتیشی: "له‌گه‌ڵ مستەفا کازمی، سەرۆکوەزیرانی عێراقدا له په‌یوه‌ندیدام بۆ هاوئاهەنگیی پێویست بۆ دۆزینه‌وه‌ی ئه‌نجامده‌رانی ئه‌م كرده‌وه تیرۆریستییه. "  شەوی دووشەممە ٢٠٢١/٠٢/١٥ کاژێر ٠٩: ٣٠ چەند مووشەکێک لە چەند شوێنێکی جیاوازی هەولێر کەوتنەخوارەوە. یەکێک لە مووشەکەکانیش لە شەقامی ٤٠ مەتری کەوتووەتەخوارەوە.   مستەفا کازمی، سەرۆکوەزیرانی عێراق فەرمانی دا لیژنەیەکی لێکۆڵینەوە لە لایەنە تایبەتمەندەکانی هەرێمی کوردستانی عێراق پێک بهێنرێت بۆ ئەوەی ئەو لایەنە بناسرێتەوە کە لە پشتی هێرشە مووشەکییەکانی سەر فڕۆکەخانەی هەولێرەوە بووە.  گوتەبێژی هاوپەیمانیی نێودەوڵەتی رایگەیاند، لە ئەنجامی هێرشە مووشەکییەکانی سەر هێزەکانیان لە هەولێر، "کەسێکی مەدەنی کە بەڵێندەربووە لەگەڵ هێزەکانیان کوژراوە و پێنج بەڵێندەری دیکە بریندار بوون. هاوکات سەربازێکی ئەمریکییش بریندار بووە. "  وەزارەتی تەندروستیی هەرێمی کوردستان لە راگەیێندراوێکدا ئاماژە بەوە دەکات، سێ کەس لە هێرشە مووشەکییەکانی ئەمشەودا بریندار بوون، یەکێک لە بریندارەکانیش "پاسەوانی یەکێک لە کۆنسوڵخانەکانە". بەپێی زانیارییەکانی رووداویش، پاسەوانی کۆنسوڵخانەی میسرە.  وەزارەتی تەندروستی ئاماژەی بەوە کردووە، کەسێکی دیکە لە مەیدانی ئاژەڵان برینداربووە کە برینی قووڵ و شکانی هەیە و "باری تەندروستیی تاڕادەیەک جێگیرە". برینداری سێیەمیش هەر لە مەیدانی ئاژەڵان بووە.   لەبارەی ئەو بریندارەی کە پاسەوانی یەکێک لە کۆنسوڵخانەکانی هەرێمی کوردستان بووە، وەزارەتی تەندروستی دەڵێت، "باری تەندروستی باشە و جێگیرە، بەڵام چەندین پرووشکی ساچمەی بەرکەوتووە. "  هاوکات دژەتیرۆری کوردستانیش ئاماژەی بەوە دا کە بەپێی زانیارییەکانیان دوو مووشەک لە فڕۆکەخانەی نێودەوڵەتیی هەولێر کەوتوونەتە خوارەوە و مووشەکێکیش بەسەر فڕۆکەخانەدا تێپەڕیوە.  لاهوور شێخ جەنگی، هاوسەرۆکی یەکێتیی نیشتمانیی کوردستان لە تویتێکدا هێرشەکانی سەر هەولێری سەرکۆنە کرد و گوتی: "بەهیچ شێوەیەک رێگە نادەین ژیانی هاووڵاتیانمان بخرێتە مەترسییەوە".   لای خۆیشییەوە بافڵ تاڵەبانی، هاوسەرۆکی یەکێتیی نیشتمانیی کوردستان رایگەیاند: "ئیدانەی ھەر پیلانێک دەکەین کە مەرامی تێکدانی ئارامیی ھەرێمی کوردستانی لەپشتەوە بێت و ھەموو ھەوڵێک دەدەین بۆ رووبەڕووبوونەوەی ھەر گرووپ و تاقمێک کە ئاسایشی ھەرێمی کوردستان بخەنە مەترسییەوە. بە هیچ شێوەیەکیش رێگەنادەین ئاسایش و ئارامی کۆمەڵانی خەڵک تێکبدرێت. "