رائید عامر نووری، گوتەبێژی پۆلیسی پارێزگای كەركووك بە تۆڕی میدیایی رووداوی راگەیاند، بە پشتبەستن بە زانیاریی ورد لەبارەی هاتنی ئۆتۆمبێلێك لە شاری هەولێرەوە بەرەو شاری كەركووك كە دوو كەسی تێدا بوو، بە بازرگانیكردن بە ماددەی هۆشبەر تۆمەتبار بوون و دەستگیرکران.  گوتەبێژی پۆلیسی پارێزگای كەركووك ئاماژەی بەوە دا کە دوو تۆمەتبارەکە لە خاڵی پشكنینی نێوان كەركووك - هەولێر رووبەڕووی هێزە ئەمنییەكان بوونەتەوە و لە ئەنجامدا تاوانبارێك دەستگیركراوە و تاوانبارێكیش بە ئاراستەی كارگەكانی ناوچەی چوارڕیانی شوان لەسەر رێگەی تەقتەق هەڵاتووە، بەڵام دواتر لەلایەن هێزەكانی پۆلیسەوە بە برینداری دەستگیركراوە.  رائید عامر نووری باسی لەوە کرد کە "هەردوو تاوانبارەكە كوردن و خەڵكی كەركووكن. دوای دەستگیركردنیان رێكارە یاساییەكانیان لە بەرامبەر گیراوەتە بەر و دۆسیەكانیان رەوانەی دادگا كراون. "  بەپێی راگەیێندراوی بەڕێوەبەرایەتیی پۆلیسی كەركووك، ئەو دوو تاوانبارە نزیكەی ٢٠ گرام ماددەی كریستاڵ، ٢٥ گرام ماددەی تلیاك، ٦٦ حەبی ترامادۆل، ٣١ حەبی جۆری "BALTHANE" و ٨ حەبی جۆری "DOLOGOMDNK" لەگەڵ كۆمەڵێك كەلوپەلی دیكە دەستیان بەسەردا گیراوە.  رۆژی شەممە ٢٠٢١/٠١/١٦ لیوا یەحیا رەسوول، گوتەبێژی فەرماندەی گشتیی هێزە چەكدارەكانی عێراق گوتی: "لە ئۆپەراسیۆنێکی جیاوازدا کە زیاتر لە ٣٠ رۆژ بەردەوام بوو، بەڕێوەبەرایەتیی هەواڵگری و دژەتیرۆر گەورەترین تۆڕی بازرگانیکردن بە ماددەی هۆشبەریان لە بەغدا دەستگیرکرد. هاوکات لە ئۆپەراسیۆنەکەدا دەست بەسەر بڕێکی زۆر ماددەی هۆشبەر و پارە لەگەڵ چەند چەکێک و چەند بۆمبێکی دەستیدا گیرا. "