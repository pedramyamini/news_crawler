ئاسۆ حوسێن تەمەنی ٢٥ ساڵە و کرێکاریی کردووە، رۆژی ١٥ - ٠٣ - ٢٠٢١ لە ماڵ چووەتە دەرەوە و تاوەکو ئێستا سۆراخی نەزانراوە. سەلام عەلی، مامی گەنجەکە بە رووداوی راگەیاند: ئاسۆ کاژێر ٧: ٠٠ی ئێوارە لەماڵ دەرچووە و تاوەکو ئێستا چارەنووسی نادیارە.  مامی ئەو ئاسۆ لە بەشێکی دیکەی قسەکانیدا گوتی، برازاکەی پێش چەند رۆژێک مۆبایلەکەی لە کارکەوتووە و چاکی نەکردووەتەوە، لەبەرئەوە ژمارەکەی داخراوە، زۆربەی بنکەکانی پۆلیس و نەخۆشخانەکانیش گەڕاون سۆراخی نەبووە.  رووداو پەیوەندی بە سەرکەوت ئەحمەد، گوتەبێژی پۆلیسی پارێزگای سلێمانییەوە کرد و گوتی: "تاوەکو ئێستا هیچ سکاڵایەک نەگەیشتووەتە لای ئێمە، ئەگەر کەسوکارەکەی هەواڵمان پێبدەن، دەستبەجێ هەموو شوێن و لایەنێکی پەیوەندیدار ئاگادار دەکەینەوە".  ئاسۆ حوسێن دانیشتووی شارەزوور (هەڵەبجەی تازە)یە و هێشتا ژیانی هاوسەریگیری پێکنەهێناوە، بە گوتەی سەلام عەلی مامی "کێشەی لەگەڵ هیچ کەسێکدا نەبووە".  خێزانەکەی ئاسۆ داوا لە هاونیشتمانییان دەکەن، ئەگەر زانیارییان لەبارەی کوڕەکەیانەوە هەبێت بەم ژمارەیە (٠٧٥٠٢٤٠٧٥٢٦) پەیوەندییان پێوەبکەن.