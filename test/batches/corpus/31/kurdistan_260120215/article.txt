بە گوێرەی گرێبەستی قەیوان گرووپ، جێبەجێکاری پرۆژەکە، لەگەڵ حکومەتی ھەرێمی کوردستان، پرۆژەکە بە چەند قۆناخێک تەواو دەکرێت. قۆناخی یەکەمی لە شارۆچکەی تاسڵوجەوە دەست پێدەکات تاوەکو گوندی دەمرکانی سەر بە شارۆچکەی عەربەت. تەواوی تێچووی قۆناخی یەکەمیش ٤٠٠ ملیار دیناری عێراقییە.  شەقامی ١٠٠ مەتریی سلێمانی بە ئۆتۆبانی بابان ناسراوە و یەکێکە لە پرۆژە ستراتیژییەکانی سلێمانی و هەرێمی کوردستان کە بە تەواوبوونی قەرەباڵخیی هاتووچۆ لەسەر شەقامەکانی سلێمانی کەمدەکاتەوە.  ئەبوبەکر تەیب حەسەن، بەڕێوەبەری پرۆژەی شەقامی ١٠٠ مەتریی سلێمانی بە رووداوی گوت، لە رۆژی دەستپێکردنییەوە پرۆژەکە نەوەستاوە، ئەو رۆژانەی بارانیش بووە، لەو بەشانەدا کارکراوە کە کۆنکرێتن "یانی ئێستا لە هەر ٣٢ کیلۆمەترەکەی کە دانراوە بۆ قۆناخی یەکەم، کاری تێدا دەکرێت".     ئەبوبەکر تەیب ئاماژەی بەوەشکرد، "ئەو جەوەی لەم زستانەدا هاتە پێشەوە، قۆستمانەوە بۆ کارکردن لەو شوێنانەی کۆنکرێتن و کاری پڕکردنەوەی تێدا دەکرێت، لە کارکردنی کۆنکرێت و پڕکردنەوەی قەمتەرەکان نەوەستاوین.. ئێستا دەستمان کردووە بە یەکتربڕەکان، پردێک هەیە نزیکەی ٥٠٠ مەتر درێژە، ئەم پردە چوار پردە، دووانی بۆ رۆیشتنە و دووانی دیکەش بۆ هاتن، ئێستا دەستکراوە بە ئەپارتمێنتی یەکەم، واتە دەستکراوە بە دروستکردنی هەر چوار پردەکە و پایەکانیان".