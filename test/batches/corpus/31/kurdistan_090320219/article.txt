ئەمڕۆ سێشەممە ٩.٣.٢٠٢١ هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند، دوای ئەوەی سکاڵای یاساییان لەسەر تۆمارکرا، ژن و پیاوێک کە هاوژینی یەکدین بە تۆمەتی فێڵکردن، خەڵەتاندنی خەڵک و بردنی پارەکانیان دەستگیرکران.  ژن و مێردەکە ناویان (ز. ع. ص) و (ع. م. ف)ـە، تەمەنیان لەنێوان ٣٥ - ٤٥ ساڵاندایە، بە گوتەی هۆگر عەزیز، خەڵکی سنووری هەولێرن.  هەردوو تۆمەتبارەکان بە پێی ماددەی ٤٥٦ لە یاسای سزاکان دەستبەسەرکراون.  ماددەی ٤٥٦ی یاسای سزاکانی عێراق  ١ - سزا دەدرێت بە بەندکردنی هەر کەسێک، کە هەستێ بە رادەستکردن یان گواستنەوەی لە ئەستۆبوونی ماڵێکی گواستراوە کە خاوەندارێتییەکەی بۆ کەسێکی دیکە بگەڕێتەوە بە یەکێک لەم رێگەیانە:  ا - بەکارهێنانی رێگەیەکی فێڵکردن   ب - بەکارهێنانی ناوێکی درۆ، سیفەتێکی درۆ یان راپۆرتێکی ناڕاست کە وەسفی واقعەیەکی ناڕاستی کەسی تۆمەتبار دەکات و دەبێتە هۆی هەڵخەڵەتاندنی کەسی تاوانلێکراو بۆ ئەوەی ماڵەکەی رادەست بکات.   ٢ - هەرکەسێک هەستا بە بەکارهێنانی ئەو رێگایانەی لە پێشتر ئاماژەی پێدراوە کە وا لەکەسی بەرامبەر بکات کە سەنەدێکی ماڵی کە هی قەرزە تەسلیم بکات یان لە ئەستۆ بوونی بگوێزێتەوە بۆ ئەو یان مامەڵەکردن بە ماڵەکەوە یان لێخۆشبوون یان لەسەر هەر سەنەدێکی دیکە کە خاوەندارێتی پێ دەچەسپێت یان هەر مافێکی دیکە بە هەمان شێوە سزا دەدرێت، یان بە یەکێک لەو رێگایانەی سەرەوە وای لە کەسێک کرد ئیمزای بۆ بکات لەسەر سەنەدێک یان رەتکردنەوەی یان دەستکاریکردنی ناوەڕۆکەکەی یان لەناوبردنی.