مەحموود سەنگاوی، بەرپرسی میحوەری گەرمەسێری پێشمەرگە بە رووداوی راگەیاند، نیوەی شەوی رابردوو، چوار چەکدار هەڵیانکوتاوەتە سەر گوندی دەکەی حاجی قادر لە رۆژئاوای شارۆچکەی خانەقین، بەڵام لەلایەن پێشمەرگەوە بینراون و تەقەیان لێکراوە.  سەبارەت بە ناسنامەی چەکدارەکان، مەحموود سەنگاوی گوتی: "دیارنییە چەکدارەکان داعشبوون یان نا، پێشمەرگە رێگری لێکردن و یەکێکیشیانی بریندار کرد".  بەهۆی بوونی بۆشایی ئەمنی لەنێوان پێشمەرگە و هێزە عێراقییەکان لە سنووری دیالە و سەلاحەدین، چەکدارانی داعش ناوە ناوە پەلاماری هێزە ئەمنییەکان و هەندێکجاریش گوندنشینان دەدەن. مەحموود سەنگاوی دەڵێت: "هێزە عێراقییەکان هاوئاهەنگی لەگەڵ پێشمەرگە ناکەن و وەکو پێویستیش ناوچەکە ناپارێزن".  بەهۆی زیادبوونی جموجۆڵەکانی داعش، فەرماندەیی ئۆپەراسیۆنەکانی دیالە بەرەبەیانی دوێنێ یەکشەممە ٢٨ - ٢ - ٢٠٢١ ئۆپەراسیۆنێکی ئەمنیی دژی داعش لە شارۆچکەی خانەقین دەستپێکرد.  شانەی راگەیاندنی ئەمنیی عێراق، لە راگەیێندراوێکدا رایگەیاند: "فەرماندەیی ئۆپەراسیۆنەکانی دیالە بە هاوئاهەنگی لەگەڵ هەریەک لە فیرقەی پێنجی سوپای عێراق، حەشدی شەعبی لە میحوەری دیالە، هێزی ئاسمانیی عێراق و هێزی ئاسمانیی سوپا، بەرەبەیانی یەکشەممە ئۆپەراسیۆنێکی ئەمنیی هاوبەشیان لە شارۆچکەی خانەقین لە باکووری رۆژهەڵاتی پارێزگای دیالە دەستپێکرد".  شانەی راگەیاندنی ئەمنیی عێراق ئاماژەی بەوەداوە ئۆپەراسیۆنە ئەمنییەکە چەند رۆژێک بەردەوام دەبێت "بۆ لەناوبردنی تیرۆریستانی داعش لە ناوچەی زوور ئیسڵاح لە شارۆچکەی خانەقین".