زیرەک بیکۆ، سەرۆكی لقی هەولێری كۆمەڵەی میوانخانە و چێشتخانەكانی هەرێمی كوردستان، بە تۆڕی میدیایی رووداوی راگەیاند: "بەهۆی راگرتنی هێنانی گەشتیار لە ناوەڕاست و باشووری عێراق لەبەر هێرشکردنە سەریان هۆتێلەکانیش زیانیان بەرکەوت. بە ئامادەبوونی نوێنەری خاوەن پاسەکانی گەشتیاران، کۆمەڵەی میوانخانەکان و کۆمەڵەی گەشتیاری و بەڕێوەبەرایەتیی گەشتوگوزاری هەولێر و نوێنەری هاوئاهەنگیی نێوان هەرێمی کوردستان و بەغدا زنجیرەیەک کۆبوونەوەکرا و کێشەی پاسی گەشتیارانی شارەکانی باشوور و ناوەڕاست چارەسەر کرا. "  لە سنووری پاریزگای هەولێر، بە لای کەمەوە ٢٨٠ هۆتێل و ٩٣ مۆتێل و ٢٠٣ چێشتخانەی تۆمارکراو هەن.  زیرەک بیکۆ باسی لەوەش کرد کە کۆبوونەوەکە لە بەڕێوەبەرایەتیی گەشتوگوزاری هەولێر بەڕێوەچوو، دوای سەردانی پارێزگای هەولێر، بڕیاری دا زیانەکە هەرچەند بێت پاسەکان لەسەر ئەرکی پارێزگای هەولێر چاک دەرکرێنەوە کە دووپاس زیانی زۆریان بەرکەوتووە.  سەرۆكی لقی هەولێری كۆمەڵەی میوانخانە و چێشتخانەكان ئەوەشی گوت: "نوێنەری کۆمپانیای پاسەکانیش ئامادە بوو، پێمان راگەیاندن ئەو دۆخەی دروستبووە ئێمەش لێی ناڕازین و سەرپێچیکاران دەستگیر کراون و سزای یاسایی خۆیان وەردەگرن. "