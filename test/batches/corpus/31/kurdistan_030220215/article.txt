لە کۆبوونەوەکەدا تاوتوێی دۆخی کۆرۆنا و دەستپێکردنەوەی دەوام دەکرێت، وەزارەتی تەندروستی پێی باشە لە چەند رۆژی داهاتوودا دەرگەی قوتابخانەکان بکرێنەوە.   د. ئاسۆ حەوێزی، گوتەبێژی وەزارەتی تەندروستی حکومەتی هەرێمی کوردستان بە تۆڕی میدیایی رووداوی راگەیاند: پێشنیازی دەستپێکردنەوەی خوێندن ئامادەکراوە و گفتوگۆی لەبارەوە دەکرێت بۆ ئەوەی بڕیاری کۆتایی لەوبارەوە بدرێت، ئەگەر لیژنەکە بڕیاریش لەبارەی دەستپێکردنەوەی خوێندن بدات، بە رێکاری تەندروستی دەبێت و وەزارەتی تەندروستی کۆمەڵێک رێکار بۆ پاراستنی سەلامەتی مامۆستا و قوتابیان دادەنێت.  دوێنێ سێشەممە، د. رەهێڵ فەرەیدوون، بریکاری وەزیری تەندروستی هەرێمی کوردستان لەبارەی پێشنیازیان بۆ کردنەوەی قوتابخانەکان لە هەرێمی کوردستان بە (رووداو)ی گوت: "بابەتی کردنەوەی قوتابخانەکان گرنگ و هەستیارە، ئێمە پێشتر لە رێگەی لیژنەیەکی باڵاوە کە وەزیری تەندروستی خۆی سەرپەرشتی دەکات، بە باشمان زانی کە قۆناخ بە قۆناخ قوتابخانەکان بکرێنەوە و ئێستا قۆناخی ١٢ی ئامادەیی دەوامی خۆیان دەکەن. ئەوکات دڵخۆشبووین کە تووشبووی کۆرۆنا بەرەو کەمبوونەوە دەچێن و بەرزبوونەوەی تێدا نابینرێت. لە کاتی کردنەوەی قوتابخانەکانی پۆلی ١٢ ژمارەی تووشبوو تۆمارنەکرا.  بریکاری وەزارەتی تەندروستی هەرێمی کوردستان ئاماژەی بەوەکرد، ئەو کات رامانگەیاند کە ئەگەر دوای دوو هەفتە لە کردنەوەی قوتابخانەکان تووشبووی کۆرۆنا لە قۆناخی ١٢ی ئامادەیی تۆمارنەکرا، ئەوا هەنگاوی دیکە دەگرنەبەر، د. رەهێڵ گوتیشی "ئێستا کردنەوەی دەرگەی قوتابخانەکان زۆر گونجاوە، بەڵام ئەوە ئەوە ناگەیێنێت کە کۆرۆنا ئیدی تۆمارنەکرێت و بەرزنەبێتەوە. لەبەرئەوە ئێستا ئێمە قبووڵمانە کە دەرگەی قوتابخانەکان لە چەند رۆژی داهاتوودا بکرێنەوە. بەڵام دەبێت مەرجە تەندروستییەکان جێبەجێ بکرێن.