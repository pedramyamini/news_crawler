هاشم جەباری، بێژەری کەناڵی ئەو کاتی کەرکووک بە تۆڕی میدیایی رووداوی راگەیاند: "تەلەڤزیۆنی کەرکووک ئەرشیفێکی دەوڵەمەندی هەبوو کە ئەرشیفی ٣٢ ساڵ بوو، بەڵام دوێنێ ئەو ئەرشیفە گوێزرایەوە بەغدا. "  هاشم جەباری ئاماژەی بەوە داو کە بەشێکی سەرەکیی ئەو ئەرشیفە بریتی بوو لە ١٦٥٠ گۆرانی کە ٨٥ % یان کوردی بوون و ئەوانی دیکەش تورکمانی و سریانی بوون.   هەروەها هەر لە ئەرشیفەکەدا ١١٧ درامای رەش و سپیی کوردی، ١٤ درامای رەنگاورەنگی کوردی و ١١ درامای رەش و سپیی تورکمانی هەبوون.  هاشم جەباری باسی لەوە کرد، لە ماوەی چەندین ساڵی رابردوودا زۆر هەوڵی داوە ئەو ئەرشیفە لە هەرێمی کوردستان بپارێزرێت و بۆ ئەو مەبەستەش لەگەڵ هەریەکە لە خاتوو هێرۆ ئیبراهیم ئەحمەد، هاوژینی جەلال تاڵەبانی، شاناز ئیبراهیم ئەحمەد، فەلەکەدین کاکەیی، وەزیری رۆشنبیریی پێشووتری حکومەتی هەرێمی کوردستان، فریاد رەواندزی، وەزیری پێشووی رۆشنبیریی عێراق قسەی کردووە، بەڵام هیچ کامیان ئەو کارەیان نەکردووە کە بۆ پاراستنی ئەرشیفەکە پێویست بووە.   هاشم جەباری رایگەیاند، دووجار هەوڵ درا ئەو ئەرشیفە بگوازرێتەوە بەغدا، بەڵام بە پاڵپشتیی چەند کەسێک رێگری لەو هەوڵە کردووە، دواجار رۆژی یەکشەممە ٢٠٢١/٠١/٢٤ ئەو ئەرشیفە گوێزرایەوە بەغدا بۆ ناوەندی سەرەکیی کەناڵی عێراقییە.