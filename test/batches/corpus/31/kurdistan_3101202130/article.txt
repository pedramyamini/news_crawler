رووداوەکە کاژێر ٠٥: ٠٠ی ئێوارەی ئەمڕۆ یەکشەممە ٣١ - ٠١ - ٢٠٢١ روویداوە، فازڵ حاجی، گوتەبێژی هاتووچۆی هەولێر بە تۆڕی میدیایی رووداوی راگەیاند، "کەسێکی خاوەن پێداویستی تایبەت کە هەڵگری نەخۆشی داون سیندرۆمە بەهۆی ئەوەی لە بەشێوەیەکی هەڵە لە شەقام دەپەڕێتەوە، خۆی دەکێشێت بە بارهەڵگرێک و بە سەختی بریندار دەبێت. "  گوتەبێژی هاتووچۆی هەولێر ئاماژە بەوەش دەدات، ئێستا دۆخی تەندروستیی کوڕەکە ناجێگیرە و لە خۆشخانەیەکی هەولێر لەژێر چاودێری چڕی پزیشکدایە.   وەک لە ڤیدیۆکەدا دەردەکەوێت، کوڕەکە دەیەوێت لەسەر شەقامی گشتی کەرکووک - هەولێر بپەڕێتەوە. بەڵام خۆی دەکێشێت بە ئۆتۆمبێلە بارهەڵگرەکەدا. فازڵ حاجی دەشڵێت " شۆفێرەکە نەیتوانیوە خۆی کۆنترۆڵ بکات، چونکە کەسەکە لەناکاو خۆی کێشاوە بە ئۆتۆمبێلەکەدا. لەبەرئەوە شۆفێرەکە تۆمەتبار نییە. "  باوکی ئەو کوڕە لە نزیک قوشتەپە پێشانگەی ئۆتۆمبێلی هەیە و کوڕەکەش هەڵگری نەخۆشی داون سیندرۆمە و تەمەنی ٢٠ ساڵە.      بەپێی ئامارەکانی بەڕێوەبەرایەتی گشتیی هاتووچۆی هەرێمی کوردستان لەنێوان ساڵی ٢٠١٦ تاوەکو ساڵی ٢٠١٩. لە شارەکانی (هەولێر، سلێمانی، دهۆک) و ئیدارەی گەرمیان  ١٧ هەزار و ٥٣١ رووداوی هاتووچۆ روویانداوە. بەهۆیەوە دوو هەزار و ٧٣١ کەس گیانیان لەدەستداوە و ٢٩ هەزار و ٨٣٩ کەسیش برینداربوون. سیروان بەرزنجی، بەڕێوەبەری بەشی یاسایی لە بەڕێوەبەرایەتی هاتووچۆی هەولێر بە رووداوی راگەیاند، مەترسیدارترین رووداوەکانی هاتووچۆی هەولێر لە شەقامی ١٢٠ مەترییە. هەرچەندە ئێستا بەراورد بە ساڵانی رابردوو رووداوەکانی هاتووچۆ کەمیکردووە.      بەپێی ئامارەکانی بەڕێوەبەرایەتی گشتیی هاتووچۆی هەرێمی کوردستان لەنێوان ساڵی ٢٠١٦ تاوەکو ساڵی ٢٠١٩. لە شارەکانی (هەولێر، سلێمانی، دهۆک) و ئیدارەی گەرمیان  ١٧ هەزار و ٥٣١ رووداوی هاتووچۆ روویانداوە. بەهۆیەوە دوو هەزار و ٧٣١ کەس گیانیان لەدەستداوە و ٢٩ هەزار و ٨٣٩ کەسیش برینداربوون. سیروان بەرزنجی، بەڕێوەبەری بەشی یاسایی لە بەڕێوەبەرایەتی هاتووچۆی هەولێر بە رووداوی راگەیاند، مەترسیدارترین رووداوەکانی هاتووچۆی هەولێر لە شەقامی ١٢٠ مەترییە. هەرچەندە ئێستا بەراورد بە ساڵانی رابردوو رووداوەکانی هاتووچۆ کەمیکردووە.   بەڕێوەبەری بەشی یاسایی لە بەڕێوەبەرایەتی هاتووچۆی هەولێر باسی چەند ئامارێکی کرد و رایگەیاند "بەراورد بە ساڵانی پێشتوو لە ٢٠٢٠ دا رووداوەکانی هاتووچۆ کەمیکردووە، ئەوەش بەهۆی باشبوونی رێگەوباون، هۆشیاریی خەڵک و کارکردنی لایەنی پەیوەندیدار لەسەر رێگەکان. لەبەرئەوە دەتوانین بڵێین بەراورد بە زیادکردنی ئۆتۆمبێل رووداوەکانی هاتووچۆ کەمیکردووە. تەنیا لەنێو شاری هەولێر نزیکەی ٩٢٧ هەزار ئۆتۆمبێل هەیە. بەڵام لە ساڵی ٢٠٠٣ دا تەنیا ٨٧ هەزار ئۆتۆمبێل لە پارێزگای هەولێر هەبووە. "  جگە لەم رووداوەی سنووری قوشتەپەی هەولێر، هەر ئەمڕۆ کاژێر ١١: ٠٠ی بەیانی لە شەقامی ١٠٠ مەتریی هەولێر رووداوێکی دیکە روویداوە. فازڵ حاجی گوتەبێژی هاتووچۆی هەولێر بە رووداوی راگەیاند "رووداوەکە لەبەرامبەر کۆلێژی دەرمانسازی بووە و کەسێکی بە تەمەن دەوێت لە شەقامەکە بپەڕێتەوە، بەڵام ئۆتۆمبێلەکە بەخێراییەکی زۆر لێی دەدات و گیان لەدەست دەدات. "  گوتەبێژی هاتووچۆی هەولێر دەشڵێت، لەبەرئەوەی ئۆتۆمبێلەکە کە لە جۆری تۆیۆتا - تایبەتە و بەخێراییەکی زۆر رۆیشتووە، لە کاتی بەرکەوتنی بەر ئۆتۆمبێلەکە کەسەکە بۆ بەرزی چەند مەترێک بەرزبووەتەوە و دووبارە بەر شەقامەکە کەوتووە.   فازڵ حاجی ئاماژە بەوەش دەدات، کە ئەوان وەکو هاتووچۆی هەولێر داوای پردی پەڕینەوەیان کردووە، بەڵام تاوەکو ئێستا دانەنراوە و دەشڵێ " بۆ ئەوەی رووداوی دیکەی هاوشێوە روونەدات، هیوادارم بەزووترین کات پردێکی پەڕینەوەی لێدابنرێت. "