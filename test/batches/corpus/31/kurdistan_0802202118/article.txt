د. رێبوار ئیسماعیل، ئەندامی سەرکردایەتیی یەکێتیی نیشتمانیی کوردستان و لێپرسراوی مەڵبەندی هەولێری ئەو حیزبە لە روونکردنەوەیەکدا رایگەیاند: "کەناڵی رووداو... هەواڵێکی بڵاو کردووەتەوە گوایە بەشێک لە سەرکردایەتی و پەرلەمانتارانی یەکێتی لە هەولێر یاداشتێکی ناڕەزاییان ئاراستەی بەڕێزان هاوسەرۆکان و مەکتەبی سیاسیی یەکێتی کردووە و تێیدا هەڕەشەی دەستلەکارکێشانەوەیان کردووە لە ئەگەری مامەڵەی راستەوخۆی سلێمانی لەگەڵ بەغدا و رادەستکردنی نەوت و داهاتی ئەو شارە لەلایەن یەکێتییەوە. ئێمە ئەو هەواڵە بە هەڵبەستراوی بێبنەما لە قەڵەم دەدەین. "  لە روونکردنەوەکەی لێپرسراوی مەڵبەندی هەولێری یەکێتیدا هاتووە: "پێمانوایە ناوەڕۆک و کاتی هەواڵەکە ئامانجدارە لە بەرانبەر هەڵوێستەکانی یەکێتی لەسەر ئاستی عێراق و هەرێمی کوردستان بۆ چارەسەرکرنی کێشەکان و قەیرانەکان. "  رۆژی دووشەممە ٢٠٢١/٠٢/٠٨ سەرچاوەیەکی باڵا لە مەکتەبی سیاسیی یەکێتیی نیشتمانیی کوردستان بە تۆڕی میدیایی رووداوی راگەیاندبوو: "بەشێکی ئەندامانی سەرکردایەتی لە هەولێر و دهۆک هۆشدارییان داوەتە مەکتەبی سیاسی ئەگەر سلێمانی سەربەخۆ مامەڵە لەگەڵ بەغدا بکات، دەست لەکار دەکێشنەوە. "  هەر لەو بارەیەوە فراکسیۆنی یەکێتی لە روونکردنەوەیەکدا دەڵێت: "سەرلەبەری هەواڵەکە رەت دەکەینەوە و بە هەموو لایەکی رادەگەیەنین کە ئەم هەواڵە دوورە لە راستییەوە و هیچ هەڤاڵێکی ئێمە لێدوانی لەو شێوەیەی نەداوە. "  سەرچاوەکە لەبارەی مامەڵەی راستەوخۆی سلێمانی لەگەڵ بەغدا بە رووداویان گوتووە: ئەو پەیامە "بەروونی" بە هاوسەرۆکانی یەکێتی گەیێندراوە و "ئەو ئەندامانە بە مامەڵەی راستەوخۆی سلێمانی لەگەڵ بەغدا رازی نین. "  سەرچاوەکە باسی لەوەش کردبوو کە "بەشێکی پەرلەمانتارانی یەکێتی لە بەغدا هەڕەشەی دەستلەکارکێشانەوەیان کردووە ئەگەر نیەتی مامەڵەی جیای سلێمانی لەگەڵ بەغدا هەبێت. "  بە گوێرەی زانیارییەکانی رووداو ئەو پەرلەمانتارانەی یەکێتی باسیان لەوە کردووە کە "دەستلەکار دەکێشنەوە و دەنگدەری خۆیان لە هەولێر جێناهێڵن. "  رووداو زانیویەتی کە سەرکردایەتیی دهۆکی یەکێتی و ماڵی کۆسرەت رەسووڵ و بەشێکی کەرکووکییەکانی ناو یەکێتی بەتووندی مامەڵەی راستەوخۆی سلێمانییان لەگەڵ بەغدا رەتکردووەتەوە.  لە چەند رۆژی رابردوودا قوباد تاڵەبانی، جێگری سەرۆکوەزیرانی هەرێمی کوردستان و ئەنجوومەنی پارێزگای سلێمانی مامەڵەی ئەو پارێزگایەیان لەگەڵ بەغدا بە دوور زانی.  قوباد تاڵەبانی رایگەیاند: "سلێمانی تەنیا ١١ % ی نەوتی هەرێمی کوردستانی لێیە و بۆ بودجەی بەکاربردنیش پێویستی بە ٤٠٠ ملیۆن دۆلارە. ئایا بەغدا ئامادەیە ئەم پارە بە جیا بۆ سلێمانی بنێرێت؟ "  هەروەها بەرزان محەممەد، جێگری سەرۆکی ئەنجوومەنی پارێزگای سلێمانی گوتی: "یاسای ژمارە ٣ ـی ساڵی ٢٠٠٩ی ئەنجوومەنی پارێزگاکان رێگرە لەوەی پارێزگاکان بە جیا مامەڵە لەگەڵ بەغدا بکەن. "