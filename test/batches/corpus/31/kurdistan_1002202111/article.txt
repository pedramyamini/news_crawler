عیرفان عەلی عەبدولعەزیز، رابەری گشتیی بزووتنەوەی ئیسلامی، لە ڤیدیۆیەکدا دەردەکەوێت، کە ژمارەیەک ریشۆڵە ئازاددەکات.  بەپێی لێدوانی بەڕێوەبەری نووسینگەکەی بۆ رووداو، سەرلەبەیانیی ئەمڕۆ کاتێک رابەری گشتیی بزووتنەوەی ئیسلامی دەچێتە سەر کاری خۆی بۆ بارەگای مەکتەبی سیاسیی حیزبەکەی لە هەولێر، پیاوێک دەبینێ کە ژمارەیەک ریشۆڵەی لەنێو قەفەسدا گێڕاوە بۆئەوەی بیانفرۆشێت. ئەویش لەو کاتەدا داوا دەکات هەموو ریشۆڵەکان بەو بفرۆشێت و ئازادی بکات.  بەڕێوەبەری نووسینگەکەی بە رووداوی گوت "هەر بە سرووشتی خۆی بەڕێز رابەری گشتیی بزووتنەوەی ئیسلامی کەسێکی ژینگەدۆستە و ئەو دیمەنانە ئازاری دەدەن، بۆیە لەوکاتەشدا بەهەمان هەستی پێناخۆشبوون داوای لێکردین ئەو ریشۆڵانە بکڕینەوە و ئازادیان بکەین".  وەک لە ڤیدیۆکەشدا دەردەکەوێت، رابەری گشتیی بزووتنەوەی ئیسلامی پەیامێک دەداتە هەموو هاونیشتمانیان و داوادەکات، هەرکەسێک ئاژەڵ و باڵندەی کێوی هەیە ئازادیان بکەن، بۆئەوەی بە ئازادی لەنێو سرووشت و ژینگەی کوردستاندا بگەڕێن.  ریشۆڵە یەكێكە لە باڵندە كۆچەرەكان و بەهۆی گۆڕانی کەشوهەوا کۆچ دەکەن. لە سنووری هەرێمی كوردستانیش ساڵانە ژمارەیەكی زۆری ریشۆڵە دەبینرێت كە سودێكی زۆریان بۆ هاوسەنگی ژینگە هەیە، چونكە مێرووی زیانبەخش لە كێڵگەكان كەمدەكەنەوە، بەڵام لەم ساڵانەی دواییدا راوكردنیان زۆر زیادیكردووە، ئەمەش وایكردووە ژمارەیان كەمبێتەوەو وەک ساڵانی پێشتر بە پۆل نەبینرێن.