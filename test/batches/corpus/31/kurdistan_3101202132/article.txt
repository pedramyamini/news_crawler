عەلی حوسێنی، گوتەبێژی میحوەری باکووری حەشدی شەعبی بە تۆڕی میدیایی رووداوی راگەیاند، ئەمڕۆ یەکشەممە لە گوندی عەبود کە دەکەوێتە ١٥ کیلۆمەتر لە رۆژئاوای قەزای خورماتوو، بۆمبێكی چێندراوی سەردەمی داعش بە شوانێک تەقییەوە و بەهۆیەوە بە سەختی برینداربوو، دوای گەیاندنیشی بۆ نەخۆشخانە بەهۆی سەختیی برینەکەی گیانی لەدەستدا.  بە گوتەی گوتەبێژی میحوەری باکووری حەشدی شەعبی، بۆمبەکە کۆن بووە و پێشتر لەلایەن داعشەوە دانراوە و ئەمڕۆ بەو شوانەدا تەقیوەتەوە.  هاوکات هەر ئەمڕۆ لە ناحیەی سلێمانی بەگ سەر بە قەزای خورماتوو، پێنج ئافرەت بە تۆمەتی بوونی پەیوەندی و پێدانی زانیاری بە رێکخراوی داعش، دەستگیرکران.  عەقید کاوە شێخانی، ئەفسەر لە پۆلیسی خورماتوو بە تۆڕی میدیایی رووداوی راگەیاند، بەیانیی ئەمڕۆ یەکشەممە ٣١ی کانوونی دووەمی ٢٠٢١، هێزەکانی  بەرپەرچدانەوەی خێرا و پۆلیسی نەهێشتنی تاوان، دوای وەرگرتنی زانیاری، لە ئۆپەراسیۆنێکدا توانییان پێنج ئافرەت لە ناوەندی شارۆچکەکە دەستگیربکەن کە لەڕووی پێدانی زانیاری و پێداویستییەوە هاوکاریی داعشیان کردبوو.  ئەو ئەفسەرە لە پۆلیسی خورماتوو گوتیشی "ئافرەتەکان سەرجەمیان عەرەبن و خەڵکی سنووری ناحیەکەن، بۆ لێکۆڵینەوە رەوانەی بنکەی پۆلیس کراون و دواتر رووبەڕووی دادگا دەکرێنەوە".