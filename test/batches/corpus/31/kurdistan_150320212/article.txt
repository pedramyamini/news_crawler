بەپێی هەواڵی ماڵپەڕی نووسینگەی ئەنجوومەنی وەزیرانی ئێران، دوو وڵاتی ئێران و عێراق بۆ لابردنی ڤیزە رێککەوتنی سەرەتاییان کردووە و وەزارەتی دەرەوەی ئێرانیش لەسەر ئەو بنەمایە پێشنیازی لابردنی ڤیزەی بە ئەنجوومەنی وەزیران کردووە. ئەو پێشنیازە ئێستا لە کۆمیسیونی سیاسی و بەرگریی ئەنجوومەنی وەزیرانی ئێران تاوتوێ دەکرێت.  رۆژی ٧ی تەمموزی ٢٠٢٠ ئیرەج مەسجدی، باڵیۆزی ئێران لە عێراق، گوتی، هەنگاوی باش بۆ هەڵگرتنی ڤیزە لەنێوان هەردوو وڵات نراوە. مەسجیدی نەهێشتنی وەرگرتنی پارەی وەک هەنگاوێکی گرنگ بۆ لابردنی ڤیزە لە قەڵەمدا.  ئێران و عێراق رۆژی ١٢ی ئاداری ٢٠١٩ لە راگەیێندراوێکی هاوبەشدا و دوای سەردانی حەسەن رووحانی، سەرۆککۆماری ئێران بۆ عێراق رایانگەیاند، ڤیزەی نێوان دوو وڵات بە خۆڕایی دەبێت.   ئیبراهیم رەئیسی، سەرۆکی دەزگای دادی ئێرانیش کە ١٠ شووباتی ٢٠٢١ سەردانی عێراقی کرد، لە کۆبوونەوە لەگەڵ مستەفا کازمی، سەرۆکوەزیرانی عێراقدا داوایکرد بۆ ئاسانکاری لە هاتووچۆی زیارەتکاراندا ڤیزە لەنێوان دوو وڵاتدا هەڵبگیرێت.  ساڵانە چەندین ملیۆن هاونیشتمانی ئێرانی و عێراقی سەردانی ئەو دوو وڵاتە دەکەن، کە بەشی هەرەزۆریان سەردانی مەزارگە و شوێنە پیرۆزە ئایینییەکان دەکەن.  ئیسحاق جەهانگیری، جێگری سەرۆککۆماری ئێران رۆژی ١٩ی ئۆکتۆبەری ٢٠١٩ گوتی، پێشتر لە ساڵێکدا ٥٠ هەزار ئێرانی سەردانی عێراقیان دەکرد، بەڵام لە ١٠ ساڵی رابردوودا ئەم ژمارەیە بۆ سێ ملیۆن و ٥٠٠ هەزار کەس بەرزبووەتەوە.