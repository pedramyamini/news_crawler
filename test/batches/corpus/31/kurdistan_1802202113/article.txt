ئەمڕۆ پێنجشەممە ١٨ - ٠٢ - ٢٠٢١، لە رێوڕەسمەکەدا کە رێبەر ئەحمەد، وەزیرى ناوخۆی هەرێمی کوردستان ئامادەی بوو. پارێزگارى نوێی هەولێر، لەبەردەم نێچیرڤان بارزانی، سەرۆکى هەرێمى کوردستان، سوێندى یاسایى خوارد.  بەپێی راگەیێندراوێکی سەرۆکایەتیی هەرێمی کوردستان، نێچیرڤان بارزانی، پيرۆزبايى له پارێزگارى نوێی هه‌ولێر کرد و هيواى سه‌ركه‌وتنى بۆ خواست و ئاماژەى بەوە دا "ئەرکى به‌ڕێز پارێزگارى هه‌ولێر قورسه، به‌تايبه‌تى له‌م دۆخه‌دا كه كۆمه‌ڵێك كێشه و قه‌يران رووبه‌ڕووى هه‌رێمى كوردستان بوونه‌ته‌وه. "   سەرۆکى هەرێمى کوردستان جەختیشى لەوە کردەوە، کە پارێزگارى هه‌ولێر ده‌بێ پارێزگارى هه‌موو خه‌ڵكى پارێزگاى هه‌ولێر به هه‌موو پێكهاته‌كانییه‌وه بێت و به يه‌ك چاو سه‌يرى هه‌موو لايه‌نه‌كان بكات.  وەک لە راگەیێندراوەکەی سەرۆکایەتیی هەرێمی کوردستاندا هاتووە، لە رێوڕەسمەکەدا نێچیرڤان بارزانى يادى پارێزگارى پێشوو د. فرسەت سۆفى کردەوە کە بە نەخۆشیى کۆرۆنا کۆچى دواییکرد، پرسە و سەرەخۆشى لە هەموو ئەو خێزانانەش کرد کە بەهۆى ئەو نەخۆشییەوە، کەسوکاریان لەدەستداوە. هەروەها پارێزگارى شەهید فرەنسۆ هەریریشى بەبیرهێنایەوە کە ئەمڕۆ ١٨ ى شووبات، یادى شەهیدبوونیەتى.  لە رێوڕەسمەکەدا نێچیرڤان بارزانی، سەرۆکی هەرێمی کوردستان پارێزگاری نوێ هەولێری دڵنیاکردەوە کە "هه‌موو هاريكارى و پشتگيرييه‌كى خۆیان و سه‌رۆكايه‌تيى هه‌رێمى كوردستان و حكومه‌تى هه‌رێمى كوردستانى ده‌بێت بۆ ئه‌وه‌ى له ئه‌ركه‌كه‌يدا سه‌ركه‌وتوو بێت و بتوانێت به باشترين شێوه خزمه‌ت به پارێزگاى هه‌ولێر و هاووڵاتیان بكات. "  رۆژی ٠٨ - ٠٢ - ٢٠٢١ لە ئەنجوومەنی پارێزگای هەولێر دەنگ بە ئومێد خۆشناو، وەک پارێزگاری نوێی هەولێر درا و توانی (١٨) دەنگی ئەندامانی ئەنجوومەنی پارێزگا لەکۆی ٢٣ ئەندامی بەشداربوو بەدەستبهێنێت. دوو بەربژێرەکەی دیکەش کە رکابەری بوون نەیانتوانی هیچ دەنگێکی ئەندامانی ئەنجوومەن بەدەستبهێنن.  دەستبەکاربوونی ئومێد خۆشناویش وەک پارێزگاری هەولێر، دوای ئەوە دێت کە رۆژی ١٨ - ١١ - ٢٠٢٠ د. فرسەت سۆفی، پارێزگاری هەولێر دوای تووشبووی بە ڤایرۆسی کۆرۆنا کۆچی دواییکرد. خەڵکی هەرێمی کوردستان و بەرپرسانی حیزبی و حکومی هاوخەمی خۆیان بۆ کۆچی دوایی پارێزگار و کەسوکارەکەی دەربڕی. دوای کۆچی دوایی هێمن قادر، جێگری پارێزگاری هەولێر بە وەکالەت کارەکانی پارێزگاری کۆچکردووی رایی دەکرد. ئەمڕۆش ئومێد خۆشناو لە بەردەم سەرۆکی هەرێمی کوردستان سوێندی یاسایی خوارد و بووە ٤٢ ەمین پارێزگاری هەولێر.  - ئومێد عەبدولڕەحمان حەسەن (خۆشناو)  - لە ٠١ - ٠٦ - ١٩٧٧ لە هەولێر لەدایکبووە  - دیبلۆم و بە کالۆریۆس لە راگەیاندنی رۆژنامەڤانی  - کادیری پارتی دیموکراتی کوردستان بووە  - ١٢ ساڵ کاری رۆژنامەڤانی کردووە  - ئەندامی سەندیکای رۆژنامەڤانانی کوردستانە  - سەرۆکی فراکسیۆنی پارتی لە خولی چوارەم و پێنجەمی پەرلەمانی کوردستان  - ئەندامی لیژنەکانی دەستپاکی و کاروباری پەرلەمان و ناوچە کوردستانییەکانی دەرەوەی ئیدارەی هەرێمی کوردستان بووە.  - سکرتێری یەکێتی لاوانی دیموکراتی کوردستان بووە  - ئەندامی شاندی دانوستاندنکاری پارتی بۆ پێکهێنانی کابینەی نۆیەمی حکومەت.  - ئەندامی لیژنەی سەرپەرشتی هەرسێ کۆنگرەی نەتەوەیی لاوانی چوارپارچە بووە.  - خاوەنی بەرهەمی چاپکراوی [گەنج گۆمی سیاسی دەشڵەقێنێ]، ئازادی دەربڕینی بۆچوون لە ئامرازەکانی پەیوەندی ئەلیکترۆنی - ئامادەی چاپە.   - کاریگەری راگەیاندن و لاوان لەسەر هزری نەتەوەیی  - سنووری یاسایی ئازادی رادەربڕین  - قۆناخەکانی مێژووی راگەیاندنی یەکێتی لاوان