دکتۆر کەمال عەبدولحەمید ئەترووشی، راوێژکاری پێشووی سەرۆکوەزیران بۆ کاروباری وزە و بەرپرس و راوێژکار لە چەند کۆمپانیایەکی نەوت و گاز، ئەمڕۆ لە دانیشتنێکی نائاسایی پەرلەمان، بە دەنگی ٨١ پەرلەمانتار متمانەی پێدرا و سوێندی یاسایی خوارد، دوای هەڵبژاردنیشی وەک وەزیر، بەبێ هیچ گوتارێک پەرلەمانی جێهێشت.  دەرچوونی وەزیری نوێی سامانە سرووشتییەکان بەبێ ئەوەی وەڵامی پەرلەمانتاران بداتەوە بووە هۆی ناڕەزایەتیی پەرلەمانتارانی نەوەی نوێ. سەرۆکی فراکسیۆنی نەوەی نوێ بە دکتۆر رێواز فایەق سەرۆکی پەرلەمانی گووت، پرسیارمان هەبوو بۆچی وەزیری سامانە سرووشتیەکان رایکرد، ٥ جار ئەڵێ رایکرد، چەند پارلەمانتارێکی پارتی لەبەرامبەر قسەکەی دیارە ناڕەزایەتی دەردەبڕن لەوکاتەدا پەرلەمانتارەکەی نەوەی نوێ دەڵێ "فڵتە فڵت نەکەن، کەس فڵتە فڵت نەکات".   سەرۆکی فراکسیۆنی نەوەی نوێ دەنگەکەی تۆمارکراوە و بە پەرلەمانتارانی پارتی دەڵێت، ئەگەر پیاون وەرنە پێشەوە، ئەوانیش قسەی پێدەڵێن و ئەوانیش پەلاماری دەدەن و لێی دەدەن.  سیپان ئامێدی، پەرلەمانتاری نەوەی نوێ دوای کۆبوونەوەکە لە کۆنگرەیەکی رۆژنامەڤانیدا کە ئاسەواری لێدان بە دەموچاویەوە دیارە دەڵێت "بە بۆکس ئاسن لەنێو هۆڵی پەرلەمان لە سەروچاوی منیان داوە، فراکسیۆنی پارتی هێرشیان کردینەسەر، لێرە داوادەکەین سەرۆکایەتی پەرلەمان بێلایەنی خۆی بپارێزێت".  لە وەڵامدا ئومێد خۆشناو، سەرۆکی فراکسیۆنی پارتی لە کۆنگرەیەکی رۆژنامەڤانیدا رەتیکردەوە کە بە خەنجەر بۆکس لەو پەرلەمانتارەی نەوەی نوێ درابێت و گوتی "دەیسەلمێنین ئەو قسەیە ناڕاستە، بە بۆکس خەنجەر لەکەس نەدراوە، ڤیدیۆییەکان ماون، ئەوەی ئەو قسەی کردووە ئەو چاکەتەکەی دادەکەنێت و هەوڵیداوە پەلەماربدات بەڵام نەیتوانیوە، بەدڵنیاییەوە کەسێکیش پەلامار بدرێ و مستی تێبگیری گوڵی تێناگرن".  سەرۆکی پەرلەمانی کوردستان کۆبوونەوە نائاساییەکە بەپێویست دەزانێت و لەهەمانکاتدا، دەڵێت هەفتەی داهاتوو لە کۆبوونەوەیەکی تایبەتدا لەگەڵ سەرۆک فراکسیۆنەکان گرژییەکانی ئەمڕۆ تاوتوێ دەکرێن.  رێواز فایەق، سەرۆکی پەرلەمانی کوردستان گوتی: "یەکێک بووە لەو پرسانەی هەموو لایەنە بەشداربووەکانی حوکمەت داوایانکردووە کە ناکرێت وەزارەتێکی وا گرینگ بێ وەزیربێت، لەکاتێکدا زۆربەی کێشەکانی ئێمە پەیوەندی بە دۆسیەی نەوتەوە هەیە، لە هەرێمی کوردستان و لەگەڵ عێراقیش، بۆیە دەنگی پەرلەمانتارانی پێدراوە".  ٤٥ پەرلەمانتاری پارتی، ١٧ پەرلەمانتاری یەکێتی، ٧ پەرلەمانتاری گۆڕان، پەرلەمانتارێکی لیستی سەردەم و ١١ پەرلەمانتاری پێکهاتەکان دەستیان بۆ وەزیری سامانە سرووشتییەکان بەرزکردەوە، لە بەرامبەردا پەرلەمانتارانی فراکسیۆنەکانی کۆمەڵ، یەکگرتوو، نەوەی نوێ، ٥ پەرلەمانتاری گۆڕان، پەرلەمانتارێکی لیستی ئازادی و  ٤ پەرلەمانتاری سەربەخۆ دەنگیان نەدا.  عەبدولستار مەجید، سەرۆکی فراکسیۆنی کۆمەڵ گوتی: دەنگمان نەدا بە کاندیدی وەزارەتی سامانە سرووشتییەکان، چونکە پێمانوایە بوون و نەبوونی وەزیر بۆ ئەو سێکتەرە وەکو یەک وایە و سامانە سرووشتییەکان لە دەستی حیزبە".  وەزارەتی سامانە سرووشتییەکان ساڵی ٢٠٠٦ بە مەبەستی سەرپەرشتیکردنی پرۆسەکانی دەرهێنان و بەبازاڕکردنی نەوت و  سامانە سرووشتییەکان دامەزراوە. لەو ١٤ ساڵەی تەمەنی زیاتر لە ٥٠ گرێبەستی لەگەڵ کۆمپانیا جیهانییەکان لەپڕۆسەی فرۆشتنی نەوتدا کردووە و، زیاتر لە ٥٠ % ی داهاتی هەرێمی کوردستان دابین دەکات.