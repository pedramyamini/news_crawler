فازڵ ئیبراهیم، بەڕێوەبەری گشتیی کەشناسی و بوومەلەرزەزانی هەرێمی کوردستان لەبارەی رەشەباکەوە بە تۆڕی میدیایی رووداوی راگەیاند: "هەرێمی کوردستان لەژێر پاڵەپەستۆی دەریای ناوەڕاست رووبەڕووی رەشەبایەکی بەهێز بووەتەوە، لە هەندێک ناوچە خێرایی رەشەبا تاوەکو ٧٠ کیلۆمەتر لە کاژێرێک بووە، ئەوەش پێشبینیکراو بوو بەو پێیەی لە چەند رۆژی رابردوو پلەی گەرما بەرەو بەرزبوونەوە رۆشتبوو".  لەبارەی خێرایی رەشەبا لەنێو شارەکان بەڕێوەبەری گشتیی کەشناسی و بوومەلەرزەزانی هەرێمی کوردستان گوتی: خێرایی با لە نێو شارەکان لە نێوان ٢٥ بۆ ٣٠ کیلۆمەتر لە کاژێرێکدا بووە و بەپێی نەخشەکانیش بەشێوەی پچڕ پچڕ لە بەشێک لە ناوچەکان رەشەبا بەردەوامە.  لە بەشێکی دیکەی قسەکانیدا بەڕێوەبەری گشتیی کەشناسی و بوومەلەرزەزانی هەرێمی کوردستان ئاماژەی بەوەدا: ئەمڕۆ پلەی گەرما نزمبووەتەوە، بەو هۆیەشەوە خێرایی رەشەبا کەمبووەتەوە، پێشبینیش دەکرێت سبەینێ خێرایی رەشەبا ئاسایی ببێتەوە، بەڵام بەهۆی دابەزینی پلەی گەرماوە لە ناوچە شاخاوییەکان بەفر دەبارێت و رەنگە لە نێو شاری سلێمانیش کەمێک بەفر ببارێت".     هەروەها ئومێد ئەحمەد، گوتەبێژی وەزارەتی کارەبا بە تۆڕی میدیایی رووداوی راگەیاند، بەهۆی رەشەباکەی شەوی رابردوو لە سلێمانی، ٥ هێڵی ستراتیژی کارەبا پچڕاون و چەند فیدەرێکیش کوژاونەتەوە، بەهۆیەوە کاژێرەکانی کارەبای نیشتمانی بەشێوەیەکی کاتی کەمدەکات و ئێستاش تیمەکانی چاککردنەوەی کارەبا، سەرقاڵی چاککردنەوەن.     هاوکات سیروان محه‌ممه‌د، گوته‌بێژی به‌ڕێوه‌به‌رایه‌تیی گشتیی كاره‌بای سلێمانی رایگه‌یاند؛ بەهۆی ئه‌و رەشەبایەوه زیان بەر تۆڕەکانی گواستنەوە و دابەشکردنی کارەبا کەوتووە، بۆیه کۆنترۆڵی کارەبا ناتوانێت بەرنامەی پێدانی کارەبا وەکو خۆی جێبەجێ بکات.     سیروان محه‌ممه‌د ئاماژەی بەوەشکرد، بە گوێرەی داتاکانی کۆنترۆڵی کارەبا، لە کۆی ٦٠٠ فیدەری کارەبای سنووری پارێزگای سلێمانی ١٠ ڵاینی (١٣٢ کەیڤی) و ١٥ ڵاینی (٣٣ کەی کەی ڤی) گواستنەوەی وزەی کارەبا و ٢٧٩ ڵاینی (١١ کەی ڤی) لە دەرەوە و ناو شاری کەوتوون.       شکانی تاوەرێکی کارەبا بەهۆی رەشەبا. وێنە: قایمقامی سلێمانی       هۆرڤان رەفعەت، پەیامنێری رووداو لە سلێمانی رایگەیاند: بەهۆی ئەو رەشەبا بەهێزەی شەوی رابردوو شاری سلێمانی گرتەوە، زیانێکی زۆری بە دار و درەختەکانی سەر شەقام و تەنانەت ستوونەکانی کارەبا و تاوەرەکانی تۆڕەکانی پەیوەندیش گەیاندوون.  لەسەر یەکێک لە شەقامەکانی سلێمانی و بە دیاریکراویش لە نزیک "دەراوزە ستی" ستوونێکی کارەبا و تاوەرێکی گواستنەوەی پەیوەندی کە لەسەر شەقامەکە بوون، هەردووکیان بەهۆی بەهێزیی رەشەبایەکەوە کەوتوون، بەیانی ئەمڕۆش لەلایەن بارهەڵگرەکانی سەر بە بەڕێوەبەرایەتیی کارەبای سلێمانی ئەو ستوون و تاوەرە لەسەر رێگاکە هەڵگیرانەوە.  رەشەباکەی شەوی رابردوو تەنیا لە سلێمانی نەبوو، بەڵکوو بەشێکی زۆری هەرێمی کوردستانی گرتەوە. نەعیم هەرکی، هاونیشتمانییەک لە قەزای سۆران، وێنەی دارێکی بۆ رووداو ناردووە کە لە گەڕەکی دیلمانی شارۆچکەی سۆران بە رەشەبا شکاوە و چیمەنتۆی سەر شۆستەکەش بەهۆی دارەکەوە زیانی بەرکەوتووە.  هاونیشتمانییەکی دیکە بە ناوی کۆسرەت بابەکر لە ناحیەی حاجیاوای سەر بە ئیدارەی راپەڕین بە تۆڕی میدیایی رووداوی راگەیاند: "لەوحێکی هەشت مەتری کە سەقفی ئەو شوێنە بوو کە مەڕوماڵاتمان تێدا بەخێو دەکرد، بەهۆی رەشەباکەوە کەوتووە و بەر سەری یەكێک لە مەڕەکان کەوتووە و سەری بووەتە دوو کەرت و مردار بوو".  ئەحمەد سروود هاونیشتمانییەکە کە لە کۆمەڵگەی نیشتەجێبوونی "سائیب سیتی" لە سلێمانی دەژی، کۆمەڵێک وێنەی کۆمەڵگەکەی بۆ رووداو ناردووە کە بەهۆی شکانی رووکاری دەرەوەی بەشێک لە باڵەخانەکان زیان بەر چەند ئۆتۆمبێلێک کەتووە. ئەحمەد هۆکاری رووداوەکە بۆ "خراپی کوالیتی ماددەکان" دەگەڕێنێتەوە.