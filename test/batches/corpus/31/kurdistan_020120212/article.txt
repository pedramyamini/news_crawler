سینەم یەکێکە لەو ئافرەتانەی لە زیندانی قەڵای ئالۆکا بەند بووە، لەبەر ئەوەی هاوژینەکەی پێشمەرگە بووە. هەروەها بە دووگیانی دەستگیرکراوە و لەشکری کوڕی لەوێ لەدایکبووە. جگە لەو ١٦ ژنی دیکەیش لە هەمان ئەو زیندانەدا منداڵیان بووە.  سینه‌م یاسین، زیندانیی قەڵای ئالۆکایە و دەڵێت: "ئێمە براینە قەڵای ئالۆکا. لەوێ منداڵم بوو. هیچمان پێ نەبوو؛ نە ئاو نە ئاگر. تینوو و برسی بووین. شێر و جلوبەرگیش نەبوو. "  له‌شكر یاسین، لە زیندانی قەڵای ئالۆکادا لەدایکبووە و دەڵێت: "من لە زیندانی قەڵای ئالۆکادا لەدایکبووم. ئەو کەسانەی لەوێ بوون شایەتن. "  وەزارەتی شەهیدان و ئەنفالکراوان رێوڕەسمێکی رێزلێنانی بۆ قوربانییانی زیندانی قەڵای ئالکا رێکخست. پەرتووکێکیش لەبارەی بەسەرهاتەکانی نێو ئەو زیندانەوە چاپ کراوە کە ٥٠٠ ژن و منداڵ لە ساڵانی ١٩٨٠ بۆ ١٩٨٨ تێیدا زیندانی کرابوون کە دوای لێبوردنی گشتی ئازاد کراون. نووسەری پەرتووکەکە خۆی یەکێکە لە زیندانییەکان.  حه‌سه‌ن عه‌سكه‌ری، نووسەرە و دەڵێت: "ئەو ٤٠ ساڵ تێپەڕیوە و یەکێک لە ئامانجەکانم ئەوە بوو بابەتێکی لەسەر بنووسم. "  زۆرینەی ئەو کەسانەی لە قەڵای ئالۆکا زیندانی کراون وەک زیندانی سیاسی تۆمار نەکراون، مامەڵاکانیان بە هەڵپەسێردراوی ماوەتەوە.  به‌ره‌ڤان حه‌مدی، بریکاری وەزارەتی شەهیدان و ئەنفالکراوان بە تۆڕی میدیایی رووداوی راگەیاند: "لە سنووری پارێزگای دهۆکدا خەڵکێکی زۆر وەکو زیندانیی سیاسی هەن. هەندێکیشیان منداڵ بوون. بە گوێرەی یاسا هەقە ئەوانیش تۆمار بکرێن. "  لەو قەڵایەدا لە ماوەی ساڵانی ١٩٨٠ بۆ ١٩٨٨ نزیکەی ٥٠٠ کچ، ژن و منداڵ زیندانی کراون بۆ ئەوەی گوشار لەسەر پێشمەرگەکان دروست بکەن تاوەکو خۆیان رادەستی حکومەتی عێراق بکەنەوە. بەشێک لە ژنەکان بە دووگیانی لەوێ دەستگیر کرابوون.