لە رۆژی هەینی رابردووە لە شارەکانی رۆژهەڵاتی کوردستان دەستکراوە بە دەستگیرکردنی خوێندکار و چالاکڤانانی کورد لەنێو زانکۆ، بەشە ناوخۆیی و هەندێکیشیان لە شیرینی خەودا و لەنێو ماڵەکانیاندا دەستگیرکراون. ئەوانەی تاوەکو ئێستا ناوەکانیان پشڕاستبووەتەوە ٢٥ کەسن و لەگەڵ کەسوکاریشیان قسە کراوە.   رۆژی ١١ - ٠١ - ٢٠٢١ رێبین رەحمانی، دامەزرێنەری تۆڕی مافەکانی مرۆڤی کوردستان لەڕێگەی پەیوەندیی تەلەفۆنییەوە سەبارەت بە گرتنی ئەو چالاکوانانە قسەی بۆ رووداو کرد و گوتی "ماوەی چەند رۆژێکە هەڵمەتێکی رەشبگیری دەستگیرکردنی چالاکوان و خوێندکارانی زانکۆ لە رۆژهەڵاتی کوردستان بە چەند هۆکارێکی جیاواز لەلایەن هێزە ئەمنییەکانی ئێرانەوە دەستیپێکردووە و دوای دەستگیرکردنیشیان لە زیندانی نهێنیدا لە ورمێ و سنە دەستبەسەرکراون. " ئێستا لە ماوەی سێ رۆژی دیکە دوای ئەم لێدوانە، ژمارەی دەستگیرکراون لە ١٣ کەسەوە بۆ ٢٥ کەس بەرزبووەتەوە.  بەپێی راپۆرتی رێکخراوی مافی مرۆڤی هەنگاو رۆژی چوارشەممە ١٤ - ٠١ - ٢٠٢١، پێنج کەسی دیکەیان لە شارەکانی نەغەدە، بۆکان و مەریوان دەستبەسەر کردووە. بەپێی زانیارییەکان: سێ کەس لەو پێنج کەسە ئەندامی یەک بنەماڵە و خەڵکی نەغەدە بوون.  عەبدوڵڵا حاجی ئەحمەدی، پەیمان کوڕی عەبدوڵڵا و گەلاوێژ دەزگیرانی پەیمان بۆ شوێنێکی نادیار راگوێزراون و تاوەکو ئێستا چارەنووسیان دیارنییە.  دەستبەسەرکردنی چالاکڤانانی کورد لە رۆژی هەینی رابردووە دەستیپێکرد و بەپێی راپۆرتی تۆڕی مافی مرۆڤی کوردستان، "هێزە ئەمنییەکان بەبێ حوکمی دادگە و هاوکات لەگەڵ سووکایەتی و تووندووتیژی ئەو کەسانەیان دەستبەسەرکردووە. "  شوێنی ژیان و کاری زۆر لەو گیراوانە پشکێنراوە و کەرەستە تایبەتەکانیان وەک: مۆبایل و لاپتۆپ و ئامێری دیکەی ئەلیکترۆنی کە کاریان پێیان کردووە، دەستیان بەسەرداگیراوە.  گیراوەکان خەڵکی شارەکانی مهاباد، بۆکان، رەبەت، سنە، مەریوان و سەوڵاوا و ژمارەیەکیش دانیشتووی تاران و کەرەج بوون.  ئەو چالاکڤانانە لەلایەن وەزارەتی ئیتلاعات و رێکخراوی ئیتلاعاتی سوپای پاسدارانەوە گیراون.  کاوە کرماشانی، ئەندامی دەستەی بەڕێوەبەری تۆڕی مافەکانی مرۆڤی کوردستان لەبارەی ژمارەی دەستگیرکراوەکان پێیوایە کە ' ژمارەی دەستبەسەرکراوانی ئەم دواییانە لە ٢٧ زیاتریش بن. " دەشڵێت "زۆربەی دەستبەسەرکراوەکان لە بوارە جۆراوجۆرەکانی وەک: مەدەنی، کولتووری، ژینگەپارێزی و خوێندکارییەکاندا چالاک بوون و هەندێکیشیان هاووڵاتیی ئاسایین.  بەگوتەی کاوە کرماشانی، هێزە ئەمنییەکان هیچ حوکم و هۆکارێکی یاساییان بۆ دەستگیرکردنی ئەم چالاکوانانە رانەگەیاندووە و سەرەڕای بەدواداچوونی بنەماڵەی ئەم دەستبەسەرکراوانە، هێشتا هیچ زانیارییەکی فەرمی لەسەر تۆمەتەکانی سەر ئەم کەسانە بەردەست نەکەوتووە.  بەپێی ئەوەی لە تۆڕە کۆمەڵایەتییەکان و بەشێک لە ماڵپەڕەکان بڵاوکراوەتەوە، ناوی بەشێکە لەو کەسانەی دەستگیرکراون بڵاوکراوەتەوە، بەمشێوەیەی خوارەوە:   - فەرزاد سامانی (لە کەرەج دەستگیرکراوە)  - سوهەیب بادرووج (لە کەرەج دەستگیرکراوە)  لە نەغەدە سێ ئەندامی یەک خێزان بەیەکەوە دەستگیرکراون، کە ناوەکانیان بریتین لە:  - گەلاوێژ عەبدوڵڵاهی (دەزگیرانی پەیمان)  بەپێی ئەو ئامارانەی دەست تۆڕی میدیایی رووداو کەوتوون، لە ساڵی ٢٠١٩ دا نزیکەی دوو هەزار کەس لە رۆژهەڵاتی کوردستان بە گومانی "پەیوەندیکردن بە هێزە کوردییەکان، چالاکوان و کاری رێکخراوەیی" دەستگیرکراون. هەروەها لە ساڵی ٢٠٢٠ نزیکەی ٤٠٠ کەس دەستگیرکراون. ئەمساڵیش گوماندەکرێت نزیکەی ٣٠ تاوەکو ٣٥ کەس دەستگیرکرابن، بەڵام بەشێک لەو کەسانە تاوەکو ئێستا دەستگیرکردنەکانیان پشتڕاست نەکراوەتەوە.