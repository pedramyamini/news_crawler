روهسار پاکجان، وەزیری بازرگانیی تورکیا رایگەیاند، لە ساڵی ٢٠٢٠ دا زۆرترین بارهەڵگر لە دەروازە سنوورییەکاندا بە گومرگی خابوور - ئیبراهیم خەلیل تێپەڕیوە، لە ریزبەندیی دووەمدا دەروازەی سنووری کاپی کولە لەنێوان تورکیا - بولگاریا ٧٠٤ هەزار بارهەڵگری تورکیای پێدا تێپەڕیوە، هەروەها لە ریزبەندیی سێیەمدا دەروازەی سنووریی سارپ بووە لەنێوان تورکیا - جۆرجیا، کە ٣١٥ بارهەڵگری پێدا تێپەڕیوە.   بەهۆی رێکارەکانی خۆپارێزی لە پەتای کۆرۆنا، گەشتکردن و بازرگانی لەگەڵ تورکیا بەشێوەیەکی کاتی کەمکرایەوە. وەزارەتی بازرگانیی تورکیا پێشتر رایگەیاندبوو، ساڵی ٢٠١٩ یەک ملیۆن و ٤٢٠ هەزار بارهەڵگری تورکیا بە دەروازەی سنووری گومرگی خابوور - ئیبراهیم خەلیل تێپەڕیوە، کە لەو ساڵەدا زیاتر لە ٣٠٠ هەزار بارهەڵگر تێپەڕیوە بەراورد بە ٢٠٢٠.   لە بەشێکی دیکەی قسەکانیدا پاکجان رایگەیاند، ماوەی ٧٠ رۆژ هاتووچۆی بارهەڵگرەکان بەتەواوەتی راگیران و کاریگەری راستەوخۆی لەسەر هەناردەی تورکیا کرد، دواتر تورکیا بۆ یەکەمجار میکانیزمی ناردنی بارهەڵگرەکان بەبێ بەرکەوتە جێبەجێکرد. ئەویش بە هاوئاهەنگیی بەڕێوەبەرایەتیی دەروازەی سنووریی ئیبراهیم خەلیل.  ئەو میکانیزمەی لە دەروازەی سنووریی ئیبراهیم خەلیل پەیڕەویکرد بە جۆرێک بوو کە بارهەڵگرەکانی تورکیا بارەکانیان لە دەروازەی خابوورەوە دەنارد و لە دووری کیلۆمەترێک بارەکانیان جێدەهێشت و شوفێرانی سنووری ئیبراهیم خەلیل بارەکانیان دەگواستەوە و دواتر بە بەتاڵی دەیانگەڕاندەوە.   وەزیری بازرگانیی تورکیا ئەوەشی راگەیاند، ساڵی ٢٠١٩ لە دەروازە سنوورییەکانی وشکانی وڵاتان لەگەڵ تورکیادا ٢٧.٥ ملیۆن گەشتیار تێپەڕبوون، بەڵام لە ساڵی ٢٠٢٠ بەهۆی ڤایرۆسی کۆرۆنا ژمارەی هاتووچۆ بە سنوورەکان بۆ ٧.٦ ملیۆن گەشتیار کەمیکرد.   روهسار پاکجان جەختیکردەوە لە یەکەم مانگی ساڵی ٢٠٢١ دا تورکیا ژمارەی پێوانەیی لە هەناردەکردن شکاند و رایگەیاند، لەم مانگەدا بە بەهای ١٥ ملیار و ٤٨ ملیۆن دۆلار کاڵای تورکییان هەناردە کردووە و بەراورد بە ساڵی رابردوو بەرێژەی ٢.٥ % هەناردەکردن گەشەی کردووە. هەروەها هەر لەم مانگەدا بە بەهای ١٨ ملیار و ١٢٣ ملیۆن دۆلار کاڵای بیانییان هاوردە کردووە و بە رێژەی ٥.٦ % هاوردە کەمیکردووە و کورتهێنانی بازرگانیی دەرەکی تەنیا ٣ ملیار و ٧٥ ملیۆن دۆلار بووە.   تورکیا ٢٠٣ دەروازەی نێودەوڵەتیی و گومرگی هەیە: ٣٠ وشکانی، ١٠١ دەریایی، ٦٤ ئاسمانی و ٨ هێڵی ئاسنین. هەروەها ١٥١ بەڕێوەبەرایەتیی گومرگی لە ناوچەی بازرگانی ئازاد هەن.   تورکیا لە بەرنامەیدایە، تاوەکو کۆتایی ئەمساڵ تەواوی دەروازە سنوورییەکانی بە سیستەمی نوێی ئەلیکترۆنی بەکاربخات بۆ ئەوەی مامەڵەکانی گومرگیی و هاتووچۆی گەشتیاران و بازرگانیی بەخێرایی بەڕێبکات.