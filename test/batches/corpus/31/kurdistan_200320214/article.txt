ئامانجی چالاکییەکەی رێکخراوەکە نیشاندانی نموونەیەکی پێکەوەژیان بوو، بەڵام پێش چالاکییەکان پێیان راگەیێندرا چوونە سەر قەڵای کەرکووک و کۆبوونەوە قەدەخەیە.  بوشرە تاڵیب، ئەندامی رێکخراوی چاوی کەرکووک دەڵێت "بەشێوەی فەرمی مۆڵەتمان وەرگرت، پێیان گوتین کاژێر ٠٣: ٠٠ فیستیڤاڵەکە بکەن و خۆیشمان بەشداری دەکەین، کەچی دوای ٤٨ کاژێر هەواڵیان پێداین کە نابێت [بیکەن]. ئێمە تەنیا بە جلوبەرگی کوردییەوە نا، بەڵکو بە جلوبەرگی عەرەبی و تورکمانی و ئاشوری نمایشمان هەبوو، بەڵام رێگەنادەن و ناهێڵن".  بەپێی زانیارییەکانی رووداو، لە فەرماندەی ئۆپەراسیۆنەکانی کەرکووک فەرمانێک دەرکراوە، لە رۆژی ١٨ی ئازارەوە تاوەکو دوای نەورۆز رێگە بە هیچ کۆبوونەوە و چالاکییەک نەدرێت لەسەر قەڵا و دەوروبەری، بەوەش ئەو رێوڕەسمانەی ساڵانی رابردوو بۆ نەورۆز رێکدەخران و ئاگر دەکرایەوە، ئەمساڵ رێگەی پێنادرێت.  شاڵاو شوانی، دەرچووی زانکۆ دەڵێت "لەدوای ١٦ی ئۆکتۆبەرەوە کورد لەم شارە هەستی نەتەوایەتیی کاڵ بووەتەوە، بەهۆی ئەو بارودۆخە سیاسییەی خەڵکی کوردی تێکەوتووە".  بەرزان لەتیف کاسبکارە و ئاماژە بەوە دەکات "بەداخەوە لە کەرکووک پەراوێزخراوین، چونکه کورد هیچ دەسەڵاتێکی نەماوە تێیدا". فاخیر حەمەدیش کە کرێکارە گوتی "جاران خەڵک ئاگری دەکردەوە و دڵی خۆشبوو، بەرامبەر ئەو حکومەتە گەورەیەی دەگرت، بەڵام ئێستا ئاگری نەورۆز نەماوە بە هیچ شێوەیەک".  رۆژی ٢٠ی مانگ بۆ کەرکووکییەکان جگە لە یادی نەورۆز، یادی راپەڕینی شارەکەیە، ئەوەی مایەی سەرنجە بۆ خەڵکی کەرکووک، پێشووتر دەیان رێوڕەسم و بۆنەی جیاواز ئەنجامدراوە، کەچی رێگری لەو یادە نەتەوەییە دەکرێت.