شادمان مەلا حەسەن، ئەندامی سەرکردایەتی و سەرۆکی کۆمیسیۆنی راگەیاندنی یەکێتیی نیشتمانیی کوردستان بە تۆڕی میدیایی رووداوی راگەیاند، رۆژی یەکشەممە کاژێر ١١: ٠٠ی پێشنیوەڕۆ ئەنجوومەنی سەرکردایەتی حیزبەکەی لە سلێمانی کۆدەبێتەوە.  شادمان مەلا حەسەن گوتی: "لە کۆبوونەوەکەدا تیمی حکومەت (ئەوانەی ئەندامی سەرکردایەتییشن) ئامادە دەبن و باسی رۆڵی یەکێتی لەنێو حکومەتدا دەکەن و هەروەها پرسی لامەرکەزیی سلێمانی تاوتوێ دەکرێت و رەنگە بڕیاری لەبارەوە بدرێت. "  ئەو ئەندامەی سەرکردایەتیی یەکێتی ئاماژەی بەوەش دا، پرسی نێوخۆیی حیزبەکەی بەشێکی دیکەی ئەجێندای کۆبوونەوەکە دەبێت.  نزیکەی مانگێک پێش ئێستا یەکێتیی نیشتمانیی کوردستان رەشنووسی پرۆژەیاسای لامەرکەزیی سلێمانیی بڵاوکردەوە کە خۆی لە ١١ ماددەدا دەبینێتەوە و تێیدا مەبەست لە ناناوەندێتیی بەڕێوەبردن و ئامانجەکانی روون کراونەتەوە.  لە ماددەی چوارەمی رەشنووسەکەدا لەبارەی داهاتەکانەوە ئاماژە بەوە دراوە، سەرجەم داهاتی پارێزگا و ئیدارە سەربەخۆکان "بە جیا لە هەژمارێکی بانکیی تایبەت بە پارێزگا یان ئیدارەی سەربەخۆ" تۆمار بکرێن.  داهاتە نانەوتی و گازییەکانی پارێزگاکەیش بریتین لە "باجەکان، گومرگەکان، رسومات، داهاتە جۆربەجۆرەکانی خزمەتگوزاریی دەروازە سنوورییەکان، داهاتی بەکرێدان و موساتەحە و فرۆشتن و رەفتارکردن بە موڵک و ماڵی گشتیی گواستراوە و نەگواستراوە، سزا داراییەکان (غرامات)، بەخشین و هاوکاریی و پیتاکی بەخشراو و بەشە بودجەی پارێزگا لە بودجەی گشتیی ساڵانەی عێراقی فیدراڵ". هەروەها هەموو قۆناخەکان و چالاکییەکانی پەیوەست بە پرۆسەکانی نەوت و گاز و سامانە سرووشتییەکان بە هاوئاهەنگی دەبێت لەگەڵ پارێزگا.  هەروەها لە کۆتایی مانگی رابردوودا لاهوور شێخ جه‌نگی، هاوسه‌رۆكی یه‌كێتیی نیشتیمانیی كوردستان لەبارەی پرۆژەی لامەرکەزی و هەڵوێستی حیزبەکەی لە کۆبوونەوەی لەگەڵ ئازاد محه‌ممه‌د ئه‌مین، سەرۆکی ئەنجوومەنی پارێزگای سلێمانی و فراکسیۆنی یەکێتی لە پارێزگای سلێمانی رایگەیاند: "به دۆخێكی هه‌ستیاردا تێدەپه‌ڕین. له هه‌ر كات و ساتێكدا پێویست بكات یه‌كێتی بڕیار و هه‌ڵوێستی سیاسیی خۆی ڕاده‌گه‌یهێنێت. " هەروەها گوتیشی، "باشكردنی ژیان و گوزه‌رانی هاووڵاتییانی هه‌رێمی کوردستان به‌نده به پابه‌ندبوونی حكومه‌تی هه‌رێمی کوردستان و حكومه‌تی فیدراڵی به رێكکه‌وتنی نێوانیان. "  شادمان مەلا حەسەن ئەوەی خستەڕوو کە ئەنجوومەنی سەرکردایەتیی یەکێتی لەبارەی پرسی لامەرکەزیی سلێمانییەوە بۆچوونی تیمی حکومەت وەردەگرێت.  سەرچاوەیەکی نێو یەکێتیی نیشتمانیی کوردستانیش بە رووداوی راگەیاند، رەنگە لە کۆبوونەوەکەدا دوایین بڕیار لەو بارەوە بدرێت.  کێشەیەکی سەرەکیی بەردەم پرۆژەی لامەرکەزیی سلێمانی ئەوەیە، نازانرێت داهاتی سلێمانی چەندە؛ ئایا بەشی خەرجییەکانی دەکات یاخود نا. پێشتر ئەنجوومەنی پارێزگای سلێمانی داوای لە وەزارەتی دارایی کردبوو خەرجی و داهاتەکانی زۆنی سەوزیان بۆ ئاشکرا بکەن، بەڵام وەزارەتی دارایی داواکەی رەتکردەوە.  رەشنووسی پرۆژەکەی یەکێتی ناونیشانەکەی بریتی بوو لە "پەیڕەویی ناناوەندێتیی بەڕێوەبردن و دارایی لە هەرێمی کوردستان - عێراق. "   پێشتر سەعدی پیرە، ئەندامی مەکتەبی سیاسیی یەکێتی لەو بارەوە بە رووداوی راگەیاندبوو: "پێویست بەو گفتوگۆیە ناکات کە لامەرکەزییەتەکە ئیدارییە بە تەنیا. ئیداری بەبێ دارایی نابێت؛ ئۆتۆمبێل بەبێ بەنزین ناڕوات. ئیدارە بەبێ خەرجی ناتوانێت کارابێت. "  بە گوتەی سەعدی پیرە: "ئەو پرۆژەیە پرۆژەی  گفتوگۆکردنە. جارێ ئەم پرۆژەیە جێبەجێکردنەکەی لە کاتێکدا دەبێت کە بودجەیەکی رێکخراو هەبێت و هەرێمی کوردستان بڕیاری کۆتایی بدات. ئەو گفتوگۆیانەی بۆ دیاریکردنی پشکی هەرێمی کوردستان لە بودجەی گشتیی عێراق دەکرێن، بۆ ئەوەی لە داهاتە نەوتی و نانەوتییەکان لەو بڕەی کە بۆ هەرێمی کوردستان کۆدەبێتەوە و مووچەی لێدەردەکرێت و ئەوەی دەمێنێتەوە بۆ خەرجیی کارگێڕی، کە بەشێکە بۆ ئەو پرۆژەیە، چۆن خەرج بکرێت. "  ئەو کات بەرزان محەممەد، سەرۆكی لیژنەی ئامادەكردنی پرۆژەی لامەركەزیی سلێمانی گوتیبووی، سێ پرۆژە لەو بارەیەوە هەن و چاوەڕوانی بڕیاری کۆتایی حکومەتن. ئەمە جگە لە پرۆژەی بە هەرێمکردنی سلێمانی.  سەعدی پیرەیش رەتی کردبووەوە پرۆژەی بە هەرێمکردنی سلێمانی پەیوەندیی بە ئەوانەوە هەبێت و گوتبووی: "ئەو شتانە نە لە ئارادان و نە کەس باسی کردوون. ئەگەر یەکێکیش باسی بکات بە لایەنی کەمەوە پەیوەندیی بەو دوو لایەنە سیاسییەوە نییە. "