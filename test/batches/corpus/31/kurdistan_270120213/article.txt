لەکاتێکدا قەیرانی ئابووری و ململانێی سیاسی کاریگەریی زۆری لەسەر باکووری کوردستان دروستکرد، رێکارەکانی بەرەنگاربوونەوەی ڤایرۆسی کۆرۆناشی هاتە سەر کە کاسبکاران بە گورزێکی کوشندە ناویدەبەن.  عەلیجان ئەبەدینئۆغڵو، سەرۆکی یەکێتیی ژوورەکانی کاسبکاران و پیشەگەرانی ئامەد دەڵێت "زۆربەی زۆری ئەوانەی شوێنکارەکانیان داخستووە بە ناچاری بووە و بەهۆی دۆخی کۆرۆنا بووە. ئێستاش خواردنگەکان دەتوانن بە شێوەی دیلیڤەری کاربکەن، بەڵام دیسانەوە ناچارن ژمارەیەک لە کارمەندانیان دەربکەن. ئێستاس بەشێکی زۆریان کێشەیان هەیە، مانگانە تەنانەت ناتوانن کرێ و خەرجی دەستبخەن، بۆیە لەو بڕوایەدام ژمارەیەکی دیکەش لەو شوێنکارانە دایبخەن".  ئەبەدینئۆغڵو دەڵێت، ئەگەر حکومەت هاوکارییەکی جیدی کاسبکاران نەکات، دۆخەکە بەرەو خراپتریش لەمەی ئێستا دەڕوات.  لەبارەی ئەو هاوکارییانەی حکومەت لە ماوەی رابردوودا بە کاسبکارانی دا، سەرۆکی یەکێتیی ژوورەکانی کاسبکاران و پیشەگەرانی ئامەد ئاماژە بەوە دەدات "ئەمە بەس نییە و ناتوانێ برینی کاسبکاران ساڕێژ بکات، بەتایبەتی کە ئەو پاکێجانە مەرجیان زۆرە و بەشێکی زۆر لە کاسبکاران لێی بێبەش دەبن. "  رۆژی ١١ی ئاداری ٢٠٢٠ یەکەمین تووشبوون بە ڤایرۆسی کۆرۆنا لەلایەن وەزارەتی تەندروستیی تورکیاوە راگەیێنرا. لەوکاتەوە حکومەت سنوورداری و قەدەخەی جێبەجێکرد کە تاوەکو ئێستاش ئەو رێوشوێنانە بەردەوامن.