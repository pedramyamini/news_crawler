دەرمانیەکان دروستکراوی ئێرانن و بەشێوەی قاچاخ و نافەرمی لەو وڵاتەوە هاوردە کرابوون بۆ ئەوەی بهێنرێنە نێو شاری هەولێر و لە بازڕەکانیدا ساخ بکرێنەوە.  دکتۆر گۆڤەند، بەڕێوەبەری چاودێریی بازاڕ، بە تۆڕی میدیایی رووداوی راگەیاند، ئەوان بەڕێوەبەرایەتییەکیان بە ناوی کۆنترۆڵکردنى هێنان و دروستکردنى دەرمان و ئامێر و پێداویستىی پزیشکی لە کوردستان (KMCA) هەیە کە بەرپرسە لە مۆڵەتدان بە هاوردەکردنی دەرمان و ئامێر و پێداویستىی پزیشکی بە شێوەی فەرمی و یاسایی. لە دەرەوەی ئەو رێکارە هەر دەرمانێک بەبێ مۆڵەتی کوالێتی کۆنترۆڵ بهێنرێتە هەرێمی کوردستان بە قاچاخ ئەژمار دەکرێت.  لەبارەی چۆنیەتیی دەستبەسەرداگرتنی دەرمانە قاچاخەکە و ئەو شوێنەی کە لێوەی هێنراوە، مولازم هاوکار، کارمەندی هۆبەی بازگەکان لە ئاسایشی هەولێر بە رووداوی گوت: "ئێمە وەکو ئاسایشی هەولێر لە هۆبەی بازگەکان، ئەو دەرمانانەی بەشێوەیەکی قاچاخ هەوڵی داخلکردنیان دەدرێت، بە هاوئاهەنگی لەگەڵ بەڕێوبەرایەتیی کوالێتی کۆنترۆڵ و جۆری دەرمان دەست بەسەر ئەو دەرمانانەدا دەگرین. ئەمەش دوای ئەوەی دڵنیا دەبینەوە لەوەی دەرمانەکان رێگەپێدراونین و بە شێوەی قاچاخ و نایاسایی هاوردەکراون و هەروەها بەشێوەیەکی ناڕێک کۆگاکراون و هەڵگیراوان. "  بە گوتەی مولازم هاوکار ئەو دەرمانانەشی کە ئێستا دەستیان بەسەردا گیراوە، "لە ئێرانەوە هاوردە کراون، لە هەردوو بازگەی هیران و نازەنین و زینەتیر دەستیان بەسەردا گیراوە. کە لەلایەن هاووڵاتییەکی سڤیلەوە هاوردەکراون کە پسپۆڕیی لە دەرماندا نییە و کۆمپانیاش نییە، بەڵکو لەنێو سندووقی ئۆتۆمبێلەکەیدا حەشاری دابوو. "