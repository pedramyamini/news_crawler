رۆژی یەکشەممە ١٤ - ٠٣ - ٢٠٢١ ساڵیادی راپەڕینی شاری زاخۆیە و دلشێر عەبدولستار، قایمقامی زاخۆ بە رادیۆی رووداوی راگەیاند "لەدوای راپەڕینەوە زاخۆ پێشکەوتووە و ئێستا ١٠٩ قوتابخانە، ١٦ بنکەی تەندروستی و سێ نەخۆشخانەی تێدایە".  قایمقامی زاخۆ لەبارەی ئەو ٤٤ پرۆژەیەی کە لە شارەکەدا جێبەجێ دەکرێن ئاماژەی بەوە کرد، ١٢ پرۆژە لەڕێگەی تەندەرەوە جێبەجێ دەکرێن و ئەوانی دیکەش بەشێوەیەکی راستەوخۆ، کە تەنیا هەشت دانەیان ماون جێبەجێ بکرێن و لە قۆناخی کۆتاییدان.  دلشێر عەبدولستار گوتی، دەیانەوێت حەوت پرۆژەی دیکە بۆ زاخۆ جێبەجێ بکەن کە تێچووەکەیان ملیارێک دینارە و لە کەرتەکانی ئاو، کارەبا و رێگەوباندان.  بە گوتەی قایمقامی زاخۆ، هەندێک پلانی پرۆژەی دیکەشیان ئامادەکردوون کە تاوەکو نزیکەی چوار ملیار دینار تێچووی گشتییانە و بەمنزیکانە پێشکەشی حکومەتیان دەکەن.  قەزای زاخۆ دەکەوێتە سنووری کارگێڕیی پارێزگای دھۆک و شارێکی بازرگانیی گرنگە، چونکە لەنێوان سنووری هەرێمی کوردستان و باکووری کوردستاندایە و دەروازەی سنووریی ئیبراھیم خەلیلی تێدایە.  ئەو شارە بەھۆی جوانییەکەیەوە نازناوی "زاخۆیا دەلال"ی هەیە و ساڵانە گەشتیارێکی زۆر لە ھەرێمی کوردستان و ناوچەکانی دیکەی عێراقیشەوە رووی تێدەکەن.