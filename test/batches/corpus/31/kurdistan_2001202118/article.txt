نێچیرڤان بارزانی، سەرۆکی هەرێمی کوردستان لە تویتێکدا رایگەیاندووە "بەناوی هەرێمی کوردستانەوە، پیرۆزبایی لە سەرۆک جۆ بایدن و جێگرەکەی کامڵا هاریس دەکەم بەبۆنەی دەستبەکاربوونی مێژووییانەوە. هیوای سەرکەوتنیان بۆ دەخوازم لە سەرکردایەتیکردنی گەلی ئەمریکا و بەهیوام کار لەگەڵ هاوڕێکانمان لە ئیدارەی نوێ بکەین".  هاوکات مەسرور بارزانی، سەرۆکی حکومەتی هەرێمی کوردستان لە پەیامێکدا لە تویتەر نووسیویەتی "گەرمترین پیرۆزبایی لە سەرۆک جۆ بایدن و جێگرەکەی کامڵا هاریس دەکەم. بەهیوام لەنزیکەوە کارتان لەگەڵ بکەم بۆ بەهێزکردنی هاوپەیامنیی نێوان حکومەتی هەرێمی کوردستان و ئەمریکا و گەڕاندنەوەی دڵنیایی بۆ هەرێمەکە".  رۆژی چوارشەممە ٢٠ی کانوونی دووەمی ٢٠٢١ جۆ بایدن لە کۆنگرێسی ئەمریکا سوێندی یاسایی خوارد و بە شێوەیەکی فەرمی بووە ٤٦ ـەمین سەرۆکی وڵاتەکەی. لە یەکەم گوتاریدا وەکو سەرۆکی ئەمریکا گوتی، "ئەمڕۆ رۆژی ئەمریکایە. ئەمڕۆ رۆژی دیموکراسییە. رۆژی هیوا و مێژووە"، ئاماژەی بەوەش کرد، لە دەستاودەستکردنی دەسەڵات پێکەوە بوون و "بە ئومێدەوە دەڕوانینە ئایندە".  بایدن گوتیشی "جارێکی دیکە فێربووین کە دیموکراسی بەنرخە"، لەبارەی تووندوتیژییەکانی چەند رۆژی رابردووش لە باڵەخانەی کۆنگرێسی ئەمریکا ئاماژەی بەوە کرد "یەکگرتووین چەشنی یەک نەتەوە".  پێش بایدن، کامڵا هاریس وەکو جێگری سەرۆکی ئەمریکا سوێندی یاسایی خوارد و بووە یەکەم ژن لە مێژووی ئەو وڵاتەدا کە ببێتە جێگری سەرۆکی ئەو وڵاتە.