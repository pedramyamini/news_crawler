فازڵ ئیبراهیم، بەڕێوەبەری فەرمانگەی کەشناسی و بوومەلەرزەزانی هەرێمی کوردستان بە تۆڕی میدیایی رووداوی راگەیاند، رۆژی پێنجشەممەی داهاتوو ١٤.١.٢٠٢١ شەپۆلێکی بارانبارین هەرێمی کوردستان دەگرێتەوە و ماوەی دوو رۆژ بەردەوامدەبێت و ئێوارەی رۆژی هەینی کۆتایی دێت.  فازڵ ئیبراهیم ئاماژەی بەوە کرد، بەپێی پێشبینییەکانی کەشناسی، "شەپۆلەکە سەرەتا دهۆک دەگرێتەوە و دواتریش شار و ناوچەکانی دیکەی هەرێمی کوردستان دەگرێتەوە، هاوکات لە ناوچە شاخاوییەکان بەفر دەبارێت".  لەبارەی پلەی گەرماشەوە، بەڕێوەبەری فەرمانگەی کەشناسی و بوومەلەرزەزانی هەرێمی کوردستان رایگەیاند، ئەو شەپۆلەی دەستپێدەکات، پلەکانی گەرما دادەبەزێنێت، بە جۆرێک لە ناوچە شاخاوییەکان بۆ ژێر سفر و لە ناوچەکانی دیکەش نزیکی سفر دەبێتەوە.  لە هەرێمی کوردستان بارانبارین دواکەوتووە، پێشتریش گوتەبێژی بەڕێوەبەرایەتی گشتیی کەشناسی و بوومەلەرزەزانیی هەرێمی کوردستان بە رووداوی راگەیاند، بەپێی نەخشەی روانگەی کەشناسییە جیهانییەکان، پێشبینی دەکرێت کۆتایی ئەم هەفتەیە لە هەرێمی کوردستان باران ببارێت.  ئاماژەکانی کەشناسی ئەوە نیشاندەدەن کە رێژەی بارانبارینی ئەمساڵی هەرێمی کوردستان بە بەراورد بە ساڵی رابردوو تاوەکو ئێستا کەمترە، بۆ پێشبینی گریمانەیی داهاتووش کەشناسەکان پشت بە دوو دیاردە دەبەستن (ئێل نینۆ) لەگەڵ (ئێل نینا)، ئەگەر نینۆ لە رۆژهەڵاتی ناوەڕاست باڵادەست بێت، رێژەی بارانبارین لە هەرێمی کوردستان بەرزدەبێتەوە، ساڵی رابردوو ئێل نینۆ باڵادەست بوو، رێژەیەکی زۆر باران باری، بەڵام زاڵبوونی ئێڵ نینا، دەبێتە هۆی کەمبارانی.  ئێل نینۆ خولێکی ئاو و هەواییە، کە هەر ٢ تا ٧ ساڵ یەکجار دەبێتە هۆی گۆڕانکاری ئاووهەوایی لە رووی زەویدا کە بڕێکی زۆر ئاوی گەرم لە زەریای ناوەڕاست، لە رۆژهەڵاتەوە بۆ رۆژئاوا دەگوازێتەوە. ئێل نیناش بڕێکی زۆر ئاوی گەرم لە رۆژئاواوە بەرەو زەریای هیند، ئاسیا، ئەندەنووسیا و ئوسترالیا دەگوازێتەوە.  هاوکات لە بەشێکی زۆری ناوچەکانی هەرێمی کوردستان، هاونیشتمانیان نوێژەبارانەیان کردووە.