بڕیارە کاژێر ١١: ٠٠ی پێش نیوەڕۆی ئەمڕۆ چوارشەممە ١٠ - ٢ - ٢٠٢١ ئەنجوومەنی وەزیرانی هەرێمی کوردستان کۆبوونەوەی ئاسایی خۆی بکات و تاوتوێی چەند تەوەرێک بکات، لەوانە خستنەڕووی گفتوگۆکانی نێوان هەولێر و بەغدا لەبارەی پرۆژەیاسای بودجەی ٢٠٢١ی عێراق، هەروەها هەنگاوەکانی جێبەجێکردنی یاسای چاکسازی لە هەرێمی کوردستان.  رۆژی ٨ی ئەم مانگە مەسرور بارزانی، سەرۆکی ئەنجوومەنی وەزیران لەگەڵ لیژنەی باڵای چاکسازی کۆبووەوە، لە کۆبوونەوەکە بڕیاردرا بۆ ئەمڕۆ چەند راسپاردەیەک لەسەر جێبەجێکردنی یاسای چاکسازی پێشکەشی ئەنجوومەنی وەزیران بکرێن.  ئەو هەنگاوانەی تاوەکو ئێستا دوای دەرچوونی یاسای چاکسازی کاریان لەسەر کراوە، یەکلاکردنەوەی مووچەی تەواوی فەرمانبەران و دامەزراندنی سندووقی خانەنشینی، گواستنەوەی یەکەی ژمێریاری وەزارەتی پێشمەرگە بۆ سەر وەزارەتی دارایی، پرسی خانەنشینی و دەرماڵەکان و یەکەی پاسەوانی بووە.  حکومەتی هەرێمی کوردستان دەیەوێت جگە لە بابەتی رێکخستنەوەی مووچە و دەرماڵە و خانەنشینی، کە داهات بۆ حکومەت دەگەڕێننەوە. چاوی لەوەیە داهاتێکی زۆر لە سێ بواردا بگەڕێنێتەوە بۆ خەزێنەی حکومەت، ئەوانیش پێداچوونەوە بە خەرجی کۆمپانیاکانی نەوت و کۆمپانیاکانی خزمەتگوزاری لە خاڵە سنوورییەکان و نەهێشتنی قاچاخچیێتی لە خاڵە سنوورییەکان.   پێداچوونەوە بە خزمەتگوزاری کۆمپانیاکان لە خاڵە سنوورییەکان دەستیپێکردووە، بۆ پێداچوونەوەش بە خەرجی کۆمپانیاکانی نەوت و گرێبەستی نەوت کەمال ئەتروشی، وەزیری سامانە سروشتییەکان لەلایەن سەرۆکایەتیی ئەنجوومەنی وەزیران و لیژنەی باڵای چاکسازییەوە راسپێردراوە کار لەسەر ئەم بوارە بکات. هەروەها کاریش لەسەر ئەوە دەکرێت تاوەکو کۆتایی ئەم مانگە حکومەتی هەرێمی کوردستان راپۆرتی دووەمی هەنگاوەکانی جێبەجێکردنی یاسای چاکسازی پێشکەشی پەرلەمانی کوردستان بکات.