حوسێن حەمە کەریم، گوتەبێژی وەزارەتی کشتوکاڵ و سەرچاوەکانی ئاوی هەرێمی کوردستان ئەمڕۆ شەممە ٢١ - ٨ - ٢٠٢١ بە تۆڕی میدیایی رووداوی راگەیاند: "نابێت هیچ ئاستەنگێک لەبەردەم هەناردەکردنی مریشک و هێلکە و بەرهەمی دیکەی پەلەوەرخانەکانی هەرێمی کوردستان هەبێت و پێویستە بەئاسانی هەناردەی ناوچەکانی دیکەی عێراق بکرێن. چەند مانگێک لەمەوبەریش هەردوو وەزیری کشتوکاڵی هەرێمی کوردستان و عێراق یاداشتی لێکتێگەیشتنیان واژۆکرد و یەکێک لە خاڵەکانی رێککەوتن بوو لەسەر هەڵگرتنی قەدەخەی سەر بەروبوومی پەلەوەرخانەکانی هەرێمی کوردستان".  حوسێن حەمەکەریم گوتیشی، بڕیارەکەی حکومەتی عێراق "سوودی بۆ هەردوولامان و بەرەوپێشبردنی کەرتەکە هەیە و بایەخدانە بە بەرهەمی خۆماڵی".  بەپێی ئامارەکانی وەزارەتی کشتوکاڵ و سەرچاوەکانی ئاو، لە پارێزگاکانی هەرێمی کوردستان ١٧٠٠ پرۆژە و کێڵگەی پەلەوەری هەن کە توانای بەرهەمهێنانی ١٧٠ هەزار تۆن گۆشتی مریشکیان لە ساڵێکدا هەیە؛ ئەو پرۆژە و پەلەوەرخانانە توانای بەرهەمهێنانی ساڵانەی ١ ملیار هێلکەیان هەیە.  هەر ئەمڕۆ حەمید نایف، گوتەبێژی وەزارەتی کشتوکاڵی عێراق بە تۆڕی میدیایی رووداوی راگەیاند، "وەزارەتەکەیان پلانی داناوە بۆ دابەزاندنی نرخی مریشک و هێلکە، ئەویش لە رێگەی بەرهەمی خۆماڵیی ناوخۆیی هەرێمی کوردستانەوە" کە لە چەند رۆژی داهاتوودا لە پەلەوەرخانەکانی هەرێمی کوردستانەوە بۆ پارێزگاکانی دیکەی عێراق هاوردەی دەکەن.  ئەو بڕیارەی وەزارەتی کشتوکاڵی عێراق دوای ئەوە دێت حکومەتی عێراق لە ناوەڕاستی ساڵی ٢٠٢٠ ەوە بڕیاری قەدەخەکردنی هاوردەکردنی ٢٣ جۆر بەرهەم و بەروبوومی کشتوکاڵی و پەلەوەریی لە هەرێمی کوردستانەوە بۆ ناوەڕاست و باشووری عێراق داوە.  نازم عەبدوڵڵا جاف، سەرۆکی کۆمەڵەی پەلەوەرخانەکان دەڵێت، بڕیارەکە کاریگەریی لەسەر کارکردنی پەلەوەرخانەکان دەبێت.  نازم عەبدوڵڵا گوتیشی: "ژمارەیەکی زۆر خێزان لەو بڕیارە سوودمەند دەبن. پێویست ناکات لە سنووری یەک وڵات ئەو قەدەخەیە هەبێت. ئەوە بەرهەمی ناوخۆیە و دەبێت عێراق سوود لە ژینگەی جیاوازی وڵات لە ناوچەیەک بۆ ناوچەیەکی دیکە وەربگرێت، نەوەک بەربەست بخاتە بەردەم بەرهەمی نێوخۆیی".  سەرۆکی کۆمەڵەی پەلەوەرخانەکان رایگەیاند: "پێویستە دوای ئەو بڕیارەی وەزارەتی کشتوکاڵی عێراق، وەزارەتی کشتوکاڵی هەرێمی کوردستان هەوڵی رژدی بدات بۆ دابەزاندنی نرخی ئالیک کە بەهۆی زیادکردنی گومرکەوە نرخی تۆنێکی لەماوەی مانگ و نیوێکدا لە نزیکەی ٤٥٠ دۆلارەوە بۆ ٥٥٠ دۆلار بەرزبووەتەوە و ئەوەش بارگرانی خستووەتە سەر خاوەن پەلەوەرخانەکان. نرخی جووجکەش لە نزیکەی ٤٠ سەنتەوە بۆ ٨٥٢ سەنت بەرزبووەتەوە، ئەمەش بەهۆی رێگەگرتن لە هاوردەکردنی هێلکەی ترووکاندن کە نابێت حکومەت ئەمە قەدەخە بکات. دەبێت هێنانی مریشکی بەستوو و هێلکە قەدەخەبکات".   مانگی ئاداری ٢٠٢٠ وەزارەتی کشتوکاڵی عێراق رایگەیاند، لە هێلەکەدا زیاتر لە ٨٠ % ـی خۆبژێوییان دابینکردووە و بە هەرێمی کوردستانەوە رێژەکە دەبێتە % ١٠٠؛ لەبارەی سەوزە و میوەشەوە رایگەیاند، سەبەتەی خۆراک کە تەماتە، خەیار، باینجان و لۆبیا و ئەوانی دیکە دەگرێتەوە بە رێژەی ٧٠ % خۆبژێوییان دابین کردووە و بە هەرێمی کوردستانەوە ١٠٠ % خۆبژێوی فەراهەم دەبێت و پێویستی بە هاوردەکردن لەهیچ وڵاتێکی دیکە نامێنێت.