عەلی جەمال قدووری، گوتەبێژی پۆلیسی گەرمیان، لە کۆنگرەیەکی رۆژنامەڤانیدا ئاماری و تاوانە جۆراوجۆرەکان و رووداوەکانی ساڵی ٢٠٢٠ ـی لە سنووری ئەو ئیدارەیە ئاشکرا کرد.  هاوکات ئاماری ئەو راگیراوانەشی خستەڕوو کە لە ماوەی ساڵەکەدا لەسەر تاوانی جۆراوجۆر دەستبەسەر کراون.  بە گوتەی عەلی قدووری، لە ساڵی ٢٠٢٠ ـدا لە سنووری ئیدارەی گەرمیان ١١٥٠ رووداو هەبووە، بەراورد بە ٢٠١٩، ٣٠١ حاڵەت کەمیکردووە. رووداوەکانیشی بەمجۆرە خستەڕوو:  عەلی قدووری ئاماژە بەوە دەدات هەر لە ساڵی ٢٠٢٠ ـدا ١٦٦ رووداوی دزیی جۆراوجۆر و ٢٦ رفاندن و ١٧٣ خراپ بەکارهێنانی مۆبایل هەبوون، لەگەڵ ٥ حاڵەتی ساختە و تەزویر و ١٨ حاڵەتی بەدڕەوشتی، ١١٤ فێڵکردن و ٢٧٣ هەڕەشەکردن و ٦٦ حاڵەتی هەڵگرتنی چەکی بێمۆڵەت.  لەبارەی ئاماری راگیراوەکان لە ساڵی ٢٠٢٠ ـدا، گوتەبێژی پۆلیسی گەرمیان گوتی: " ١٦٥٥ تۆمەتبار راگیراون، لەو ژمارەیە ١١٥ یان نەوجەوان بوون لە خوار ١٨ ساڵ، لەو ١١٥ یەش ٥ یان لە رەگەزی مێ بوون. بە گشتی ٣٤ ئافرەت لەنێو راگیراوەکاندا بوون. لە کۆی ئەو تۆمەتبارانەی راگیراون ١٢٧ یان سزادراون و ئەوانەی دیکەش هەیانە بە بارمتە ئازادکراوە، هەندێکیشیان تاوەکو ئێستا راگیراون. "