مەلا عەبدوڵڵا وەیسی، سەرۆکی یەکێتیی زانایانی ئایینی ئیسلامی کوردستان بە رووداوی راگەیاند: "ئەمڕۆ وەکو مامۆستایانی ئایینی بەشداربووین لە پێشوازیکردن لە پاپا فرانسیس وەکو میوانی هەرێمی کوردستان، دیدارێکی کورتمان ئەنجامدا، لەو دیدارە تەرکیزم لەسەر کۆمەڵێک خاڵ کردەوە، پێم گوت بەناوی موسڵمانانی کوردستان بەخێرهاتنت دەکەم، زۆر بەخێربێیت، گەلی کورد گەلێکی میواندۆستە، رێزی میوان زۆر دەگرێت، هەر بۆیە لەو سۆنگەیەوە پڕ بەدڵ بەخێرهاتنت دەکەم".  بە گوتەی عەبدوڵڵا وەیسی ئەوەشی بە پاپا فرانسیس گوتووەکە کە ئەوان وەکو گەلی کورد "لە دێر زەمانەوە بایەخێکی تەواومان بە پێکەوەژیانی ئایینی داوە، لە کوردستان هیچ کێشەیەکی ئاینیمان نییە، هەموو ئایینەکان بە شێوەیەکی ئازادانە مەراسیم و دابونەریتە ئایینییەکانی خۆیان ئەنجام دەدەن، ئەوەش لە بڕوابوونی خۆمانە، بەرگریش لە پێکەوەژیانی ئایینی دەکەین و قوربانیمان لە پێناوی پێکەوەژیانی ئایینی داوە".  سەرۆکی یەکێتیی زانایانی ئاینی ئیسلامیی کوردستان راشیگەیاند، "هەروەها پێشمگوت ئەو ئازادییە ئایینیەی لە کوردستاندا هەیە لە هیچ وڵاتێکی دونیا بەدیناکرێت، واقیعیش ئەو راستیەمان بۆ دەسەلمێنێت".   مەلا عەبدوڵڵا وەیسی ئاماژە بە قسەکانی پاپا فرانسیس دەکات کە لە وەڵامی ئەودا گوتوویەتی و دەڵێ: "ئەویش خۆشحاڵی خۆی لە بەرامبەر ئەو پێکەوەژیانە لە هەرێمی کوردستان پێشاندا و گوتی سوپاستان دەکەم و هیوادارم لەسەری بەردەوام بن. گوتیشی زۆر دڵخۆشم بەوەی کە دەبینم موسڵمانان لەگەڵ مەسیحی و پێکهاتەکانی دیکە زۆر تەباو بران لەگەڵ یەکدی".  لەبارەی گرنگی سەردانەکەی پاپا فرانسیس بۆ کوردستان، مەلا عەبدوڵڵا وەیسی گوتی: "ئێمە ئەو سەردانە بە سەردانێکی گرنگ دەبینین، چونکە خودی میوانەکە، خودی کەسی سەردانیکەر گرنگی تایبەت بەخۆی هەیە، بەهۆی ئەوەی پێگەیەکی دیاری لەسەر ئاستی جیهان هەیە، بۆیە سەردانەکەی بۆ هەرێمی کوردستان دەبێتە هۆکارێک بۆ بەهێزکردنی پێگەی هەرێمی کوردستان لە ئاییندەدا".  بە بڕوای مەلا عەبدوڵڵا وەیسی رێکخستنی رێوڕەسمەک لەنێو یاریگەی فرانسۆ هەریری لە شاری هەولێر و ئامادەبوونی پاپا لەو رێوڕەسمەدا "گەواهی دوو راستی گەلێک گەورەن، راستی یەکەمیان کە پێکەوەژیانێکی راستەقینە لە هەرێمی کوردستان هەیە، دووەمیان ئەو ئەمن و ئاسایشەی لە هەرێمی کوردستان هەیە، ئەگەرنا بۆچی ئەو مەراسیمە گەورەیەی لە موسڵ و بەغدا نەکرد؟ ".  مەلا عەبدوڵڵا وەیسی پێشیوایە "ئەنجامدانی ئەو مەراسیمەش پەیامێکە بۆ وڵاتانی ئەوروپا کە من ئەو مەراسیمەم لە موسڵ و بەغدا نەکرد، چونکە ئەمن و ئاسایش لە هەرێمی کوردستان بەرقەرارە".