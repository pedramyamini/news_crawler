رۆژی یەکشەممە ٠٧ - ٠٢ - ٢٠٢١ سەردار ئاغای كوڕی حەمەی ئاوڕەحمان ئاغای سلێمانی، كەسایەتی دیار و نیشتمانپەروەری كوردستان و دەڤەری سلێمانی و پێشمەرگەی شۆڕشی ئەیلوول کۆچی دواییکرد.  سەرۆککۆماری عێراق: خوالێخۆشبوو شوێنده‌ستی له خه‌بات و تێکۆشانی سەرانسەری کوردستان هەبوو  د. بەرهەم ساڵح، سەرۆککۆماری عێراق پرسەنامەیەکی ئاراستەی نێچیرڤان بارزانی، سەرۆکی هەرێمی کوردستان کرد و رایگەیاند "برای به‌ڕێزم کاک نێچیرڤان بارزانی، سه‌رۆکی هه‌رێمی کوردستان. بەداخه‌وه هه‌واڵی کۆچی دوایی سەردار ئاغای حەمەی ئاوڕەحمان ئاغای خاڵی بەڕێزتانم پێگه‌یشت. خوالێخۆشبوو كەسایەتییه‌کی ناسراو و نیشتمانپەروەری كوردستان و له بنه‌ماڵه‌یه‌کی دیار و تێکۆشه‌ری شاری سلێمانی بوو، شوێن ده‌ستیان له خه‌بات و تێکۆشان و پێگه‌ی کۆمه‌ڵایه‌تیان له ناوچه‌ی سلێمانی و سه‌رانسه‌ری کوردستان دیار و به‌رچاو بووه. "  سەرۆککۆماری عێراق پرسە و سەرەخۆشی خۆی ئاراستەی سەرۆکی هەرێمی کوردستان و خانه‌واده‌کەی دەکات و دەڵێت "خۆم به هاوبه‌شی خه‌متان ده‌زانم، داواکارم له یه‌زدانی مه‌زن ئه‌مه دوا ناخۆشیتان بێت و گیانی خوالێخۆشبووش به به‌هه‌شتی بەرین شاد بکات. "   مەسرور بارزانی: کۆچی دوایی سەردار ئاغای حەمەی ئاوڕەحمان ئاغا خەمباری کردین    مەسرور بارزانی، سەرۆکوەزیرانی هەرێمی کوردستان لە پرسەنامەیەکدا دەڵێت " بەداخەوە هەواڵی کۆچی دوایی بەڕێز سەردار ئاغای حەمەی ئاوڕەحمان ئاغا کەسایەتی دیار و تێکۆشەری شاری سلێمانی و پێشمەرگەی شۆڕشی ئەیلوولم بیست و خەمباری کردین. سەرەخۆشی لە بنەماڵەی بەڕێزیان و گشت کەسوکاریان دەکەم. هیوادارم خوای گەورە گیانی بە بەهەشتی بەرین شاد بکات و سەبر و ئارامییش بە کەسوکاری ببەخشێت. "   قوباد تاڵەبانی: كۆچكردوو كه‌سایه‌تییه‌كی نیشتمانپه‌روه‌ر بوو، له‌ده‌ستدانی جێگەی ئه‌سه‌فه    قوباد تاڵەبانی، جێگری سەرۆکوەزیرانی هەرێمی کوردستان پرسەنامەیەکی بۆ نێچیرڤان بارزانی، سەرۆکی هەرێمی کوردستان ناردووە و کۆچکردوو بە کەسایەتییەکی نیشتمانپەروەر ناودەبات و دەڵێت "به‌ڕێز كاك نێچیرڤان بارزانی، سه‌رۆكی هه‌رێمی كوردستان. هه‌واڵی كۆچی دوایی خاڵی به‌ڕێزتان كاك سه‌ردار ئاغای كوڕی حه‌مه‌ی ئاوڕه‌حمان ئاغای سلێمانی، دڵگران و خه‌مباری كردین. كۆچكردوو جگه له‌وه‌ی كه‌سایه‌تییه‌كی نیشتمانپه‌روه‌ر بوو، له بنه‌ماڵه‌یه‌كی ناسراو و كوردپه‌روه‌ری سلێمانی و كوردستانه و له‌ده‌ستدانی جێگەی ئه‌سه‌فه. "    جێگری سەرۆکوەزیرانی هەرێمی کوردستان دەشڵێت "بۆ ئه‌م مه‌رگه خه‌مناكه‌وه پرسه و سه‌رخۆشی ئاراسته‌ی به‌ڕێزتان و بنه‌ماڵه و كه‌سوكاری به‌ڕێزی سه‌ردارئاغا ده‌كه‌م و هاوبه‌شی خه‌متانم. خوای گه‌وره كۆچكردوو به به‌هه‌شتی به‌رین شاد بكات و سه‌بووری به ئێوه و كه‌سوكاری كۆچكردووش ببه‌خشێت. "       سەرۆکی پەرلەمانی کوردستان: خوالێخۆشبوو كەسایەتییه‌کی ناسراو و نیشتمانپەروەر بوو  د. رێواز فایەق، سەرۆکی پەرلەمانی کوردستان پرسە و سەرەخۆشی خۆی ئاراستەی نێچیرڤان بارزانی، سەرۆکی هەرێمی کوردستان کرد و رایگەیاند "بەڕێز کاک نێچیرڤان بارزانی، سەرۆکی ھەرێمی کوردستان. زۆر بەداخەوە ھەواڵی کۆچی دوایی بەڕێز (سەردار ئاغای کوڕی حەمەی ئەوڕەحمان ئاغای سلێمانی) خاڵی بەڕێزتانم پێگەیشت. خوالێخۆشبوو کەسایەتییەکی دیار و نیشتمانپەروەری کوردستان و شاری سلێمانی بوو. "  سەرۆکی پەرلەمانی کوردستان ئاماژە بەوەش دەدات کە "بەم بۆنە خەمناکەوە پرسە و سەرەخۆشی خۆمان ئاڕاستەی بەڕێزتان و تێکڕای خانەوادە و کەسوکار و ئازیزانی کۆچکردوو دەکەین، داواکارین لە پەروەردگار بە بەھەشتی بەرینی خۆی شاد بکات. "   کۆسرەت رەسوول بۆ نێچیرڤان بارزانی:  هیواخوازم ئەمە دواكۆست و ناخۆشیتان بێت    کۆسرەت رەسوول،  سەرۆكی ئەنجوومەنی باڵای سیاسی و بەرژەوەندی  یەكێتی نیشتمانیی كوردستان پرسە و سەرەخۆشی خۆی لە نێچیرڤان بارزانی، سەرۆکی هەرێمی کوردستان دەکات و دەڵێت "برای بەڕێزم كاك نێچیرڤان بارزانی، سەرۆكی هەرێمی كوردستان.  بەداخێكی زۆرەوە هەواڵی كۆچی دوایی سەردار ئاغای حەمەی ئاوڕەحمان ئاغای سلێمانی، كەسایەتی دیار و نیشتمانپەروەر و پێشمەرگەی شۆڕشی ئەیلوول و خاڵی بەڕێزتانم بیست. بۆ ئەم كۆستە و لەدەستدانی تێكۆشەر و نیشتمانپەروەرێكی گەورەی وەك سەردار ئاغا، پرسە و سەرەخۆشی و هاوخەمی خۆمتان ئاراستە دەكەم. "    سەرۆكی ئەنجوومەنی باڵای سیاسی و بەرژەوەندی  یەكێتی نیشتمانیی كوردستان ئاماژە بەوەش دەدات "هیواخوازم ئەمە دواكۆست و ناخۆشیتان بێت، خوای گەورە سەبووریتان بدات و كۆچكردوو جێگەی بەهەشتی بەرین بێت. "  لاهوور شێخ جەنگی بۆ نێچیرڤان بارزانی: هاوبەشیی قووڵی خۆم بە ئێوە رادەگەیێنم  لاهوور شێخ جەنگی، هاوسەرۆکی یەکێتیی نیشتمانیی کوردستان لە پرسەنامەیەکدا کە ئاراستەی نێچیرڤان بارزانی، سەرۆکی هەرێمی کوردستانی کردووە دەڵێت "بەڕێز نێچیرڤان بارزانی، سەرۆكی هەرێمی كوردستان. بە داخ و كەسەرێكی زۆرەوە هەواڵی ماڵئاوایی یەكجارەكی كەسایەتی دیار و تێكۆشەر و نیشتمانپەروەری كوردایەتی كاكە (سەردار ئاغای حەمەی ئاوڕەحمان ئاغای سلێمانی) خاڵی بەڕێزتانم بیست. "  هاوسەرۆکی یەکێتیی نیشتمانیی کوردستان  دەشڵێت "بۆ ئەو خەمەتان هاوبەشیی قووڵی خۆم بە ئێوە رادەگەیێنم، لەڕێی ئێوەشەوە پرسە و هاوخەمیم دەگەیێنم بە یەك بەیەكی خانەوادە و بنەماڵەی كۆچكردوو و بەشداریی خەمتانم. بۆ خۆتان خۆش بن و تەمەنی درێژی بۆ جێهێشتبن. لە پەروەردگارم داوایە گیانی كۆچكردوو بە بەهەشتی خۆی شاد بكات، دڵنەوایی و سوكناییش بە هەمو لایەك ببەخشێت، ئەوە دوایین پەژارە و ناخۆشیتان بێت. "   بافڵ تاڵەبانی: لەدەستدانی تێکۆشەرێکی وەھا جێگەی نیگەرانیمانە    بافڵ تاڵەبانی، هاوسەرۆکی یەکێتی نیشتمانیی کوردستان پەیامێکی هاوخەمی ئاراستەی نێچیرڤان بارزانی، سەرۆکی هەرێمی کوردستان کرد و رایگەیاند "برای بەڕێزمان کاک نێچیرڤان بارزانی سەرۆکی ھەرێمی کوردستان. بەبۆنەی کۆچی دوایی تێکۆشەر و کەسایەتی دیاری سلێمانی، سەردار ئاغای ئاوڕەحمان ئاغا خاڵی بەڕێزتان، پرسە و ھاوخەمی قوڵی خۆمان، بە جەنابتان و بنەماڵەی  کوردپەروەر و شۆڕشگێڕی کۆچکردوو رادەگەیێنین. "    هاوسەرۆکی یەکێتی نیشتمانیی کوردستان لە بەشێکی دیکەی قسەکانیدا ئاماژە بەوە دەدات "خوالێخۆشبوو کاک سەردار ئاغا، تێکۆشەر و کەسایەتییەکی دیاری سلێمانی و گەلەکەمانە، کە بەھۆی بەشداریان لە شۆڕشی و خەباتی کوردایەتی قوربانی زۆریان داو ھەمیشە لە ریزی پێشەوەی خەبات بوون، پێگە کۆمەڵاتییەکەشیان خستبووە خزمەت شۆڕش و خەباتی گەلەکەیان، بۆیە لەدەستدانی تێکۆشەرێکی وەھا جێگەی نیگەرانیمانە و لەخوای گەورە داواکارین گیانی کۆچکردوو بە بەهەشتی بەرینی خۆی شادبکات و دڵنەوایی و خەمڕەوانی بەھەموولایەک ببەخشێت. "  عومەری سەید عەلی: سەرەخۆشیی خۆمان ئاراستەی بەڕێزتان و بنەماڵە و کەسوکاری خوالێخۆشبوو دەکەین  عومەری سەید عەلی، رێکخەری گشتیی بزووتنەوەی گۆڕان پەیامێکی هاوخەمی ئاراستەی نێچیرڤان بارزانی، سەرۆکی هەرێمی کوردستان کرد و دەڵێت: "بە داخ و کەسەرەوە هه‌واڵی کۆچی دوایی کەسایەتیی دیار و نیشتمانپەوەری کوردستان و سلێمانی، خوالێخۆشبوو ' سەردار ئاغای حەمەی ئاوڕەحمان ئاغا ' ی خاڵی بەڕێزتانم پێگەیشت. بۆ ئەم بۆنە خەمناکە، بە ناوی خۆم و هاوڕێیانم لە بزووتنەوەی گۆڕان پرسە و سەرەخۆشیی خۆمان ئاراستەی بەڕێزتان و بنەماڵە و کەسوکاری خوالێخۆشبوو دەکەین و ھاوبەشی خەمتانین. داواکارین لە خوای گەورە گیانی کۆچکردوو بە بەهەشتی بەرین شاد بکات و، دواین ناخۆشیی ئێوە و بنەماڵە   هەر ئەمڕۆ سەرۆک بارزانی پرسەنامەیەکی لەبارەی کۆچی دوایی سەردار ئاغای كوڕی حەمەی ئاوڕەحمان ئاغای سلێمانی بڵاوکردەوە و رایگەیاند "بەداخێكی زۆرەوە كەسایەتی دیار و نیشتمانپەروەری كوردستان و دەڤەری سلێمانی و پێشمەرگەی شۆڕشی ئەیلوول، سەردار ئاغای كوڕی حەمەی ئاوڕەحمان ئاغای سلێمانی و، برای خوالێخۆشبوو نازدارخانی خێزانی رەحمەتی كاك ئیدریس، ئەمری خودای گەورەی بەجێگەیاندووە و بەهۆی نەخۆشییەوە كۆچی دوایی كردووە. "  سەردار ئاغا لە بنەماڵەی بەنێوبانگی مەسرەف و لە ئاغایانی شیوەکەڵن، عەزیز ئاغای مەسرەف و ئاوڕەحمان ئاغا کاربەدەستی باڵای میرنشینی بابان بوون و حەمە ئاغا رۆڵی بەرچاوی لە شۆڕش و ئیدارەکانی شێخ مەحموود گێڕاوە و لە حکومەتی یەکەمی مەلیک مەحموود وەزیر بووە.   سەردار ئاغا کەسێکی نزیکی مەلا مستەفای بارزان بووە و جێگەی متمانەی بووە. هەروەها برا گەورەی نازدار خانی دایکی نێچیرڤان بارزانی، سەرۆکی هەرێمی کوردستان بوو.