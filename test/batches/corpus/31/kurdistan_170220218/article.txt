رۆژانە لە هەموو شار و شارۆچکەکانی هەرێمی کوردستان لە رێگەی کەنیسەکانەوە ناویان تۆمار دەکەن و دواتر رەوانەی ئەو زانکۆیە دەکرێت. ئەو خۆتۆمارکردنە بەشی زۆری تایبەتە بە کریستیانەکان.  رۆدی کنار ئەنوەر، یەکێک لە خۆبەخشەکانی کەنیسەی ماری یوسف لە هەولێر بە تۆڕی میدیایی رووداوی راگەیاند: "هەفتەیەکە دەستکراوە بە ناونووسین بۆ ئامادەبوون لە یاریگەی هەولێر. ناونووسین تاوەکو دوو هەفتە بەردەوام دەبێت. ئێستا رۆژانە زیاتر لە ٤٠٠ بۆ ٥٠٠ کەس خۆیان ناونووس دەکەن. تاوەکو ئێستا لە هەولێر ٣٧٧١ کەس خۆیان ناونووس کردووە. " تاوەکو ئێستا ئاماری گشتی بەردەست نییە.  رۆدی لەبارەی ژمارەی ئامادەبووان لە یاریگای هەولێر گوتی: "ئێمە ژمارەی ئامادەبووانمان لە یاریگای فرنسۆ هەریر دیاری کردووە کە ١٠ هەزار و ٦٠٠ کەس دەبێت، چونکە بەهۆی رێکارەکانی خۆپارێزی لە ڤایرۆسی کۆرۆنا لەم ژمارەیە زیاتر رێگە نادرێت لەنێو یاریگەدا ئامادە بێت. هەموو ئامادەبووانیش باجی تایبەتیان بۆ دروست دەکرێت. دەبێت ئەو کەسەی بۆ خۆتۆمارکردن دێت کارتی نیشتمانی یاخود پاسپۆرتی خۆی پێبێت ئینجا لای ئێمە تۆمار دەکرێت. "  ئەو خۆبەخشەی کەنیسەی ماری یوسف ئاماژەی بەوە دا: "هەروەها ئەو کریستیانانەی خەڵکی دەروەی عێراقن دەبێت پاسپۆرت و کارتی نیشتەجێبوونیان لا بێت. لە سەنتەرەکەی ئێمەدا زیاتر لە ٢٠٠ خۆبەخش کارەکان رادەپەڕێنن و کارەکانی خەڵکی جێبەجێ دەکەن". هەروەها گوتیشی پاسی تایبەتی لە هەموو شارەکان بۆ گواستنەوەی هاووڵاتییان بۆ نێو یاریگەی شەهید فەرەنسۆ هەریری دابین کراوە.   ڤینا یەعقووب، یەکێکە لەو کچە کریستیانانەی دەیویست ناوی خۆی تۆمار بکات و لەو بارەیەوە بە رووداوی گوت: "تەمەنم ٢٣ ساڵە و خەڵکی عەنکاوەم. هاتنی پاپا سوپرایزێکی خۆش بوو بۆ ئێمە. ئێمە وەکو کریستیانەکانی کوردستان زۆر خۆشحاڵین بەم سەردانەی پاپا. هەڵبەتە دوای ئەو هەموو رووداوانەی لەلایەن چەکدارانی داعشەوە لە ناوچەی موسڵ و دەوروبەری بەسەر ئێمەدا  هاتن، سەردانی پاپا دڵخۆشمان دەکات. هاتنی پاپا بۆ هەولێر بەخشینی هیوایەکە بۆ ئێمە. هیوادارین هاتنی پاپا ئاشتی و ئارامیی زیاتر بۆ کریستیانەکانی عێراق و کوردستان لەگەڵ خۆیدا بهێنێت. "  لەبارەی ناونووسین لە شارەکانی دیکەی کوردستان و عێراق رۆدی دەڵێت: "لە هەولێر خەڵک بۆ ناونووسین سەردانی ئەم سەنتەرە دەکات، بەڵام لە شارەکانی دیکە لە رێگەی کەنیسەکانەوە ناو دەنووسرێت و رەوانەی سەنتەرەکەی ئێمە دەکرێت. دواتر ئێمە باجیان بۆ دروست دەکەین و بۆیان رەوانە دەکەینەوە. بۆیە کریستیانەکانی هەموو عێراق بۆیان هەیە خۆیان ناونووس بکەن بۆ ئەوەی لە یاریگەی فەرنسۆ هەریری بۆ بینینی پاپا فرانسیس ئامادە بن. "  رۆژی ٥ی ئادار پاپا رۆما جێدەهێڵێت و لە فڕۆکەخانەی نێودەوڵەتیی بەغدا مستەفا کازمی، سەرۆکوەزیران پێشوازیی لێدەکات. پاشان بەرەو کۆشکی سەرۆکایەتیی بەڕێدەکەوێت و رێوڕەسمی پێشوازیی بۆ رێکدەخرێت و لەگەڵ بەرهەم ساڵح، سەرۆککۆمار و دواتریش لەگەڵ بەرپرسانی دیکە و کۆمەڵگەی مەدەنی و دیپلۆماتکاران کۆدەبێتەوە.  دواتر بەرەو کەنیسەی سەیدە نەجاتی سریانیی کاسۆلیکی لە بەغدا بەڕێدەکەوێت و لەگەڵ پیاوانی ئایینی کۆدەێتەوە.  هەروەها رۆژی شەممە ٦ی ئاداری ٢٠٢١ پاپا بەرەو نەجەف بەڕێدەکەوێت، چاوی بە عەلی سیستانی، گەورە مەرجەعی باڵای شیعەکان دەکەوێت. دواتر دەچێتە شاری ئووری شوێنەواری و بۆ ئێوارەکەی لە بەغدا بەشداریی رێوڕەسمی کەنیسەی مار یوسفی کلدانی دەکات.  رۆژی ٧ی ئادار پاپا لە بەغداوە بەرەو هەولێر بەڕێدەکەوێت،  لە فڕۆکەخانەی نێودەوڵەتیی هەولێر لە لایەن نێچیرڤان بارزانی، سەرۆکی هەرێمی کوردستان و بە ئامادەبوونی ژمارەیەک لە بەرپرسانی سیاسی و کەسایەتییە ئایینییەکان پێشوازیی لێدەکرێت و چاوی دەکەوێت بە دەسەڵاتداران و پیاوانی ئایینی. پاشان بەرەو موسڵ بەڕێدەکەوێت و لەوێ نوێژ بۆ گیانی قوربانیانی جەنگ دەکات.  دواتر سەردانی کەنیسەی تاهیرە گەورەی قەرەقووش دەکات و نوێژی موژدەدەری لەگەڵ خەڵک دەکات. دواینیوەڕۆکەیشی جارێکی دیکە دەگەڕێتەوە هەولێر و لە یاریگەی فرەنسۆ هەریری بەشداریی رێوڕەسمێک دەکات.    وەک  لە راگەیێندراوەکەدا هاتووە، رۆژی دووشەممە ٨ی ئاداری ٢٠٢١ پاپا دەگەڕێتەوە بەغدا و لەوێ رێوڕەسمی ماڵئاوایی بۆ رێکدەخرێت و دواتر عێراق جێدەهێڵێت و دەگەڕێتەوە ئیتاڵیا.