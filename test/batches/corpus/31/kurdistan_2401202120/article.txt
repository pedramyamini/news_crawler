تابلۆ فازیل، رێکخەرى هەفتە نمایشى جلوبەرگى سلێمانى دەڵێت "ئەمڕۆ گەشتینە کۆتایی ئامادەکارییەکان، گرنگترین شت راهێنانى نمایشکاران و شێوازى رۆشتن و دەرکەوتنیان بوو کە بە باشى تەواومانکرد".  موئەیەد کاڕەش، سەرپەرشتیار و دیزاینەرى جلوبەرگ ئاماژەی بەوە کرد "جێگەى شانازییە لەو پرۆژەیەدا رووداو لەگەڵمانە و سپۆنسەرمانە، زۆرینەى کارەکان بە شێوەى ئەکادیمى کراون و هەمان سیماى فاشنى جیهانىی پێوە دیارە".  هەفتە نمایشەکە، تێیدا ٤٠ نمایشکار، کە ٢٠ کوڕ و ٢٠ کچن، لەگەڵ ٣٠ دیزاینەرى کورد بەشدارن، هەر رۆژەى بەرهەمى ١٠ دیزاینەر پیشاندەدرێن.  ڤینۆ کاروان، نمایشکارى جلوبەرگ وەکو خۆی دەڵێت "ئەوە چوارەم جارە بەشدارى دەکەم، بە جلوبەرگى مۆدە، بووکن براند و عەزى".  محەممەد زەنگەنە، نمایشکارى جلوبەرگ لە کەرکووکەوە چووە بۆ بەشداریکردن و دەڵێت "کار بۆ دیزاینەکانى بزنس کڵاس و کاک موئەیەد دەکەم".  زۆرینەى نمایشکارانى جلوبەرگ و دیزاینەران گەنجن، بۆ هەندێکیان ئەوە یەکەمین دەرفەتى دەرکەوتن و هەندێکیشیان سەربارى خوێندن، نمایشکردنى جلوبەرگیان کردووە بە پیشە و بژێوى.  نینا سۆران، نمایشکارى جلوبەرگ دەڵێت "هەموو کەسێک وەکو من خەونى ئەوەى تێدایە کە رۆژێک کارى فاشن بکات، بۆ من ماڵەوە و تابلۆخان و کاک موئەیەد زۆر هاوکارم بوون".  بڕیار وابوو ساڵى رابردوو ئەم یەکەم هەفتە نمایشە بەڕێوەببرێت، بەڵام کۆرۆنا و لێکەوتەکەى ئەمەشى راگرت، پرۆژەکە بەناوى سلێمانییەوەیە، بەڵام بەشداربووان لە زۆربەى شارەکانى دیکەى کوردستانەوە هاتوون.