هەڵۆ محەممەد، پەیامنێری رووداو لە گەرمیان رایگەیاند "لەسەر دۆسیەی ناردنەوەی ٨٣ ئۆتۆمبێل بۆ ئێران، پێشووتر هەریەک لە حوسێن ئەحمەد، بەڕێوەبەری گومرگی گەرمیان و عەلی تۆفیق، بەڕێوەبەری دەروازەی نێودەوڵەتیی پەروێزخان دەستگیرکران، بەڵام دوای ١٢ رۆژ بە کەفالەت ئازادکران".  پەیامنێری رووداو ئاماژەی بەوەش کرد "ئەوکاتە هەریەک لە ساماڵ عەبدولڕەحمان و عەباس ئیسماعیل وەکو گەواهیدەر لەسەر هەمان دۆسیە ناویان هەبوو، بەڵام ئێستا وەکو تۆمەتبار ناویان هاتووە، چونکە بۆ شاهیدیدان ئامادە نەبوون".  عەباس ئیسماعیل، گوتەبێژی دەروازەی پەروێزخان بە رووداوی گوت "دادگای لێکۆڵینەوە وەکو شایەت داوای ئامادەبوونی ئێمەی کرد، دواتر کردوویەتی بە دەستگیرکردن بەپێی ماددەی ١٩٤ی گومرگ".