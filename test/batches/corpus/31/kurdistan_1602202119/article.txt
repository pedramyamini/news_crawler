مەزڵووم کۆبانێ نووسیویەتی "دوێنی شاری هەولێر و فڕۆکەخانەکەی کرانە ئامانجی هێرشێکی مووشەکی. بە تووندی ئەو جۆرە کارانە سه‌ركۆنه دەکەین... رەحمەت بۆ شەهیدەکان و هیوای زوو چاکبوونەوەش بۆ بریندارانی مەدەنی و بریندارانی هاوبەشەکانمان لە هاوپەیمانیی نێودەوڵەتی دەخوازین".  هاوکات ئیلهام ئەحمەد، سه‌رۆكی ئه‌نجوومه‌نی جێبه‌جێكاری ئه‌نجوومه‌نی سووریای دیموكرات - مەسەدە ئەمڕۆ سێشەممە، لە هەژماری خۆیدا لە تۆڕی کۆمەڵایەتی تویتەر رایگەیاند "هێرشە مووشەکییەکەی سەر هەولێر کارێکی دووژمنکارانە و سەرکۆنەکراوە، ئاسایش و سەقامگیریی هەرێمی کوردستان و عێراق دەکاتە ئامانج، دەبێ کۆمەڵگەی نێودەوڵەتی هەوڵی زیاتر بدات بۆ راگرتنی ئەو دەستدرێژییە ئاشکرایانە. دروود بۆ شەهیدان و چاکبوونەوەی خێرا بۆ بریندارەکان".  بەیانیی ئەمڕۆ سێشەممە وەزارەتی ناوخۆی هەرێمی کوردستان لەبارەی هێرشە مووشەکییەکەی سەر هەولێر و شوێنی ئەو مووشەکانەی کە ئاراستەکراون دەڵێت، دەزگاکانی دژە تیرۆر، ئاسایش و پۆلیس بە هەماهەنگیی هێزی هاوپەیمانان شوێنی ئەو ئۆتۆمبێلەیان دۆزیەوە کە مووشەکەکانی لێ هاوێژراوە "ئوتومبێلەکە جۆری (کیا)یە و لەڕێگەی هەولێر - گوێڕ دۆزراوەتەوە. "  شەوی رابردوو ١٥ - ٠٢ - ٢٠٢١، بە چەند مووشەکێک هێرشکرایە سەر هەولێر و دەوروبەری. وەزارەتی ناوخۆی هەرێمی کوردستان ئەمڕۆ سێشەممە راگەیێندراوێکی لەبارەی هێرشەکە بڵاوکردەوە و رایگەیاند "شەوی رابردوو چەند مووشەکێک بەر فڕۆکەخانەی نێودەوڵەتیی هەولێر و چەند گەڕەکێکی شاری هەولێر کەوتن، لەنێو فڕۆکەخانەکە کەسێک گیانی لە دەستدان و پێنج کەسی دیکەش برینداربوون. هەروەها لەنێو شاری هەولێریش سێ کەسی دیکە برینداربوون. " بەڵام هاوپەیمانیی نێودەوڵەتی رایگەیاند، لەنێو فڕۆکەخانە کەسێک گیانی لەدەستداوە کە بەڵێندەری مەدەنی بووە و نۆ کەسیش برینداربوون. بریندارەکانیش هەشتیان بەڵێندەری مەدەنی بوون و یەکێکیان سەربازی ئەمریکییە.  هەر ئەمڕۆ سەرۆکی هەرێمی کوردستان پەیامێکی لەبارەی هێرشە مووشەکییەکەی سەر هەولێر بڵاوکردەوە و هێرشەکەی بە "تیرۆریستی" ناوبرد و بە تووندی سەركۆنەی کرد. هاوکات داوایشی کرد "به‌په‌له ليژنه‌يه‌كى هاوبه‌شى لێكۆڵينه‌وه‌ى حكومه‌تى هه‌رێمى كوردستان و حكومه‌تى فيدراڵ ده‌ستبه‌كار بێت و به زووترين كات هێرشكاران بدۆزرێنه‌وه و به سزاى ياسايى بگه‌يێندرێن. "