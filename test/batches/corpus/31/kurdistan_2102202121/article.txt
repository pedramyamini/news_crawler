رۆژی یەکشەممە ٢١ - ٠٢ - ٢٠٢١، لیوا چەتۆ ساڵح، بریكاری وەزیری ناوخۆی هەرێمی كوردستان سەردانی بەڕێوەبەرایەتیی نشینگەی پارێزگای سلێمانی كرد و لەلایەن عەمید ساڵح عوسمان، بەڕێوەبەری نشینگەکە و بەڕێوەبەرانی بەڕێوەبەرایەتییەكانی پاسپۆرت، كارتی زانیاری و رەگەزنامە و بەشێك لە ئەفسەرانەوە پێشوازیی لێكرا.  بەپێی راگەیێندراوێکی کۆبوونەوەکە، بەڕێوەبەری نشینگەی سلێمانی لەبارەی دواكەوتنی مووچەی فەرمانگەكان رایگەیاندووە، ئەم بەڕێوەبەرایەتییانە زیاتر لە ٧٠ رۆژە مووچەیان وەرنەگرتووە "ئەمەش بووەتە مایەی ئەوەی كە بارگرانییەكی زۆر لەسەر ئەفسەران و كارمەندانی سەرجەم بەڕێوەبەرایەتییەكان دروست بكات. "   هەر لە کۆبوونەوەکەدا، هەر چوار بەڕێوەبەرەكەی سەر بە حكومەتی ناوەند ئەوەیان خستووەتەڕوو کە "كێشەی مووچە تەنیا لەم مانگەدا سەری هەڵنەداوە، ساڵی رابردووش چەندین مووچەی ئەم فەرمانگانە نەدرا، هەروەها لە ساڵی نوێشدا هیچ مووچەیەكیان وەرنەگرتووە. "  لیوا چەتۆ ساڵح، بریكاری وەزیری ناوخۆی حكومەتی هەرێمی كوردستان لەبارەی داواکاریی بەڕێوەبەری نشینگەی سلێمانی و چوار بەڕێوەبەرایەتییەکەی دیکە رایگەیاندووە "ئەم فەرمانگانە نموونەیی بوون لەكاركردندا، بۆیە پێویستە مووچەكانیان لەكاتی خۆیدا بدرێت كە مافێكی سادەی خۆیانە".  بەگوتەی بریکاری وەزیری ناوخۆی هەرێمی کوردستان، هەموو لایەنە پەیوەندیدارەكان لەسەر ئاستی باڵا ئاگاداركراونەتەوە و پەیوەندیمان بە "بەڕێزان کاک قوباد تاڵەبانی و چەند بەرپرسێک باڵای دیکەوە کردووە و لە هەوڵەكانیشمان بەردەوام دەبین، بۆیە هیواخوازین ئەم كێشەیە بە زووترین كات چارەسەر بكرێت".  رۆژی ٠٣ - ٠٢ - ٢٠٢١ پەرلەمانتارانی هاوپەیمانی هیوا لەگەڵ مستەفا کازمی، سەرۆکوەزیرانی عێراق کۆبوونەوە. پەرلەمانتارێکی هاوپەیمانییەکە رایگەیاند "کازمی بەڵێنیداوە پرسی فەرمانگە فیدراڵییەکان بباتە کۆبوونەوەی داهاتووی ئەنجوومەنی وەزیران. " هەرچەندە لە کۆبوونەوەکاندا زۆر باسی کێشەی مووچەی فەرمانگە فیدراڵییەکان کراوە، بەڵام تاوەکو ئێستا کێشەکانیان چارەسەر نەکراوە.