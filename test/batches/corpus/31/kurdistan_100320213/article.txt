ئەمڕۆ چوارشەممە ١٠ - ٠٣ - ٢٠٢١ لیژنەی باڵای رووبەڕووبوونەوەی ڤایرۆسی کۆرۆنا کۆدەبێتەوە و رەوشی هەرێمی کوردستان هەڵدەسەنگێنێت و لەو بارەیەوە بڕیار دەدات.  د. ئاسۆ حەوێزی، گوتەبێژی وەزارەتی تەندروستیی هەرێمی کوردستان بە رادیۆی رووداوی راگەیاند: "ئێمە لە هەموو روویەکەوە دۆخەکە هەڵدەسەنگێنین، تاوەکو ئێستایش پێشنیازی قەدەخەی هاتووچۆمان بۆ لیژنەی رووبەڕووبوونەوەی ڤایرۆسی کۆرۆنا نەکردووە، بەڵام نازانم لە کۆبوونەوەکەدا چۆن بڕیار دەدرێت. "  گوتەبێژی وەزارەتی تەندروستیی هەرێمی کوردستان ئاماژەی بەوە دا، ئەوەی کە هەیە لەبارەی ڤایرۆسی کۆرۆنای گۆڕاوەوە "پێویستی بە دڵەڕاوکێ و ترس نییە" و هەر هەمان رێکارەکانی ڤایرۆسی کۆرۆنای هەیە.  هەروەها لەبارەی رێنوێنییەکان و داخستنی قوتابخانەکان، د. سەیوان عەلی، بریکاری وەزیری پەروەردە بە تۆڕی میدیایی رووداوی راگەیاند بوو "تاوەکو ئێستا هیچ پێشنیازێک لەبارەی راگرتنی خوێندن نییە، تاوەکو ئامادەکردنی ئەم هەواڵە پێشنیازی وامان نییە، دوابڕیاری لەبارەی ناوەندەکانی خوێندن، لەلای لیژنەی باڵای بەرەنگاربوونەوەی کۆرۆنا دەبێت".  د. ئاسۆ حەوێزی گوتیشی: "رۆژانە زۆربەی تووشبووەکان تووشبووی کۆرۆنای گۆڕاون و بە داخەوە منداڵیشیان تێدایە. وەکو هەموو دەوامی دامودەزگاکانی دیکەی حکومەت لە قوتابخانەکانیشدا تووشبووی کۆرۆنا هەن، بەڵام ئەو رێژەیەی لەناو مامۆستایان و قوتابیاندا تۆمار دەکرێت ناتوانین بڵێین زۆر مەترسیدارە. "  رۆژی دووشەممەی ٠١ - ٣ - ٢٠٢١ یەکەم کاروانی ڤاکسینی کۆرۆنای سینۆفارم کە ٥٠ هەزار ژەم بوو. لە چینەوە گەیشتە عێراق و لەو بڕەش پێنج هەزاری بۆ هەرێمی کوردستان نێردرا و بەپێی پلانی نیشتمانی وەزارەتی تەندروستی هەرێمی کوردستانیش لە قۆناخی یەکەم درایە کارمەندانی کەرتی تەندروستی و پشکی پارێزگاکان رەوانەکرا.  د. ئاسۆ حەوێزی ئاشکرای کرد کە پرۆسەی کوتان بە ڤاکسین گەیشتووەتە هەموو شارەکانی هەرێمی کوردستان، هەرچەندە ژمارەی ڤاکسینەکان کەمە. بەڵام رەنگە لە ناوەڕاستی ئەم مانگەدا نزیکەی ١٨٥ هەزار بۆ ١٩٠ هەزار ڤاکسین بگاتە هەرێمی کوردستان.  تاوەکو ئێستا لە هەرێمی کوردستان ١١١ هەزار و ١٨١ کەس تووشی ڤایرۆسی کۆرۆنا بوون، لەو ژمارەیە ١٠٤ هەزار و ٧٧٣ کەس چاکبوونەتەوە و سێ هەزار و ٥٤٢ تووشبوو مردوون.  لە هەرێمی کوردستاندا بەگشتی ملیۆنێک و ٧٥٠ هەزار قوتابی، مامۆستا و فەرمانبەر لە کەرتی پەروەردە هەن، کە ١٧٠ هەزار کەسیان مامۆستایان و کارمەندانی کەرتی پەروەردەن و ١٧ هەزار و ٥٠٠ وانەبێژیش هەن.