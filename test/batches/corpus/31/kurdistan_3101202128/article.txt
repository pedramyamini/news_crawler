عەقید کاوە شێخانی، ئەفسەر لە پۆلیسی خورماتوو بە تۆڕی میدیایی رووداوی راگەیاند، بەیانیی ئەمڕۆ یەکشەممە، هێزەکانی  بەرپەرچدانەوەی خێرا و پۆلیسی نەهێشتنی تاوان، دوای وەرگرتنی زانیاری، لە ئۆپەراسیۆنێکدا توانییان پێنج ئافرەت لە ناوەندی ناحیەکە دەستگیربکەن کە لەڕووی پێدانی زانیاری و پێداویستییەوە هاوکاریی داعشیان کردووە.  ئەو ئەفسەرە لە پۆلیسی خورماتوو گوتیشی "ئەو ئافرەتانە سەرجەمیان عەرەبن و خەڵکی سنووری ناحیەکەن، بۆ لێکۆڵینەوە رەوانەی بنکەی پۆلیس کراون و دواتر رووبەڕووی دادگا دەکرێنەوە".  ناحیەی سلێمان بەگ، شارۆچکەیەکی کوردستانییە و دەکەوێتە خۆرئاوای قەزای دوزخورماتووەوە، لەڕووی ئیدارییەوە سەر بە پارێزگای سەلاحەددینە. رۆژی ١٠ی حوزەیرانی ٢٠١٤ لەلایەن چەکدارانی داعشەوە کۆنترۆڵکرا، بەڵام رۆژی ٣١ی ئابی ٢٠١٤ هێزەكانی سەر بە سوپای عێراق و هێزێكی پێشمەرگەی كوردستان لە ئۆپەراسیۆنێکدا توانییان ناحیەکە کۆنترۆڵ بکەنەوە.