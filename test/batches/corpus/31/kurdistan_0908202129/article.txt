بەگوێرەی راگەیێندراوێک، کە لە ماڵپەڕی زانکۆکە بڵاوکراوەتەوە، نێچیرڤان بارزانی پاڵپشتیی خۆی بۆ زانکۆی کوردستان دووپاتکردووەتەوە.   سەرۆکی هەرێمی کوردستان باسی لەوە کردووە، بڕوای وایە دەستبەکاربوونی بیڵ رامێل هاوکار دەبێت لە بەرەوپێشبردنی زانکۆی کوردستان بۆ ئاستێکی بڵندتری گەشەکردن و سەرکەوتن.   بیڵ رامێل، لە ٨ی ئەم مانگە، وەکو سەرۆکی زانکۆی کوردستان لە هەولێر دەستبەکاربوو. رامێل پێشتر وەزیری دەوڵەت بووە بۆ خوێندنی باڵا لە شانشینی یەکگرتووی بەریتانیا.   بیڵ رامێل، بۆ یەکەمجار لە ساڵی ٢٠٠٧ لەگەڵ نێچیرڤان بارزانی کۆبووەوە، کاتێک کە نوێنەری وەزارەتی دەرەوەی بەریتانیا بوو بۆ کاروباری باکووری ئەفریقا و رۆژهەڵاتی نێوەڕاست، نێچیرڤان بارازنیش سەرۆکی حکومەتی هەرێمی کوردستان بوو.  بیڵ رامێڵ لە ١٠ی تشرینی یەکەمی ١٩٥٩ لە دایکبووە. ئەندامی پارتی کاری بەریتانیایە، لە ساڵی ١٩٩٧ تاوەکو ٢٠١٠ ئەندامی پەرلەمانی ئەو وڵاتە بووە.   لە ئابی ٢٠١٢ تاوەکو کانوونی یەکەمی ٢٠١٩ جێگری سەرۆکی زانکۆی بێدفۆردشایر بووە. هەروەها حوزەیرانی ٢٠١٩ تاوەکو کانوونی یەکەمی هەمان ساڵ سەرۆکی زانکۆی میلۆن پڵەس بووە.