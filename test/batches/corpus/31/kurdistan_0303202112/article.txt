رۆژی چوارشەممە ٣ - ٣ - ٢٠٢١ لە پیرمام سەرۆك مەسعود بارزانی پێشوازی لە د. نەسر حەریری سەرۆكی هاوپەیمانیی نیشتیمانیی سووریا و شاندێكی یاوەری كرد.  لە كۆبوونەوەکەدا سەرۆك بارزانی جەختی لەوە كردەوە كە لەگەڵ ئەوەدایە قەیرانی سووریا بگاتە چارەسەرێكی وەها كە ئارامی و تەبایی نێوان گەلانی سووریا و هەموو پێكهاتەكانی لێ بكەوێتەوە.   سەرۆک بارزانی هەروەها باسی ئەوەیکرد کە "ئەو رووداوانەی لە عەفرین روویان داوە جێگەی نیگەرانین و بە بایەخەوە سەیری رێڕەوی رووداوەكان و ئاییندەی گەلی كورد لە سووریا دەكەن". هیوای ئەوەشی خواست كە "ە ئاییندەی سووریادا بەرژەوەندیی گەلان و پێكهاتەكانی سووریا لەبەرچاو بگیرێت".  بەپێی راگەیێندراوەکە لە كۆبوونەوەكەدا بارودۆخی سیاسیی سووریا و دوا پێشهاتەكان لەسەر ئاستی سووریا و ناوچەكە تاوتوێ كرا. د. نەسر حەریری سەرۆكی هاوپەیمانیی نیشتیمانیی سووریا لە دیدارەکەدا سوپاسی سەرۆك بارزانی و هەرێمی كوردستانی كردووە كە "هەردەم هاوسۆزی نەهامەتی و گرفت و كێشەكانی خەڵكی سووریا بوونە و پێشوازییان لە سەتان هەزار ئاوارە و پەنابەری سووریایی كردووە".   د. نەسر حەریری هەروەها یاد و بۆنەكانی مانگی ئاداریشی بەرز نرخاندووە کە "بەشێكی گرنگی خەباتی گەلی كوردستانن".