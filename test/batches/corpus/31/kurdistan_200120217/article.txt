لە رۆژانی کۆتایی هاوینی رابردوودا بە تاوانی دزیکردن "هادی رۆستەمی" لەلایەن بەڕێوبەرایەتیی دادی پارێزگای ورمێ و ئەنجوومەنی باڵای دادوەریی ئێرانەوە ئەو سزایەی بۆ بڕێنرایەوە و، ئەویش بۆ دەربڕینی ناڕەزایەتی بۆ ئەو سزایە و بە خواردنی وردکەشوشە هەوڵی خۆکوشتنی دا.  ناوەندی هەرانا بۆ کاروباری راگەیاندنی دۆسیەکانی مافی مرۆڤی ئێران دەڵێت، هەوڵی خۆکوشتنی ئەو بەندکراوە سەرکەوتوو نەبووە و دوای خواردنی شوشەکە و ئاگاداربوونەوەی ستافی بەڕێوبەری گرتووخانەی ورمێ، رایانگواستووە بۆ نەخۆشخانەی ئەو شارە و تا ئێستا هیچ هەواڵێک لەسەر دۆخی تەندروستیی بەندکراوەکە بڵاو نەکراوەتەوە.  لە رۆژانی کۆتایی هاوینی رابردوودا هەواڵی بڕینەوەی پەنجەی چوار بەندکراوی گرتووخانەی ورمێ بە تاوانی دزیکردن لەلایەن ئەنجوومەنی باڵای دادوەریی ئێرانەوە پشتڕاست کرایەوە و بووە هۆی کاردانەوەی چالاکڤانانی مافی مرۆڤ لە ئێران و رۆژهەڵاتی کوردستان.   سێ کەس لەو تاوانبارانە بە ناوەکانی "هادی رۆستەمی، مەهدی شەرەفیان و مەهدی شاهیوەند" لە دۆسییەیەکی هاوبەشدا ٣٠ سکاڵایان لەلایەن هاونیشتمانییانەوە بە تاوانی دزیکردن لەسەر تۆمار کرابوو کە لە کۆتا بڕیاری ئەنجوومەنی باڵای دادوەریی ئێراندا سزای بڕینەوەی پەنجەکانییان بەسەردا سەپا. چوارەمیشیان "کیسرا کەرەمی"ـیە کە ئەو سزایەی بۆ بڕدراوەتەوە.   پێشتر "هادی رۆستەمی" لە دەقی بەرگریکردنەکانیدا  گوتبووی، ئەو دانپێدانانانەی لەژێر گوشاری ئەشکەنجەدا بوون و بەشێکی زۆری ئەو تاوانانەی بەسەریدا شکابوونەوە، رەرتی کردبوونەوە.   دوای ئەو بەرگرییانە چەندین جار لەلایەن بەرپرسانی دەزگای دادەوە هەڕەشەی ئەوەی لێکراوە کە بێتو درێژە بەو گوتانەی بدات، سزای بڕینەوەی پەنجەکانی زووتر جێبەجێ دەکرێت.   رێکخراوی جیهانیی ئەمنستی لە دووەم مانگی پاییزی رابردوودا رایگەیاند، بەرپرسانی گرتووخانەی ورمێ کەلوپەلێکی تایبەت بە بڕینەوەی دەست لە شێوەی "ملپەڕێن"ـیان بۆ جێبەجێکردنی سزای تاوانباران بردووەتە گرتووخانەکە.   ئەو رێکخراوە دادگای تاوانبارانی بە "دادگایەکی نادادوەرانە" ناو بردبوو و سزاکەشی بە "سزایەکی نامرۆڤانە" ناساندبوو.   بەپێی راپۆرتێکی رێکخراوی جیهانیی ئەمنستی، لە ٢٠ ساڵی رابردوودا لە ئێران و رۆژهەڵاتی کوردستاندا بۆ ٢٦٤ کەس لە تاوانباران، سزای بڕینەوەی دەست دەرچووە کە لەو ژمارەیە سزای ١٢٩ کەس جێبەجێ کراوە.