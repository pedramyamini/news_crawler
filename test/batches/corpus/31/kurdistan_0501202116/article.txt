لە ماڵی ئەحلامی ١٥ ساڵان چووینە ئەو ژوورەی کە شەش ساڵە بە نایلۆن بۆی دروست کراوە. ئەوان خەڵکی شارۆچکەی گرعوزێری شنگالن. ئەو خواردن و خواردنەوە و خەوتنی لەوێ بووە.   تەحسین خدر، برای ئەحلامە و دەڵێت: "ئەوە شوێنی ئەوە و تاوەکو ئێستا نازانین هۆکارەکەی چییە. کەس لە ماڵەوە هیچ جارێک دڵی نەئێشاندووە و کەس هیچی پێ نەگووتوە. هیچ نەخۆشییەکیشی نەبوو. "  ئەحلام سێیەم کەس بوو کە لە ماوەی کەمتر لە ٢٤ کاژێردا لە دهۆک خۆی خنکاند. ئەوی دیکەیشیان ئەسمەهان خدری ٢٠ ساڵان بوو کە لە کەمپی ئیسیانی شێخان بوو و خەڵکی سیبا شێخ خدری شنگال بوو. ئەو دوای هەشتمان لە شووکردن، ساڵێک بوو لە هاوژینەکی جودا بووبووەوە.  هەروەها کەسێکی دیکەی ٣٢ ساڵان بوو کە بەهۆی کێشەی کۆمەڵایەتییەوە لە ماڵی خۆیاندا خۆی خنکاند.  رێکخراوی ژیندا پێنج ساڵە لەنێو کەمپی ئاوارە و پەنابەراندا بە هاوکاریی رێکخراوە نێودەوڵەتییەکان کار لەسەر لایەنی دەروونیی کچ و ژنانی زیانمەندی شەڕ دەکات.  چیمەن رەشید، بەڕێوەبەری رێکخراوی ژیندایە و دەڵێت: "ئێمە توانیومانە لە دوو ساڵدا ٣٣٥ حاڵەت وەربگرین. هەندێکیان حاڵەتی سووک بوون و ٨٦ ـیشیانمان ناردوونەتە نەخۆشخانەی ئازادی و بە تەواوی چارەسەر بوون. ٤٩ حاڵەتیش زۆر سەخت بوون و بە شایەتیی پزیشکەکان لە باری خۆکوژیدا بوون و توانیمان رزگاریان بکەن. "  لە ماوەی ساڵێکدا ٤١ حاڵەتی خۆکوشتن لە پارێزگای دهۆک تۆمارکراون کە ٢٦ ـیان نێرن و ١٥ یان مێ.