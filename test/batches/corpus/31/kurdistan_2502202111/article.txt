وەبەرهێنەرێک بەناوی بەرزان وەلی دەڵێت "لە ساڵی ٢٠١٤ گرێبەستمان کردووە ٣٨ % ی پرۆژەکە تەواوبووە و گوژمەکەی چوار ملیۆن و ٤٠٥ هەزار دۆلارە، بەهۆی قەیرانی داراییەوە پێشینەکانمان بۆ خەرج نەکراوە".  وەگەڕنەخستنەوەی پرۆژەکان و نەبوونی هەلی کار دوو هۆکارن بۆئەوەی دانیشتووانی کفری شارەکەیان جێبهێڵن.  کاسبکارێک لەبارەی ژیان لە کفری دەڵێت "شارێکی بێ ژیان و بێ کارە، سێ بۆ چوار کارگە ناکەنەوە کە خەڵک بکەوێتە کار و حکومەت خۆشی قازانج بکات، ئەگەر خۆشیان قازانج نەکەن خۆ خەڵک دەکەونە کار". کاسبکارێکی دیکە دەڵێت، زۆربەی خانووەکان "لەسەریان نووسراوە بۆ فرۆشتن، ئێستا ئەم گەڕەکە خۆڵە، لە زستاندا منداڵمان هەموو دەنیشنە قوڕ، تکا دەکەین بۆمان قیرتاو بکەن".  قادر فاتیح، سەرۆکی شارەوانیی کفری هۆشداری دەدات لە بەرزبوونەوەی رێژی بێکاری و دەڵێت "راوەستانی پرۆژەکان کاریگەریی راستەوخۆیان هەیە لەسەر خەڵکی کفری، دەتوانم بڵێم ٤٠ % ی خەڵکی کفری بێکارن، دەشڕۆنە جێگەیەکی دیکە کارێکی باشیان دەستناکەوێت".  وەزیری پلاندانان بەڵێنی وەگەڕخستنەوەی بەشێک لە پرۆژەکانی داوە بە قایمقامی کفری، سیروان شوکور، قایمقامی کفری رایگەیاند "کۆی پرۆژە وەستاوەکانمان خستنە بەردەستی، ئەولەویەتمان داوەتە چەند پرۆژەیەک، چاوەڕوانی رەزامەندیی حکومەتین".  بەپێی زانیارییەکان، کۆی پرۆژە وەستاوەکانی کفری گوژمەکانیان ١٣ ملیار دینارە.