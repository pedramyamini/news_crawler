عەلی رەشید، سەرۆکی ئەنجوومەنی پارێزگای هەولێر بە تۆڕی میدیایی رووداوی راگەیاند، بەپێی رێککەوتن، لە پێکهێنانی ئەنجوومەنی پارێزگای هەولێردا، پۆستی جێگری سەرۆکی ئەنجوومەنی پارێزگا بەر تورکمان کەوتووە، بەڵام تاوەکو ئێستا ئەنجوومەن بەبێ جێگرە و پڕ نەکراوەتەوە.  پێشتر ئەنجوومەنی پارێزگای هەولێر تەنیا سەرۆک و جێگری سەرۆکی هەبوو، بەڵام دواتر ئەو یاسایە هەموارکرایەوە و بڕیاردەریشی بۆ زیادکرا، ئێستا ئەنجوومەنی پارێزگا سەرۆک و بڕیاردەری هەیە، پۆستی جێگریش کە بەرکەوتەی تورکمانە بە بەتاڵی ماوەتەوە.  عیماد رەفعەت، ئەندامی فراکسیۆنی هەولێری تورکمانی لە ئەنجوومەنی پارێزگای هەولێر بە رووداوی راگەیاند، بەهۆی کۆرۆنا و گیانلەدەستدانی ئەندامێکی تورکمان لە ئەنجوومەنی پارێزگا، پڕکردنەوەی پۆستی جێگری سەرۆک دواکەوت، بەڵام لەم هەفتەیەدا فراکسیۆنە تورکمانییەکانی ئەنجوومەنی پارێزگای هەولێر کۆدەبنەوە و بەربژێری خۆیان بۆ پۆستی جێگری سەرۆکی ئەنجوومەنی پێشکێشدەکەن.  تورکمانەکانی هەولێر لە ئەنجوومەنی پارێزگا سێ ئەندامیان هەیە کە سەر بە سێ فراکسیۆنی جیاوازن، فراکسیۆنەکانی بەرەی تورکمانی، بزووتنەوەی دیموکراتی تورکمان و لیستی هەولێری تورکمانی.  ئەو ئەندامە تورکمانەی ئەنجوومەنی پارێزگای هەولێر ئاماژەی بەوەشکرد، هەر لە کۆبوونەوەی فراکسیۆنە تورکمانییەکاندا، یەکگرتنی هەرسێ فراکسیۆنەکە رادەگەیێنن و سەرۆکێک بۆ لیستی تورکمانی هەڵدەبژێرن.