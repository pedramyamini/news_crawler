عیسا خدر رەشە بەحری، ئەفسەری راگەیاندنی بەڕێوەبەرایەتیی گشتیی نەهێشتنی ماددە هۆشبەرەکانی سەر بە دەزگای ئاسایش بە تۆڕی میدیایی رووداوی راگەیاند: "ئەمڕۆ دووشەممە ٢٠٢١/٠١/٢٥ لە دەروازەی سنووریی حاجی ئۆمەران پیاوێکی تۆمەتبار کە هەڵگری وڵاتینامەی ئێرانییە بە ١٠٠ گرام تلیاکەوە دەستگیرکرا. "  ئەو ئەفسەرە باسی لەوە کرد، "تۆمەتبارەکە تلیاکەکەی بە شێوەیەکی تۆکمە لەناو چاکەتەکەیدا شاردبووەوە. لەلایەن بنکەی نەهێشتنی ماددە هۆشبەرەکانی حاجی ئۆمەرانەوە کە سەر بە بەڕێوەبەرایەتیی گشتیی نەهێشتنی ماددە هۆشبەرەکانە دەستگیرکرا. دۆسیەی لێکۆڵینەوەی بۆ کراوەتەوە و لێکۆڵینەوە بەردەوامە. "  لە ٢٠٢١/٠١/٠٤ ـدا دوو کیلۆ شیشە دەستی بەسەرداگیرا، لە ٢٠٢١/٠١/١٢ ـدا کیلۆیەک و ٢٠ گرام شیشە دەستی بەسەردا گیرا کە لەنێو ئیزۆگامدا شاردرابووەوە. هەروەها لە ٢٠٢١/٠١/٢٢ ـدا بڕی ١١٠ دەنک حەبی ترامادۆڵ دەستی بەسەردا گیرا کە تۆمەتبارەکە لەنێو پێڵاودا شاردبوویەوە.  ئەو بەرپرسەی بەڕێوەبەرایەتیی گشتیی نەهێشتنی ماددە هۆشبەرەکان ئاماژەی بەوە دا، "لەمساڵدا ئەوە چوارەمین بڕی ماددەی هۆشبەرە دەستی بەسەردا بگیرێت. "