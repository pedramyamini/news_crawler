عەلی حەسەن، گوتەبێژی هێزەکانی ئاسایشی ناوخۆی باکوور و رۆژهەڵاتی سووریا رایگەیاند: "هێزەکانی ئاسایشی ناوخۆی باکوور و رۆژهەڵاتی سووریا لە ساڵی ٢٠٢٠ دا گرنگی بە تێکۆشان دژی شانە نووستووەکانی داعش، گرووپە چەکدارەکان و بەرەنگاربوونەوەی تیرۆر داوە، کە ئارامیی ناوچەکەیان کردووەتە ئامانج. بەڵێن دەدەین کە ئاسایش و ئارامیی هەرێمەکە بپارێزین. "  عەلی حەسەن باسی لەوەکرد "بەهۆی داگیرکارییەکانی گرێ سپی، سەرێکانی و عەفرین لەلایەن تورکیا، گرووپە چەکدارەکان و داعشەوە هاونیشتمانیان ناچار بە کۆچکردن بوون، ماڵ و موڵکیان تاڵانکراوە. هەروەها چەندین تووندوتیژی دژی ژنان و منداڵان تۆمارکراوە، تووندوتیژییەکان بەجۆرێک بوون کە ژن و منداڵ فرۆشراون. "  گوتەبێژی هێزەکانی ئاسایشی ناوخۆی باکوور و رۆژهەڵاتی سووریا رەخنەی لە بێدەنگیی کۆمەڵگەی نێودەوڵەتی لەئاست تاوانەکان گرت و گوتی، "هیوادارین رۆڵێکی چالاک بگێڕن و هەڵوێستێکی جیدی بەرامبەر ئەم تاوانانە و بۆردوومانی بەردەوامی عەین عیسا پیشان بدەن، کە تاوەکو ئەمڕۆش بەردەوامە".  عەلی حەسەن گوتی، ساڵی ٢٠٢٠ ژمارەی هێزەکانیان ١٥ % زیادیکردووە. ٧٥ خولی پەروەردەی تایبەت لە ٢٢ ئاکادیمیا بەڕێوەچوون، ٤٥٩٦ ئەندام بەشداربوون.  ئاماری تاوان و رووداوەکانی رۆژئاوای کوردستان و ناوچەکانی دیکەی ژێر دەسەڵاتی بەڕێوەبەرایەتیی خۆسەر:  ١٩٠ ساختەکاری لە بەڵگەنامە فەرمیەکان  ٧٤ حاڵەتی دراوی ساختە،  ٣٥٩ هەزار و ٣١٠ دۆلاری ساختە دەستی بەسەردا گیراوە  ١٣٢ خۆناساندن بەناوی کەسی دیکەوە  ٤٠٢ بازرگانی مرۆڤ لە سەر سنووەرەکان  ٤٥ گەندەڵی لەناو دامەزراوە و رێکخراوەکان.  گوتەبێژی هێزەکانی ئاسایشی ناوخۆی باکوور و رۆژهەڵاتی سووریا گوتی؛ لەسەر ماددەی هۆشبەر ٩٩٣ کەس دەستگیرکراون، کە ١٨٣ کەسیان بازرگان و ٨١٠ کەسیشیان بەکارهێنەربوون.  هاوکات دەستگیراوە بەسەر " ٧٧٤ هەزار حەب، ١٢٠٩ کیلۆگرام حەشیش، ٣٥٠٠ شەتڵی حەشیش، ٣ کیلۆ و ١٠٠ گرام کریستاڵ و ٥٥٤ گرام هێرۆیندا. هەڵمەتی `ژیان بەرپرسیارێتییە` تاوەکو ٢١ - ٦ - ٢٠٢٠ دژی مادەی هۆشبەر بەردەوامی دەبێت. "  ئەوەشی گوت؛ ١٩٠ بازرگانی بردنی شوێنەوار گیراون؛ هاونیشتمانیانی رۆژئاوای کوردستان و ناوچەکانی دیکەی ژێر دەسەڵاتی هەسەدە ٢٤٤٤ پارچە شوێنەواریان لە ترسی داعش هەڵگرتبوو و رادەستی ئاسایشیان کردنەوە.  هەروەها عەلی حەسەن دەڵێت: بەگشتی ٢٦٩ تەقینەوە روویاندوە؛ ٦ شانەی تیرۆریستی هەڵوەشێندراونەتەوە، ٣٢١ کەسیان گیراون، ئاسایشی گشتی ٥٨ ئۆپەراسیۆنی هاوبەش لەگەڵ هاوپەیمانان ئەنجامداوە. ٣٥٤ خاڵی پشکنینی ئاسایش هەبوون، کە ٢١ خاڵی پشکنینی نوێ دانراون و بڕیارە دووانی دیکەش دابنێن.  سەبارەت بە گیراوان، عەلی حەسەن وردەکارییەکانی بەوجۆرە خستەڕوو:  لە هەرێمی رەققە، ٩٨٩٢ کەس دەستبەسەرکراون، ٧١٦٩ کەس ئازادکراون.  لە هەرێمی جەزیرە ١١٤٧١ کەس گیراون و ١٠٣٩٨ کەس ئازادکراون.  لەهەرێمی دێرەزوور کۆی گیراوان ١٢٤٠ کەس، ١٠٧٣ کەس ئازادکراون.  لە هەرێمی فورات ١١١٤ کەس گیراون، ١٢١٥ کەس ئازادکراون.  لە منبج ٤٠٩٧ کەس گیراون، ٤٠٢٠ کەس ئازادکراون.  گوتەبێژەکەی هێزەکانی ئاسایش گوتیشی؛ "لە باکوور و رۆژهەڵاتی سووریا ٣٩١ مین و بۆمب، ٢١ پشتێنی تەقینەوە، ٢٧ تۆپ و ٢ ماتۆڕسکیلی بۆمبڕێژکراو لەلایەن ئەندازیاری تەقەمەنی پووچەڵکراونەتەوە. "  بەگشتی ٤٧ ناوەندی هاتووچۆ و ئاکادیمیا لە باکوور و رۆژهەڵاتی سووریا هەن، عەلی حەسەن گوتی: "ژمارەی ئەندامانی پۆلیسی هاتووچۆ ٥ % زیادیکردووە.  ١٦٦٧٤ نووسینگەی فێربوونی شوفێری مۆڵەتیان پێدراوە. "  هێزی ئاسایشی ناوخۆی ژن، بەشێکی دیکەی ئامارەکەی پێکدەهێنا، کە هێزی ئاسایشی ناوخۆی ژن، کۆمیتەی پەروەردەیی لە رەققە و جەزیرە و دێرەزوور دامەزراندووە.  عەلی حەسەن ئاماژەی بەوەدا؛ رێژەی بەشداریکردن لە هێزی ئاسایشی ناوخۆی ژناندا ٢٧ % زیادیکرووە، ٧٤٤ ئەندام لە ٣ ئەکادیمیا خولی پەروەردەییان تەواو کردووە.