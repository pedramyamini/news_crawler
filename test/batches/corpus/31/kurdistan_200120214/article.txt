هەرێم رەفعەت، پارێزەری خۆبەخشی هاوڕێ كوردی بە (تۆڕی میدیایی  رووداو)ی راگەیاند شەوی رابردوو ١٩ - ١ - ٢٠٢١ لەشاری هەولێر كاتێك  ئەو گەنجە بۆ كڕینی شیر و دایبی منداڵەكەی لەماڵ هاتووەتە دەرەوە لەلایەن  دوو كەسەوە هێرشی كراوەتەسەر و بریندار كراوە.  هەرێم رەفعەت گوتیشی: "دوای گەیاندنی هاوڕێ کوردی  بە نەخۆشخانە، هەر لەوێ سكاڵای یاساییمان لەسەر هێرشبەرەكان تۆمار  كردووە، بەڵام هێشتا هێرشبەرەكان نەناسراونەتەوە".   بە گوتەی ئەو پارێزەرە، ئەوە جاری یەکەم نییە هێرش دەکرێتە سەر ئەو کەسە. هەرێم رەفعەت گوتی: "دوای تۆماركردنی  سكاڵا لەدژی هێرشبەرەكان، چاوەڕی دۆزینەوە و دەستگیركردنیان  دەكەین".   (رووداو) پەیوەندی بە پۆلیسی هەولێرەوە کرد، سەرچاوەیەکی پۆلیس رایگەیاند هیچ سکاڵایەکمان لەو بارەیەوە بۆ نەهاتووە، بۆیە قسە لەسەر ئەو بابەتە ناکەین.