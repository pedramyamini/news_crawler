بەگوێرەی رێنماییەکانی ئەنجوومەنەکە تەنیا کۆمپانیایەک رێگەپێدراوە بۆ هاوردەکردنی کاڵا و کەلوپەلی بیناسازی، بەڵام ئەو شۆفێرانەی دەیانەوێ مۆڵەتی گواستنەوەیان پێبدرێت پێویستە مۆڵەتی تایبەت لە ئەنجوومەنی خۆجێی شاری جەرابلۆس وەربگرن.   شۆفێرێکی بارهەڵگر دەڵێت: "بەگوێرەی ئەو بڕیارەی ئەنجوومەنەکە داویەتی بەرهەمەکانی وەک سیرامیک، شەکر، ئاسن، ئارد و خۆراکی ئاژەڵ بە مۆڵەتی تایبەت دەگوازرێنەوە. ئەم بڕیارە لە دەروازە سنوورییەکانی دیکە جێبەجێ ناکرێ. بۆ نموونە لە چۆبانبەی، ئۆنجوپنار، جیلڤەگۆز، ئاکچەکالە و لە جەیلانپنار جێبەجێ ناکرێ".  ئەنجوومەنی شاری جەرابلۆس کە لە ژێر کۆنترۆڵی گرووپە چەکدارە سوورییەکاندایە، بە پاساوی ئەوەی ئەو چیمەنتۆ و کاڵایانەی لەو دەروازە سنوورییەوە ئاودیو دەکرێن، دەگاتە دەستی پەیەدە، مۆڵەتی گواستنەوەی چیمەنتۆی لەو دەروازەیە، داوەتە یەک کۆمپانیا و شۆفێری کۆمپانیاکانی دیکە پێویستە مۆڵەتی تایبەت لە ئەنجوومەنەکە وەربگرن.   شۆفێرێکی دیکەی بارهەڵگر داوا لە ئەنجوومەنی جەرابلوس دەکات لەو بڕیارەی پاشگەزبێتەوە "بۆ کۆتاییهاتن بەو ناهەقییەی بەرامبەر شۆفێرەکان دەکرێ. هەموو برا شۆفێرەکانمان لێرەن، بەهۆی کۆرۆناوە هەموویانمان بانگ نەکرد. درێژە بە چالاکییەکەمان دەدەین تا دەگەینە ئەنجام. داوا لە کاربەدەستانی دەوڵەت دەکەین هاوکاریمان بکەن".  کارکامش تاکە دەروازەی سنووریی پارێزگای دیلۆکە لەگەڵ سووریادا. لەم دەروازەیەدا زیاتر لە هەزار شۆفیری بارهەڵگر کاردەکەن و سەرچاوەیەکی گرنگی بژێوی خەڵکە لەو سنوورەدا.