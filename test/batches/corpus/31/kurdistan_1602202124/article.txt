مەحموود محەممەد، گوتەبێژی پارتی دیموکراتی کوردستان لەبارەی هێرشە مووشەکییەکانی شەوی دووشەممە ٢٠٢١/٠٢/١٥ی سەر هەولێر رایگەیاند: "بە مەبەستی تێکدانی سەقامگیری و ئاسایش و ئارامیی پایتەختی هەرێمی کورستان" ئەو مووشەکانە ئاراستەی هەولێر کراون.     هاوکات پارتی لە راگەیێندراوەکەدا سەرکۆنەی ئەو "کردە تیرۆریستییە قێزەونە" دەکات و داوا لە حکومەتی عێراق و هاوپەیمانیی نێودەوڵەتی و ئەمریکا دەکات "بەپەلە لێکۆڵینەوە و بەدواداچوون بکەن و لایەنی بەرپرسیار بە سزای پێویست بگەیێنرێت. "     هەروەها گوتەبێژی پارتی لە راگەیێندراوەکەدا هۆشداریی ئەوە دەدات کە "بەردەوامیدان بەم شێوە مامەڵەكردنە لەگەڵ هەرێمی كوردستان بەگشتی و هەولێری پایتەخت بەتایبەتی، ئاكامی باشی نابێت و عێراق چەندە ناسەقامگیر و لە هەموو بوارەكاندا تووشی ئاڵۆزی و تەنگەژە بووە، ئەم كردەوە تیرۆریستییانە زیاتر لە ناسەقامگیری و نائارامیدا نوقمی دەكەن. "     لە راگەیێندراوەکەدا جەخت لەوە کراوەتەوە کە تەواوی سەرکردایەتی و کادیر و ئەندامانی پارتی بۆ پاراستنی قەوارەی هەرێمی کوردستان و پایتەختەکەی بەردەوام دەبن.     شەوی دووشەممە ٢٠٢١/٠٢/١٥ بە چەند مووشەکێک هێرش کرایە سەر هەولێر و دەوروبەری.      سەرایای ئەولیای دەم، لە راگەیێندراوێکدا كە ئەمڕۆ سێشەممە لە کەناڵی خۆی لە تەلەگرام بڵاوی كردووەتەوە، رایگەیاندووە: "كاژێر ٩: ١٥ خولەكی شەوی رابردوو پیاوەکانتان لە سەرایای ' ئەولیای دەم" هێرشێكی جۆریان دژی داگیركاری ئەمریكا لە باكووری وڵات ئەنجامداوە، توانیان ٧ كیلۆمەتر لە بنكەی سەربازی هەریر كە هێزەكانی داگیركار لەخۆدەگرێت لە هەولێر نزیك ببنەوە. "     بەڵام بەپێی ئەو وێنە و ڤیدیۆیانەی بڵاوکراونەتەوە مووشەکەکان لە دەوروبەری فڕۆکەخانەی نێودەوڵەتیی هەولێر و سەنتەری شاری هەولێر کەوتوونەتە خوارەوە.     سەرایا ئەولیاء ئەلدەم دەڵێت: "لەو هێرشەدا چەكدارانمان ٢٤ مووشەكیان ئاراستەی ئامانجەكانیان كردووە و سیستمی (CRAM)ی داگیركەریش هیچ  كاریگەری نەبوو، بەو هۆیەوە زیانێكی زۆر بە ئۆتۆمبێل و عەمبارگە و فڕۆكەكانی داگیركار گەیشتووە، سەرەڕای برینداربوونی ژمارەیەك سەرباز. "     وەزارەتی ناوخۆی هەرێمی کوردستان رۆژی سێشەممە راگەیێندراوێکی لەبارەی هێرشەکەوە بڵاوکردەوە و رایگەیاند، "شەوی رابردوو چەند مووشەکێک بەر فڕۆکەخانەی نێودەوڵەتیی هەولێر و چەند گەڕەکێکی شاری هەولێر کەوتن، لەنێو فڕۆکەخانەکە کەسێک گیانی لە دەستدا و پێنج کەسی دیکەش بریندار بوون. هەروەها لەنێو شاری هەولێریش سێ کەسی دیکە بریندار بوون. "      بەڵام هاوپەیمانیی نێودەوڵەتی رایگەیاند، لەنێو فڕۆکەخانەدا کەسێک گیانی لەدەستداوە کە بەڵێندەری مەدەنی بووە و نۆ کەسیش بریندار بوون. بریندارەکانیش هەشتیان بەڵێندەری مەدەنی بوون و یەکێکیان سەربازی ئەمریکییە.     هەر رۆژی سێشەممە نێچیرڤان بارزانی، سەرۆکی هەرێمی کوردستان پەیامێکی لەبارەی هێرشە مووشەکییەکەی سەر هەولێر بڵاوکردەوە و هێرشەکەی بە "تیرۆریستی" ناو برد و بە تووندی سەركۆنەی کرد.      هاوکات داوایشی کرد "به‌په‌له ليژنه‌يه‌كى هاوبه‌شى لێكۆڵينه‌وه‌ى حكومه‌تى هه‌رێمى كوردستان و حكومه‌تى فيدراڵ ده‌ستبه‌كار بێت و به زووترين كات هێرشكاران بدۆزرێنه‌وه و به سزاى ياسايى بگه‌يێندرێن. "     دەقی راگەیێندراوەکەی گوتەبێژی پارتی:  راگەیاندراوێك لە گوتەبێژی پارتی دیموكراتی كوردستانەوە  گروپێكی سەرلێشێواوی لە یاسا دەرچوو، لەپەنای حەشدی شعبی و بە ئیمكانات و ئیمتیازات و بەرگی ئەوانەوە، کاتژمێر ٩: ٣٠ خولەکی شەوی رابردوو، رێكەوتی ١٥ لەسەر ١٦ ـی شوباتی ٢٠٢١، بەمەبەستی تێكدانی سەقامگیری و ئاسایش و ئارامی پایتەختی هەرێمی كوردستان، ترسنۆكانە چەند موشەكێكیان ئاراستەی ناوشاری هەولێر كرد، كە بووە هۆی زیانی مرۆیی و ماددی و، نیگەرانکردنی دانیشتوانی سڤیلی هەولێری هۆلاكۆ بەزێن.  ئێمە لە پارتی دیموكراتی كوردستان، وێرای ئیدانەکردنی ئەو كردەوە تیرۆرستیە قێزەونە، داوا  لە حكومەتی فیدراڵی عێراق و هاوپەیمانی نێودەوڵەتی لەسەروشیانەوە ویلایەتە یەكگرتوەكانی ئەمەریكا دەكەین، سەرەڕای ئیدانەكردنی ئەم كردەوە دوژمنكارانە بەپەلە لێكۆڵینەوە و بەدواداچوون بکەن و لایەنی بەرپرسیار بەگوێرەی یاسا بەسزای پێویست بگەیەندرێت. بەداخەوە ئەم كردەوانە بۆ چەندەمین جارە دووبارە دەبنەوە و لە ئاكامی بەسزا نەگەیاندنیان، تاقمە تێکدەرەکان جورئەتی ئەوە پەیدا دەكەن لەسەر كارە تیرۆریستیەكانیان بەردەوام بن.  شاراوەنیە و بەڕوونی دەزانین کە عەقلیەتی ئەم جۆرە تاقمە فاشیست و دوور لە هزری سەردەمیانە، چاویان بە پێشكەوتن و ئارامی و خۆش ژیانی دانیشتوانی هەرێمی كوردستان هەڵنایە و، پێیان قبوڵ ناكرێ پێكەوەژیانی نەتەوەیی و ئاینی لە كوردستان هەبێت و بەدەست لەپشت دراوی وەكو ئەڵقە لە گوێ ئەوەی پێیان دەگوترێ جێبەجێی دەكەن!..  هەموولایەك ئاگاداردەكەینەوە کە بەردەوامیدان بەم شێوە مامەڵەكردنە لەگەڵ هەرێمی كوردستان بەگشتی و هەولێری پایتەخت بەتایبەتی، ئاكامی باشی نابێت و عێراق چەندە ناسەقامگیر و لە هەموو بوارەكاندا توشی ئاڵۆزی و تەنگەژە بووە، ئەم كردەوە تیرۆریستیانە زیاتر لە ناسەقامگیری و نائارامی دا نوقمی دەكەن.  سەرەڕای پشتیوانی تەواومان بۆ حكومەتی هەرێمی كوردستان و تەواوی دام و دەزگا بەرگری و ئەمنییەكان، رایدەگەیەنین کە تەواوی سەركردایەتی و كادیر و ئەندامانمان بۆ پاراستنی قەوارەی هەرێمی كوردستان و پایتەختی هەرێم وەك چۆن لە رابردوو شورەی پۆڵاین بووین لەمەودواش لەسەر هەمان رێباز و باوەڕ پارێزگاری لە قەوارەی ھەرێمی کوردستان و حكومەت و دانیشتوانەكەی دەكەین.  گوتەبێژی پارتی دیموكراتی كوردستان