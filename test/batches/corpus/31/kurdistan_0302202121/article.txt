سەرچاوەیەک کە لەو کۆبوونەوەیە ئامادەبووە تێیدا زێڕەکە رادەستی ئیبراهیم محەممەدی زێڕنگەر کراوەتەوە، بە تۆڕی میدیایی رووداوی راگەیاند، دوێنێ زێڕەکە دۆزراوەتەوە و ئەو کەسانەی کە دەستیان لە دزینی زێڕەکەدا هەبوو، بەشێکیان دەستگیرکراون. ئەمڕۆش لە شارۆچکەی خەبات، بە ئامادەبوونی پیاوماقووڵانی ناوچەکە، زێڕەکە رادەستی ئیبراهیم محەممەد کراوەتەوە.   رۆژی دووشەممە، لەکاتی بەشداریکردنی لە بەرنامەی بەرپرسیاری تۆڕی میدیایی رووداو کە شەهیان تەحسین پێشکێشی دەکات، موقەدەم هێمن سلێمان، گوتەبێژی پۆلیسى دهۆک رایگەیاند، "دڵنیایی دەدەین بە ئیبراهیم بەزووترین کات دزەکان دەستگیردەکەین".   ئیبراهیم محەممەد، خاوەنی ئەو زێڕە دزراوە بە تۆڕی میدیایی رووداوی راگەیاند، زێڕ و پارەکەی رادەستکراوەتەوە، "بەڵام کەمی هەیە" بەپێی زانیارییەکانی رووداویش، لەکۆی پێنج کیلۆ زێڕی دزراو و ٢٥ ملیۆن دینار، چوار کیلۆ و ١٨٠ گرام زێڕ و ١٨ ملیۆن دینار رادەستی ئیبراهیم کراوەتەوە. هاوکات "دوو کەسی سەرەکی کە لە دزییەکەدا دەستیان هەبووە، دەستگیرنەکراون".  هەر لە بەرنامەی بەرپرسیار، خەلیل مەحموود، قایمقامی بەردەڕەشیش رایگەیاند، پرۆژەیەکیان بۆ دانانی کامێرا لەناو قەزای بەردەڕەش داوەتە پۆلیسی دهۆک، بەڵام تاوەکو ئێستا پلانەکە نەکەتووەتە بواری جێبەجێکردنەوە و مۆڵەت بەهیچ شوێنێک نادرێت تاوەکو کامێرایی چاودێری دانەنێت.