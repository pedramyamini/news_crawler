بەپێی رێککەوتنی پارتی و گۆڕان، لە کابینەی نۆیەمی حکوەمەتی هەرێمدا پۆستی ئەمینداری گشتیی وەزارەتی پێشمەرگە پشکی بزووتنەوەی گۆڕانە، بەڵام تائێستا یەکێتی رازی نییە پۆستەکە رادەستی گۆڕان بکات.  جەبار یاوەر، ئەمینداری گشتیی وەزارەتی پێشمەرگە، کە شەوی رابردوو میوانی بەرنامەی رووداوی ئەمڕۆی تۆڕی میدیایی رووداو بوو رایگەیاند، ئەو پیاوێکی سەربازییە و ناتوانێت قسە لەسەر سیاسەت بکات، ئەو کێشەیە پەیوەندی بە لایەنە سیاسییەکانەوە هەیە، هەرکاتێک فەرمان لەلایەن سەرۆکایەتیی هەرێمی کوردستان و حکومەتی هەرێمی کوردستان و حیزبەکەی کە یەکێتییە دەرکرا بۆ جێهێشتنی پۆستەکەی ئەو رادەستی دەکاتەوە.  ئەمینداری گشتیی وەزارەتی پێشمەرگە لەبارەی هاوکارییەکانی هاوپەیمانانەوە بۆ هێزەکانی پێشمەرگە ئاماژەی بەوەکرد، لەدوای یەکگرتنەوەی هێزەکانی پێشمەرگە لە ٢٠١٠ وە پەیوەندییان لەگەڵ هێزەکانی ئەمریکا هەیەو، لە ٢٠١٣ وە هاوکاریی کراون، بەڵام لەدوای شەڕی داعشەوە هاوکارییەکانی هاوپەیمانان زیادیکردووە.  یارمەتییەکانی هاوپەیمانان بۆ پێشمەرگە جگە لە دابینکردنی ئۆتۆمبێل و کەرستەی سەربازی، پێدانی بەشێک لە مووچەی پێشمەرگە بووە کە بە گوتەی عەقید وەین مارۆتۆ، گوتەبێژی هاوپەیمانان بۆ رووداو، هاوپەیمانان تائێستا ٨٥٠ ملیۆن دۆلاریان وەک مووچە خستووەتە سەر حیسابی وەزارەتی پێشمەرگە.  جەبار یاوەر دەڵێت یەکەمجار لەساڵی ٢٠١٦ ئەمریکا ٤٣٠ ملیۆن دۆلاری بۆ هێزەکانی پێشمەرگە دابینکرد، هەتاوەکو ئێستا هاوکارییەکان بەردەوامن، ماوەیەک بەر لەئێستا دوو لیوای هێزەکانی پێشمەرگە چەکدارکران، ئەمڕۆ پێنجشەممەش هەندێک ئۆتۆمبێلی سەربازیی پێشکەشی پێشمەرگە دەکرێت، بڕیار وایە هەموو هێزەکانی پیشمەرگە پڕچەک بکرێتەوە لەلایەن هاوپەیمانانەوە.  جەبار یاوەر، تیشکی خستە سەر ئەوەی لە بودجەی ساڵی ٢٠٢١ دا ئەمریکا ١٦٦ ملیۆن دۆلاری بۆ هێزەکانی پێشمەرگە دیاریکردووە، ئەوەش بەشی هەموو مووچەی پێشمەرگە ناکات و بەشێک لە پێشمەرگە لەلایەن حکومەتی هەرێمەوە مووچەیان پێدەدرێت.  ئاشکرایشیکرد، پێشتر هاوپەیمانان مانگانە ٢٠ ملیۆن دۆلاریان بۆ پێشمەرگە تەرخان کردبوو، ئەوەش بەشی مووچەی لیواکانی پیادە و بەشێک لە لیواکانی مەشقی دەکرد.  ئەمینداری گشتیی وەزارەتی پێشمەرگە، لەبارەی دوو مووچەیی و چاکسازیی لە وەزارەتی پێشمەرگەدا، ئاماژەی بەوەکرد، هیچ لیستێک رەوانەی وەزارەتی پێشمەرگە نەکراوە لەبارەی بوونی دوو مووچەیی، ئاماژەی بەوەشکرد، کە چاکسازییەکانی حکومەتی هەرێمی کوردستان وەزارەتی پێشمەرگەش دەگرێتەوە لە ٥ بواری جیاوازدا، کە بریتین لە یەکخستنەوەی پێشمەرگە و چاکسازیی لەبواری راژەی (میلاکات)، چاکسازیی لە لیستی خانەنشینی و کەمئەندامان و چاکسازیی لە رێکخستنی لیواکان، ئاشکراشی کرد ئامادەکارییان کردووە بۆ گواستنەوەی مووچەی شەهیدان و خانەنیشینان بۆ وەزارەتەکانی دارایی و شەهیدان.