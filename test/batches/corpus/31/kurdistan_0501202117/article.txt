سەلاح بابه‌عه‌لی خه‌ڵكی حه‌فته‌غاره، بە تۆڕی میدیایی رووداوی راگه‌یاند "ئه‌وان ئێواره‌كه‌ی بڕیاریاندا كه هیچ لایه‌ك نابێت تۆو بكات، ئه‌وان بۆ ئێواره‌كه‌ی ده‌ستیان به كێڵانی زه‌وییه‌كان كرد. نووسراوه‌كانیان هه‌موو دیاره ساخته‌یه و بەسەر ئێمه‌دا ساخی ده‌كه‌نه‌وه، ئێمه زه‌وییه‌كانمان هه‌موو رۆیشتووه یه‌ك پارچه زه‌وی نه‌ماوه به‌ده‌ستمانه‌وه تاوەکو كاری تێدا بكه‌ین، ئێستا فێربوونه شه‌وان كه بانگی مه‌غریبی دا به چوار بۆ پێنج ئامێر زه‌وییه‌كان ده‌كێڵن و كاتێك رۆژ ده‌بێته‌وه هه‌موو زه‌وییه‌كانیان بردووه".  ماوه‌ی چه‌ند رۆژێكه عه‌ره‌بی هاورده هاوتوونه‌ته‌وه سه‌ر زه‌ویی كورد له سنووری حه‌فته‌غار، به‌شێكیان به پاڵپشتیی پۆلیسی فیدراڵی ده‌ستیان به كێڵانی ده‌یان دۆنم زه‌ویی كورد كردووه و به‌شێكی دیكه‌شیان، ناسنامه و تاپۆی ساڵی ١٩٥٧ یان ساخته كردووه و داوای زه‌ویی كورد ده‌كه‌ن.  جووتیارانی کورد دەڵێن جگە لە پشتیوانیی هێزە عێراقییەکان، ئێستا بەشێکی عەرەبی هاوردە بە ناسنامە و تاپۆی ساختەی ساڵی ١٩٥٧ کە لە فەرمانگە فەرمییەکانی کەرکووکەوە بۆیان دروستکراوە، داوای زەوییەکان دەکەن.  نه‌وزاد هیدایه‌ت دانیشتووی ئاوایی مه‌نسوره‌یە، ده‌ڵێت "سوێند به خودا هه‌موو ئه‌مانه پارێزگا به ساخته دروستیكردوون، من ماڵی خوام بینیوه و ئاماده نیم درۆ بكه‌م ئه‌گه‌ر بمكوژن، به‌ڵام سوێند به خودا و پێغه‌مبه‌ر، ئه‌و نووسراوانه‌ی ئه‌وان كردوویان هه‌مووی ساخته‌یه و راكان سه‌عید ده‌ریده‌كات، ئه‌وان گرێبه‌سته‌كانی ئاوایی مەنسوریان برد تاوەکو پشتڕاستی بكه‌نه‌وه كه ته‌واوه و هێشتا گرێبه‌سته‌كان نه‌گه‌یشتبوونە به‌غدا ئه‌وان لێره ده‌ستیان به كێڵانی زه‌وییه‌كان كرد".  زەوییە کشتوکاڵییەکانی ناوچەی حەفتەغار، لە شارۆچکەی داقووقی باشووری کەرکووکەوە تاوەکو سنووری کەندیناوە لە سێگۆشەی کەرکووک - هەولێر - نەینەوا لەنێوان جووتیارانی کورد و عەرەبی هاوردە کێشەی خاوەندارێتییان لەسەرە.  بەپێی بەدواداچوونەکانی سێ پەرلەمانتاری کەرکووک، لە فەرمانگەی ناسنامەی کەرکووک چەند ناسنامەیەکی ساختەی ساڵی ١٩٥٧ بۆ عەرەبی هاوردە وەکو دانیشتووی کەرکووک دەرکراون و بەو ناسنامە ساختانە لە فەرمانگەی کشتوکاڵیش ناویان خراوەتە ئەو لیستەی ساڵانە و پلانی کشتوکاڵیان پێدەدرێت.  ئه‌ڵماس فازڵ، ئه‌ندامی ئه‌نجوومه‌نی نوێنه‌رانی عێراق گوتی "له فه‌رمانگه‌كان وا دانراوه كه ئه‌وان سه‌رژمێریی ساڵی ١٩٥٧ی كه‌ركووكیان هه‌یه، به‌ڵام له‌ڕاستیدا وانییه و خه‌ڵكی كه‌ركووك نین، به‌ڵكو له پارێزگاكانی باشووری عێراقه‌وه هێنراون و ئه‌مانه به ساخته‌كاری هه‌ژمار ده‌كرێن، ئێمه فه‌رمانگه‌ی كشتوكاڵمان ئاگاداركرده‌وه كه ئه‌و به‌ڵگه و گرێبه‌ستانه ساخته‌ن و ده‌بێت وه‌كو هاورده هه‌ژمار بكرێن".  ئه‌و زه‌ویانه‌ی عه‌ره‌بی هاورده داوایان دەکات، تاپۆی ره‌شیان به‌ناوی كورده، تاوەکو ئێستا نزیكه‌ی ١٣٠ هه‌زار دۆنم زه‌ویی جووتیارانی كورد له شارۆچکەکانی لەیلان، داقووق، دووبز و سەرگەڕان بە پشتیوانیی هێزە ئەمنییەکان لەلایەن عه‌ره‌بی هاورده‌وە کێڵدراون.