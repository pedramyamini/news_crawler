هێمن قادر، جێگری پارێزگاری هەولێر بە تۆڕی میدیایی رووداوی راگەیاند: "داخستنی بازگەکان بەڕووی گەشتیاران بەشێوەی گرووپ بەردەوام دەبێت، دواجار کە پێنجشەممە و هەینی و شەممە داخرابوو، یەکشەممەش درێژکرایەوە. بۆ ئەم هەفتەیەش بڕیاری داخستنی بازگەکانی پارێزگای هەولێر لەگەڵ پارێزگاکانی عێراق بەردەوام دەبێت تاوەکو دەگەینە ئەو ئەنجامەی بەبێ پشکنین رێگە بە هاتنە ناوەوەی هاووڵاتیان نەدرێت، چونکە رێژەی تووشبوون لە ناوەڕاست و باشووری عێراق زۆرە".  پێشتر باس لەوەکرابوو، بڕیاری داخستنی بازگەکانی پارێزگای هەولێر لەگەڵ پارێزگاکانی عێراق تاوەکو کاژێر ٦: ٠٠ی ئێوارەی رۆژی یەکشەممە ٠٧ - ٠٣ - ٢٠٢١ دەکرێتەوە.  لەبارەی کافێ و شوێنەکانی خواردنەوە و ئاهەنگی شەوانە هێمن قادر، گوتی: "داخستنی شوێنەکان بەشێوەی کاتی بەردەوام دەبێت. کافێ و شوێنەکانی خواردنەوە و ئاهەنگی شەوانە دەبێت لە ١٢: ٠٠ی شەو تاوەکو بەیانی داخراوبن ئەگەر رەوشی تەندروستی بەم شێوەیەی ئێستا بەردەوام بێت رەنگە کاتەکەی بێتە پێشەوە و زووتریش دابخرێن".  هەروەها هێمن قادر باسی لەوەشکرد، بەبۆنەی یادەکانی ئادار و نەورۆز بەهۆی کۆرۆناوە هیچ رێوڕەسمێكی فەرمی بەڕێوەناچێت، بەڵکو تەنیا لێدوان و زیندوو کردنەوەی ئەو یادانە دەبێت.  سەبارەت بە داخستنی مزگەوت و کەنیسە و شوێنە ئاینییەکان، جێگری پارێزگای هەولێر رایگەیاند: "ئێستا بەدووری دەبینین دابخرێت، بەڵکو بە رەچاوکردنی رێکاری خۆپارێزی بەردەوام دەبێت، بۆ هەندێ نوێژی فەرز و خوتبە کراوە دەبێت، پێویستە بەشداربووان دەمامک بەکار بهێنن. مامۆستایانی ئاینییش بەرپرسیارن لەوەی رێنوێنی نوێژخوێنان بکەن لە پابەندبوون بە خۆپارێزی و نەهێنانی منداڵ بۆ مزگەوت و شوێنە ئایینییەکان".  جێگری پارێزگاری هەولێر، باسی لەوەشکرد: "ئامارەکانی وەزارەتی تەندروستی پێمان دەڵێت کە رەوشی تەندروستی ئاستی تووشبووان بەرەو هەڵکشان دەچێت، ڤایرۆسی کۆرۆنا گۆڕاوەکەش هەیە، بەداخەوە خۆپارێزی وەکو پێویست نییە، لە کۆبوونەوەی لیژنەی باڵای بەرەنگاربوونەوەی کۆرۆنادا جەخت لە تووندکردنەوەی رێکارەکان و پاراستنی مەودای دووری نێوان هاونیشتمانیان دەکرێت".  لە کۆبوونەوەی رابردووی لیژنەی باڵای بەرەنگاربوونەوەی کۆرۆنادا، بڕیاردرا لە کۆبوونەوەی داهاتوو جارێکی دیکە هەڵسەنگاندن بۆ رەوشی تەندروستی تووشبوون بە ڤایرۆسی کۆرۆنا بکرێت. هێمن قادر، ئەوەشی گوت: "هەریەکە لە وەزارەتی خوێندنی باڵا و توێژینەوەی زانستی و وەزارەتی پەروەردە پەروەردە بەپێی تووشبووانی نێو زانکۆ و پەیمانگا و ناوەندەکانی خوێندن رەوشی تووشبووانی کۆرۆنا لە ناوەندەکانی خوێندن هەڵدەسەنگێندرێت. لە پارێزگای هەولێر، لیژنەیەکمان هەیە سەرپەرشتی و بەدواداچوون بۆ پێگیری بە پابەندوون بە رێکارەکانی خۆپارێزی لە ناوەندەکانی خوێندن دەکات".  پێشتر وەزارەتی ناوخۆی هەرێمی کوردستان، لەپێناو پاراستنی ئاسایشی تەندروستیی هەرێمی کوردستان قەدەخەی هاتووچۆ لەگەڵ ٢١ وڵات راگەیاندبوو. هێمن قادر، جێگری پارێزگاری هەولێر، گوتی: "سەبارەت گەڕانەوە لە فڕۆکەخانەی نێودەوڵەتی هەولێر، هاووڵاتیانی ٢١ وڵات ناتوانن بێنە هەرێمی کوردستان، ئەو بڕیارە بەردەوام دەبێت هەر هاونیشتمانییەکی هەرێمی کوردستان لەو ٢١ وڵاتە بگەڕێتەوە دەبێت ١٤ رۆژ کەرەنتین بکرێت".  لیستی تەواوی ئەو وڵاتانەی کە هاونیشتمانیان قەدەخەیە هاتووچۆی بۆ بکەن بریتین لە: بەریتانیا، نەمسا، بەلجیکا، دانیمارک، فینلاند، فەرەنسا، جۆرجیا، ئەڵمانیا، یۆنان، ئێرلەندا، لۆکسەمبۆرگ، سلۆڤاکیا، ئیسپانیا، بەرازیل، ویلایەتە یەکگرتووەکانی ئەمریکا، هیندستان، باشووری ئەفریقا، ئوسترالیا، هۆڵەندا، ژاپۆن و زامبیا.