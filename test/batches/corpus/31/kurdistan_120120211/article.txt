سەعد حەربیە، فەرماندەی بارەگای پێشكەوتووی ئۆپەراسیۆنە هاوبەشەكان بە تۆڕی میدیایی رووداوی راگەیاند، "بە پشتبەستن بە زانیاریی هەواڵگری ورد، هێزە ئەمنییەكان بە پاڵپشتیی فڕۆكە جەنگییەكانی هاوپەیمانی نێودەوڵەتی لە باشووری رۆژئاوای داقووق چەكدارانی داعشیان كردە ئامانج و بەهۆیەوە ٣ فەرماندەی داعش كوژران".   هاوکات هێزەكانی دژە تیرۆریش لە یەكێك لە گەڕەكەكانی شاری كەركووك فەرماندەیەكی داعشیان دەستگیركردووە.  بە گوتەی حەربییە، جموجوڵی چەكدارانی داعش لە سنووری پارێزگای كەركووك لاواز بووە، ئەو دەڵێت "ژمارەیەك لە داواكراوان، لەیاسا دەرچووان و شانەكانی داعش لە ناوچەكانی زگیتون و دۆڵی چای هەن، بەڵام رۆژانە لەلایەن هێزە ئەمنییەكانەوە دەكرێنە ئامانج".  لە کانوونی یەکەمی ساڵی ٢٠١٧ دا ھێزە ئەمنییە هاوبەشەكانی عێراق بە پاڵپشتیی ھاوپەیمانیی نێودەوڵەتیی دژی داعش کۆنترۆڵکردنەوەی هەموو ئەو ناوچانەی راگەیاند کە لە حوزەیرانی ٢٠١٤ داعش کۆنترۆڵی کردبوون، بەڵام تاوەكو ئێستاش شانە نووستووەکانی داعش لە  پارێزگاکانی کەرکووک، نەینەوا، سەلاحەددین و ئەنبار جموجوڵیان هەیە.