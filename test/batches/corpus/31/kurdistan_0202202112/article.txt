بەپێی دوایین ئامارەکان کە دەست تۆڕی میدیایی رووداو کەوتوون، ئێستا ٥٠ قومارخانە لە دهۆک هەن، ساڵی ٢٠١٩ تەنیا ٢٥ قومارخانە هەبوون و ساڵی رابردوو بووەتە دوو ئەوەندە. "ئەوانیشی قومار دەکەن بەشێکیان بیانین و هەندێک لەوانەیشی کە قومار دەکەن تەمەنیان لەنێوان ١٦ بۆ ٦٥ ساڵدایە. "  موقەدەمی مافپەروەر هێمن سلێمان، گوتەبێژی پۆلیسی دهۆک بەشداری بووڵتەنی کاژێر ١٣: ٠٠ی تۆڕی میدیایی رووداوی کرد کە هەوار جەلالەدین پێشکێشی دەکات و گوتی، "نابێت بە هیچ شێوەیەک لە سنووری پارێزگای دهۆک قوماربکرێت و هەر کەسێکیش سەرپێچی بکات سزای دەدەین. رۆژانەش ئێمە خەڵک لەسەر قومارکردن دەستگیردەکەین. "  "رۆژانە ٢٠ دەفتەر دۆلار لە ئاکرێ بەهۆی قومارەوە دەچێتە دەرەوە"  عیماد نەبیل خەڵکی ئاکرێیە و یەکێکە لەو کەسانەی کە لە رابردوودا قوماری کردووە و دەڵێت "من ئێستا وازم لە قومارکردن هێناوە و ئەو قومارەش وەکو شێرپەنجە وایە و لەنێو هاونیشتمانییانی ئێمەدا بڵاوبووەتەوە. رۆژانەش ٢٠ دەفتەر لە ئاکرێ بەهۆی قومارکردنەوە دەڕواتە دەرەوە. "  ئەو باسی چیرۆکی خۆی بۆ رووداو کرد و گوتی "هیچ کێشەیەکم بۆ نەهاتووەتە پێش، بەڵام چەند هاوڕێیەک منیان فێری ئەوە کرد. بەهۆی قومارکردنەوە ئەمڕۆ سێ بەشی خەڵک ئێمە تووشی قەرزاری بووە. ئەوانەیشی لە ئاکرێ قوماریان دەکرد زۆربەیان گەنج بوون. "  "هیچ یاسایەک نییە کە باسی قوماری ئەلیکترۆنی بکات"  هەڤاڵ وەهاب، پارێزەر و شارەزا لەبواری یاسا بە رووداوی راگەیاند " تاوانی قومارکردن تاوانێکی مەترسیدارە لەسەر کۆمەڵگە، قومارکردنیش لەنێوان دوو کەسەدایە لەسەر پارە و ناشزانرێت پارەکە لە کوێوە هاتووە، ماددەی ٣٨٩ لە یاسای سزادانی عێراقی کە لە ساڵی ١٩٦٩ دەرچووە تاوەکو ئێستا هەموارنەکراوەتەوە و پێویستە حکومەتی عێراق یاسایەکی نوێتر دەربکات. بەڵام ئێستا هیچ یاسایەک نییە کە باسی قوماری ئەلیکترۆنی بکات. "  قوربانییەکی قوماری ئەلیکترۆنی: ٣٠ دەفتەر دۆلارم لە قورماردا دۆڕاندووە و دەمەوێت گورچیلەم بفرۆشم  کەسێک کە لە رێگەی سکایپەوە بەشداری هەواڵەکانی بووڵتەنی کاژێر ١٣: ٠٠ی کرد باسی چیرۆکی خۆی کرد کە چۆن بەهۆی قوماری ئەلیکترۆنییەوە پارەیەکی زۆری دۆڕاندووە و گوتی "یەکەمجار کە دەستم بەو قومارە کرد پۆکەرم دەکرد، دواتر چوومە لای کەسێک، کەسەکەش نووسینگەی ئاڵوگۆڕی دراوی هەیە و خەڵکی لای خۆمانە (سنووری دهۆک). هەرچەندە سەرەتا بۆ حەزی خۆم پۆکەرم دەکرد، بەڵام دواتر بەو کوڕەم گوت پۆکەرەکەم بۆ داخڵ بکە، ئەویش گوتی: سیستەممان هەیە و سیستەمەکەش قومارکردنە. یەکەمجار بە ٤٠٠ هەزارم بەشداری پێکرد، دوای ٥٠٠ هەزار دینارم داخڵ کرد. دواتر ملیۆنێک و دوو ملیۆن دینارم داخڵ کرد و هەموو پارەکەش هی خۆم بوو. دواتر مایەپووبووم دوو دەفتەر و ٥٠ وەرەقەشم قەرزار کرد. "  ئەو کەسە لە بەشێکی دیکەی قسەکانیدا ئاماژە بەوە دەدات، سەرووی ٢٥ بۆ ٣٠ دەفتەرم دۆڕاندووە و ئێستاش دەمەوێت بۆ دانەوەی قەرزەکەم گورچیلەی خۆم بفرۆشم. ئەو پارەیە هەمووی هی خۆم بووە. دەشڵێت " خانووم ماوە و ئۆتۆمبێلیشم هەبوو، ژیانم زۆر خۆش بوو. بەڵام ئێستا پارەی زۆرم دۆڕاندووە. "  لە بەشێکی دیکەی قسەکانیدا ئەو کەسە ئاماژە بەوە دەدات، کە لە رێگەی کارتی فاستپەیەوە پارەکانیان دەگواستەوە و دەشڵێت " بە کارتی فاستپەی قومارمان دەکرد، پارەکەش هەر بە فاستپەی داخڵمان دەکرد و لە هەمان کاتدا دەشتمتوانی رەتیبکەمەوە. " دەشڵێت "لە ژووری خۆم دادەنیشتم و قومارم دەکرد. پارەکەشم داخڵی سیستەمم دەکرد. پارەکە بە یۆرۆ دەماندا، بەڵام پارەکە دیاردەبوو کە بە عێراقی دەهاتە نێو هەژمارەکە. "  ئەو کوڕە ئێستا وای لێهاتووە، وەک خۆی دەڵێت "چەندجارێک هەوڵی خۆکوشتنم داوە، تەنیا لەبەرئەوەش خۆم نەکوشتووە کە ئەو دوو دەفتەر و نیوە بدەم، زۆر شەو هەیە خەوم لێناکەوێت. ئەو خۆشیەشی من هەمبوو وەکو پاشا دەژیام. ئێستاش چوار دینار لە گیرفانم دا نییە. "  دوای بەرنامەی "بە کاتی دهۆک"ی رادیۆی رووداو، کە تایبەت بوو بە زیادبوونی ژمارەی قومارخانەکان لە دهۆک، لە رۆژانی رابردوودا پۆلیسی دهۆک هەڵمەتێکی دەستپێکرد و ١٠ قومارخانەی داخستن و ١٦ قومارچیشی دەستگیرکردن.