پارێزەر ئاسۆ هاشم، پارێزەری بەدەل بەرواری بە (تۆڕی میدیایی رووداو)ی راگەیاند، رۆژی ١٥ - ٢ - ٢٠٢١ بەدەل بەرواری دادگایی دەکرێت، بەڵام رەنگە دادگاییەکە بۆ کاتێکی دیکە دوابخرێت.  بە گوتەی ئاسۆ هاشم، بێجگە لە بەدەل بەرواری، ١٦ کەسی دیکەش دادگایی دەکرێن کە زۆربەیان رۆژنامەڤان و چالاکڤانی مەدەنین، پرۆسەی دادگاییکردنەکەشیان لە دادگای کەتنی دووی هەولێر بەڕێوەدەچێت.  پێش نیوەڕۆی ئەمڕۆ یەکشەممە ٧ - ٢ - ٢٠٢١ ژمارەیەک لە کەسوکاری دەستگیرکراوانی بادینان ویستیان لە بەردەم  بارەگای نەتەوە یەکگرتووەکان لە شارۆچکەی عەنکاوەی شاری هەولێر گردببنەوە، بەڵام لەلایەن هێزە ئەمنییەکانەوە رێگەیان پێنەدرا.  رۆژی ١٥ی ئایاری ٢٠٢٠ واتە رۆژێک پێش گردبوونەوەی ژمارەیەک مامۆستای دهۆک لە پارکی ئازادی لە دژی دواکەوتنی مووچەکانیان، مامۆستا بەدەل بەروارى، کە یەکێک بوو لە رێکخەرانى سەرەکیى گردبوونەوەکە، لەلایەن پۆلیسى دهۆکەوە دەستگیرکرا.  هەرچەندە بەدەل بەرواری یەکێک بوو لەو ١٤ کەسەی، کە دەبووایە لە کۆتایی مایسی رابردوو ئازادبکرێت، بەڵام بە بڕیاری دادوەر بە تۆمەتی هاندان خرایەوە زیندانەوە.  بەگوێرەی ئاماری رێکخراوی مافی مرۆڤی کوردستان - لقی دهۆک، ساڵی رابردوو زیاتر لە ٣٠٠ مامۆستا و چالاکڤان و بەشداربووی گردبوونەوەکانی ناڕەزایەتی لە دهۆک دەستگیرکراون و بەشێکیان دوای چەند کاژێرێک ئازادکراون، بەڵام تاوەکو ئێستا چارەنووسی زیاتر لە ٥٠ کەس نادیارە.