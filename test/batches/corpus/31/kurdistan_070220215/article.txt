ئەحمەد مەراقب، سەرپەرشتیاریی پرۆژەی دروستکردنی پردەکەی دەربەندی رانیە لەوبارەوە بە تۆڕی میدیایی رووداوی راگەیاند، هیچ شتێکی نائاسایی رووینەداوە و کارەکانمان وەک خۆیان بەباشی بەرەوپێش دەڕۆن. شەوی رابردووش تاوەکو ٠٥: ٣٠ ـی خولەکی بەرەبەیانی ئەمرۆ یەکشەممە ٧ - ٢ - ٢٠٢١ کارمان تێداکردووە و بەردەوامین.  سەرپەرشتیاری پرۆژەکە لەبارەی ئەوەی ئەگەری هەیە بەرزبوونەوەی ئاستی ئاو مەترسیی بۆ پردە نوێیەکە دروستبکات گوتی: "ئێمە پێشبینی هەموو ئەگەرێکمان کردووە، ئاستی ئاو ئەگەر تاوەکو ١٤ مەتریش بەرزبێتەوە هیچ گرفتێکمان بۆ دروستناکات، ئەوەی ئێستا تەنیا ٢ مەتر بووە کە ئێستا بۆ نزیکەی مەتر و نیوێک دابەزیوەتەوە".   بەگوتەی ئەحمەد مەراقب، بە پڕکردنەوە بێت یان بە ئامێرێک بەناوی دوببە رێگە نادەن بەرزبوونەوەی ئاو ئاستەنگیان بۆ دروسبکات. ئەو دەڵێت: "ئەگەر ئاوەکە تاوەکو ئاستی پردە کۆنەکەش بەرزبێتەوە هیچ گرفتێکمان نابێت، ئەو ئامیرە کە ناوی دوببەیە دەچێتە سەر ئاوەکە و وەک ئەوەیە پڕکرابێتەوە".  سەبارەت بەوەی کارکردن لە پردەکە لە چ قۆناخێکدایە، ئەحمەد مەراقب گوتی، کارکردن لە پردەکە گۆڕانکاریی بەسەردا هاتووە، سەرەتا هەمووی بۆرد پایەڵ بوو کە ٨ پیل لەخۆی دەگرێت. چوار پیلیان بە بۆرد پایەڵەکە بەرزبووەتەوە و کێشەی نییە بەڵام چوار پیلی دیکەیان گۆڕاوە بۆ ئێچ پایەڵ و گۆڕانکاریی تێدا کراوە. ئەحمەد مەراقب هۆکارەکەی بۆ ئەوە دەگەڕێنێتەوە کە "بۆرد پایەڵ تێیدا سەرکەوتنی بەدەستنەهێنا. پێشتر ئەم ئاوە پڕکراوەتەوە بۆ پەڕینەوەی خەڵک و ئۆتۆمبێل و ئەو بەردە گەورانەی خستوویانەتە نێو ئاوەکە کێشەی بۆ دروستکردین. ئێستا لەو چوار پیلەی کە ماوە ئێچ پایەڵ و شیش پایەڵ داکوتراون، هەڵکەندن و پشتێنە ماوە بۆی بکەین و ئیتر کارێکی وەهای تێدا نەماوە".  ئەحمەد مەراقب سەرپەرشتیاریی پرۆژەکە لەبارەی وادەی تەواوکردنی دەڵێت: "بەپێی پلانەکەمان ماوەی ساڵێکی بۆ دانراوە، کارەکانمان بە ریکوپێکی و بە باشی دەڕۆن، لەلایەن حکومەتەوە هەندێ گرفتمان هەبوون کە ئەویش چارەسەر کرا و ئومێد بەخوا کێشەیەکی وامان نابێت و لەماوەی دیاریکراوی خۆیدا کۆتایی پێدێت".  کۆمپانیای ئامانج کە کۆمپانیایەکی نێوخۆییە کاری جێبەجێکردنی پرۆژەکەی لە ئەستۆیە. ئەم کۆمپانیایە لە زۆربەی پرۆژەکانی هەرێمی کوردستان کاری کردووە وەک دروستکردنی پرد لە رێگەی کەلار - دەربەندیخان کە زیاتر لە ٣٠ پردی تێدایە، هەروەها پردەکانی ژاراوە، سەنگەسەر، سەرکەپکان، قەڵادزێ و چەندین پردی دیکە کاریان کردووە و ئێستاش بەردەوامن لە کارکردن تێیاندا.  درێژیی ئەو پردە نوێیە ٤٢٠ مەترە و بودجەی پرۆژەکەش ١٠ ملیار و ٣٠٠ ملیۆن دیناری عێراقییە. لە رۆژی  ١٣ - ١٠ - ٢٠٢٠، لە رێوڕەسمێکدا بەئامادەبوونی مەسروور بارزانی، سەرۆکی حکومەتی هه‌رێمی كوردستان و دانا عەبدولکەریم وەزیری ئاوەدانکردنەوەو نیشتەجێکردن بەردی بناغەی پردەکە دانرا و مانگێک دوای ئەوە هەنگاوەکانی بە کرداریی لەلایەن کۆمپانیای ئامانجەوە دەستیپێکرد.