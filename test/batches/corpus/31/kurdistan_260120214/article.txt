دابان محەممەد، پەرلەمانتاری گۆڕان و ئەندامی لیژنەی دەستپاکی لەکاتی بەشداریکردنی لە بووڵتەنێکی هەواڵەکانی رادیۆی رووداودا گوتی" ١٧ بارهه‌ڵگرى به‌ڕاد به‌شێوه‌ى قاچاخ مریشكى به‌ستوویان داخیلى سلێمانى كردووه، بارهەڵگرەکان لە رێگای دەروازی باشماخەوە بە قاچاخ داخیلکراون و بۆ هەر بارهەڵگرێک ٧ هەزار دۆلار وەرگیراوە".  ئەو پەرلەمانتارە ئاماژەی بەوەشکرد، زیاتر لەپێنج رۆژە ئەم بارانە لە سلێمانین، لە نزیک عەلوەی سلێمانی کە باری تەنسیق و نایاسایی و قاچاخە، رێگریکراوە داخیلی باشوور و ناوەڕاستی عێراق بکرێن.   لیوا مەریوان کەمال، سەرپەرشتیاریی ئیدارەی دەروازەی نێودەوڵەتی باشماخ بە رووداوی راگەیاند: "ئەگەر ئەوەی ئەو پەرلەمانتارە دەیڵێ راستبێ، دەبێ بەڵگەشی هەبێ. با بەڵگەکان رادەستی ئێمە بکات، ئێمەش لێپێچینەوە و بەدواداچوونی بۆ دەکەین".   پەیوەست بە دەروازەی سنووری باشماخەوە، نزیکەی دوو هەفتە لەمەوبەر دادگای قەزای پێنجوێن بە نووسراوێکی فەرمی کە بۆ پەرلەمانی کوردستانی ناردووە، داوای کرد پارێزبەندی لەسەر هەردوو پەرلەمانتاری گۆڕان عەلی حەمەساڵح و دابان محەممەد هەڵبگرێت بە مەبەستی دادگاییکردنیان بەپێی ماددەی ٤٣٣ بە تۆمەتی ناوزڕاندن.  دادگای لێکۆڵینەوە پێنجوێن بە نووسراوی ژمارە ١٦٢ کە واژۆی دادوەر "تاڵیب مەجید"ی لەسەرە، داوای لە پەرلەمانی کوردستان کردووە کە لەسەر سکاڵای بەڕێوەبەرایەتی کۆمەڵگەی دەروازەی سنووری نێودەوڵەتی باشماخ، کە گوتوویانە ئەو دوو پەرلەمانتارە لە فەیسبووک "تۆمەتیان داوەتە پاڵیان"، بە پێی ماددەی ٤٣٣ لە یاسای سزاکان پارێزبەندییان لەسەر هەڵبگیرێت.  لیوا مەریوان شێخ کەمال، سەرپەرشتیاری دەروازەی نێودەوڵەتی باشماخ بە رووداوی راگەیاند، ئەو دوو پەرلەمانتارە تۆمەتی نادروستیان داوەتە پاڵ ئیدارەی دەروازەکە، بۆیە سکاڵای یاساییان لەسەر تۆمارکراوە.  رۆژی ٢٨ - ١١ - ٢٠٢٠ عەلی حەمەساڵح و دابان محەممەد، لە تۆڕی کۆمەڵایەتی فەیسبووک پۆستێکیان لەبارەی "قاچاخچێتی" لە دەروازەی سنووری باشماخ کردبوو "قاچاخچێتی دەسەڵاتداران لە باشماخ بەشێوەیەکی مەترسیدار زیادیکردووە، رێگا نادرێت بارھەڵگرە کوردەکان ھیچ بارێک داخڵی کوردستان بکەن (نزیکەی ھەزار بارھەڵگرن) ئامانجەکەش ئەوەیە زانیارییەکان ئاشکرا نەکەن".  ئەو دوو پەرلەمانتارە ئاماژەیان بەوەشکردبوو: "ئێستا ھەر شتێک گومرگەکەی گران بێت یان قەدەخە بێت بە قاچاخ دێت، کارتۆنی بەتاڵ، بارھەڵگرێک بە دوو ملیۆن و ٤٠٠ هەزار دینار، چبس بە دوو ملیۆن دینار، خورما، مریشک، ھێلکە، فەرش، پێوەری کارەبا، دۆشاو، پاککەرەوە، شامپۆ، کەرەستەی کارەبا و ئۆتۆمبیل".   بە گوتەی ئەو دوو پەرلەمانتارە: "تائێستا ١٦ ھەزار ئۆتۆمبێلی خوار مۆدێل ٢٠١٨ بە قاچاخ هێنراوە و قازانجەکەی ١٠٣ ملیۆن دۆلار بووە.  دابان محەممەد گوتی: ئەوان بە هەموو شێوەیەک ئامادەن بە پارێزبەندی و بەبێ پارێزبەندی بچنە دادگا و بەڵگەکان بۆ خەڵک و دادگا دەخەنەروو، چونکە رێگەی دادگا، رێگە راستەکەیە. "  ئەو پەرلەمانتارەی گۆڕان باسی لەوە کرد کە ئێستا پەرلەمان لە پشوودایە و بۆ هەڵگرتنی پاریزبەندی پێویستی بە کۆبوونەوەیە و گوتی: "بەبێ هەڵگرتنی پارێزبەندییش ئامادەین بچینە بەردەم دادگا. "  دابان محەممەد ئاماژەی بەوە دا کە "سەدان ملیۆن دۆلار لە دەروازە سنوورییەکان بەهەدەر دەدرێت" و گوتی کە دەتوانن لە دادگە "بە بەڵگەوە" بیسەلمێنن.