رێژین نهێلی، نووسەرە و دەڵێت: "بەر لە مانگێک مۆبایلەکەم لە کار کەوت. هەفتەیەک نەموێرا بیبەمە بازاڕ و لە رێگەی برایەکمەوە بردمە لای ناسراوێک. سەرەڕای ئەوەیش بەسەر سەریەوە مامەوە هەتا چاکی کردەوە. ئەوە مانای وا نییە کە هەموو کەسێک خراپ بن، بەڵام دۆخەکە ناچاری کردووین جەختی لەسەر بکەیەنەوە کە شتە تایبەتەکانمان پارێزراو بن. "  زیاتر لە ١٣٠٠ شوێنی فرۆشتن و چاککردنەوەی مۆبایل لە پارێزگای دهۆک هەن، زۆرینەی ئەو کەسانەی دەچنە ئەو شوێنانە بە هەستیاری و هۆشیارییەوە مۆبایلەکانیان دەخەنە دەستی ئەو کەسانەوە تاوەکو چاکیان بکەنەوە.  ئاراس ئه‌حمه‌د، مۆبایل چاک دەکاتەوە و دەڵێت: "خەڵک کاتێک شتی خۆی دەهێنێت، ئەگەر کڕیاری خۆمان نەبێت، زۆر بەپارێزە و جەخت دەکاتەوە کە شتەکانی بپارێزرێن. ئەگەر ئافرەت بێت، هەتا نەڵێیت من وەک برای خۆت دابنێ، باوەڕت پێ ناکات. "  لە مانگی کانوونی دووەمی ٢٠٢١ ـدا ١٤ کەس بە تۆمەتی خراپبەکارهێنانی مۆبایل لە پارێزگای دهۆک دەستگیر کراون.  موقه‌ده‌م ئارام محه‌ممه‌د، بەڕێوەبەری بەرەنگاربوونەی تووندوتیژی دژی ئافرەتان و خێزان لە دهۆک بە تۆڕی میدیایی رووداوی راگەیاند: "ئەو ١٤ تۆمەتبارە رەوانەی دادگەی دهۆک کراون. ئەوانە دەستەیەک نەبوون، بەڵکو جیاجیا بوون. "   ئەو کەسانەی لەسەر خراپبەکارهێنانی مۆبایل سکاڵا تۆمار دەکەن، زۆربەیان داوا دەکەن نهێنییەکانیان بپارێزرێن تاوەکو کێشەی کۆمەڵایەتی بەدوای خۆیاندا نەهێنن.