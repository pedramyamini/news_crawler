شادمان مەلا حەسەن، ئەندامی سەرکردایەتی یەکێتیی نیشتمانیی کوردستان بە تۆڕی میدیایی رووداوی راگەیاند، دوای دروستبوونی چەند گرفتێک، ئێستا دۆخی نێوخۆی یەکێتیی تارادەیەک جێگیربووەتەوە و هەوڵی بەردەوامیش لەلایەن کەسایەتییە سیاسیی و کۆمەڵایەتییەکان و تەنانەت لە ئاستی ناوچەیی و نێودەوڵەتیش بۆ نێوەندگیری هەیە.  دوای ٨ی تەممووز و دروستبوونی کێشە لەنێوان هاوسەرۆکانی یەکێتی لەسەر چەند گۆڕانکارییەک، بە نافەرمی چەند جارێک پرسی ژەهرخواردکردنی بافڵ تاڵەبانی وروژێنرا، لەمبارەوە شادمان مەلا حەسەن گوتی: " لاهوور شێخ جەنگی ئامادەیی نیشانداوە بچێتە بەردەم دادوەر، بەڵام دەبێ ئەم پرسە لیژنەیەکی پسپۆڕ و بێلایەن یەکلایی بکاتەوە".  ئەو ئەندامەی سەرکردایەتیی یەکێتیی کە خۆی بەبێلایەن لەنێوان هەردوو هاوسەرۆکەکە دادەنێت، لەبارەی کێشەکانی نێوخۆی حیزبەکەیەوە زیاتر دەڵێ: "ئەو رووداوە لە دەرەوی دیسپلینی کاری حیزبییە، ئەوەی کراوە حساب نەکردنە بۆ ئەنجوومەنی سەرکردایەتیی و پەیڕەو و پرۆگرامی حیزب" و گوتیشی: "ئەو کێشەیەی ئێستا روویداوە لەسەر پلە و پۆستە، چەند بابەتێکی دیکەش کە لە سۆشیالمیدیاوە باسدەکرێن، من لە نزیکەوە ئاگاداریان نیم، چونکە لاهوور شێخ جەنگی و بافڵ تاڵەبانی خزمی نزیکن و یەک خانەوادەن".  بە گوتەی ئەو ئەندامەی ئەنجوومەنی سەرکردایەتی یەکێتی، ئەو کێشانەی کە بەرۆکی حیزبەکەی گرتووە دەستی دەرەکی تێدایە و دەڵێ: "یەکێتی بە تەواوی خۆی رێکخستبووەوە و هاوپەیمانیی بۆ بەشداریکردن لە هەڵبژاردن پێکهێنابوو، بەڵام ئەمەی کە روویدا دەستی دەرەکی تێدابوو بۆ شکستهێنانیش بوو بە خۆ رێکخستنەوە و هاوپەیمانییەکە".  شادمان مەلا حەسەن نایشارێتەوە کە لە نێوخۆی حیزبەکەیدا جووڵە بە هێز کراوە و هێز نمایشکراوە: "بەڵام لاهوور شێخ جەنگی دەسەڵاتەکانی خۆی رادەستکردووە و لە ماڵەوە دانیشتووە، ئێستا کە دوو مانگ ماوە بۆ هەڵبژاردنی عێراق، ئەگەر یەکێتیی بەبێ لاهوور توانی سەرکەوتووبێت، کەواتە گۆڕانکارییەکان بۆ یەکێتی باشبوون، ئەوکاتەش لاهوور شێخ جەنگی یان لەگەڵ ئامۆزاکانی ئاشتدەبێتەوە، یان بەیەکجاری واز لە یەکێتی دەهێنێت و دەڕوات".  ئەو ئەندامەی سەرکردایەتی یەکێتی نایشارێتەوە کە لەگەڵ چەند کەسایەتییەکی دیکەدا رۆڵیان هەبووە لە رازیکردنی لاهوور شێخ جەنگی، بەوەی کە دەسەڵاتەکانی رادەستی بافڵ تاڵەبانی بکات و دەڵێت: "پێشنیازەکەی ئێمە بۆ ئەوەبوو کە هیچ گرفتێک روونەدا تاوەکو لیژنەیەکی لێکۆڵینەوە پێکدەهێنرێت".