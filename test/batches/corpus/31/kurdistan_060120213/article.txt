میران بەکر، بەڕێوەبەری نووسینگەی راگەیاندنی وەزیری پێشمەرگە بە تۆڕی میدیایی رووداوی راگەیاند: "شۆڕش ئیسماعیل، وه‌زیری پێشمه‌رگه‌ی حكومه‌تی هه‌رێمی كوردستان، له‌گه‌ڵ جه‌نه‌ڕاڵ پره‌نسیپه، جێگری نووسینگه‌ی هاوئاهەنگیی ئه‌منیی هاوبه‌شی هاوپەیمانان له به‌غدا و به‌رپرسی نووسینگه‌ی هه‌رێمی كوردستان و شاندێکی یاوه‌ری كۆبوونەوە. تێیدا باس لە هاوکارییەکانی پێشمەرگە، پڕکردنەوەی بۆشایی ئەمنیی نێوان هێزەکانی پێشمەرگە و سوپای عێراق و پرسی چاکسازی لە وەزارەتی پێشمەرگەدا کرا. "  بەڕێوەبەری نووسینگەی راگەیاندنی وەزیری پێشمەرگە باسی لەوە کرد کە قسە لەسەر وێستگەی سێیەمی هاوکارییەکانی هاوپەیمانان لە رووی لۆجیستی و سەربازییەوە بۆ پێشمەرگە و پەیوەندییەکان لەگەڵ بەغدا و تێکشکاندنی تیرۆردا کراوە.  رۆژی ٢٠٢١/٠١/٠٢ عەقید دەیڤ ویڵیامز، فەرماندەی ناوەندی هاوبەشی هاوئاهەنگیی هاوپەیمانیی نێودەوڵەتی لە هەرێمی کوردستان بە تۆڕی میدیایی رووداوی راگەیاند سوپای ئەمریکا لە بەرنامەیدایە لە ماوەی ١٢ بۆ ١٨ مانگی داهاتوودا بە بەهای ١٦٦ ملیۆن دۆلار هاوکاریی سەربازی پێشکەش بە پێشمەرگە بکات، مانگانە خۆراک و سووتەمەنی دابین بکات و لە پێدانی مووچەی وەزارەتەکەش هاوکار بێت.  جیا لە هاوکاریی دارایی، ٧ ـی کانوونی دووەمی ٢٠٢١ ئەمریکا ٥٠ ئۆتۆمبێلی بارهەڵگر، ٢٠ ئۆتۆمبێلی سەربازی، ١٢ ئامبوڵانس و ١١ ئۆتۆمبێلی گوللەنەبڕ لە رێوڕەسمێکدا رادەستی پێشمەرگە دەکات کە بایی ١٢ ملیۆن و ٧٠٠ هەزار دۆلارە.