دوای هەڵبژاردنی وەک پارێزگار، ئەمڕۆ دووشەممە ٠٨ - ٠٢ - ٢٠٢١ ئومێد خۆشناو، پارێزگاری هەڵبژێردراوی هەولێر گوتەیەکی پێشکەش کرد و لە سەرەتای قسەکانیدا سوپاسی سەرجەم ئەندامانی ئەنجوومەنی پارێزگای هەولێری کرد و بەڵێنی ئەوەیدا لە ئاستی ئەو متمانەیە دەبێت کە پێیانداوە و گوتیشی "بە شانازییەوە یەکێک لە ئامانجەکان و هیوای من ئەوەیە لە ئایندەدا خەڵک نەڵێت پارێزگاری هەولێر، بەڵکو بڵێن خزمەتکاری هەولێر، ئەمەش شانازییەکی گەورەیە کە خزمەتی شاری خۆمان و وڵاتی خۆمان بکەین".  پارێزگاری هەولێر لە بەشێکی دیکەی قسەکانیدا لەبارەی ئەوانەی کە دەنگیان پێنەداوە، دەڵێت "سوپاس و رێزی زۆرم هەیە بۆ ئەو خوشک و برایانەی کە دەنگیان پێنەداین بە هەر هۆکارێک، دڵنیایی بەوان دەدەم و لە رێگەی ئەوان و رای گشتیشەوە دڵنیایی بە دەنگدەرانی ئەوان دەدەم لەم ساتەوە لاپەڕەیەکی تازە دەستپێدەکات، بە هیچ جۆرێک بیر لەوە ناکەینەوە، کە کێ دەنگی پێداین و کێ دەنگی نەدا، بەڵکو خزمەتکاری گەڕەک بە گەڕەک و کۆڵان بە کۆڵان و گوند بە گوند و قەزا بە قەزا و ناحیە بە ناحیە و شارۆچکە بە شارۆچکەی هەرێمی کوردستان دەبین. دڵنیایی بە دەنگدەرانیان دەدەم ئەگەر هەر فراکسیۆنێکی بەڕێز دەنگی بە ئێمە نەدابێت، ئێمە پێش ئەوەی خزمەتکاری ئەو دەنگدەرانە بین کە فراکسیۆنەکانیان دروستکردووە، خزمەتکاری دەنگدەرانی ئەو فراکسیۆنانە دەبین کە دەنگیان بە ئێمە نەدا بە پشتیوانی خوای گەورە. "  پارێزگاری نوێی هەولێر دوو دڵنیایی دەدات  پارێزگاری نوێی هەولێر دوو دڵنیایی دەداتە خەڵکی هەولێر و دەوروبەری و دەیهەوێت ناوی پارێزگار بۆ "خزمەتکار" بگۆڕێت و دەشڵێت "پێش هەموو شتێک دوو دڵنیایی دەدەم، یەکەمیان؛ ئێرە پەرلەمانە بچووکەکەی هەولێر دەبێت، لەبەردەم ئێوە هەم لە ئایندەدا پلانەکانی خۆمان دەخەینەڕوو، هەم ئامانجەکانمان دەخەینەڕوو. هەروەها دڵنیایی بە خەڵکی سنووری پارێزگای هەولێر دەدەین کە ئێمە یەک ئامانجمان هەیە، دەمانەوێت بە پشتیوانی خوای گەورە و بە هاوکاری ئێوە تایتڵ و ناونیشانی پارێزگار بگۆڕین بۆ خزمەتکار، بە شانازییەوە یەکێک لە ئامانجەکان و هیوای من ئەوەیە لە ئایندەدا خەڵک نەڵێت پارێزگاری هەولێر، بەڵکو بڵێن خزمەتکاری هەولێر، ئەمەش شانازییەکی گەورەیە کە خزمەتی شاری خۆمان و وڵاتی خۆمان بکەین. "  لە کۆتایی قسەکانیدا دڵنیایی بە خەڵکی هەولێر دا کە لەمەودوا "خزمەتکاری خەڵکی هەولێر دەبێت" و دەشڵێت "دوای ئەوەی سوێندی یاسایی دەخۆم تاوەکو ئەمڕۆ بەربژێری پارتی دیموکراتی کوردستان و دەستنیشانکراوی سەرۆک بارزانی بووم، بەڵام سۆزبێت بە خەڵکی هەولێر لەمڕۆوە لە دوای دەرچوونی مەرسوومی هەرێمی و سوێند خواردن، خزمەتکاری خەڵکی هەولێر دەبین، کۆتایی بەو قۆناخە دێت کە بەربژێری چ حیزبێکین و بۆ چ حیزبێک کاردەکەین، بەبێ جیاوازی خزمەتی شاری هەولێر بە هەموو پێکهاتەکانی و سنوور و جوگرافیا فراوانەکەی دەکەین و فەرمانبەرێکی خزمەتگوزاری حکومەتی هەرێمی کوردستان دەبین، کە ئەویش جێبەجێکردنی ئەجێنداو کارنامەی حکومەتی هەرێمی کوردستانە. "  "ئەمڕۆ بۆمن مێژوویەکی شانازییە"  لە بەشێکی دیکەی قسەکانیدا ئومێد خۆشناو، پارێزگاری هەولێر دەڵێت "ئەمڕۆ بۆمن مێژوویەکی شانازییە، کە لەدوای راپەڕینی ساڵی ١٩٩١ ـەو کە ئەمڕۆ ٧ مین پارێزگار دەبم لەسەردەمی ئازادیدا متمانە لەو ئەنجوومەنە وەردەگرم، لێرەوەش دڵنیاییان پێدەدەم ئەوانەی لە ژیاندا ماون هەولێر ئەمانەتە، ٦ لەوانەی لە پێش من پارێزگار بوونە دەمەوێت وەکو رێز و ئیحترامێک بۆ ئەو خزمەتەی لەو قۆناخە تاوەکو ئەمڕۆ دەستیان پێکرد ناویان بێنم، بەڕێز تێکۆشەری گەلەکەمان عەبدولموهەیمەن بارزانی، بەڕێز تێکۆشەری گەلەکەمان مام خورشید شێرە، بەڕێز خوالێخۆشبوو شەهید فەرەنسۆ هەریری، خوالێخۆشبوو شەهید ئەکرەم مەنتک، برای بەڕێزم کاک نەوزاد هادی، شەهیدی جوانەمەرگ و برای هەمیشە لەیادم دکتۆر فرسەت سۆفی. "  "کارنامەی دکتۆر فرسەتم لەبەردەستە و جێبەجێی دەکەین"  لەو پارێزگارانەی پێشوو کە ناوی هێنان، ئومێد خۆشناو ئاماژە بەوە دەدات "لەو شەش پارێزگارە سێیان شەهیدبوون" و سێشیان لەژیاندا ماون، بەوانەی لەژیانداماون پێیان دەڵێم "بە دڵنیاییەوە هەولێر ئەمانەتە و خزمەتکاری هەولێر دەبین، بۆ ئاسوودەبوونی روحی ئەوانەش کە ئامانجی زۆر گەورەیان هەبوو لە خزمەتگەیاندن بە هەولێر، پێیان دەڵێم پشتیوان بە خودا هەولێر لە دەستێکی ئەمنیدا دەبێت و بە هەمان نەفەس و دیدگاو تێڕوانینی خزمەتکردنی ئێوە سەرمەشقی کارەکانی ئێمە دەبێت لە کارنامەکانمان و لە کارەکانی ئێوە بەشێک لە کارەکانمان دەبێت. "  سەبارەت بە فرسەت سۆفی، پارێزگاری کۆچکردووی هەولێر، ئومێد خۆشناو رایگەیاند "برای کۆچکردووم دکتۆر فرست، کە ماوەیەکی کەم پارێزگاری هەولێر بوو، بەڵام خەونێکی زۆر گەورەی هەبوو، کارنامەیەکی زۆر گەورە و ئامانجێکی زۆر گەورەی هەبوو، بە شانازییەوە لێرە رایدەگەیێنم بۆ خەڵکی شاری هەولێر کارنامەکەی دکتۆر فرسەت لەبەردەستمە، هەوڵ دەدەین بە پشتیوانی خودای گەورە و هەموو یەکە کارگێڕییەکان، بە پشتیوانی ئێوەش لەو ئەنجوومەنە بەڕێزە کارنامەکە جێبەجێ بکەین و کارەکانی ئەو تەواو بکەین. "  ئومێد خۆشناو پێش دەستبەکاربوونی وەک پارێزگاری هەولێر، بەڵێنی دا کە دوای دەستبەکاربوونی وەک پارێزگاری نوێ، سەردانی ئارامگەی فرسەت سۆفی بکات. سەردانی ئارامگەکەی پارێزگاری کۆچکردووی کرد و رایگەیاند "لەجیاتی پیرۆزبایی لە من فاتیحایەک بۆ دکتۆر فرسەت بنێرن. "