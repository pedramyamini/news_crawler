بەشی پۆلیسی نەهێشتنی تاوان، نووسینگەی رۆژهەڵات لە گەڕەكی كوێستان لە هەولێر، ئەو تۆمەتبارەیان دەستگیرکردووە کە ناوی (ش. م. ج)ـە و تەمەنی ٥٥ ساڵە، لە راگەیێندراوی پۆلیسدا هاتووە، ئەو پیاوە "لە تۆڕی كۆمەڵایەتیی فەیسبووكەوە مامەڵەی بە دۆلاری كۆن و نوێ كردبوو، دوای ئەوەی پارەی لە هاووڵاتییان وەرگرتبوو، خۆی لێ شاردبوونەوە".  هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند، ئەو کەسە لەڕێگەی بەکارهێنانی هەژمارێکی تایبەتی فەیسبووکەوە، کە خۆی بەکاریهێناوە، ئەو کارەی کردووە و دۆلاری بلۆککراوی دەرەوەی کوردستانی کڕیوەتەوە و فرۆشتوویەتی. ئاماژەی بەوەش کرد کە لەڕێگەی سکاڵای دوو کەسەوە کە خەڵکی سلێمانی بوون، توانیویانە ئەو کارە ئاشکرا بکەن و تۆمەتبار دەستگیربکەن.  بەپێی راگەیێندراوی پۆلیسی هەولێر، تۆمەتبارەکە چەندین تاوانی لەو جۆرەی ئەنجامداوە و لە ژمارەیەك بنكەی پۆلیسیش داوا كراوە، "دانی بە تاوانەكەیدا ناوە، بۆیە بە بڕیاری دادوەر و بەپێی ماددە ٤٤٣ لە یاسای سزادان، بەند كرا و لێكۆڵینەوەش لەگەڵیدا بەردەوامە".  پۆلیسی هەولێر دەڵێت "هەر هاووڵاتییەك مامەڵەی هاوشێوەی كردووە و پارەی لێ براوە، دەتوانێت سەردانی بەشی پۆلیسی نەهێشتنی تاوان، نووسینگەی رۆژهەڵات بكات بەمەبەستی نووسینی سكاڵا لە دژی تۆمەتباری سەرەوە".