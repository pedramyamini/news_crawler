سەرپەرشتیارى بەشى رێگەپێدانى هاوردەکردنى ئۆتۆمبێل لە دەروازەى نێودەوڵەتیى باشماخ دەڵێت، هێنانى ئۆتۆمبێلى خوار مۆدێل لاى ئەوان نییە و ئەگەر بشیەت رەزامەندیی دوو وەزارەتى دەوێت.  شێرکۆ عەبدوڵڵا، بەڕێوەبەرى بەشى تۆمارى ئۆتۆمبێلى هاوردەکراو دەڵێت "مەرجەکانى هێنانى ئۆتۆمبێل، لەلایەن وەزارەتى ناوخۆوە دیاریکراون کە دەبێت ئێرباگى پێشەوە نەتەقیبێت و ژمارەى شانسیى تەواوبێت، بۆ ئەو ئۆتۆمبێلانەى خوار مۆدێلن، پێویستى بە رەزامەندیی هەردوو وەزیرى دارایی و ناوخۆ هەیە".  ئۆتۆمبێلەکان زۆرینەیان لە جۆرى لاندکروزەر، مارسیدس، کادیلاک، بی ئێم دەبلیو و ئەو ئۆتۆمبێلەى دیکەیە کە بە مەلیکە نێوبانگى دەرکردووە، هەندێکیان خوار مۆدێل و سفر کیلۆمەترن، هەندێکیش بەکارهاتوو و چاککراون.  مەنسوور حامید، فرۆشیارى ئۆتۆمبێل دەڵێت "ئەو ئۆتۆمبێلە خوار مۆدێلانە زیاتر لە سلێمانییەوە دێن و بە واستە داخڵ دەکرێن، لە بازاڕدا ساخ دەکرێنەوە یان بۆ شارەکانى دیکەى عێراقە".  نرخى ئەو ئۆتۆمبێلانە ١٠ تاوەکو ٢٠ هەزار دۆلار کەمترن لە هەمان ئۆتۆمبێلى بێ کێشە و مۆڵەتپێدراو، زۆرینەشیان یان ژمارەى کاتییان پێوەیە، یان تابلۆى پارێزگاکانى دیکەى عێراق، هەندێکیشیان بە پشتگیریی بەرپرسان بەسەر شەقامەکاندا دەڕۆن.  دیدار محەممەد، فرۆشیارى ئۆتۆمبێل دەڵێت "خوار مۆدێلەکان زۆربەیان شەنسییان گۆڕاوە و چاککراونەتەوە، لە بازاڕیشدا زۆر هەرزانترن لە ئۆتۆمبێلى نوێ".  بەپێی ئامارەکانی بەڕێوەبەرایەتیی هاتووچۆی هەرێمی کوردستان، لە ساڵی ٢٠١٩ دا ١٥٣ هەزار و ٢٠٤ ئۆتۆمبێل لە هەرێمى کوردستان تۆمارکراون، لە ساڵی ٢٠٢٠ یشدا ٩٦ هەزار و ٦٩١. کۆى گشتیی ئۆتۆمبێلەکانی هەرێمی کوردستان ملیۆنێک و ٨٣٩ هەزار و ٥٠٦ ئۆتۆمبێلن، بەمشێوەیە:  بەم پێیەش بێت لە هەر شەش کەسێکى هەرێمى کوردستان، دوو کەسیان ئۆتۆمبێلیان پێیە.