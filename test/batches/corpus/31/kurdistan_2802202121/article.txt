هاونیشتمانییەک بەناوی عادل ئیبراهیم دەڵێت "نزیکەی ١٥٠٠ مەتر زەویم کەوتووەتە بەر پرۆژەکە و ٩٣ ملیۆن دینار وەکو قەرەبووی زەوییەکەمان دیاریکراوە، بەڵام وەرمان نەگرتووە، ٧٠ ملیۆن دینارم لە ئاوەدانکردنەوەی شوێنی کارکردنەکەمدا خەرجکردووە و ئەنجوومەنی وەزیران بڕیاریداوە پارەی قەرەبوومان پێنەدرێت و یەکلاکردنەوەی زەوی نەگەیشتووەتە ئامێدی و لە ١٢ % ی قەرەبووکردنەوەی زەوییەکانمان بۆ دیاریکراوە، بڕیاربوو لەگەڵ تەواوبوونی پرۆژەکەدا قەرەبوو بکرێینەوە، بەڵام تاوەکو ئێستا قەرەبوو نەکراوینەتەوە و لە ساڵی ١٩٥٧ ـەوە یەکلاکردنەوەی زەوی لە ئامێدی راوەستاوە".  ئیسماعیل مستەفا، قایمقامی قەزای ئامێدی دەڵێت "خاوەن زەوییەکان رێگر نەبوون لە دروستکردنی پرۆژەکە و هەر زەوییەک یەکلاکردنەوەی بۆ نەکرابێت قەرەبووکردنەوە نایگرێتەوە. چەندین پرۆژەی خزمەتگوزاری دروستکراون، بەڵام هاونیشتمانیان قەرەبوو نەکراونەتەوە و نزیکەی ١٥ ملیار دینار پێویستە بۆ قەرەبووکردنەوەی هاونیشتمانیان".  بەرنامەی ئەمشەوی بەرپرسیار لە تۆڕی میدیایی رووداو تایبەت کرا بەو پرسە، بە ئامادەبوونی بەرپرسان و نوێنەری ئەو کەسانەی زیانیان بەرکەوتووە.