بارژ جەلالی، گوتەبێژی بزووتنەوەی حەز کورد لە لێدوانێکدا بۆ رادیۆی رووداو هۆشداری لە لەناوچوونی زمانی کوردی دەدات و دەڵێت: "ئەگەر ٢٠ % ی کوردی باکووری کوردستان بە کوردی قسە نەکەن، ئاساییە، بەڵام رێژەکە زۆر لەوە زیاترە، ئیدی زمانی کوردی خەریکە بەرەو نەمان دەچێت".  لە شارەکانی باکووری کوردستان خوێندنی زمانی کوردی ئارەزوومەندانەیە، بەڵام جەلالی دەڵێت: "بە پاساوی نەبوونی مامۆستای تایبەت بە زمانی کوردی، لە زۆربەی شارەکان وانەی ئارەزوومەندانەی زمانی کوردی ناخوێندرێت".  لە ساڵی ٢٠١٦ ژمارەیەک مامۆستا بۆ خوێندنی زمانی کوردی پەروەردە کران، بە گوتەی بارژ جەلالی، ئێستا ٢٠٠٠ مامۆستای کورد ئامادەن بۆ گوتنەوەی وانەی زمانی کوردی، بەڵام دەرفەتیان پێنادرێت و دانامەزرێندرێن.  جەلالی هۆکاری پاشەکشەی خوێندن و ئاخاوتن بە زمانی کوردی، بۆ خودی کوردی باکوور دەگەڕێنێتەوە و دەشڵێت: "حیزبە کوردییەکانیش وەک پێویست گرنگیان بە پرسی زمانی کوردی نەداوە".  تاوەکو ئێستا چەندین راپرسی لەبارەی زمانی کوردی کراون، زۆربەی راپرسییەکان ئاماژە بەوە دەدەن کە ئاخاوتن بە زمانی کوردی زۆر کەمبووەتەوە.  راوەست سەنتەرێکی توێژینەوەی کوردییە لە ئامەد و  لە ئەیلوولی ساڵی ٢٠١٩ دا راپرسییەکی لە هەندێک ناوچەی باکووری کوردستان لەبارەی بەکارهێنانی زمانی کوردی، لە راپرسییەکەدا بۆچوونی ٦٠٠ کورد وەرگیرابوو و تەنیا ١٨ % یان رایانگەیاندبوو کە دەتوانن بە کوردی قسەبکەن، بخوێننەوە و بنووسن. هەر بە گوێرەی راپرسییەکە، تەنیا ٤٤ % یان ئاماژەیان بەوەکردبوو کە دەتوانن بە زمانی دایکی خۆیان قسەبکەن.   بەڵام جەلالی دەڵێت: "هەموو ئەو راپرسییانەی لەبارەی زمانی کوردییەوە دەکرێن، ئەنجامەکەیان راست نییە،  چونکە زۆر کەس لە ترسی حکومەت ناسنامەی خۆیان ئاشکرا ناکەن و بەشێکیشیان ناسنامەی راستەقینەی خۆیان بیرچووەتەوە و هەر لە سەرەتاوە خۆیان بە تورک داناوە".  میران بیلگیچ، کە لێکۆلێنڤانی زمانە دەڵێت وەک پێویست کار لەسەر زمان ناکرێت لە باکووری کوردستان، خەڵک تەنیا لە خەمی پەیداکردنی نان دایە.  میران پێیوایە کێشەی سەرەکی منداڵانی کورد، ئەو منداڵانەی فێری کوردی دەبن، لە تەمەکی بچووکدا زمانیان لە بیردەچێتەوە، چونکە لە باکووری کوردستان هەموو شتێک بە تورکییە و تەنیا قسەکردن لەگەڵ باوان بە زمانی زمانی دایک بۆ منداڵ بەس نییە.  ئەو لێکۆلێنڤانە ئامۆژگاری دایکان و باوکان دەکات کە گرنگی بە فێربوونی زمانی دایک بدەن و دەڵێت: "هەموو لێکۆڵینەوەکانی ئێستا نیشانی دەدەن ئەو منداڵانەی سەرەتا فێری زمانی دایک دەبن، دواتر بە ئاسانی فێری زمانی بیانی دەبن".  لە باکووری کوردستان چەند کۆمەڵەیەکی تایبەت بە فێربوونی زمانی کوردی کراونەتەوە، بەڵام هێشتا نەبوونەتە فریادرەسی رزگارکردنی زمانی کوردی لە لەناوچوون.  لە شارێکی وەکو دێرسیم کە زۆربەی دانیشووانی کوردی زازان، قسەکردن بە زمانی کوردی زۆر کەمبووەتەوە و زۆربەی دانیشتووانی دێرسم رۆژانە لە بازاڕ و ماڵ بە تورکی قسە دەکەن و کوردی بەکارناهێنن. بەشێک لەوانەی تەمەنیان کەمە تەنانەت ناتوانن بە زازاکی قسە بکەن.