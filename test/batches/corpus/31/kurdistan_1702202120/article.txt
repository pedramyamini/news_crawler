موجتەبا وەرمەقانی، سەرۆکی بەڕێوەبەرایەتیی ڤێتێرنەریی پارێزگای سنە دەڵێت: "تەنیا لە یەک گوندی سەر بە شاری سەقزدا ٤٠ قەل و مریشکی خۆماڵی تووشی ئەو ڤایرۆسە بوون و لە گوندێکی دیکەی ئەو شارەیشدا دەنگۆی تووشبوونی ژمارەیەک مریشک و قەلی خۆماڵی بە ڤایرۆسەکە هەیە. "  سەرۆکی بەڕێوەبەرایەتیی ڤێتێرنەری پارێزگای سنە ئاماژەی بەوە دا تا ئێستا ئەو ڤایرۆسە نەگەیشتووەتە پەلەوەرخانەکان، بەڵام خەمی بڵاوبوونەوەی ئەنفلەوەنزا لە پەلەوەرخانەکانیش هەیە.   موجتەبا وەرمەقانی دەڵێت، پارێزگای سنە ٢٤ پەلەوەرخانەی گەورەی هەیە کە مەترسیی بڵاوبوونەوەی ئەنفلەوەنزایان لەسەرە.   هەروەها داوای لە دانیشتووانی پاریزگای سنەیش کرد تا چارەسەرکردنی ئەو نەخۆشییە بە هیچ جۆرێک مریشک و قەلی خۆماڵی بەکار نەهێنن.  سەرلەبەیانیی رۆژی چوارشەممە بەڕێوەبەرایەتیی ڤێتێرنەریی سەقز لە راگەیێندراوێکدا بڵاوبوونەوەی ئەنفلەوەنزای باڵندەی لەو شارە پشتڕاست کردەوە و داوای لە خەڵک کرد مریشکی خۆماڵی یان مریشکی زیندوو بەکار نەهێنن.  دوو رۆژ پێشتریش لە شاری دیواندەرەی پارێزگای سنە چەندین تووشبووی ئەنفلەوەنزا لەنێو پەلەوەرەکانی چەند گوندی ئەو شارەدا تۆمار کرابوون و هەفتەی رابردوویش دوو حاجی لەقلەق لە دەوروبەری زرێباردا مرداربووبوونەوە کە لە لایەن ڤێتێرنەریی پارێزگای سنەوە هۆکاری مرداربوونەوەیان بۆ ئەنفلەوەنزای باڵندە گەڕێنرایەوە.