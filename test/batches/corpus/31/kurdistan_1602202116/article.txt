سەرایای ئەولیاء ئەلدەم، لە راگەیێندراوێکدا كە ئەمڕۆ سێشەممە لە کەناڵی خۆی لە تەلەگرام بڵاوی كردووەتەوە  رایگەیاندووە: "كاژێر ٩: ١٥ خولەكی شەوی رابردوو پیاوەکانتان لە سەرایا "ئەولیاء ئەلدەم" هێرشێكی جۆریان دژی داگیركاری ئەمریكا لە باكووری وڵات ئەنجامداوە، توانیان ٧ كیلۆمەتر لە بنكەی سەربازی هەریر كە هێزەكانی داگیركار لەخۆدەگرێت لە هەولێر نزیك ببنەوە. "  بەڵام بەپێی ئەو وێنە و ڤیدیۆیانەی بڵاوکراونەتەوە مووشەکەکان لە دەوروبەری فڕۆکەخانەی نێودەوڵەتیی هەولێر و سەنتەری شاری هەولێر کەوتوونەتە خوارەوە.  سەرایا ئەولیاء ئەلدەم دەڵێت: "لەو هێرشەدا چەكدارانمان ٢٤ مووشەكیان ئاراستەی ئامانجەكانیان كردووە و سیستمی (CRAM)ی داگیركەریش هیچ  كاریگەری نەبوو، بەو هۆیەوە زیانێكی زۆر بە ئۆتۆمبێل و عەمبارگە و فڕۆكەكانی داگیركار گەیشتووە، سەرەڕای برینداربوونی ژمارەیەك سەرباز. "  بەڵام وەین مەراتۆ، گوتەبێژی هاوپەیمانیی نێودەوڵەتی لە تویتێکدا رایگەیاند، ١٤ مووشەک ئاراستەی هەولێر کراون و بەهۆیەوە بەڵێندەرێکی مەدەنی کوژراوە و هەشت بەڵێندەری مەدەنیی دیکە برینداربوون لەگەڵ سەربازێکی ئەمریکیش.  گرووپەکە هەڕەشە لە هێزەکانی ئەمریکا دەکات و دەڵێت: "داگیركاری ئەمریكی لە هیچ شوێنێكی نیشتمان تەنانەت لە كوردستانیش پارێزراو نابێت، بەڵێنیش دەدەین كە ئۆپەراسیۆنی جۆری دیكەش ئەنجامدەدەین".  میلیشیاکان لە عێراقدا نوێ نین و چالاکی و کار و پەلامارەکانیان، مێژوویەکی بەرچاوی لە وڵاتەکەدا هەیە، بەڵام ئەوەی نوێیە، گۆڕانکارییە تاکتیکی و ستراتیژییەکانی ئەو میلیشیایانەیە، لەگەڵ فراوانبوون و گەشەکردن، بەناوی جیاواز جیاوازەوە.  دەرکەوتنی میلیشیا بەناوی جیاواز و سەرنجڕاکێشەکان و گرووپە چەکدارییە هەمەچەشنە نوێیەکان لە عێراقدا، هەموویان بۆ دوای کوژرانی قاسم سولەیمانی سولەیمانی، فەرماندەی پێشووی فەیلەقی قودسی سەر بە سوپای پاسداران دەگەڕێنەوە. کە لە ٣ - ١ - ٢٠٢٠ لەلایەن ئەمریکاوە لە نزیک فرۆکەخانەی بەغدا کوژرا.  لە دوای کوژرانی سولەیمانی تاوەکو مانگی ئۆکتۆبەری رابردوو ٩ میلیشیای جیاوازی نوێی چەکدارە شیعییەکان لە عێراقدا سەریانهەڵدابوو. کە بریتیبوون لە ' ئەسحاب ئەلکەهف '، ' عوسبەت ئەلسائیرین '، ' سریەکانی شۆڕشی تشرین '، ' هێزەکانی زولفەقار '، ' سەرایا ئەلمونتەقیم '، ' تۆڵەی موهەندیس '، ' تێکشکێنەری تووڕە ' و ' ئەلغاشیە '، کە هەموویان تۆڵەکردنەوەی خوێنی سولەیمانی و موهەندیسیان کردووەتە تاکە ئامانجی خۆیان.  ناوی سەرایا ئەولیاء ئەلدەم، لە نێو ئەو نۆ گرووپەدا نییە. بە گوێرەی زانیارییەکان ئەو  چەند مانگێکە دامەزراوە و خۆی بە گرووپێکی چەکداری دژبەری ئەمریکا لە عێراق ناودەبات، هاوکات چاودێران بە پاشکۆی حیزبوڵڵای عێراقی ناودەبەن.  شێوازی هێرشەکانی ئەم گرووپە، کە لە ماوەی رابردوو چەندینجار هێز و کاروانەکانی گەیاندنی هاوکاری لۆجستی بۆ هێزەکانی هاوپەیمانی نێودەوڵەتی دژی داعش کردووەتە ئامانج، لەگەڵ گوتار و راگەیێندراوەکانی زۆر لە شێوازی هێرش و گوتاری ئەو گرووپە چەکدارانە دەچێت، کە بە هاوپەیمانی ئێران لە عێراق ناودەبرێن.  ئەو گرووپانەی بەتازەیی هاتوونەتە گۆڕەپانەکەوە، هەموویان لقی نوێ و جیاکراوەی میلیشیاکانی پێشووی سەر بە حەشدی شەعبین، کە پێشتر هەبوون، وەکو ' کەتیبەکانی حیزبوڵڵا '، ' نوجەبا '، ' سەرایا خوراسانی '، ' سەید شوهەدا ' و ' تفوف '.  سەبارەت بە هێرشی گرووپە چەکدارە نەناسراو و نوێیەکان لە عێراق، کە بە ' شانەکانی کاتیۆشا ' ناسراون، پەیمانگەی واشنتن بۆ سیاسەتی رۆژهەڵاتی نزیک دەڵێت: ئەو گرووپانە تاوەکو مانگی تشرینی دووەمی ساڵی رابردوو ٥٧ هێرشیان بە مووشەک و فڕۆکەی بێفڕۆکەوان کردووەتە سەر بنکە و پێگە و بەرژەوەندییەکانی ئەمریکا لە عێراق، هەروەها ٦٦ هێرش بۆ سەر کاروانەکانی گەیاندنی پێداویستی لۆجستی بۆ هێزەکانی ئەمریکا و هاوپەیمانی نێودەوڵەتیی لە عێراق.  پەیمانگەکە دەڵێت هەر ئەو هێرشانە هۆکاری ئەوە بوون مایک پۆمپەیۆ، وەزیری پێشووی دەرەوەی ئەمریکا رایبگەیەنێت کەوا دۆناڵد ترەمپ، سەرۆکی پێشووی ئیدارەی ئەمریکا بە جددی بیر لە داخستنی باڵیۆزخانەی ئەمریکا لە بەغدا دەکاتەوە.  سەرچاوەکانی هەواڵگریی عێراق دەڵێن، ئامانج لە دروستکردنی گرووپی چەکداری پاشکۆی گرووپە چەکدارییە ناسراوەکان، ناڕاستەوخۆ هێرشکردنە بۆ سەر هێزەکانی ئەمریکا و هاوپەیمانی نێودەوڵەتی و بەرژەوەندییەکانی ئەمریکایە لە عێراق، چونکە بەو رێگایە گرووپە چەکدارییە ناسراوەکان بە ئاسانی بێبەری خۆیان لە ئەنجامدانی ئەو هێرشانە رادەگەیێنن.  ئاشکراکردنی پەیوەندی نێوان گرووپە ناسراوەکان و گرووپە پاشکۆکان کارێکی ئاسان نییە، چونکە گرووپە پاشکۆکان تا رادەیەکی زۆر سەربەخۆ دەجوڵێنەوە.  ئەو میلیشیا نوێیانە، بۆ پڕوپاگەندە بۆ چالاکییەکانیان، ئەپلیکەیشنی ' تێلیگرام ' بەکاردەهێنن، ئەو گرووپانە چەندین گرووپی جیاوازیان بەناوەکانی ' سابرین نیوز '، ' ئەبوو چەرخ '، ' رەبعوڵڵا ' و ' کوڕە پیرەکە ' دروستکردووە و بەردەوام پڕوپاگەندەی بۆ ئەو چالاکییانە تێدا دەکرێت کە گرووپەکان ئەنجامیدەدەن. سرایا ئەولیاء ئەلدەمیش بە هەمانشێوە کەناڵێکی تەلەگرامیان هەیە و چالاکییەکانیان تێدا بڵاودەکەنەوە.  گرووپی سەرایا ئەولیاء ئەلدەم لە ٢٤ و ٣١ ـی ئابی ٢٠٢٠ دا دوو گرتە ڤیدیۆی بڵاوکردەوە و رایگەیاند: ئەوە دیمەنی بە ئامانجکردنی دوو کاروانی هێزەکانی ئەمریکایە لە کاتی کشانەوەیان لە سەربازگەی تاجی لە باکووری بەغدا.  گرووپەکە لە ٢٥ کانوونی دووەمی ٢٠٢١ دا گرتە ڤیدیۆیەکی دیکەی بڵاوکردەوە و رایگەیاند: ئەوە دیمەنی بە ئامانجکردنی کاروانێکی هێزەکانی ئەمریکایە لە کێڵگەی سەبخە لە پارێزگای زیقاڕ. گرووپەکە هەمان رۆژ گرتە ڤیدیۆیەکی بڵاوکردەوە و رایگەیاند: ئەوە دیمەنی بە ئامانجکردنی کاروانێکی هێزەکانی ئەمریکایە لە ناوچەی بەتحا.  گرووپی سەرایا ئەولیای دەم، هەروەها، لە ١ ـی شوباتی ٢٠٢١ دا گرتە ڤیدیۆیەکی بڵاوکردەوە و رایگەیاند: ئەوە دیمەنی بە ئامانجکردنی کاروانێکی گەیاندنی هاوکاری لۆجستییە بە هێزەکانی ئەمریکا لە نزیک ناوچەی لحێس لە رۆژئاوای بەسرە.