لە روونکردنەوەکەدا پرسە و سەرەخۆشی ئاراستەی بنەماڵەی ئاسایشە کوژراوەکە کراوە. هەروەها ئاماژە بەوە دراوە "ئەو پێشمەرگانەمان دەستبەجێ رادەست کردن کە بەشداریی ئەو ئاڵۆزییە بوون. "  ئەوەیش خراوەتەڕوو کە "ئێمە خۆمان بە بەشێک لە ئاسایشی ئەم هەرێمە دەزانین، هەموو کات ئامادەین بۆ پارێزگاریکردن لە سەروەریی یاسا. "  شەڕەکە چۆن دروستبووە؟    کاژێر ١٠: ٣٠ خولەکی بەرەبەیانی ئەمڕۆ چوارشەممە ١٠ - ٠٢ - ٢٠٢١، لە بازگەی تاسڵوجە شەڕ لەنێوان چەند پێشمەرگەیەک و ئاسایشی بازگەکە دروست بوو. سەرەتا وا بڵاوکرایەوە کە چەند پێشمەرگەیەکی فەرماندەی هێزی ئاڵتوونیی پێشمەرگە و ئاسایشی بازگەی تاسڵوجە بەشەڕ هاتبن، بەڵام بەرهەم محەممەد، فەرماندەی هێزی ئاڵتوونی رەتیکردەوە و بە رووداوی راگەیاند کە "شەڕەکە لەنێوان پێنج پێشمەرگەی هێزەکانی کۆماندۆ بووە کە لەدەوام گەڕاونەتەوە لەگەڵ بازگەی تاسڵوجە، ئەویش لەسەر سکاڵای بەڕێوەبەری ناحیەی تەکیە". ئەو فەرماندەیەی هێزی ئاڵتوونیی پێشمەرگە، گوتیشی "نازانم بۆچی ناوی هێزەکەی ئێمە تێکەڵ بەو شەڕە کرا، ئێمە هیچ پەیوەندییەکمان پێیەوە نییە".     بە گوتەی بەرهەم محەممەد "پێنج پێشمەرگەی سەر بە هێزەکانی کۆماندۆ کە دەوامیان لە کەرکووک بووە، دەوامیان تەواوبووە و گەڕاونەتەوە، لە رێگەدا لەسەر شکاندنەوەی ئۆتۆمبێل لەگەڵ بەڕێوەبەری ناحیەی تەکیە بووەتە کێشەیان، بەڕێوەبەری ناحیەکەش لە بازگەکە سکاڵای لێکردوون. ئەو پێشمەرگانە بە مەدەنی گەڕاونەتەوە و جلوبەرگی سەربازییان نەپۆشیوە، بەڵام چەکەکانیان پێبووە، کە ئەوە قەدەخەیە، کاتێک لە بازگەکە راگیراون و لێپێچینەوەیان لەگەڵدا کراوە، شەڕەکە روویداوە".     هەر دوای رووداوەکە، بەڕێوەبەری کارگێڕی سەنتەری فریاکەوتنی ١٢٢ لە سلێمانی بە رووداوی راگەیاند بوو کە لە رووداوەکەدا "شەش بریندار هەن، یەکێک لە بریندارەکان گیانی لەدەستداوە. "    ئاسایشی سلێمانی: لێکتێنەگەیشتنێک روویداوە    ئاسایشى سلێمانییش روونکردنەوەیەکی لەبارەی شەڕەکەی بازگەی تاسڵوجە بڵاوکردەوە و دەڵێت، "لە بازگەى تاسڵوجە لە کاتى تێپەڕبوونى ئۆتۆمبێلێکى سەر بە هێزەکانى پێشمەرگە، لەنێوان پێشمەرگەکان و کارمەندانى بازگەکە لێکتێنەگەیشتنێک روویداوە و لە ئەنجامدا بووەتە دەمەقاڵی و شەڕ، دواتر لەلایەن پێشمەرگەکانەوە بە چەقۆ هێرشکراوەتە سەر چەند کارمەندێکى ئاسایش و بریندار کراون".    لە روونکردنەوەکەدا کە ئەمڕۆ چوارشەممە ١٠ - ٠٢ - ٢٠٢١ بەڕێوەبەرایەتیی ئاسایشى پارێزگاى سلێمانى بڵاویکردووەتەوە، هاتووە "بەداخەوە (عەریف / شاخەوان ئەحمەد مەحموود) کارمەندانى ئاسایشی بازگەى تاسڵوجە بەهۆى سەختى برینەکەى شەهید بووە و پێنچ کارمەندى دیکە بریندار بوون. "