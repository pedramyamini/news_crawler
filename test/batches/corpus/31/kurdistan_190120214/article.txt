سەرچاوەیەک لە ئاسایشی هەولێر بە تۆڕی میدیایی رووداوی راگەیاند، ئەو کەسەی لە گەڕەکی ١٢٢ی گوڵان ناسراو بە سیمی خاتووناوا لە شاری هەولێر تەقەی لە ماڵی خەزووری کرد، ئەمڕۆ سێشەممە خۆی رادەستی هێزەکانی ئاسایش کرد.  رووداوەکە درەنگانی شەوی رابردوو روویدا، رووداو ڤیدیۆی ساتی تەقەکردنەکەی بەدەستگەیشتبوو، تێیدا دەردەکەوێت کەسێک لەنێو ئۆتۆمبێلێکی زبڵ و خاشاکەوە تەقە لە ماڵێک دەکات، خاوەن ماڵەکە بە رووداوی راگەیاند، "زاواکەیان بەر لە هێرشەکە تەلەفۆنی بۆ کردوون و هەڕەشەی لێکردوون، گوتیشی، ماوەی چوار ساڵ دەبێت لەگەڵ کچەکەیان هاوسەرگیریی کردووە و مانگێک لەمەوپێش کچەکەی بردووەتەوە ماڵی باوکی و گوتوویەتی نایەوێت. "  بەرەبەیانی ئەمڕۆ خاوەن ماڵەکە بە رووداوی راگەیاند، کە نزیکەی ٨ بۆ ١٠ گوللەی تەقاندووە و بەشێکیان بەر نهۆمی یەکەمی ماڵەکەمان و بەشێکی دیکەی گوللەکانیش بەر نهۆمی دووەمی ماڵەکە کەوتوون.   هەرچەندە باس لە برینداربوونی دوو کەس دەکرا، بەڵام خاوەن ماڵەکە گوتی، تەنیا ترساون و دوای ئەوەی بردراون بۆ نەخۆشخانە ئێستا تەندروستییان جێگیرە.