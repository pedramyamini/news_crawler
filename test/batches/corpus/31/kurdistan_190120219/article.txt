ئەمڕۆ وەزیری بەرگریی تورکیا لەگەڵ مەسرور بارزانی کۆبووەوە، لە راگەیێندراوێکی حکومەتی هەرێمی کوردستان ئاماژە بەوە دراوە کە لە کۆبوونەوەکە جەخت لە گرنگیی جێبەجێکردنی رێککەوتننامەی شنگال و دەرچوونی میلیشیا و هێزە چەکدارە نایاساییەکان کراوەتەوە.  حکومەتی هەرێمی کوردستان لەبارەی کۆبوونەوەکەوە راگەیێندراوێکی بڵاوکردەوە کە تێیدا هاتووە "بارودۆخی عێراق و ناوچەکە و پەرەپێدانی زیاتری پەیوەندییەکانی نێوان هەرێمی کوردستان و تورکیا تاووتوێ کرا. جەخت لە گرنگیی هەماهەنگيی و بەردەوامیی پەیوەندی دۆستانە لە نێوان هەرێمی کوردستان و تورکیا کرایەوە".  هەروەها لە بەشێکی دیکەی راگەیێندراوەکەدا ئاماژە بەوە دراوە "لە کۆبوونەوەکە جەخت لە گرنگیی جێبەجێکردنی رێککەوتننامەی شنگال و دەرچوونی میلیشیا و هێزە چەکدارە نایاساییەکان کرایەوە لەپێناو ئاساییکردنەوەی دۆخی دەڤەرەکە و گەڕانەوەی ئاوارەکان بۆ شوێنەکانیان".  ئێوارەی دووشەممە ٢٠٢٠/٠١/١٨ خولوسی ئاکار، وەزیری بەرگریی تورکیا لە بەغداوە گەیشتە هەولێر و لەلایەن شۆڕش ئیسماعیل، وەزیری پێشمەرگە و چەند بەرپرسێکی باڵای هەرێمی کوردستانەوە پێشوازی لێکرا.  بەگشتی دۆخی ئەمنیی ناوچە سنوورییەکانی هەرێمی کوردستان و تورکیا، بەتایبەتی پرسی پارتی کرێکارانی کوردستان - پەکەکە تەوەرێکی دیدار و کۆبوونەوەکان دەبێت.  ئەمەش لەکاتێکدایە رۆژی دووشەممە ١٨ی کانوونی دووەمی ٢٠٢١ وەزیری بەرگریی تورکیا لە بەغدا لەگەڵ بەرپرسانی باڵای عێراق کۆبووەوە. بەرهەم ساڵح، سەرۆککۆماری عێراق پێشوازیی لێکرد. نووسینگەی سەرۆکایەتیی کۆماری عێراق رایگەیاند، لە کۆبوونەوەکەدا جەخت لە رێزگرتن لە سەروەریی عێراق، پاراستنی ئاسایشی خاکەکەی و رێگرییکردن لەوەی ببێتە گۆڕەپانێک بۆ ھێرشکردنە سەر ھەر لایەنێک کراوەتەوە.  هەروەها مستەفا کازمی، سەرۆکوەزیرانی عێراق دوای کۆبوونەوەی لەگەڵ وەزیری بەرگریی تورکیا رایگەیاند: "عێراق لە توانایدایە کۆتایی بەو هەڕەشانە بهێنێت کە دەکرێنە سەر تورکیا" و گوتیشی: "رێگە نادەین خاکی عێراق بۆ هەڕەشەکردن لە تورکیا بەکاربهێنرێت. "  دوای کۆبوونەوەی وەزیری بەرگریی تورکیا لەگەڵ هاوتا عێراقییەکەی، وەزارەتی بەرگریی تورکیا لە هەژماری تایبەتیی خۆی لە تۆڕی کۆمەڵایەتیی تویتەر بڵاویکردەوە کە خوڵوسی ئاکار گوتوویەتی: "رێز لە یەکێتی و سەروەری و ئارامیی عێراق دەگرین. لە بەرەنگاربوونەوەی رێکخراوی تیرۆرستیی پەکەکەدا هاوئاهەنگی و هاوکاری رۆڵی گرنگیان هەیە. "