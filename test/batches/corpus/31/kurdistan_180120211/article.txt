لامەرکەزیی ئیداری، دارایی و یاسایی مژارێکی پارێزگای سلێمانی و ئەنجوومەنی پارێزگاکەیە؛ لەڕێگەی پرۆژەیەکەوە داوا لە حکومەتی هەرێمی کوردستان کراوە دەسەڵاتی تەواوی کارگێڕی و دارایی بدرێتە پارێزگاکە. هیچ لایەک دژایەتیی خۆی بۆ لامەرکەزییەکە رانەگەیاندووە، بەڵام تێگەیشتنی جیاواز هەیە.  سەعدی ئەحمەد پیرە، ئەندامی مەکتەبی سیاسیی یەکێتیی نیشتمانیی کوردستان، لەکاتی بەشداریکردنی لە بوڵتنی رووداوی بەیانی لە تۆڕی میدیایی رووداو، لەبارەی رەشنووسی ئەو پرۆژەیەی کە یەکێتی بۆ لامەرکەزی ئامادەی کردووە، رایگەیاند: "ئەو رەشنووسە لە مانگی ١١ ساڵی رابردووەوە پێشکەشی پارتی کراوە، رەنگە پرۆژەکە داوایەکی نوێ بێت، بەڵام پاڵپشتە بە یاساى ژمارە ٣ ى ساڵى ١٩٩٢ی ئەنجوومەنى وەزیران، لە هەموو هەموارەکانی رەشنووسی دەستووری هەرێمی کوردستاندا هاتووە، لە بەرنامەی کابینەی نۆیەمیش هاتووە، بەڵام لەو رەشنووسە ئامانج و سوودەکانی وردەکارییەکانی تێدا دیاریکراوە".  حکومەتی هەرێمی کودستان پێشتر لیژنەیەکی بە سەرۆکایەتیی د. پشتیوان سادق و وەزیرەکانی گۆڕان و یەکێتی بۆ بەدواداچوونی پرۆژەکە پێکهێنا، سەردانی هەریەک لە گۆڕان و یەکێتییان کرد، لەسەر داوای لیژنەکەی حکومەت لیژنەی ئامادەکردنی پرۆژەی لامەرکەزیی سلێمانی، پەیڕەوێکی ئامادە و ئاراستەی حکومەت کردووە.  زۆرجار وا باسی ئەو پرۆژەیە دەکرێت کە تەنیا پەیوەندی بە سلێمانییەوە بێت، بەڵام سەعدی پیرە ئەمە رەتدەکاتەوە و دەڵێت: "جاری وا هەیە خاتری دەگرن دەڵێن با هەڵەبجەشی لەگەڵدابێت، لە بنەڕەتدا ئەمە راست نییە، پرۆژەکە پەیوەندی بە سلێمانی و هەڵەبجەوە نییە، بەڵکو پەیوەندی بە هەموو پارێزگاکانی هەرێمی کوردستانەوە هەیە. مەبەستیش لێی دادپەروەری لە دابەشکردن و زوو راپەڕاندنی کاروباری هاووڵاتیان و ئاڵۆزنەکردنی کاروبارەکانیانە لە دامودەزگاکان، ئێستا لە دونیادا کار بە سیستەمی ئیداری ستوونی دەکرێت، بۆ ئەوەیە کاروبارەکان زوو راپەڕێندرێن".  کێشەیەکی سەرەکیی بەردەم پرۆژەی لامەرکەزیی سلێمانی ئەوەیە، نازانرێت داهاتی سلێمانی چەندە، ئایا بەشی خەرجییەکانی دەکات یاخود نا. پێشتر ئەنجوومەنی پارێزگای سلێمانی داوای لە وەزارەتی دارایی کردبوو خەرجی و داهاتەکانی زۆنی سەوزیان بۆ ئاشکرا بکەن، بەڵام وەزارەتی دارایی داواکەی رەتکردەوە.  رەشنووسی پرۆژەکەی یەکێتی کە بە دەست سەعدی پیرەوە بوو ناونیشانەکەی بریتی بوو لە "پەیڕەوی ناناوەندیێتی بەڕێوەبردن و دارایی لە هەرێمی کوردستان - عێراق"، سەعدی پیرە دەڵێ: "پێویست بەو گفتوگۆیە ناکات کە لامەرکەزیەتەکە ئیدارییە بە تەنیا، ئیداری بەبێ دارایی نابێت، ئۆتۆمبێل بەبێ بەنزین ناڕوات، ئیدارە بەبێ خەرجی ناتوانێت کارابێت".  بە گوتەی ئەندامەکەی مەکتەبی سیاسی یەکێتی "ئەو پرۆژەیە پرۆژەی  گفتوگۆکردنە، جارێ ئەم پرۆژەیە جێبەجێکردنەکەی لەکاتێکدا دەبێت کە بودجەیەکی رێکخراو هەبێت و هەرێمی کوردستان بڕیاری کۆتایی بدات، ئەو گفتوگۆیانەی بۆ دیاریکردنی پشکی هەرێمی کوردستان لە بودجەی گشتی عێراق دەکرێت، بۆ ئەوەی لە داهاتە نەوتی و نا نەوتییەکان لەو بڕەی کە بۆ هەرێم کۆدەبێتەوە و مووچەی لێدەردەکرێت و ئەوەی دەمێنێتەوە بۆ خەرجی کارگێڕی کە بەشێکە بۆ ئەو پرۆژەیە چۆن خەرج بکرێت".  بەرزان محەممەد، سەرۆكی لیژنەی ئامادەكردنی پرۆژەی لامەركەزیی سلێمانی دەڵێت، سێ پرۆژە لەو بارەیەوە هەن و چاوەڕوانی بڕیاری کۆتایی حکومەتن. ئەمە جگە لە پرۆژەی بە هەرێمکردنی سلێمانی.  سەعدی پیرە رەتیکردەوە پرۆژەی بە هەرێمکردنی سلێمانی پەیوەندی بە ئەوانەوە هەبێت و گوتی: "ئەو شتانە نە لەئارادایە و نە کەس باسی کردووە، ئەگەر یەکێکیش باسی بکات بە لایەنی کەمەوە پەیوەندی بەو دوو لایەنە سیاسییەوە نییە".