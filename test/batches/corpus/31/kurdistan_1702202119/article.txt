فەرمانگەی لێکۆڵینەوە لە دەستەی دەستپاکیی عێراق لە راگەیێندراوێکدا بڵاوی کردەوە، تیمێکی نووسینگەی دەستەی دەستپاکی کەرکووک لە بەڕێوەبەرایەتی پەروەردەی کەرکووک دەستیان بەسەر سێ بەڵگەنامەدا داگرتووە، کە تایبەتن بە کڕینی کاڵا و کەرەستەکان، لیژنە جیاجیاکانی بەڕێوەبەرایەتییەکە کاڵا و کەرەستەی جۆراجۆریان کڕیوە، کە پێچەوانەی تایبەتمەندی تەکنیکی بووە و نرخەکانیان دروست نین.  فەرمانگەی لێکۆڵینەوە لە دەستەی دەستپاکی ئاماژەی بەوەکردووە، دادوەریی لێکۆڵینەوە بەپێی ماددەی ٣٤٠ی یاسای سزاکان، فەرمانی ئامادەبوون لە بەردەم دادگا و دەستگیرکردنی بۆ ٢٣ کەس دەرکرد، کە لە نێویاندا بەڕێوەبەری پێشووی پەروەردەی کەرکووک و سەرۆک و ئەندامانی لیژنەکانی دیاریکردنی تایبەتمەندییەکان، شیکردنەوەی گرێبەستەکان، کڕین، هێنانی ئۆفەرەکان و چاککردنەوە هەیە.  فەرمانگەی لێکۆڵینەوە لە دەستەی دەستپاکی رایگەیاندووە فەرمانی دەستگیرکردن بۆ سێ تۆمەتبار جێبەجێکراوە، لەوانەش سەرۆکی هەردوو لیژنەی چاککردنەوە و هێنانی ئۆفەرەکان.  هەروەها ئەندازیاری سەرپەرشتیارانی پرۆژەی گەشەپێدانی پارکە گشتییەکانی پارێزگاکە و یەکێک لە بەڵێندەرەکانیان دەستگیرکردووە، کە بە پێچەوانەی رێنمایی و رێکارەکانی پلانی شارستانی کاریان کردووە.  دەستەی دەستپاکی ئاماژەی بەوەداوە دۆسیەی تۆمەتبارەکان خراوەتە بەردەم دادوەری دادگای لێکۆڵینەوەی کەرکووکی تایبەت بە دۆسیەکانی دەستپاکی و بڕیاری ئازادکردن بە کەفالەتیان بۆ دەرکراوە.