نەوال ئیسماعیلی ٣٦ ساڵان لە حەوت ساڵییەوە سەرئێشەی لەگەڵدایە و رۆژانە سێ بۆ پێنج جار بە دەکەوێت. ئەو خەڵکی هەولێرە و ساڵی ٢٠٠٢ لەگەڵ کەسێکی خەڵکی دهۆک ژیانی هاوبەشی پێکهێناوە.   بە گوتەی نەوال، دوای ئەوەی هاوژینەکەی دەینێرێتەوە ماڵی باوکی، لەوێیش وەریناگرنەوە و پێی دەڵێن تۆ کچی ئێمە نییت. هەر چوار منداڵەکەیشی لەبەر هەژاری دایکیان جێهێشتووە و چوونەتەوە لای باوکیان.  نەوال ئیسماعیل دەڵێت: "منداڵەکانم لەبەر نەبوونی و برسێتی جێیانهێشتم. دەبێت منداڵەکان بێنە لای من. شوێنێکم بۆ دروست بکەن ئەگەر چادرێکیش بێت لەسەر ئەو کێوانە قبووڵمە. نەخۆشم و شەقەسەرم هەیە. رۆژانە چوار جار دەکەوم و کەسم لا نییە. "  د. شێرزاد هرووری، بەڕێوەبەری گشتیی چاودێری و گەشەپێدانی کۆمەڵایەتی لە دهۆک بە تۆڕی میدیایی رووداوی راگەیاند: "تیمێکمان لە لێکۆڵەری کۆمەڵایەتی و یاساناسان پێکهێناوە و راپۆرتێکی تێروپڕ لەسەر ژیانی ئەو و پێداویستییەکانی دەنووسین. هەوڵ دەدەین بە هەموو شێوەیەک ژیانێکی باشی بۆ دابین بکەین. "  ستافەکەی بەڕێوەبەرایەتیی گشتیی چاودێری و گەشەپێدانی کۆمەڵایەتی لە دهۆک لەسەر رازیبوونی خۆی نەوالیان بردە جێیەکی باشتر و بەدواداچوون بۆ کێشە کۆمەڵایەتییەکانی دەکەن.