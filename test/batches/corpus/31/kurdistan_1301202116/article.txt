ئەو گوتەبێژە ئەوەی خستووەتەڕوو، رۆژی سێشەممە ١٢ی کانوونی دووەمی ٢٠٢١ ئاڵدار خەلیل، ئەندامی کۆنسەی هاوسەرۆکایەتيی PYD لە چاوپێکەوتنێکى رۆژنامه‌ڤانيدا باسی لە دانوستاندنی نێوان ئەنەکەسە و PYD کردووه و هێزی پێشمەرگەی رۆژى بە "بەکرێگیراوی دەوڵەتی تورکی لەقەڵەم دابوو".  گوتەبێژەکەی سەرۆکایەتیی هەرێمی کوردستان لە وەڵامی ئاڵدار خەلیلدا ئاماژە بەوە دەکات "ناوبراو باش دەزانێت و ئاگادارە کە قارەمانانی پێشمەرگەی رۆژ لە سەرەتای دروستبوونیانەوە تاوەکو ئەمڕۆ لە سەنگەری پێشەوەی پاراستنی خاکی کوردستاندا بوونە، لە شەڕی دژی تیرۆریستانی داعشدا بە ده‌یان شەهید و برینداریان داوە و هیچ نیشتمانپەروەرێکی خاوەن ویژدان لەبیریان ناکات".  هەروەها ئەو جۆرە لێدوان و تۆمەتانه وەکو گوتەبێژەکەی سەرۆکایەتیی هەرێمی کوردستان دەڵێت "زیانگەیاندنە بە یەکڕیزی و مەرامی سەرەکی لێی تێکدانی گفتوگۆى نێوان لایەنە کوردییەکانە، ئاشکراشە هەرکات باس لە بەکرێگیراوی دەکرێت، خەڵک يه‌كسه‌ر کێی بەبیردێتەوە. کردەوە و مێژوو و رووداوەکان گەواهیی ئەوەن ئاخۆ کێ بەکرێگیراوی ئەم و ئەو بوو".