عەمید دلێر فەرزندە زێباری، فەرماندەی هێزی ١ی پاسەوانی سنوور لەکاتی بەشداریکردنی لە بوولتەنی کاژێر ١٥: ٠٠ی تۆڕی میدیایی رووداو لەبارەی ئۆپەراسیۆنەکەی بەرەبەیانی ئەمڕۆی سوپای تورکیا بۆسەر گوندەکانی سنووری هەردوو ناحیەی دینارتە و چەمانکێ و ئەنجام و زیانەکانی، رایگەیاند "ئۆپەراسیۆنەکەی تورکیا تەنیا لەڕێگەی ئاسمانییەوە بووە؛ تاوەکو ئێستا تورکیا لەو سنوورە هیچ ئۆپەراسیۆنێکی زەمینیی ئەنجام نەداوە. ئۆپەراسیۆنەکەش بۆسەر چیای گارە بووە، کە دەکەوێتە قووڵایی خاکی هەرێمی کوردستان، واتە ناوچەی سنووری نییە".  بە گوتەی عەمید دلێر فەرزندە زێباری، بۆردوومانی ئاسمانیی ناوچە سنوورییەکان بەگشتی لە هەرێمی کوردستان، سنووری پارێزگای دهۆک بەتایبەتی، بەردەوام هەبووە و شتێکی نوێ نییە، هەمیشە ئەو "بۆردوومانانەش زیانیان بە خەڵکی ئێمە و ناوچەکە گەیاندووە. پێمانوانییە ئەو بۆردوومانە بەم زووییە کۆتایی بێت".  فەرماندەی هێزی ١ی پاسەوانیی سنوور رەتیدەکاتەوە ئاگاداری ئۆپەراسیۆنەکە بووبن و دەشڵێت "ئاگاداری ئەو ئۆپەراسیۆنەی سوپای تورکیا نەبووین و هیچ هاوئاهەنگییەکیش لەنێوانماندا نەبووە".  سەبارەت بە زیانەکان کە لە ئەنجامی ئەو ئۆپەراسیۆنە کەوتوونەتەوە، عەمید دلێر فەرزندە ئەوەی خستەڕوو "بەپێی زانیارییەکانی ئێمە، ئەو شوێنانەی بۆردوومان کراون، چیای گارە و دەوروبەری چیای گارە بوون؛ ئەو شوێنانەش هێزەکانی پەکەکەی لێیە. تاوەکو ئێستاش زانیارییەکمان سەبارەت بە زەرەر و زیانە گیانی و ماددییەکانی خەڵکی ناوچەکە و هێزەکانی پەکەکە بەدەست نەگەیشتووە".