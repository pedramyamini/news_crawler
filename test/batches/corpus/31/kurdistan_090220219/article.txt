دارا محەممەد، لێپرسراوی گەنجینە لە بەڕێوەبەرایەتیی بەنداوی دووکان بە رادیۆی رووداوی راگەیاند، "ئێمە وەکو تەواوی بەنداوەکان، بەنداوی دووکان، دەربەندیخان، دهۆک و بەڕێوەبەرایەتیی گشتیی بەنداوەکان لە هەولێر بۆ ماوەی نزیکەی پێنج مانگە لەلایەن حکومەتی عێراقەوە مووچەمان پێنەدراوە".  لێپرسراوی گەنجینە لە بەڕێوەبەرایەتیی بەنداوی دووکان باسی لەوە کرد "پێشتر لە ساڵی ٢٠١٧ نێوان حکومەتی هەرێمی کوردستان و حکومەتی عێراق لە سەردەمی عەبادی زۆر خراپ بوو، بەڵام لەکاتی خۆیدا مووچەمان بۆ دەهات، کەچی ئێستا لە مانگی ١٠ وە مووچەی ئێمەیان راگرتووە بە بیانووی ئەوەی ناتوانن جێمان بکەنەوە لە یاسای قەرزدا، مووچەمان نادەن چونکە ئێستا ئێمە لە ململانێی سیاسیداین؛ لە مانگی ١١ی ساڵی ٢٠١٧ وە حکومەتی عێراق لە کاتی خۆیدا مووچەی پێداوین و هیچ گرفتێک نەبووە، بەڵام ئێستا کێشەش بۆ وەزارەتی سەرچاوە ئاوییەکانی عێراق دروست بووە و داوادەکەن دەبێت راژەی ئێمە بۆ سەر ئەو وەزارەتە بگوازرێتەوە و ئەوکات ئەوان دەتوانن بەردەوام بن لە پێدانی مووچەکانمان".  ئەو بەرپرسە لە بەڕێوەبەرایەتیی بەنداوی دووکان گوتیشی "مووچەی مانگەکانی ئادار، حوزەیران، تەممووز، ئاب و ئەیلوول [ی ٢٠٢٠] دواکەوتبوون، بەڵام ئەوکات حکومەتی هەرێمی کوردستان سێ مووچەی ئێمەی داوە و حکومەتی عێراق دوو مووچە، لە فەرمانی ئەنجوومەنی وەزیراندا هاتووە ئەو دوو مانگەی دیکەی ساڵ مووچەکانمان عێراق بیدات و دوای ٣٠ی کانوونی یەکەم راژەکانمان بگوازرێتەوە بۆسەر حکومەتی ناوەندی، ئێستا حکومەتی هەرێم رازی نییە راژەمان بگوازرێتەوە و حکومەتی عێراقیش دەڵێت ئەگەر نەگوازرێتەوە مووچە نادەین".  بە گوتەی دارا محەممەد، بڕی پارەی پێویست بۆ مووچەی ئەوان "زۆر کەمە و ٣٧٠ ملیۆن دینارە بە هەر چوار بەڕێوەبەرایەتییەکانەوە"، دەشڵێت "لەکاتێکدا مستەفا کازمی، سەرۆکوەزیرانی عێراق بڕیاریداوە مووچەکانمان بدەن، بەڵام لە وەزارەتی دارایی بە بیانووی ئەوەی هیچ بودجەیەک بۆ هەرێمی کوردستان ناچێت، مووچەی ئێمەش راگیراوە".  ژمارەی فەرمانبەرانی هەر چوار بەڕێوەبەرایەتیی بەنداوەکان لە هەرێمی کوردستان، وەکو لێپرسراوی گەنجینە لە بەڕێوەبەرایەتیی بەنداوی دووکان دەڵێت "نزیکەی ٣٨٧ فەرمانبەرن"، دارا محەممەد دەشڵێت "پێشتر دهۆک بایکۆتی خۆی راگەیاندووە، ئێمەش لە ئەمڕۆوە بایکۆت دەکەین و بەڕێوەبەراتییەکەمان بەجێدەهڵین، چونکە تواناکانمان سنووردارن و لەوە زیاتر ناتوانین دەوام بکەین، ئێستا تاکە چارەسەر بایکۆتە و بەردەوام دەبین".