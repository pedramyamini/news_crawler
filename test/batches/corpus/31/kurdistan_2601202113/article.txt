مەسرور بارزانی، سەرۆکی حکومەتی هەرێمی کوردستان لە هەژماری تایبەتی خۆی لە تویتەر نووسیویەتی "ئەمڕۆ تەنیا یادی ئازادکردنی کۆبانێ نییە لە داگیرکاری و زۆرداریی داعش، بەڵکو یادی یه‌كبوونی گەلی کوردیشە لە دژی دووژمنێکی هاوبەش. ئەمەش بیرخەرەوەیەکی بەهێزە کە هەمیشە بە یەکڕیزی سەرکەوتووترین".  پێشتریش بەبۆنەی ساڵڕۆژی ئازادکردنی کۆبانێ، نێچیرڤان بارزانی، سەرۆکی هەرێمی کوردستان پەیامێکی بڵاوکردەوە، تێیدا پیرۆزبایی "داستانی ئازادکردنی کۆبانێ"ی لە گەلی کوردستان کردووە و دەڵێت "يادى داستانى ئازادكردنى كۆبانێ له ته‌واوى گه‌لى كوردستان و هه‌موو ئازاديخوازانى جيهان پيرۆز ده‌كه‌م".  سەرۆکی هەرێمی کوردستان ئاماژەی بەوەش کردووە "له‌م ياده‌دا سه‌رمان له‌به‌رده‌م گيانى پاكى شه‌هيدان داده‌نوێنين، به رێز و وه‌فادارييه‌وه، ياديان ده‌كه‌ينه‌وه.. سوپاسى هێزه‌كانى هاوپه‌يمانان ده‌كه‌ين كه له شه‌ڕى دژى تيرۆردا، هاوكارمان بوون".  هەروەها وەین مەراتۆ، گوتەبێژی هاوپەیمانیی نێودەوڵەتیی دژی داعش، لە پەیامێکدا لە تۆڕی کۆمەڵایەتیی تویتەر نووسیویەتی "ئەمڕۆ رۆژی ئازادکردنی کۆبانێ یە، لە ٢٦ - ٠١ - ٢٠٢١ شەڕڤانانی کورد، بە پشتیوانیی ئاسمانیی هاوپەیمانیی نێودەوڵەتیی دژی داعش، کۆبانێ - یان ئازادکرد و تێكشکاندنی داعشیان نیشانی جیهان دا. هەروەها ئامانجی ستراتیژیی ئەوانیان رەتکردەوە. ئێمە ئەو یادە لە کوردان پیرۆز دەکەین کە [لە رۆژێکی وەکو] ئەمڕۆ بوونە نموونەی هاوکارێکی لێهاتوو و جێگەی متمانە".  ئەمڕۆ ٢٦ی کانوونی دووەم، شەش ساڵ بەسەر کۆنترۆڵکردنەوەی کۆبانێ لەلایەن پێشمەرگە و شەڕڤانان تێدەپەڕێت، لە ٢٠١٥ دا دوای چەندین مانگ شەڕی سەخت لەو شارەدا، دواجار داعش دەرکرا و شارەکە ئازادکرا.  کۆبانێ لە شەڕی دژی داعش وەکو سیمبولی یەکگرتنی کورد لێکدرایەوە، هێزی پێشمەرگەی کوردستان دوای پەسندکردنی لەلایەن پەرلەمان و بە فەرمانی سەرۆک بارزانی رەوانەی کۆبانێ کرا.  پێشمەرگە چووە باکووری کوردستان و لەوێشەوە بۆ رۆژئاوای کوردستان، بە چەک و تفاقەوە رۆڵێکی گرنگی هەبوو لەوەی کۆبانێ نەکەوێتە دەستی داعش، پێکەوە لەگەڵ شەڕڤانان شەڕی کۆڵان بە کۆڵانیان دژی چەکدارانی داعش کرد.  ئیدارەی خۆسەری دیموکرات لە باکوور و رۆژهەڵاتی سووریا، لە یادی ساڵڕۆژی رزگارکردنی شاری کۆبانی، دەڵێت "ئەو بەرگرییەی لە ناوچەکە کرا، بەرگرییەکی ئاسایی نەبوو، بەڵکو رۆڵی هەبوو لە پاراستنی سووریا و جیهان بەگشتی لەوەی بەتەواوی بکەوێتە ژێر هەڕەشەی داعشەوە".