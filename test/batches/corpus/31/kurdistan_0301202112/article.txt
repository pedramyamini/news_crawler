فەرمانگەی تەندروستیی کەرکووک رایگەیاند، ئاگاداری ئەو پرسە نییە و رەزامەند نەبووە لەسەر وەرگرتنی پارەکە.  ئەوانەی پارەکانیان وەرگرتووە زانیاریی بەخشینی ٥٠٠ پارچە زەوی بە کارمەندانی تەندروستییان قۆستووەتەوە بۆ وەرگرتنی پارەکان.  زەوی دەدرێتە ئەوانەی رۆڵیان له به‌ره‌نگاربوونه‌وه‌ی كۆرۆنادا هه‌بووە و چوار هەزار و ٢٠٠ کەس ناویان بۆ وەرگرتنی زەوی تۆمارکردووە.  له دوو نه‌خۆشخانه و چوار بنكه‌ی ته‌ندروستیی کەرکووک شه‌ش هه‌زار دینار له هەریەکە لە فه‌رمانبه‌ران و کارمەندانی تەندروستی وەرگیراوە.  محه‌ممه‌د جه‌واد، فه‌رمانبه‌ری تەندروستیی کەرکووکە له كه‌رتی دوو و ده‌ڵێت: "یەکی شەش هەزار دیناریان لێمان سەندووە. دەڵێن بۆ زەوییە. ئیتر نازانم چییە و چی نییە. مامەڵەیەک بوو، چەند وەرەقەیەک بوو پێیان داین و گوتیان بە شەش هەزار. "  فه‌رمانگه‌ی ته‌ندرووستی كه‌ركووك ناوی ئه‌و كه‌سانه‌ی پێگه‌یشتووه كه پاره‌یان له فه‌رمانبه‌ران وه‌رگرتووه و بڕیاریان داوه ناوه‌كان ره‌وانه‌ی ده‌سته‌ی ده‌ستپاكیی كه‌ركووك بكه‌ن.  نه‌بیل حه‌مید، به‌رێوه‌به‌ری ته‌ندروستیی كه‌ركووك بە تۆڕی میدیایی رووداوی راگەیاند: "لەبارەی وەرگرتنی پارەوە، ئەوە لە دەرەوەی بڕیار و رێنماییەکانە و هیچ زانیارییەکمان لەبارەیەوە نییە. ئەو قسانە راست نین کە دەڵێن بەڕێوەبەرایەتیی تەندروستی رەزامەندیی لەسەر ئەو کارە دەربڕیوە. تەندروستیی کەرکووک لەسەر ئەو کارە رەزامەندی نادات. ئێمە دۆسیەی لێکۆڵینەوە رادەستی لایەنی پەیوەندیدار دەکەین بۆ ئەوەی لێکۆڵینەوە بکەن و ئەو کەسانەش سزا بدرێن. "   لیژنه‌كان په‌یوه‌ندییان به یه‌كدییه‌وه نییه و به جیاجیا و به‌بێ رێنمایی و فه‌رمانی كه‌رته‌كانیان ئه‌و كاره‌یان كردووه. به‌شێكیان خاوه‌ن نووسینگه‌ی فۆتۆکۆپین و به‌شێکی دیكه‌شیان فه‌رمانبه‌رن و بۆ دەستخستنی پاره كاره‌كه‌یان كردووه.