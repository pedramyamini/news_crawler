ئەمڕۆ سامان بەرزنجی لە کۆنگرەیەکی رۆژنامەڤانیدا دوای ئەوەی هۆشداری لەبارەی بڵاوبوونەوەی کۆرۆنای گۆڕاو دا، رایگەیاند: پشکی هەرێمی کوردستان لەو ڤاکسینەی کە بۆ عێراق دێت، پێنج هەزار ڤاکسینە و بەشێکیان بۆ ئەو هاووڵاتییە چینییانەن کە لە هەرێمی کوردستانن و نزیکەی چوار هەزار ڤاکسین کە دەمێنێتەوە بۆ هاونیشتمانیان هەرێمی کوردستان دەبێت.  بەو پێیەی کە هەر کەسێک پێویستی بە دوو ژەم ڤاکسینی کۆرۆنا هەیە بۆ پاراستنی لە پەتاکە، ئەو بڕەی بۆ هاونیشتمانیانی هەرێمی کوردستان دەمێنێتەوە بەشی دوو هەزار کەس دەکات.  لە بەشێکی دیکەی قسەکانیدا سامان بەرزنجی ئاماژەی بەوە دا کە مەرج نییە سبەی شەو راستەوخۆ دوای گەیشتنی ڤاکسینەکە دەست بە دابەشکردنی بکرێت، چونکە پێویستی بە پشکنین و رەزامەندیی دابەشکردن هەیە.  هەر ئەمڕۆ سامان بەرزنجی لە رێوڕەسمی کردنەوەی گەورەترین نەخۆشخانەی چاودێری چڕ لە هەولێر لەبارەی بڵاوبوونەوەی کۆرۆنای گۆڕاو لە هەرێمی کوردستان رایگەیاند: زۆربەی هەرە زۆری تووشبووە نوێکانی هەرێمی کوردستان تووشبووی کۆرۆنای گۆڕاون کە خێراتر لە جۆرە باوەکەی بڵاودەبێتەوە.  هەروەها وەزیری تەندروستی لەبارەی ڤاکسینی دیکە دەڵێت: پێشبینی دەکرێت لە سەرەتاکانی مانگی داهاتوو کاروانێکی دیکەی ڤاکسین بگاتە هەرێمی کوردستان و عێراق.  دوێنێ حەیدەر مەجید، گوتەبێژی ئەمیندارییەتی ئەنجوومەنی وەزیرانی عێراق لە کاتی بەشداریکردنی لە گفتوگۆی رۆژانە، لە تەلەڤزیۆنی رووداو کە رۆژان ئەبووبەکر پێشکێشی دەکات رایگەیاند، ئێوارەی رۆژی دووشەممە یەکەم کاروانی پێکوتەی سینۆفارمی چینی کە لە ٥٠ هەزار ژەم پێکهاتووە لە چینەوە دەگاتە عێراق و پشکی هەرێمی کوردستانیش لەو بەشەی دەگاتە عێراق دەنێردرێت، بڕیارە پێکوتەی ئەسترازینیکا تاوەکو کۆتایی ئەم هەفتە بگاتە عێراق.