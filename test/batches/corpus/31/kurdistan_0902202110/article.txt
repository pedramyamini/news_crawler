عەلی حەمەساڵح، سەرۆكی لیژنەی وزە و سامانە سرووشتییەكان و    پیشەسازی و بازرگانی لە پەرلەمانی  كوردستان لەبارەی رێککەوتنی نێوان حکومەتی هەرێمی کوردستان و حکومەتی عێراق لەسەر بودجە رایگەیاند: "ئێستا لەگەڵ عێراق رێکبکەوین یان دوو ساڵ و پێنج ساڵی تریش بێت، هەر تێکدەچێت. بۆچی؟ چونکە هەموو ساڵێک ژمارەی دانیشتووانی عێراق ملیۆنێک و ٥٠٠ هەزار کەس زیاد دەکات. ٢٠٣٠ دانیشتووانی عێراق دەگاتە ٥٢ ملیۆن کەس. بێکاری دەگاتە ٣٠ % و شیعە زیاد دەکات. دانیشووانی هەرێمی کوردستانیش هەر کەم دەکات. "   عەلی حەمەساڵح پێیوایە بودجەی عێراق سوودی بۆ هەرێمی کوردستان نابێت و دەڵێت: "چارەسەر ئەوەیە لە گرێبەستی بۆری و گرێبەستی خزمەتگوزارییەکاندا پێداچوونەوە بە خەرجییەکانی نەوتدا بکرێت، چونکە گەندەڵیی گەورە لە گرێبەستی خزمەتگوزارییەکاندا هەیە. "  سەرۆكی لیژنەی وزە و سامانە سرووشتییەكان و    پیشەسازی و بازرگانی لە پەرلەمانی  كوردستان ئاماژەی بەوە دا کە گرێبەستی خزمەتگوزارییەکان بۆ کۆمپانیا بیانییەکان نین؛ کۆمەڵێک کۆمپانیای بەرپرس و حیزبەکان جێبەجێیان دەکەن و "ئەگەر ئیشێک بە ١٠٠ دۆلار بێت، ئەوان بە پێنج قات دەیکەن. "  بە بڕوای عەلی حەمەساڵح "تائێستا لە یاسای چاکسازیدا کار لە بابەتە بنەڕەتییەکەدا نەکراوە. " ئەوەیشی خستەڕوو، ئەگەر بە تەواوەتی چاكسازی لە  داهاتە نەوتی و نانەوتییەکاندا بكرێت، جگە لە مووچە، مانگانە   ٣٢١ ملیار دیناریش بۆ حكومەت دەمێنێتەوە کە بۆ پرۆژەكانی  بەكاریبهێنێت. "  كۆكردنەوەی و وەرگرتنی باج بە شێوەیەكی دادپەروەرانە بە بڕوای عەلی  حەمەساڵح هۆكارێكی باش دەبێت بۆ زیادكردنی داهات و گوتیشی: "بەڵام  ئەگەر مۆڵە گەورەكان و پاڵاوگەكانی نەوت و بەشێك لە كۆمپانیا گەورەكان باج  نەدەن و تەنیا دووكانی لوقمەقازی و نانەواخانەكان و هەندێک پیشەی دیكە باج  بدەن، دۆخی داهاتمان بەوە باش نابێت. "