ئێران دوو ساڵە پلانى بۆ ئەوە داناوە کە قەبارەى ئاڵوگۆڕى لەگەڵ عێراق و هەرێمی کوردستان بۆ ٢٠ ملیار دۆلارى ساڵانە بەرزبکاتەوە، چونکە بۆ ئێران روون بووەوە لە سێ ساڵى گەمارۆى ئەمریکا و دۆستەکانى، باشترین رێڕەو بۆ بەردەوامیى داهات و هەناردەکردنى کاڵاکانى، هەرێمى کوردستان و عێراق بوو.  ئیسماعیل عەلى، گوتەبێژى دەروازەى نێودەوڵەتیى باشماخ بە رووداوی گوت "نزیکەى ٦٠ % ى ئەو کاڵایانەى لە ئێرانەوە دێن لە جۆرى خواردەمەنین، ئەمساڵ بەگشتى هۆکارى بەرزبوونەوەى ئاڵوگۆڕ بۆ ئاسانکاریى هاتووچۆ و بەرزبوونەوەى بەهاى تومەن بوو".  هەفتەى رابردوو جەهانبەخش سەنجابى، سەرۆکى ژوورى هاوبەشى بازرگانیى نێوان ئێران و عێراق ئامارێکى بڵاوکردەوە، کە ژمارەکان بۆ ئەوان دڵخۆشکەرن، بەپێى ئامارەکە ئاڵوگۆڕی ئێران لەگەڵ هەرێمی کوردستان و عێراق بەمشێوەیە:  لە سێ مانگی ئەمساڵدا و لە ٢١ - ٠٣ - ٢٠٢١ تاوەکو ٢١ - ٠٦ - ٢٠٢١ بە بەهای دوو ملیار و ٣٤٠ ملیۆن دۆلار ئاڵوگۆڕ کراوە، کە بەراورد بە هەمان سێ مانگی ساڵی رابردوو ئاڵوگۆڕ بە رێژەی % ٥٤ زیادی کردووە.  ئێران خۆیشی لە عێراقەوە بە بەهای ١٣١ ملیۆن دۆلار هاوردەی لە عێراقەوە کردووە. لە ٢١ - ٠٣ - ٢٠٢٠ تاوەکو ٢١ - ٠٣ - ٢٠٢١ زۆرترینی ئەو پێداویستییانەی ئێران هەناردەی عێراقی کردووە بریتیبوون لە:  - پێترۆکیمیایی بە بەهای دوو ملیار و ٧٠٠ ملیۆن دۆلار  - بەرهەمە پیشەسازییەکان بە بەهای یەک ملیار و ٧٥٠ ملیۆن دۆلار  - بەرهەمی کانزایی بە بەهای یەک ملیار و ٢٠٠ ملیۆن دۆلار  بەپێى ئامارى یەکێتیى هاوردە و ناردنکارانى کوردستان، چوار هەزار بازرگان لەگەڵ ئێران مامەڵەى بازرگانییان هەیە، نیوە زیاترى ئەو ژمارەیە لەنێوان ئێران و سلێمانیدا سەرقاڵن.  ئازاد شەمقار، کارگێڕی ژوورى بازرگانیى سلێمانى دەڵێت "هۆکارەکانى بەرزبوونەوەى ئاڵوگۆڕ: یەکەم، فراوانیى سنوور؛ دووەم، نزیکیى کوردستان لە ئێرانە، بە بڕوای من زۆرترینى کاڵاکانى ئێران و جموجۆڵەکان لەگەڵ سلێمانیدا دەکرێن".  هەرێمى کوردستان و ئێران سێ دەروازەى نێودەوڵەتى و کۆمەڵگەى نێودەوڵەتیى سەیرانبەن، لەگەڵ نزیک بە ١٠ خاڵ و رێڕەوى دیکەى فەرمى و نافەرمیى بەیەکەوە گرێیداون.  بەپێى ئامارى دەروازەکان، زۆرترینى ئەو کاڵایانەى بە حاجى ئۆمەراندا تێدەپەڕن، بۆ هەولێر دەچن، ئەوانەى سنوورى پەروێزخان بۆ شارەکانى ناوەڕاست و خوارووى عێراق و لە دەروازەى باشماخیشەوە زۆرینەى کاڵاکان بۆ سلێمانى دەگوازرێنەوە.