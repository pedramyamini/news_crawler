لەگەڵ یەکەم سڵاو، هەردوولا بۆ ماوەیەکی زۆر دەستی یەکدییان گوشی. پاپا فرانسیس بە نێچیرڤان بارزانی گوت: دەمێک بوو دەیویست سەردانی ئەو خاکە "پاکە" بکات. کاتێک پێکەوە لەسەر فەرشی سوور رێیان دەکرد، پاپا فرانسیس یەک بە یەک سڵاوی لە بەرپرسانی باڵا و نوێنەری پێکهاتەکان کرد.  پێشوازیکاران بە کوڕ و کچەوە کاتێک چڵە خورما و چڵە زەیتوونیان لەدەستبوو گۆرانییان بۆ "پیاوی ئاشتی" دەگوت.  دواتر نێچیرڤان بارزانی بە یاوەری شاندێکی هەرێمی کوردستان لە فڕۆکەخانەی نێودەوڵەتیی هەولێر بە پاپا فرانسیسی گوت، نایانەوێت کریستیان و پێکهاتەکانی دیکە زێدی خۆیان بەجێبهێڵن، کولتووریی کوردستان هەمیشە فرە پێکهاتە بووە و ئەو کولتوورەش بۆ هەمیشە دەپارێزن.   سەرۆکی هەرێمی کوردستان بە پاپا فرانسیسی گوت، لە هەرێمی کوردستان "بڕواى ته‌واومان به ئازاديى ئايينى و فره‌ئايينى هه‌يه. لێبورده‌يى و پێكه‌وه‌ژيان و يه‌كدی قبووڵكردنى نێوان پێكهاته‌كان، ناسنامه و كولتوورێكى دێرينى كوردستانه، به هه‌موو شێوه‌يه‌ك پارێزگارى له‌و كولتووره ده‌كه‌ين".  پاپا فرانسیس بە سەرۆکی هەرێمی کوردستانی گوت، زۆر دەمێک بوو دەیویست بە دیداری خەڵکی هەرێمی کوردستان بگات، خۆشحاڵە ئەمڕۆ بەدەم بانگهێشتەکەوە هاتووە. پاپا فرانسیس ئەوەشی نێچیرڤان بارزانی گوت، دووژمن هات ئەم وڵاتە تێکبدات، بەڵام ئێوە بە رەسەنیی خۆتان پێشوازیتان لە پێکهاتە و ئاوارەکان کرد. پێزانینی زۆرم هەیە کە هەرچەندە لە شەڕدا بوون، بەڵام پێشوازیتان لە ئاوارە کریستیانەکان کرد. هاتووم ئەم خاکە پیرۆز بکەم، ئێوە پاکن، دەستى بەزەییتان بۆ هەمووان درێژ کردووە.  پاش کۆبوونەوەی نێوان هەردوولا، سەرۆک بارزانی بەجیا لەگەڵ پاپا فرانسیس کۆبووەوە، دانیشتنەکە بە گوتەی سەرۆک بارزانی رەنگدانەوەی بەها هاوبەشەکانی نێوان ڤاتیکان و هەولێرە. هەر لە فڕۆکەخانەی هەولێر، بەرپرسانی باڵا وەک نیشانەی میواندۆستی خەڵات و دیارییان بە پاپای ڤاتیکان بەخشی.  لە فڕۆکەخانەی هەولێر، پاپا فرانسیس بە هێلیکۆپتەر بەرەو موسڵ و دەشتی نەینەوا بەڕێکەوت، شارێکی وێران کە میراتی شەڕی داعش و شەڕە ناکۆتانی عێراقە.  دوای ئەوەی ئەو وێرانەیە جێدەهێڵێت، لە هەولێر لە سەردانە سێ رۆژییەکەیدا، پاپای ڤاتیکان دەرفەتی دەبێت لە شەقامەکانی عەنکاوە پیاسە بکات، دواتر لە یاریگای فرەنسۆ هەریری قسە بۆ ١٠ هەزار ئامادەبوو بکات.  رەنگە ١٠ هەزار کەس بەراورد بە کریستیانەکانی هەرێمی کوردستان ژمارەیەک بێت، بەڵام بۆ عێراقێک کە رۆژبەرۆژ کریستیانەکانی وەدەردەنرێن، ئەو ژمارە دەکاتە نزیکەی پێنج یەکی دانیشتووانە کریستیانەکەی.  پێشتر پاپا فرانسیس لە دیداری نێوانیاندا بە سەرۆکی هەرێمی کوردستانی گوت، "هاتووم موبارەکەى ئەم خاکە بکەم. ئێوە پاکن، دەستى بەزەییتان بۆ هەمووان درێژکردووە، بۆ منیش نزا بکەن. سوپاس بۆ هەموو ئەوەى لەگەڵ هەموو ئایینەکان و هەموو پێکهاتەکان دەیکەن. لە کوردستان ئازادى بەرقەرارە. دووبارە سوپاس بۆ پێشوازیى گەرم و میوانداریتان. "