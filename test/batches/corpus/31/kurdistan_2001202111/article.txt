ئازاد تەها، گوتەبێژی پۆلیسی هاتووچۆی دهۆک بە تۆڕی میدیایی رووداوی راگەیاند، بەهۆی بەفربارینەوە، دەبێ شۆفێران بە وریاییەوە ئۆتۆمبێل لێبخوڕن و تیژڕۆ نەبن، هەروەها نەچنە ئەو ناوچانەی کە مەترسی گیرخواردنیان لێدەکرێت.  هاوکات پۆلیسی دهۆک لە راگەیێندراوێکدا هۆشداریدەداتە هاونیشتمانییان و دەڵێت "لە زۆربەی ناوچەکانی دهۆک بەفرباریوە، بۆیە داوا لە گەشتیاران دەکەین ئاگاداری رووداوی نەخوازراوبن، بۆ ئەوەی وەکو ساڵانی رابردوو خەڵک لە ناوچە شاخاوییەکان گیر نەخۆن".  پۆلیسی دهۆک ئاماژەی بەوەشکردووە، تەقەکردن، هەڵگرتنی چەک بە پاساوی راوکردن، خواردنەوەی مەی لە شوێنە گشتیی و گەشتیارییەکان، یاریکردن بە جادە و لێخوڕینی نادروست و هەر دیاردەیەکی ناشارستانی سزا و لێپێچینەوە بەدواوەیە.  پۆلیسی دهۆک ئاگاداری گەشتیارانیش دەکاتەوە کە لەکاتی گیرخواردن لەنێو بەفردا، هێزە ئەمنی و تەندروستییەکان ئاگادار بکەنەوە.  هاوکات فازڵ حاجی، گوتەبێژی پۆلیسی هاتووچۆی هەولێر بە رووداوی راگەیاند، بەفربارین چەند ناوچەیەکی سنووری هەولێر گرتووەتەوە و لە هەندێ ناوچەش تەم دروستبووە، بۆیە داوا لە شۆفێران دەکەین بە وریاییەوە لێبخوڕن و لایتی تایبەت بە تەم دابگیرسێنن.  ماوەی ٢٤ کاژێرە شەپۆلێکی بەفربارین ناوچە سنوورییەکانی هەرێمی کوردستانی گرتووەتەوە، لە هەندێ ناوچە زیاتر لە نیو مەتر بەفر باریوە.