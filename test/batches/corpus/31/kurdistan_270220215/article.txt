پێشتر بەرپرسانی خۆجێیی پارێزگای ورمێ رایانگەیاندبوو، "هۆکاری نەدانی مۆڵەتی فەرمی بە ئەو تانکەرانە هەوڵدانە بۆ رێگەگرتن لە  بڵاوبوونەوەی ڤایرۆسی کۆرۆنای گۆڕاوە، بەڵام بەرپرسێکی هەرێمی کوردستان روونی دەکاتەوە کە لەلایەن گومرگی هەرێمی کوردستانەوە رێگەیان لێگیراوە و کێشەکەش نەبوونی مۆڵەتی کۆمپانیاکانی گواستنەوەی سووتەمەنییە لە ئێرانەوە بۆ هەرێمی کوردستان".  ساماڵ عەبدولڕەحمان، بەڕێوبەری گومرکی هەرێمی کوردستان بە تۆڕی میدیایی رووداوی راگەیاند، "ئەو کۆمپانیایانەی کە سووتەمەنی لە ئێرانەوە هاوردە دەکەن، سەرەڕای چەندینجار ئاگادارکردنەوە، تاوەکو ئێستا بۆ نوێکردنەوەی مۆڵەتەکانیان نەچوونەتە وەزارەتی سامانە سرووشتییەکانی هەرێمی کوردستان، ئێمەش رێگەمان لەو تانکەرانە گرتووە". هەروەها دەشڵێت، "ئەو کێشەیە تەنیا لە دەروازەی سنووری حاجی ئۆمەران هەیە".   ساماڵ عەبدولڕەحمان دەڵێت، ئەو کۆمپانیایانە هیی هەر شوێنێک بن، شۆفێر و تانکەرەکانیان کە سووتەمەنی دەگوازنەوە ئێرانین و تەنیا بەهۆی نوێنەکردنەوەی مۆڵەت رێگەیان لێگیراوە.   عەلی مستەفەوی، جێگری پارێزگای ورمێ بەیانیی ئەمڕۆ رایگەیاند؛ کێشەکە لەلایەن حکومەتی هەرێمی کوردستانەوەیەوە و لەگەڵ کۆنسوڵی ئێران لە هەولێر لە هەوڵی چارەسەرکردنی کێشەکەدان. ئەو هەروەها گوتی، هێڵی گواستنەوەی سووتەمەنی لە حاجی ئۆمەرانەوە دەگوازنەوە بۆ دەروازەی سنووریی باشماخ، بەڵام پارێزگای سنە ئەوەی رەتکردەوە.  خالید جەعفەری، جێگری پارێزگاری سنە رایگەیاند، بەڕێوەبەرایەتیی پارێزگای سنە هیچ شتێکی لەسەر گواستنەوەی ئەو تانکەرانە بۆ دەروازەی سنووریی باشماخ پێنەگەیشتووە.  نزیکەی هەفتەیەک پێش ئێستا بەشی راگەیاندن و پەیوەندییەکانی کۆمەڵگەی دەروازەی نێودەوڵەتیی حاجی ئۆمەران رایگەیاند، ئێران ئاگاداری کردوونەتەوە کە لە کاژێر ٠٢: ٠٠ی پاشنیوەڕۆی رۆژی یەکشەممە ٢١ - ٠٢ - ٢٠٢١ تاوەکو دوو هەفتەی دیکە دەروازەکە بەڕووی گەشتیاراندا دادەخات.