لەیلا عەبدولجەبار، ئەندامی لیژنه‌ى کاروباری کۆمەڵایەتی و داكۆكى لە مافی مرۆڤ لە پەرلەمانی کوردستان بە تۆڕی میدیایی رووداوی راگەیاند، رۆژی سێشەممە ٢٦ - ١ - ٢٠٢١ لیژنەکەمان میوانداریی هەر پێنج بەڕێوەبەری گشتیی چاکسازییەکانی هەرێمی کوردستان دەکات بۆ زیاتر ئاگاداربوون لە دۆخی زیندانیان و چارەسەرکردنی کێشەکانیان.  لە ماوەی رابردوودا لیژنەی مافی مرۆڤی پەرلەمان چەند لیژنەیەکی بۆ سەردانی زیندانەکان و لە نزیکەوە ئاگاداربوون لە دۆخی زیندانییان پێکهێنا، ئێستا راپۆرتێک لەوبارەوە ئامادەیە. لەیلا عەبدولجەبار گوتی: "دەمانەوێ بۆ زیاتر تۆکمەکردنی راپۆرتەکە لە نزیکەوە گفتوگۆ لەگەڵ بەڕێوەبەرانی چاکسازییەکان بکەین".  ئەو ئەندامەی لیژنه‌ى کاروباری کۆمەڵایەتی و داكۆكى لە مافی مرۆڤ لەبارەی زیندانییەکانەوە دەڵێت: "بەگشتی زیندانەکان ٦٠ % ی مەرجەکانیان تێدا نییە، زیندان هەیە بۆ ٥٠٠ کەس دروستکراوە، بەڵام دوو هەزار کەسی تێدایە، هەروەها لە رووی تەندروستیشەوە دەبێ رەچاوی ئەو کەسانە بکرێت کە نەخۆشیی درێژخایەنیان هەیە و پارێزراویش بن لە کۆرۆنا، هەروەها بۆ سەردانکردنیشیان دەبێ بەرنامە و رێکار هەبێ".