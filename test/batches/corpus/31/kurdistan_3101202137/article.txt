مەزڵووم عەبدی، فەرماندەی گشتیی هێزەكانی سووریای دیموكرات - هەسەدە لە تویتێکدا راشیگەیاند "کۆبوونەوەکانمان دەستکەوتی گرنگن و بەرژەوەندییەکانی خەڵکی ئێمە دەپارێزن".  فەرماندەی گشتیی هەسەدە ئاماژە بەوە دەکات "ئەرکی هەموو کەسێکە کە ئامادەکارییەکانی هەنگاوی نوێی یەکڕیزی بکات بۆئەوەی لە رۆژانی داهاتوودا بە قۆناخێکی نوێ پێکەوە کۆببینەوە! "  لە ١٧ - ٠٦ - ٢٠٢٠ بە ئامادەبوونی نوێنەری ئەمریکا، شاندی پارتی یەکێتیی نیشتمانیی کوردی و ئەنەکەسە رایانگەیاند، گەیشتوونەتە تێڕوانینێکی ئەرێنیی سیاسیی هاوبەش.  ئەو هەنگاوەش لەڕێگەی کۆنفرانسێکی رۆژنامەڤانیی هاوبەشەوە سەرچاوەی گرت، کە بە بەشداریی نوێنەرانی هەردوو شاندەکە راگەیێندرا.  رێککەوتنی دهۆک لە ساڵی ٢٠١٤ بناخەی دانوستاندنەکانی نێوانیان دەبێت، کە جەخت لە دیالۆگی سیاسی - کوردی، بەشداربوونی نێو بەڕێوەبەرایەتیی خۆسەری دیموکرات، پاراستن و خۆپاراستن دەکاتەوە.  ئەندامانی شاندی دانوستاندنکاریش پێشتر لە ١٢ ئەندامی ئەنەکەسە و ١٢ ئەندامی تەڤدەم (پەیەنەکە) و هەشت ئەندامی دەرەوەی هەردوو لایەنی دانوستاندنکار پێکدەهات.