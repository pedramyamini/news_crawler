سەعید خەتیب زادە، گوتەبێژی وەزارەتی دەرەوەی ئێران لە هەژماری خۆی لە تویتەر ئاماژەی بەوە کردووە، "هەر جۆرە کردەوەیەک زیان بە ئاسایش و ئارامی عێراق بگەیێنێت لای ئێمە رەتدەکرێتەوە".   گوتەبێژی وەزارەتی دەرەوەی ئێران دەشڵێت، "ئەو هەوڵانە سەرکۆنە دەکەین کە دەیانەوێت ئێران بە ئەنجامدانی هێرشەکان تۆمەتبار بکەن".   خەتیب زادە ئاماژەی بەوە کرد، ئەوجۆرە هەوڵانە جێی گومانن و داوا لە حکومەتی عێراق دەکەین بڕیار بدات لێکۆڵینەوە لە  رووداوەکە بکرێ و رێوشوێنی یاسایی بەرامبەر ئەنجامدەرانی بگرێتەبەر.  بەیانیی ئەمڕۆ سێشەممە وەزارەتی ناوخۆی هەرێمی کوردستان لەبارەی هێرشە مووشەکییەکەی سەر هەولێر و شوێنی ئەو مووشەکانەی کە ئاراستەکراون دەڵێت، دەزگاکانی دژە تیرۆر، ئاسایش و پۆلیس بە هەماهەنگیی هێزی هاوپەیمانان شوێنی ئەو ئۆتۆمبێلەیان دۆزیەوە کە مووشەکەکانی لێ هاوێژراوە "ئوتومبێلەکە جۆری (کیا)یە و لەڕێگەی هەولێر - گوێڕ دۆزراوەتەوە. "   شەوی رابردوو ١٥ - ٠٢ - ٢٠٢١، بە چەند مووشەکێک هێرشکرایە سەر هەولێر و دەوروبەری. وەزارەتی ناوخۆی هەرێمی کوردستان ئەمڕۆ سێشەممە راگەیێندراوێکی لەبارەی هێرشەکە بڵاوکردەوە و رایگەیاند "شەوی رابردوو چەند مووشەکێک بەر فڕۆکەخانەی نێودەوڵەتیی هەولێر و چەند گەڕەکێکی شاری هەولێر کەوتن، لەنێو فڕۆکەخانەکە کەسێک گیانی لە دەستدان و پێنج کەسی دیکەش برینداربوون. هەروەها لەنێو شاری هەولێریش سێ کەسی دیکە برینداربوون. " بەڵام هاوپەیمانیی نێودەوڵەتی رایگەیاند، لەنێو فڕۆکەخانە کەسێک گیانی لەدەستداوە کە بەڵێندەری مەدەنی بووە و نۆ کەسیش برینداربوون. بریندارەکانیش هەشتیان بەڵێندەری مەدەنی بوون و یەکێکیان سەربازی ئەمریکییە.