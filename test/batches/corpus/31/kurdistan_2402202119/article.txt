پاشنیوەڕۆى رۆژی چوارشەممە ٢٤ی شوباتی ٢٠٢١ نێچیرڤان بارزانى، سەرۆکى هەرێمى کوردستان، پێشوازىی لە ماتیو توولەر، باڵیۆزى ئەمەریکا لە عێراق کرد، لە کۆبوونەوەیەکدا دوایین پێشهاتە ئەمنى و سیاسییەکانى عێراق و هێرشەکانى سەر هەولێر، دواتر بەلەد و بەغدا تاوتوێ کران و جەخت لە گرنگی و پێویستیى هەماهەنگیى نێوان لایەنه پەیوەندیدارەکان لە عێراق و هەرێمى کوردستان، بەردەوامیى هاریکارى و پشتگیریى هاوپەیمانیى نێودەوڵەتی بۆ بەرەنگاربوونەوەى تیرۆر و پاراستنى ئارامى و سەقامگیرى کرایەوە.  لە راگەیێندراوی سەرۆکایەتیی هەرێمی کوردستاندا هاتووە، باڵیۆزى ئەمریکا پابەندیى وڵاتەکەى بە بەردەوامیى دیالۆگى ستراتیژیى ئەمەریکى - عێراقى دووپاتکردووەتەوە و سەرۆک نێچیرڤان بارزانییش دیالۆگى ستراتیژیی وەکو چوارچێوەیەکى گرنگ بۆ برەودان بە پەیوەندییەکانى ئەمریکا لەگەڵ عێراق و هەرێمى کوردستان لە قەڵەم دا.  هەر لە کۆبوونەوەکەدا، سەرۆکی هەرێمی کوردستان دووپاتیکردەوە، خوازیارى پەیوەندییەکى تەندروست و کاران لەگەڵ حکومەتى فیدراڵیى عێراق و ئامادەن کێشەکان لەسەر بنەماى دەستوور چارەسەر بکەن.  دۆخى هەرێمى کوردستان و گرنگیى یەکڕیزیى لایەنەکان، دوایین پێشهاتەکانى بڵاوبوونەى ڤایرسى کۆرۆنا و هەوڵەکان بۆ دابینکردنى ڤاکسین، هەڵبژاردنەکانى داهاتووى عێراق و هاریکاریى نەتەوە یەکگرتووەکان و کۆمەڵگەى نێودەوڵەتى لەوبارەیەوە، رێککەوتنى حکومەتى هەرێمى کوردستان و حکومەتى فیدراڵ بۆ ئاساییکردنەوەى دۆخى شەنگال، دۆخى دەشتى نەینەوا و چەند پرسێکى دیکەى جێى بایەخى هاوبەش، لە کۆبوونەوەکەدا خرانەونەتە بەر باس.