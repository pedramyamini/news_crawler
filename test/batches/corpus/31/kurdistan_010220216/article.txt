بابەکر حەسەن دوای ئەوەی لە گوندە چووە شار، ١٢ ساڵە لە گەڕەکی رووناکیی ئاکرێ خەریکی مەڕدارییە. بەشێکیانی بۆ راگرتن دەوێن و بەشێکیشیان بۆ کڕین و فرۆشتن.  بابەکر حەسەن، ئاژەڵدارە و دەڵێت: "ئێمە ١٧ کەسین لەسەر ئەو ئاژەڵانە دەژیین. ئەوانە نەبن ژیانمان سەخت دەبێت، چونکە هیچ کارێکی دیکە نییە و مووچە نییە و دۆلار و شت گران بوون. ناچارین ئاژەڵ بە خێو بکەین تاوەکو بتوانین ژیانی خێزانەکەمان دابین بکەین. "  بەخێوکردنی ئاژەڵ لەناو شاری ئاکرێدا بووەتە دیاردە و لە ٢٢ گەڕەکی ئەو شارەدا مەڕ و مزن و مانگا و، پەلەوەر دەبینرێت. بڵاوبوونەوەی ئەو گیاندارانەیش لەنێو کۆڵانەکاندا بووەتە مایەی نیگەرانیی بەشێک لە هاووڵاتییان.  سالار موئەیەد، قوتابییە و دەڵێت: "بەردەرگا خاوێن دەکەینەوە، سبەینێ دەبینین پڕە لە مەڕ و قاز و پیس بووە. ئەوەیش دەبێتە هۆی پیسبوونی گەڕەکەکان و شارەکە. "  حازم عەلی، دەرچوی زانکۆیە و دەڵێت: "داوا لە هاووڵاتییان دەکەم، ئەگەر حەزیان لە بەخێوکردنی ئاژەڵانە، با بچنەوە گوندەکان. ئەگەر دێنە سارەکانیش، دەبێت سیمای شار بپارێزن بە تایبەت ئاکرێ کە شارێکی گەشتیارییە. "  بەپێی یاسای ژمارە ٨٩ی ساڵی ١٩٨٣ ـی پەرلەمانی عێراق لە پێناو پاراستنی تەندروستیی شارەکان بەخێوکردنی ئاژەڵ لەنێو سنووری شارەوانییەکاندا قەدەخەکراوە.  بلند رەزا، سەرۆکی شارەوانیی ئاکرێ بە تۆڕی میدیایی رووداوی راگەیاند: "لەگەڵ قایمقامدا رێککەوتنمان هەیە کە هەر گلەیی و گازەندەیەکمان لەو گەڕەکانەوە بگاتێ، ئەوا ناوەکان دەنووسین و شوێنەکانیان دیاری دەکەین و دەیدەینە بەڕێوەبەرایەتیی تەندروستی و ئەوانیش ماوەیەک دیاری دەکەن، ئەگەر لەو ماویەدا لای نەبەن، رێکاری یاساییان لە دژ دەگیردرێتە بەر. "  ئاکرێ ساڵی ١٨٧٧ بووەتە قەزا، بەر لە ١٩ ساڵ ٢٥ گەرەک بوو، ئێستا ٤٧ گەڕەکە و ژمارەی دانیشتووانەکەی نزیکەی ٩٥ هەزار کەسە.