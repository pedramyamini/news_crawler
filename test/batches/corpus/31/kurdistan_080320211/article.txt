ئەمڕۆ دووشەممە ٠٨ - ٠٣ - ٢٠٢١ مەسرور بارزانی پیرۆزبایی رۆژی جیهانیی ژنان لە ئافرەتانی هەرێمی کوردستان و جیهان دەکات و دەڵێت: "بە پێزانینەوە لە خەبات و تێکۆشانی ئافرەتانی کوردستان دەڕوانین لەپێناو یەکسانی و دادپەروەری کۆمەڵایەتیدا".  لە بەشێکی دیکەی راگەیێندراوەکەی سەرۆکی حکومەتدا هاتووە: "حکومەتی هەرێمی کوردستان، پابەندبوونی خۆی بە رووبەڕووبوونەوەی هەر جیاکارییەکی رەگەزی و پەراوێزخستنی رۆڵی ئافرەتان، دووپات دەکاتەوە. پشتیوانی لە رۆڵی کارا و شایستەی ئافرەتانی کوردستان دەکەین لە بوارە جیاکانی کۆمەڵگە و دامەزراوەکانی حکومەتدا".     ساڵانە لە ٨ی مارس یادی جیهانیی ژنان دەکرێتەوە، لەو رۆژەدا لە سەرانسەری جیهان بەبۆنەی دەستکەوتە: سیاسی، کۆمەڵایەتی و ئابوورییەکانی ژنان ئاهەنگ دەگێڕدرێت و لە کوردستانیش چالاکی جۆراوجۆر بەم بۆنەیەوە ئەنجامدەدرێن. بەڵام ئەمساڵ  بەهۆی رێکارەکان بۆ رووبەڕووبوونەوەی کۆرۆنا چالاکییەکان قەدەخەکراون.      دەقی پەیامی سەرۆكی حكومەتی ھەرێمی كوردستان:  لە یادی هەشتی مارس، رۆژی جیهانیی ئافرەتان، گەرمترین پیرۆزبایی لە ئافرەتانی کوردستان و جیهان دەکەم. بە پێزانینەوە لە خەبات و تێکۆشانی ئافرەتانی کوردستان دەڕوانین لە پێناو یەکسانیی و دادپەروەری کۆمەڵایەتیدا.  بەشداریی ئافرەتانی کوردستان، لە بزووتنەوەی رزگاریخوازی گەلی کوردستان و ڕووبەڕووبوونەوەی ستەم و داگیرکاریدا، مایەی شانازییە و ئافرەتانی کوردستان، هەمیشە نموونەی قوربانیدان و خۆڕاگری و داکۆکیکردن بوون لە مافە ڕەواکانی گەلی کوردستان.  حکومەتی هەرێمی کوردستان، پابەندبوونی خۆی بە ڕووبەڕووبوونەوەی هەر جیاکارییەکی ڕەگەزی و پەراوێزخستنی رۆڵی ئافرەتان، دووپات دەکاتەوە. پشتیوانیی لە ڕۆڵی کارا و شایستەی ئافرەتانی کوردستان دەکەین لە بوارە جیاکانی کۆمەڵگە و دامەزراوەکانی حکومەتدا، لە چوارچێوەی داکۆکیکردنمان لە مافەکانی مرۆڤ بە گشتی و مافەکانی ئافرەتان بە تایبەتی، بە ئاراستەی بنبڕکردنی تووندوتیژی و چەسپاندنی بنەماکانی یەکسانیی و لێبوردەیی لە ناو خێزان و کۆمەڵگەدا.    شکۆدار بێت هەشتی مارس، ڕۆژی جیهانیی ئافرەتان.  هیوای سەرکەوتن بۆ خەباتی ئافرەتانی کوردستان دەخوازم .   سەرۆکی حکومەتی هەرێمی کوردستان