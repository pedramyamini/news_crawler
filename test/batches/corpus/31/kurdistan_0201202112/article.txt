رووداوەکە کاژێر ٠٢: ٠٠ی دوای نیوەڕۆی ئەمڕۆ شەممە ٢ - ٠١ - ٢٠٢١ روویداوە، عەلی عەبدوڵڵا، بەڕێوەبەری پۆلیسی کۆیە بە تۆڕی میدیایی رووداوی راگەیاند " گەنجەکە چووەتە ژووری تایبەتی خۆی لە نهۆمی دووەمی ماڵەکەیان، قادرمە و وایەری کارەبای لەگەڵ خۆی بردووەتە ژوورەوە و خۆی خنکاندووە. "  گەنجەکە کوڕە گەورەی ماڵە و تەمەنی ٢٠ ساڵە، کەسوکارەکەی لای پۆلیس باسی هۆکاری رووداوەکەیان کردووە و گوتویانە کە " کوڕەکەیان ماوەیەک بووە داوای چوونە ئەوروپای کردووە، هەرچەندە کەسوکارەکەی گوتویانە کە دەتنێرین، بەڵام دوای ماوەیەک لە داواکەی ئەم رووداوەی بەسەرخۆیدا هێناوە و لە ژوورەکەی خۆیدا خۆی خنکاندووە. "  ئەوە یەکەم رووداوی خۆ خنکاندنە لە سنووری قەزای کۆیە لە ساڵی ٢٠٢١ دا تۆماردەکرێت، پۆلیس دەڵێت " رووداوێکی ناخۆش و دڵتەزێنە و هیوادارین کە ئەم رووداوانە دووبارە نەبنەوە. "  بەیانی یەکەم رۆژی سەری ساڵی نوێی ٢٠٢١ لە شارۆچکەی شۆڕش (دێگەڵە) شەڕ لەنێوان دوو بنەماڵەدا روویدا و بەوهۆیەوە چوار کەس کوژران و چوار کەسی دیکەش برینداربوون.