تۆمەتبارەکان رۆژی ٢٣ - ٠١ - ٢٠٢١ لەلایەن پۆلیسی سه‌رچنار ده‌ستگیركراون. بەپێی راگەیێندراوێکی بەڕێوەبەرایەتیی پۆلیسی سلێمانی، یه‌كێك له تۆمه‌تباره‌كان ئافره‌ته و له ماڵێكدا له گه‌ڕه‌كێكی شاری سلێمانی مادده‌ی هۆشبه‌ریان به‌كارهێناوه.  بەپێی ئەو وێنانەی پۆلیسی سلێمانی بڵاویکردوونەتەوە و وەک خۆیشیان ئاماژەیان پێداوە، له‌كاتی ده‌ستگیركرندا بڕێك مادده‌ی هۆشبه‌ر لەگەڵ كه‌لوپه‌لی به‌كارهێنانی مادده‌كاندا دەستی بەسەردا گیراوە.  پۆلیس ناو و تەمەنی تۆمەتبارەکانی بڵاوکردووەتەوە و دەڵێت: (چ، غ، ع) له‌دایكبووی ساڵی ٢٠٠٠ (م، ا، ا) له‌دایكبووی ساڵی ٢٠٠٠ (ا، ف، ع) له‌دایكبووی ساڵی ٢٠٠٠ (ف، ا، ع) له‌دایكبووی ٢٠٠٤ به بڕیاری دادوه‌ر و به مادده‌ی (١٤)ی نه‌هێشتنی مادده هۆشبه‌رەكان دەستگیرکراون و لێكۆڵینه‌وه له‌گه‌ڵیان به‌رده‌وامه.  رۆژی ٢٢ی ئەم مانگەش بەڕێوەبەرایەتیی نەهێشتنی ماددە هۆشبەرەکان لە ئاسایشی سلێمانی دەستگیرکردنی باندێکی بەقاچاخبردنی ماددە هۆشبەرەکان لەناو شاری سلێمانی راگەیاند و دەستیشیان بەسەر زیاتر لە ١٣ کیلۆ ماددەی هۆشبەر لە جۆری تلیاکدا گرت.   بەپێی ئاماری بەڕێوەبەرایەتیی نەهێشتنی ماددە هۆشبەرەکان لە ئاسایشی سلێمانی لە ٢٠٢٠/٠١/٠١ ـەوە تاوەکو ٢٠٢٠/١٢/٠١، ٢٥٧ پەڕاوی لێکۆڵینەوە بۆ ئەو کەسانە کردووەتەوە کە بەکارهێنەر و بارزگانییان بە ماددە هۆشبەرەکان کردووە، لەو ٢٥٧ پەڕاوە، ٢٦٢ کەس زیندانی کراون، بەشێکیان لەوانە رەوانەی دادگا کراون، بەشێکیان بە بڕیاری دادوەر دوای ماوەیەک لە پشکنین و بەدواداچوون کە دەرکەوتووە هیچیان لەسەر نەبووە ئازادکراون. ١٣٨ کەسیش لە قۆناخی لێکۆڵینەوەدان و هەندێکیان رەوانەی دادگا کراون.  ئامارەکانی بەکارهێنان و بازرگانیکردن بە ماددە هۆشبەرەکانەوە لە عێراق و هەرێمی کوردستان دەرخەری ئەوەن کە شەڕی داهاتووی حکومەتەکانی هەرێمی کوردستان و عێراق بۆ بنەبڕکردنی ماددە هۆشبەرەکان دەبێت، بەپێی گوتەی لایەنە پەیوەندیدارەکان، عێراق بووەتە بازاڕی ساخکردنەوەی ماددە هۆشبەرەکان، مێرمنداڵان و گەنجان قوربانیی سەرەکین.     بەپێی راپۆرتی ساڵی رابردووی نووسینگەی نەتەوەیەکگرتووەکان تایبەت بە ماددەی هۆشبەر (UNODC) لە ساڵی ٢٠٠٩ دا ٣٥ ملیۆن کەس لەجیهاندا وەک ئاڵوودەبووی ماددەی هۆشبەر تۆمارکراون، بەڵام لەساڵی ٢٠١٨ دا ٢٦٩ ملیۆن کەس وەک ئاڵوودەبووی ماددەی هۆشبەر تۆمارکراون لە ٦٩ دەوڵەتی جیهاندا، هەر لە راپۆرتەکەدا ئەوە خراوەتەروو کە مێرمنداڵان و گەنجان زۆرینەی بەکارهێنەران پێکدەهێنن، ئەو وڵاتانەش کە رێژەی بێکاریی و شەڕیان تێدایە خێراتر ماددەی هۆشبەری تێدا بڵاودەبێتەوە.