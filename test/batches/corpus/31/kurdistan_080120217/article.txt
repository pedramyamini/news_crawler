ئاری ئەحمەد، بەڕێوەبەری گشتیی ئاو و ئاوەڕۆی هەرێمی کوردستان بە تۆڕی میدیایی رووداوی راگەیاند، بیرۆکەی پێوەری زیرەکی ئاو دەگەڕێتەوە بۆ ساڵی ٢٠٠٧، بەڵام لە ساڵی ٢٠١٥ ەوە دەست بە جێبەجێکردنی کراوە و تائێستا ٥٩٠ هەزار پێوەر بەستراون کە دەکاتە نزیکەی ٦١ % ی هاوبەشانی ئاو.  ئاری ئەحمەد گوتی: "ئێستا پرۆسەی بەستنی پێوەری زیرەکی ئاو، لە سەنتەری شار و شارۆچکەکان بەردەوامە، دواتریش لە گوندەکان دەست بە بەستنی دەکرێت".  لەبارەی گوندەکانیشەوە، کە تاوەکو ئێستا بەشێوەیەکی ئازاد ئاو بەکاردەهێنن، ئاری ئەحمەد گوتی: "حیسابێکی تایبەت بۆ خەڵکی گوندەکان دەکرێت و نرخەکەی کەمتر دەبێت لە شار و شارۆچکەکان".  لە هەرێمی کوردستان ٩٣٠ هەزار هاوبەشی ئاو هەن، سەرەڕای هۆشدارییە بەردەوامەکانی وەزارەتی شارەوانی، بەڵام تاوەکو ئێستا نزیکەی ٤٠ % ی هاوبەشانی ئاو پێوەری زیرەکیان نەبەستووە.