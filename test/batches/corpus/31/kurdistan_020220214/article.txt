مەحموود قوساب، شۆفێر و خاوەنی یەکێک لەو بارهەڵگرانە بە رادیۆی رووداوی راگەیاند "لە مانگی ١٢ ـی ساڵی ٢٠١٩ ـەوە لەسەر داوای کەسێکی خەڵکی دهۆک بە ناوەی عەبادین پێنج بارهەڵگری پڕ لە خواردنەوە کحولییەکانمان کە بایی نزیکی ٣٠٠ هەزار دۆلارە لە ئیستەنبووڵەوە هێناوە، بەڵام ئەو کەسە فێڵمان لێدەکات و نایێت بارەکانی وەربگرێتەوە".  بە گوتەی ئەو شۆفێرە، بارەکانیان "هیچ کێشەیەکی نییە" لە تاقیگەکانی دەروازەکەش بێ کێشە دەرچووە، "بەڵام عەبادین نایێت پارەی تاقیگەکە و پارەی گومرگ بدات کە بەبڕی ٤٦ هەزار دۆلارە و ئێستا لەسەر ئێمە کەوتووە".   ئەو شۆفێرانە چەند رۆژێک پێش ئێستا لە دهۆک چوونەتە لای ئەو کەسە، وەک مەحموود قوساب دەڵێت، "پێی گوتووین زەرەری زۆرم کردووە بۆیە نەمتوانیوە ئەو بارانە وەرگرم، پێی گوتووین ئێوە بڕۆنەوە پێنچ رۆژی دیکە بۆ هەر بارهەڵگرێک ١٥ هەزار دۆلارتان دەدەمێ، ئێمەش رازیبووینە، بەڵام دیسان فێڵێ لێکردووین و هەر نەهات و تەلەفۆنەکانیشی داخستووە".  رووداو پەیوەندی بە ئەو کەسە کرد بەناوی عەبادین، بەڵام ژمارەکەی داخرابوو و بەردەست نەبوو بۆ لێدوان.   مەحموود قوساب لەگەڵ هەر چوار شۆفێری بارهەڵگرەکانی دیکە خەڵکی شرناخی باکووری کوردستانن، سێ لەوان لەهەمان کاتدا خاوەنی بارهەڵگرەکانیشن و بژێوی ژیانیان لەسەر ئەو بارهەڵگرانەیە. مەحموود دەڵێت " ١٤ مانگە بێ بژێوی ژیان ماوین دونیایەک قەرزی درواسێ و کەسوکارمان کەتووەتەسەر کە بۆ بەخێوکردنی منداڵەکانمان وەرگرتووە و ئێستا کەس قەرزیشمان پێنادات".