خاوەنی گامێشەکان رۆژی جارێک دەیاندۆشن کە زیاتر لە بەیانیاندایە و دوور لە چاوی یەکدی دەدۆشرێن، چونکە هێشتا خووی ئاژەڵێکی کێوییان تێدایە.  هەر یەکێک لە گامێشەکان لە کیلۆیەک بۆ ١٠ کیلۆ شیری هەیە کە لە شیرەکەیان ماست، پەنیر، قەیماغ و کەرێ دروست دەکرێت.  دانیشتووانی گوندی ئازادی لە گەرمیان لە نەتەوەی عەرەبن و ئەو کارەیان پشتاوپشت بۆ ماوەتەوە.   لەوێ ٧٢ خێزان دەژین. خێزان هەیە سێ گامێشی هەیە، هەشە حەوت سەر  و ١٥٠ سەر تاوەكو ٢٠٠ گامێشیان هەیە.  ئێستا لەو گوندەدا زیاتر لە هەزار گامێش هەن کە تەمەنیان لە یەک مانگەوە بۆ ١٢ ساڵە.   سەلام، دانیشتووی گوندەکەیە و دەڵێت: "لە ٠٦: ٠٠ی بەیانی هەڵدەستین و دێین گامێشەکان دەدۆشین. دوایی لە شیرەکەیان ماست و پەنیر و قەیماخ دروست دەکەین. "  گامێش لە زۆنگاو و نزیک رووبارەکاندا بەخێودەکرێن، چونکە حەز بە ئاو دەکەن. هاوکات ئاژەڵێکی زۆرخۆرە و رۆژانە پێویستیان بە نزیکەی ٨٠ کیلۆ ئالیک و ١٥٠ لیتر ئاو هەیە. لە وەرزی زستاندا بەخێوکردنی گامێش ئەرکێکی قورسە.   گامێشەکانی گوندی ئازادی عێراقین، بەپێی تەمەنیان كێشیان لەنێوان ٥٥٠ تاوەكو ١٠٠٠ كیلۆدایە.   گامێش پێویستیان بە گاوان نییە، خۆیان دەچنە لەوەڕ و دەگەڕێنەوە. هاوکات هیچ کەڵگامێشێکیش لەگەڵ دایکانەی خۆیدا جووت نابێت.  عەباس، دانیشتوویەکی گوندی ئازادییە و دەڵێت: "خەڵکی ئەم دێیە بە گشتی خەریکی ئاژەڵداری و کشتوکاڵە. گامێشیش زۆر بە دەگمەن زیاد دەبێت و دووانەی دەبێت. ساڵی جارێک دەزێن. "  مێژوی ئەو گوندە زیاتر لە دوو سەدەیە. لەپێشدا تەنیا یەک خێزان بوون. ئەوەی لێرە دەژین نەوەی کەسێکن بە ناوی حەسەن کە دەکاتە باپیرە گەورەی دانیشتووانی گوندەکە.  تەها دانیشتوویەکی دیکەی گوندەکەیە و دەڵێت: "بەرهەمەکانی خۆماڵییە و هەر ماڵێک هی خۆی ئامادە دەکات و دوایی دەبرێت بۆ شار و دەفرۆشرێت. "  لە وەرزی هاویندا گامێش شیری كەمە، بەڵام لە وەرزی زستان و بەهاردا وەرزی زاوزێیە و شیر زیادەکات. هەموو گامێشەکان سێ بەش لە شیرەکانیان دەدۆشرێت، بەشێکی بۆ بێچووەکانیان دەهێڵنەوە. رۆژانە چوار ئۆتۆمبێل بەرهەمی شیرەمەنیی گوندەکە دەبەنە شار و  ساغی دەکەنەوە.  لەسەر ئاستی هەرێمی كوردستان یەك پرۆژەی مۆڵەتدراوی گامێش بۆ بەرهەمی شیر لە پارێزگای دهۆك هەیە كە خاوەنی ٧٥ سەر گامێشە، بەڵام لە زۆربەی ناوچەكانی كوردستان كە كەشی گونجاویان بۆ بەخێوكردنی گامێش هەیە، بەپێی ئامارە سەرەتاییەكانی وەزارەتی کشتوکاڵ نزیكەی ٤٠٠٠ تاوەكو ٤٥٠٠ گامێش لە هەرێمی كوردستان هەن، زۆربەشیان لە سنووری ئیدارەی گەرمیان و پارێزگای سلێمانیدان.