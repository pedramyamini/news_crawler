کوردۆ شابان، گوتەبێژی وەزارەتی شارەوانی و گەشتوگوزاری حکومەتی هەرێمی کوردستان بە رووداوی راگەیاند، لە سلێمانی دوو کۆمپانیای پاککەرەوە کێشەیان هەبوو، ئەویش کێشەکانیان چارەسەرکراوە و ئەمڕۆ دەست بەکار دەکەنەوە.  لەبارەی کێشەکانیانەوە کوردۆ شابان گوتی: "لە گرێبەستەکانیاندا چەند مەرجێک نووسراوە، گرنگترینیان نوێکردنەوەی ئۆتۆمبێل و ئامێرەکانیان، بەڵام ئەوان نوێیان نەکردووەتەوە و هەر کاریان بە ئامێری کۆن کردووە، بۆیە ئێستا بە جێبەجێکردنی ئەو مەرجانە، پارەیان بۆ خەرجدەکرێت".  بەیانی ئەمڕۆ سێشەممە، کۆمپانیاکانی خاوێنکردنەوەی شاری سلێمانی، مانیان لە کارکردن گرت و رایانگەیاند، تاوەکو پارەی سێ مانگی رابردوویان پێنەدرێت دەست بە کارکردن ناکەنەوە.  زانا عیسا، نوێنەری کۆمپانیای شکار کە کاری کۆکردنەوەی زبڵ و خاشاکە لە سلێمانی بە رووداوی راگەیاند "سێ مانگ بەسەر کارکردنماندا تێپەڕبووە، بەڵام تائێستا نە گرێبەستمان واژۆ کراوە و نە پارەشمان پێدراوە".  ئەرکی خاوێنکردنەوەی ناو شاری سلێمانی بە گرێبەست دراوەتە سێ کۆمپانیای کەرتی تایبەت، رۆژانە بە دوو شێفت کار دەکەن، شێفتی یەکەم کاژێر ٤: ٠٠ی بەیانی تاوەکو شەشی ئێوارە و شێفتی دووەم کاژێر ٦: ٠٠ی ئێوارە تاوەکو ١٢: ٠٠ی شەو.  لە سلێمانی، رۆژانە ١٠٠٠ - ١٢٠٠ تۆن زبڵ و خاشاک کۆدەکرێتەوە و فڕێدەدرێت.