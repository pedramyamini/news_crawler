بەهرۆز خالید قوتابیی مامۆستا ئیبراهیم بوو، دەڵێت "مامۆستا زۆر باش بوو بۆ ئێمە، هەم دراوسێیەکی باش بوو هەم لە وانەکانیش زۆر یارمەتیدەرمان بوو، بەراستی لەو قوتابخانەیەی ئێمە کەس نەبوو رقی لە مامۆستا بێت".  زەید فەرهەنگ قوتابییەکی دیکەی مامۆستا ئیبراهیم بوو، دەڵێت "لەگەڵ قوتابییەکی دیکە چووبوونە سەربانەکە ئاڵاکە بگۆڕن. دەنگێکی زۆر گەورە هات کە چووین مامۆستا جەڵتەیەک لێیدابوو، کارەبایەکی بەهێز گرتبووی".  دایکی مامۆستا ئیبراهیم نەخۆشی شێرپەنجەی هەیە. باوکیشی خەمی لەدەستدانی کوڕەکەی بووە سەرباری هەموو خەم و ئازارەکانی. سەباح مەلا ناسر، باوکی مامۆستا ئیبراهیم بە رووداوی گوت "دایکی لە تورکیایە، شێرپەنجەیەتی و بڕیار بوو ئیبراهیم بچێت بۆلای. گوتی شەو لای من بە مانگێکە تۆم نەدیوە، ئیتر ئەو کارەساتەمان بەسەر هات و شکوری خوا دەکەین".  ئیبراهیم سەباح تەمەنی ٣٦ ساڵان بوو، لە قوتابخانەی سۆرک لە شارۆچکەی شەقڵاوە مامۆستای وەرزش بوو. باوکی کچ و کوڕێکە کە تەمەنیان ٥ و ٧ ساڵانە.   مامۆستا ئیبراهیم لە کاتێکدا ویستوویەتی ئاڵا کۆنەکەی قوتابخانەی بگۆڕێت و ئاڵایەکی نوێ بەرزتر لە جاران دابنێت تەزووی کارەبا بەر ئەو شیشە کەوتووە کە ئاڵاکەی پێ بەرزکردووەتەوە. سازگار عادل، هاوژینی مامۆستا ئیبراهیم بە رووداوی گوت، "ئەو عاشقی ئاڵا بوو، نەمزانی لەڕێی ئاڵاش شەهید دەبێت، چۆن ماڵم کوێر بووەوە".  ئەحمەد ئامانج قوتابیی مامۆستا ئیبراهیم بوو، لەبارەی رووداوەکە دەڵێت، "هات بەو شیشە ئاڵاکە بگۆڕێت، دەستی بەولادا کەوت و کارەبا گرتی، چاوی هەموو سوور بوون، تاوەکو نەخۆشخانەش هەر زیندوو بوو، ئیدی لە نەخۆشخانە بەداخەوە گیانی لەدەستدا".  ئەحمەد، ژیار و باوەڕ کە قوتابی مامۆستا ئیبراهیم بوون، دوای بەخاکسپاردنی مامۆستاکەیان ئاڵاکەیان هەڵکرد و ئامانجی ئەویان بەدیهێنا.  دوای رووداوەکە، سەرۆک مەسعود بارزانی لە پەیامێکی هاوخەمیدا ئاماژەی بەوە کرد، مامۆستا ئیبراهیم لە كاتی بەجێگەیاندنی ئەركێكی پیرۆز گیانی خۆی بەخشی و شەهیدبوو، ئەو "شەهیدی ئاڵا و شەهیدی كوردستانە".