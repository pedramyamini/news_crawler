دڵکەش و دڵنیا دوو خوشکی دووکاندارن، ساڵی ٢٠١٤ دەست و قۆڵیان لەم کاسبیە هەڵکردووە و بژێوی خۆیان و منداڵەکانیان پەیدا دەکەن.  دڵنیا ئەحمەد دەڵێت: "کاتێک هاتین و دەستمان بەم کارە کرد، لە پشدەر نامۆ و سەیر بوو؛ چۆن کچ دەبنە دووکاندار؟ بەڵام کۆڵمان نەدا و سەرکەوتوو بووین. ئێستا کردوومانە بە دوو دووکان و کارمان باشە و ژیانی ماڵمانی لەسەرە و کچانی دیکەش هاتن و بوون بە دووکاندار. "  ئەو دوو خوشکە هەوێنی دروستبوونی بازاڕی کچان بوون. هاوکات بێری و هەشت دووکانداری دیکەی ژن لەو بازاڕەدا کار دەکەن.  بێری سلێمان، دووکاندارە و دەڵێت: "من نەخۆش بووم و کەسی کاسبکارمان نەبوو. ئیتر بڕیارم دا ئەم دووکانە دابنێم. شوکر ئێستا چوار دووکانم هەیە و خەڵکی لام کاردەکات لە مامۆستا و ئەندازیار و وەک منداڵی خۆم سەیریان دەکەم. سەربەرزم کە بە کاسبییەکەمەوە کاسبیم بۆ کەسانی دیکەش رەخساندووە. "  کڕیارانی ئافرەت حەز دەکەن کاڵای ژنانە لە ژن بکڕن، بۆیە زیاتر روو لەو دووکانانە دەکەن کە خاوەنەکانیان ئافرەتانن.  لەنجە محەممەد، کڕیارە و دەڵێت: "پێمان خۆش بوو کە دووکانداری ژن پەیدابوون. ئاسانتر دەتوانین شتومەکی خۆمان بکڕین. رەنگە زۆر شتی ژنانە هەبێت کە کڕینیان لە پیاوان ئاسان نییە. "  بازاڕەکە ناوی بازاڕی کچانە و گەورەترین بازاری پشدەرە. بەشێک لە کاڵاکانیش دروون و دەستچنی ئافرەتانی پشدەرن.