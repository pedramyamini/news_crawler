ئەو مامۆستا ئایینییە ناوی د. (عومەر حەسەن حەمەد مرۆ) یە و ئەندامی مەکتەبی جێبەجێکاری یەکێتیی زانایانی ئایینی ئیسلامی کوردستانە. ئەو باسی ئەو وێنەیە بۆ رووداو دەکات کە پێشانی پاپا فرانسیسی داوە و دەڵێت "کاتێک پاپا فرانسیس لە فڕۆکەکە دابەزی ئێمە لەگەڵ بەرپرسان و کەسایەتییە ئایینییەکانی دیکەی هەرێمی کوردستان لە پێشوازی ئەودا وەستابووین، کاتێک گەیشتە لای من مۆبایلەکەم دەرکرد و یادگارییەکی خۆمم پێشاندایەوە کە ساڵی ٢٠١٦ سەردانی ئیتاڵیام کردبوو و وێنەیەکم لەگەڵ ئەودا گرتبوو. "  ئەو مامۆستا ئایینییە لە بەشێکی دیکەی قسەکانیدا ئاماژە بەوە دەدات، کە پاپا فرانسیس بە بینینی وێنەکە زۆر دڵخۆش بووە و دەشڵێت "سوپاسی کردم، بەڵام زۆر دەرفەت نەبوو بەیەکەوە قسە بکەین. "  لە رۆژانی ١٦ تاوەکو ٢٢ مانگی ئەیلوولی ٢٠١٦ لە ئیتاڵیا ئەو مامۆستا ئایینییە بە نوێنەرایەتیی وەزارەتی ئەوقافی هەرێمی کوردستان بەشداری لە "کۆنفرانسی ئاشتی" کرد و لەبارەی کۆنفرانسەکە گوتی "لە کۆنفرانسەکەدا جگەلەوەی کە چاوم بە پاپا فرانسیس کەوت، گوتارێکم لەبارەی پێکەوەژیانی نێوان پێکهاتەکان لە هەرێمی کوردستان پێشکێش کرد و باسی ئەو پێکەوە ژیانە جوانەم کرد کە لە کوردستان هەیە. "  لە بەشێکی دیکەی قسەکانیدا ئەو مامۆستا ئایینییە گوتیشی، کە لە چوارچێوەی گوتارەکەیدا "باسی ئاشتی و پێکەوەژیانم لە روانگەی ئیسلام کرد، هەروەها باسی ئاماری ئەو کەنیسە و مزگەوتانەم کرد کە لە هەرێمی کوردستان دروستکراون. "  ئەو مامۆستا ئایینییە سەردانەکەی پاپا فرانسیس بۆ هەرێمی کوردستان و عێراق بە سەردانێکی "مێژوویی و گرنگ" وەسف دەکات و دەشڵێت "ئەو سەردانەی پاپا فرانسیس دەستکەوتێکی گرنگە بۆ هەرێمی کوردستان، چونکە ئەو کەسایەتییەکی دیار و گرنگی جیهانە و بڕیار بەدەستە. "   پێشیوایە سەردانەکەی پاپا دوو پەیامی هەبووە: "یەکەم: سەردانەکە بۆ ئەوە بووە کە کریستیانەکانی هەرێمی کوردستان و عێراق ئاوڕێکی جیددیان لێبدرێتەوە و خەڵکەکەش بەو سەردانە زۆر دڵخۆش بوون. دووەم: ئێمەی موسڵمانیش خۆشحاڵین کە ئەو پەیامی ئاشتی لەگەڵ خۆیدا هێناوە. "  هەروەها سەرۆکی یەکێتیی زانایانی ئایینی ئیسلامی کوردستان باسی دیداری خۆی و پاپا فرانسیس لە میانی سەردانەکەی بۆ کوردستان کرد و سەردانەکەش بە "گرنگ" زانی. هاوکات پێیوایە دەبێتە هۆکارێک بۆ بەهێزکردنی پێگەی هەرێمی کوردستان لە ئاییندەدا.   مەلا عەبدوڵڵا وەیسی، سەرۆکی یەکێتیی زانایانی ئایینی ئیسلامی کوردستان بە رووداوی راگەیاند: "ئەمڕۆ وەکو مامۆستایانی ئایینی بەشداربووین لە پێشوازیکردن لە پاپا فرانسیس وەکو میوانی هەرێمی کوردستان، دیدارێکی کورتمان ئەنجامدا، لەو دیدارە تەرکیزم لەسەر کۆمەڵێک خاڵ کردەوە، پێم گوت بەناوی موسڵمانانی کوردستان بەخێرهاتنت دەکەم، زۆر بەخێربێیت، گەلی کورد گەلێکی میواندۆستە، رێزی میوان زۆر دەگرێت، هەر بۆیە لەو سۆنگەیەوە پڕ بەدڵ بەخێرهاتنت دەکەم".  بەیانیی رۆژی یەکشەممە ٧ی ئاداری ٢٠٢١، پاپا فرانسیس، پاپای ڤاتیکان دوای مانەوەی بۆ دوو رۆژ لە ناوەڕاست و باشووری عێراق، لە بەغداوە گەیشتە فڕۆکەخانەی نێودەوڵەتیی هەولێر، ئەوەش یەکەم سەردانی پاپا بوو بۆ هەولێر و وەکو سەردانێکی مێژوویی دەبیندرێت. نێچیرڤان بارزانی، سەرۆکی هەرێمی کوردستان لەکاتی پێشوازی لێکردنی ئاماژەی بەوە کرد، "ئێمە بە هەموو پێکهاتەکانی کوردستانەوە شانازی بە سەردانەکەی دەکەین و هەمیشە لەگەڵ ئاشتی و دیالۆگداین".  دوای سەردانەکەی بۆ هەولێر، پاپا فرانسیس لە فڕۆکەخانەی هەولێر لەلایەن نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکی حکومەتی هەرێمی کوردستانەوە ماڵئاوایی لێ کرا.