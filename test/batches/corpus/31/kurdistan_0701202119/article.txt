رەند فریاد، بەهرەمەند دەڵێت "ماوەی پێنج ساڵە سەرقاڵی فێربوونی پیانۆم، ئێستا خوێندکاری قۆناخی یەکەمی پەیمانگەی هونەرە جوانەکانی سلێمانیم، مامۆستای فێربوونی پیانۆکەم ناوی شەهرامە، من زۆر حەزم بە پیانۆیە و سەرسامی هەردوو میوزیسیانی گەورە یانی و شۆپەردم، زیاتریش سەرسامم بە یانی".  رەند بە پێنج ساڵ بە شێوەیەکی زۆر سەرنجڕاکێش فێری گۆرانی گوتن بە زمانەکانی کوردی، ئینگلیزی و فارسی بووە؛ هەروەها ١٦ شاکاری پیانۆژەنە ناسراوەکانی جیهان و دوو میوزیکی کوردی لەڕێگەی پیانۆکەیەوە دەژەنێت.  بۆ مامۆستاکانی زۆر سەخت بووە رەند فێربکەن، بەڵام ئەو بە خۆڕاگری فێر بووە، جگە لەوەش بووەتە مەلەوانێکی زۆر باش و توانایەکی باشی لە ئەسپسواری و شاخەوانی هەیە و دوای تەواوکردنی قۆناخی پۆلی ٩ی بنەڕەتی، بووەتە یەکەمین خوێندکاری بەشی میوزیک لە پەیمانگەی هونەرە جوانەکانی سلێمانی.  شەهرام جەسیم، مامۆستای پیانۆژەنینی رەندبەروداوی وت: "ئەو کەسانەی کە ئۆتیزمیان هەیە، تەنها دەبێت زۆر لەگەڵیان هەوڵ بدەیت و بابەتەکانیان زۆ دوبارە بکەیتەوە، ماوەی پێنج ساڵە لەگەڵ رەند خەریکم تاوەکو فێری میوزیکی بکەم و رەند خۆی زیرەکە و بەهرەی هەیە و زۆر زوو فێر دەبێت دەنگ و تۆنی میوزیکەکان دەناسێتەوە، ماوەی پێنج سآڵە لەگەڵی خەریکم و بەشێوەیەکی زۆر باش فێر دەبێت".  کازم یەکێکی دیکەیە لە مامۆستاکانی کە فێری دەکات رەفتار و وشەکانی بۆ دەربڕین و بەکارهێنان رێکبکاتەوە، دەڵێت ئۆتیزمەکان تەنیا لەگەڵیان خۆڕاگربیت هەموو شت فێردەبن.  کازم محەممەد، راوێژکاری دەروونی بە رووداوی گوت "ئەو کەسانەی ئۆتیزمیان هەیە، دەبێت ئارامگربن لەگەڵیاندا و دۆخ و رێژەی ئۆتیزمیان پەیوەستە بەو خزمەتەی کە دەکرێن، ئەگەر خزمەتیان بکرێت ئەوە بە شێوەیەکی باشتر فێردەبن".  رەند تاوەکو ئێستا دوو کۆنسێرتی هاوبەشی هونەریی ئەنجامداوە، لە نوێترین هەوڵیشیدا کلیپێکی تایبەتی بۆ دروستکراوە کە خۆی میوزیکەکەی ژەنیوە و ژمارەیەک لە هونەرمەندە گەورەکانی کورد هاوکارییان کردووە.