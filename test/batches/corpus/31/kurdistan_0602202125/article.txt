برایەکی نادیە مورادیش لەنێو روفاتەکاندا بوو و ئەویش بە فرمێسک و گریانەوە پێشوازیی لە تەرمەکان کرد.  نادیە موراد، باڵیۆزی نیازپاکیی نەتەوە یەکگرتووەکان بە تۆڕی میدیایی رووداوی راگەیاند: "هێشتا کچ و ژنی ئێزدی بێسەروشوێنن. بەتەواوەتی ئارامی نەگەڕاوەتەوە شنگال. ماوەیەک لەمەوپێش هەردوو حکومەتی عێراق و هەرێمی کوردستان هەنگاوێکیان بۆ گەڕانەوەی ئارامی بۆ شنگال نا، بەڵام پێویستی بە هەنگاوی کردەییە بۆ ئەوەی خەڵکەکەی بگەڕێنەوە. "  لە رێوڕەسمەکەدا کە چەندین گوتار لەلایەن هەریەک لە نوێنەری سەرۆککۆماری عێراق، سەرۆک و سەرۆکوەزیرانی هەرێمی کوردستان و نوێنەری یونامییەوە پێشکەش کران. یونامی پشتیوانیی خۆی بۆ بەردەوامیی هەڵدانەوەی گۆڕە بەکۆمەڵەکان دووپات کردەوە.  کەریم خان، سەرۆکی تیمی یونامی تایبەت بە تاوانەکانی داعش لە عێراق بە رووداوی گوت: "لە قۆناخی یەکدا ئەنجامی پشکنینی ١٠٤ روفات دەرچوون و ناویان راگەیێندراوە. بڕیارە ماوەیەکی دیکە ئەنجامی پشکنینی ئەوانەی ماون دەربچێت و بگەڕێنرێنەوە شنگال و کۆچۆ"  تەلال هەسکانى، رێکخەری رێوڕەسمی بەخاکسپاردنی روفاتەکانی گوندی کۆچۆ دەڵێت: "ماوەیەکی زۆر بوو ئامادەکاریمان بۆ ئەو روفاتانە دەکرد. ئەم ١٠٤ ە گەیشتن و هەر کاتێکیش ئەنجامی دی ئێن ئەیی ئەوانی دیکە دەرچوو، دەگەڕێنرێنەوە. "  ٣ ـی ئابی ٢٠١٤ داعش پەلاماری شنگالی دا، نزیکەی شەش هەزار و ٥٠٠ کەس کەوتنە دەستی داعش، تاوەکو ئێستا زیاتر لە سێ هەزار و ٥٠٠ کەس رزگار کراون، بەڵام هێشتا جارەنووسی نزیکەی سێ هەزار کەس دیار نییە.  تاوەکو ئێستا ٨٠ گۆڕی بەکۆمەڵ لە شنگال دۆزراونەتەوە، ٢٠ گۆڕیان هەڵدراونەتەوە.