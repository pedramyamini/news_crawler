ئایدین رەحمانی، جێگری پارێزگاری ورمێ شەوی شەممە ٢٠٢١/٠٢/١٣ لە کۆبوونەوەی ناوەندی کۆنترۆڵکردنی قەیرانی مهاباددا رایگەیاند: "لە ماوەیەکی زۆر کورتدا زۆر بە وردی زیانەکان لە بەشەکانی بینا، دامەزراوەکان و هەروەها ئەو کەلوپەلانەی لە دووکانەکاندا بوون دەستنیشان دەکرێن و دواتر بۆ وەزارەتی ناوخۆ و رێکخراوی کۆنترۆڵی قەیران دەنێردرێت تاوەکوو قەرەبوو بکرێنەوە. "  شەوی هەینی ٢٠٢١/٠٢/١٢ بازاڕچەی ئەسغەری مهاباد ئاگری گرت و بە گوتەی عارف خدرلوو، قایمقامی مهاباد، لەو ئاگرکەوتنەوەیدا ٧٠ دووکان سووتاون و ٣٠ ملیار تمەنیش زیانی لێکەوتووەتەوە و ٥ کەسیش بریندار بوون.  بە گوتەی قایمقامی مهاباد، بە بەهای نزیک لە ٢٣ ملیار تمەن کەلوپەل سووتاون و بینا و ژێرخانەکانی وەک ئاو و کارەباش ٧ ملیار تمەن زیانیان بەرکەوتووە.  هێشتا هۆکاری سووتانی ئەو بازاڕچەیە دەستنیشان نەکراوە، بەڵام بە گوتەی سەرۆکی شارەوانیی مهاباد، ئەگەری هەیە کە کێشەی کارەبا بووبێت.  خدرلوو دەڵێت: "دووکانە سووتاوەکان بیمەیان نەبووە، بەڵام هەوڵ دەدەین بە گرتنەبەری رێگەی جیاواز، لەوانە پێدانی قەرزی بانکیی هەرزان، خەڵک قەرەبوو بکرێنەوە. "  محەممەد تەوحیدی، فەرماندەی پۆلیسی مهاباد گوتوویەتی، هاوکات لەگەڵ ئاگرکەتنەوە لە بازاڕچەی ئەسغەری، لە باخی میکایلیش ئاگرکەوتنەیەوەیەک هەبووە کە بەپێی هاوکاتبوونی ئەو دوو رووداوە رەنگە بابەتەکە ئەمنی بێت.