زەردەشت رەفیق، گوتەبێژی شارەوانیی سلێمانی بە تۆڕی میدیایی رووداوی راگەیاند، ئەو میوەفرۆشانە بە شێوەی زیادەڕۆیی لەسەر رێگەکانن و کێشەی هاتوچۆیان بۆ شۆفێران دروست کردووە. دەشڵێت، وەکو شارەوانیی سلێمانی هەفتەی داهاتوو لایان دەبەن.  رۆژی سێشەممەی رابردوو دوامۆڵەت بوو بۆ لابردنی ئەو زیادەڕۆییانە، بەڵام گوتەبێژی شارەوانیی سلێمانی دەڵێت، بەهۆی ئەو کەشوهەوا ساردەی هەیە، بڕیاریان داوە تاوەکو هەفتەی داهاتوو مۆڵەتەکە درێژ بکەنەوە.  زەردەشت رەفیق لەبارەی دابینکردنی شوێنێک بۆ ئەو سەوزە و میوەفرۆشانە دەڵێت، تاوەکو ئێستا هیچ شوێنێکیان بۆ دابین نەکراوە و ئەوان تەنیا بڕیاری لابردنی زیادەڕۆکان جێبەجێ دەکەن.  لە زۆربەی شەقامە سەرەکییەکان، بەتایبەتی ئەوانەی دەچنەوە سەر سلێمانی، وەک دەروازەکانی سلێمانی - عەربەت، سلیمانی - تاسڵووجە و  چەند شوێنێکی ناوشار، میوەفرۆشەکان نیوەی شەقامەکەیان گرتووە و زۆربەیان، بەتایبەتی ئەوانەی دەروازەکان،  ٥ مەتر چوونەتە سەر شەقامەکان.