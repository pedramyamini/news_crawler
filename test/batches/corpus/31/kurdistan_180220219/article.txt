نەوزاد شێخ کامل، بەڕێوەبەری گشتیی بازرگانی هەرێمی کوردستان بە تۆڕی میدیایی رووداوی راگەیاند، بەڕێوەبەرانی سایلۆکانی هەولێر و دهۆک و نوێنەری سایلۆی سلێمانی لە دوێنێوە لە بەغدان و ئەمڕۆ لەگەڵ بەرپرسانی وەزارەتی بازرگانی کۆدەبنەوە و هەموو زانیارییەکیان لەبارەی خەرجکردنی شایستە داراییەکانی جووتیارانی هەرێمی کوردستان بۆ ساڵانی ٢٠١٤ و ٢٠١٥ و ٢٠١٦ لەگەڵ خۆیان بردووە.  نازم محەممەد، بەڕێوەبەری سایلۆی دهۆک بە تۆڕی میدیایی رووداوی راگەیاند، لەسەر داواکاری وەزیری بازرگانیی عێراق لە بەغدان و لەگەڵ عەبدولڕەحمان حەجی تۆفان، بەڕێوەبەری کۆمپانیای دانەوێڵەی عێراق کۆبوونەوەیان هەیە لەبارەی شایستە داراییەکانی جووتیاران بۆ ساڵانی ٢٠١٤ و ٢٠١٥ و ٢٠١٦، تاوەکو ئێستا بەڕوونی دیار نییە چ بڕیارێک دەدرێت، بەڵام هەموو داتا و زانیاری و بڕی پارەی جووتیارانیان لەگەڵ خۆیاندا بردووە.  رۆژی دووشەممە ١٥ - ٠٢ - ٢٠٢١ د. موسەننا ئەمین، پەرلەمانتاری کورد لە پەرلەمانی عێراق بە تۆڕی میدیایی رووداوی راگەیاند، ئەندازیار عەبدولڕەحمان حەجی تۆفان بە ناوی وەزیری بازرگانیی عێراق پەیوەندیی پێوە کردووە و پێی راگەیاندووە، ئەمڕۆ لە کۆبوونەوەیاندا رەزامەندیی تەواو دراوە لەسەر خەرجکردنی نیوەی شایستەی دارایی جووتیارانی هەرێمی کوردستان بۆ ساڵانی ٢٠١٤ و ٢٠١٥ و ٢٠١٦.  موسەننا ئەمین ئاماژەی بەوە دا، بەڕێوەبەری کۆمپانیای دانەوێڵەی عێراق گوتی لە سبەیەوە داوا لە نوێنەرانیان دەکەن لە پارێزگاکانەوە بچن و چەک وەربگرن بۆ خەرجکردنی پارەکە کە بڕەکەی ٢٦٨ ملیار و ٨٩٢ ملیۆن دینارە. هەروەها شایستەی دارایی جووتیارانی هەرێمی کوردستان بۆ ساڵی ٢٠٢٠ ـیش خەرج دەکرێت.   ئەو پەرلەمانتارە کوردە باسی لەوە کرد کە لە هەنگاوی داهاتوویاندا هەوڵەکانی خۆیان چڕدەکەنەوە بۆ ئەوەی نیوەی پارەکەی دیکەش خەرج بکرێت.  حکومەتی عێراق ٥٥٧ ملیار دینار پارەی جووتیارانی هەرێمی کوردستانی بۆ ساڵەکانی ٢٠١٤ و ٢٠١٥ و ٢٠١٦ تاوەکو ئێستا خەرج نەکردووە.