هەروەها لە پرسیارێکی رەنجە جەمال، پەیامنێری رووداو لەبارەی رێککەوتنی حکومەتی هەرێمی کوردستان و حکومەتی عێراق د. جووتیار عادل رایگەیاند: پرسی پەسندکردنی بودجە بەردەوامە و کۆمەڵێک پێشنیاز و بیرۆکەی نوێ هاتوونەتە پێشەوە و حکومەتی هەرێمی کوردستان پابەندە بە خاڵە دەستوورییەکان و "کەشی گفتوگۆکان کەشێکی ئەرێنییە تاوەکو ئێستا".   لەبارەی دابینکردنی کارەبا و "پرۆژەی هاوبەشیکردنی کەرتی گشتی و کەرتی تایبەت" جووتیار عادل رایگەیاند: پرۆژەی هاوبەشیکردنەکە ئێستا تەنیا پەیوەست نییە بە کەرتی کارەبا، بەڵکوو هەموو کەرتەکان دەگرێتەوە. ئەوەش هەوڵێکی حکومەتە بۆ دابەشکردنی مەترسییەکان بەسەر کەرتی تایبەت و کەرتی گشتی، هەروەها یەکێکی دیکە لە ئامانجەکان رەخساندنی هەلی کارە بۆ خەڵکی هەرێمی کوردستان.  سەبارەت بە گۆڕانکارییەکان لە رێککەوتنەکەی نێوان حکومەتی هەرێمی کوردستان و حکومەتی عێراق گوتەبێژی حکومەتی هەرێمی کوردستان رایگەیاند: "ئێمە خۆمان پابەند ناکەین بە دەقێکی دیاریکراو، ئێمە دوو مەرجمان هەیە ئەوانیش: یەکەمیان، دەستووری بێت و دووەمیان، توانای جێبەجێکردنی هەبێت"، هەروەها دەشڵێت: رێکنەکەوتن تەنیا زیان بە هەرێمی کوردستان ناگەیێنێت، بەڵکوو زیان بە حکومەتی عێراقیش دەگەیێنێت.  لە بەشێکی دیکەی قسەکانیدا جووتیار عادل ئاماژەی بەوە دا: "رێککەوتنی شنگال لە ئەستۆی حکومەتی فیدڕاڵی عێراقە، ئێمەش لە سۆنگەی پابەندبوونمان بە دەستوور داوامان کردووە دۆخەکە ئاسایی ببێتەوە بۆ پاراستنی سەر و ماڵی هاووڵاتییان".  د. جووتیار عادل لەبارەی لامەرکەزیی پارێزگاکان ئاماژەی بەوە دا: "حکومەتی هەرێمی کوردستان لەگەڵ لامەرکەزییەت و شۆڕکردنەوەی دەسەڵاتەکانە، چونکە لە بەرژەوەندیی خەڵکدایە". هەروەها دەشڵێت: "ئێمە لیژنەیەکمان پێکهێناوە بۆ گفتوگۆکردن لەگەڵ وەزارەتەکان بۆ ئەوەی بتوانین مۆدێلێکی باش کە خزمەتی هاووڵاتییان بکات رێکبخرێت".  هەروەها لەبارەی ڤاکسینی کۆرۆنا جووتیار عادل رایگەیاند: بڕیارە لە ماوەیەکی نزیکدا بڕێک ڤاکسین بگاتە عێراق و هەرێمی کوردستانیش لەو ڤاکسینە پشکی هەیە. هەروەها حکومەتی هەرێمی کوردستان لەگەڵ لایەنەکان کۆبوونەوەی کردووە و بەپێی پێویست بڕیاردەدرێت.  لەبارەی لێبڕینی مووچەی فەرمانبەران جووتیار عادل رایگەیاند: "ئێمە پێمانخۆشە ١٠٠ % ـی مووچە دابەشبکەین، بەڵام هەندێک وردەکاری دیکە هەن کە کەسی پسپۆڕ رێکی دەخەن و ئەوان دیاریدەکەن کە مووچەکە چەند بێت بەپێی ئەو داهاتەی حکومەت هەیەتی، بەڵام ئێمە وەکو حکومەت حەز دەکەین مووچە بەڕێژەی ١٠٠ % دابەشبکەین، خەڵکی هەرێمی کوردستان دڵنیا دەکەینەوە کە ئەو بابەتە لە پێشینەی کارەکانمانە".  جووتیار عادل سەردانەکەی پاپا فرانسیسی بە "سەردانێکی مێژوویی و گرنگ بۆ هەرێمی کوردستان" باسکرد و لەبارەی گردبوونەوەی خەڵک لەو رێوڕەسمەدا رایگەیاند: ئەوان پابەندن بە بڕیارەکانی لیژنەی رووبەڕووبوونەوەی کۆرۆنا و بەردەوام کۆبوونەوەی دیکە دەکەن، هەروەها ئەگەر هەر بابەتێکی نوێ وەکو سەردانی پاپا فرانسیس هەبوو ئەو کات رێکاری تایبەتی لەبارەوە دەگیرێتەبەر.  هەر ئەمڕۆ چوارشەممە ئەنجوومەنی وەزیرانی هەرێمی کوردستان بە سەرۆکایەتیی مەسرور بارزانی، سەرۆکوەزیرانی هەرێمی کوردستان و بە ئامادەبوونی قوباد تاڵەبانی، جێگری سەرۆکوەزیران کۆبووەوە.  لە کۆبوونەوەکەدا پەیڕەوی هاوبەشیکردنی نێوان کەرتی گشتی و کەرتی تایبەت لە هەرێمی کوردستان و رەشنووسی پڕۆژەیاسای وەزارەتی کارەبا پەسندکران.  بەپێی راگەیێندراوێکی کۆبوونەوەکە، قوباد تاڵەبانی، جێگری سەرۆکوەزیران و سەرۆكی شاندی دانوستاندكاری هەرێمی کوردستان لەگەڵ بەغدا، دوا پێشھات و رێڕەوی گفتوگۆكان لەگەڵ حکومەتی فیدراڵی سەبارەت بە پرسی بودجە و شایستە داراییەكانی ھەرێمی كوردستان لە پڕۆژەیاسای بودجەی ٢٠٢١، خستەڕوو و رایگەیاند "بەردەوامن لە دانوستاندنەكان و ئێستا ئامادەییەکی باشتر ھەیە بۆ چارەسەر كردنی ئەم بابەتە. "