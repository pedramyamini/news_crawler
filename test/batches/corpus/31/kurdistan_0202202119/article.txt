کۆمپانیاکە شەش مانگە بە چاودێرىی وەزارەتى کارەباى هەرێمى کوردستان و لەلایەن تیمێکى شارەزاى نێوخۆییەوە کار لە پرۆژەکەدا دەکات و کارەباکەش بەستراوەتەوە بە تۆڕى نیشتمانییەوە.  شاهۆ عەلى، بەڕێوەبەرى جێبەجێکارى پرۆژەکە دەڵێت "بەشى سەرەوەى راخراوەکان ئەمریکین و گەرەنتیى ٣٠ ساڵى هەیە، ئامێرەکانى دیکەش گەرەنتیى ١٠ ساڵى هەیە و لەڕووى خەرجى و تێچوونەوە لە کارەباى نیشتمانى باشترە".  ئەو بڕە کارەبایە، تواناى دابینکردنى نزیکەی ٨٠٠ ئەمپێر کارەباى هەیە، لەو کاتانەش کە کۆمپانیاکە لە پشوودایە و شەوانیش، بڕى ئەو ئەمپێرانە دەچێتەوە سەر تۆڕى نیشتمانى، کاتێکیش لەوە زیاترى بۆ خۆى پێویستبوو، لە تۆڕى نیشتمانییەوە بۆى دێت.  سالار حوسامەدین، بەڕێوەبەرى گشتیی کارەباى سلێمانى ئاماژە بەوە دەکات "ئەم جۆرە پرۆژانە لەلایەن حکومەتەوە پشتگیرى و دەستخۆشییان لێ دەکرێت، چونکە هەم بۆ خۆیان و هەم بۆ خەڵکیش بەسوودە".  دوو ساڵە سلێمانى سەرقاڵى پرۆژەیەکە بۆ بەرهەمهێنانى کارەبا بە تیشکى خۆر، تاوەکو ئێستا کارەبای بەشێک لە فەرمانگە بچووکەکان بە تیشکى خۆر دابیندەکرێت. بەپێى زانیارییەکانى رووداو، سەرمایەدارێکى کوردستان بەڵێنیداوە تاوەکو کۆتایی ٢٠٢١ بڕى ٥٠٠ مێگاوات کارەبا لە تیشکى خۆر لە سلێمانى بەرهەمبهێنێت، کە ئەو بڕە یارمەتیدەرێکى باشە بۆ زیادکردنى کاژێرەکانى پێدانى کارەبا.  هەڤاڵ ئەبوبەکر، پارێزگارى سلێمانى دەڵێت "لە شووباتى ٢٠١٨ وە سلێمانى بووە بە ئەندامى کارەبا لە پەیمانى ئەتڵەسى بۆ وزە نوێیەکان و بەشێک لە شارۆچکەکان کارەبایان تیشکى خۆرە، زانکۆى ئەمریکى بەڵێنىداوە یەک مێگاوات کارەبامان لە خۆر بۆ بەرهەمبهێنێت و ئەڵمانییەکانیش فڕۆکەخانەى سلێمانى دەکەن بە کارەباى تیشکى خۆر".  کارەبا یەکێکە لەو خزمەتگوزارییە گشتییانەى کە لە ٣٠ ساڵى تەمەنى حکومەتى هەرێمى کوردستان، هەمیشە جێگەى گلەیی خەڵک بووە، لەکاتى ئێستادا حکومەت تەنیا نیوەى پێداویستیى خەڵک بەرهەمدەهێنێت، سەرماى زستان و گەرماى هاوینیش، دوو وەرزن کە تێیدا کەمترین کاژێرى کارەبا دەدرێتە خەڵک.