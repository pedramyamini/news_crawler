ئەمڕۆ دووشه‌ممه، ١٥ - ٢ - ٢٠٢١، عومه‌ر گوڵپی، ئەندامی فراکسیۆنی کۆمەڵی ئیسلامی لە په‌رله‌مانی كوردستان، لە فه‌رمانگه‌ی داواكاری گشتیی له سلێمانی سكاڵای یاسایی له دژی رێكخراوێك به‌ناوی (راسان) تۆمارکرد کە بە گوتەی ئەو، "چه‌ند ساڵێكه ئه‌ركی خۆی له به‌رگریكردن له ژنانه‌وه گۆڕیوه بۆ به‌رگریكردن له هاوڕه‌گەزخوازی".  عومەر گوڵپی بە رووداوی راگەیاند، "ئەو رێکخراوە کاریی خۆی گۆڕیوە بۆ هاندانی گه‌نجان و بڵاوكردنه‌وه‌ی زانیاریی بۆ هاوڕەگەزخوازی".  ئەو پەرلەمانتارە، سكاڵای یاسایی له دژی كه‌سێكی دیکە تۆمارکردووە کە بە گوتەی ئەو "نامۆ و نه‌ناسراوە و دوو ساڵه به ناوێكی ساخته له كوردستان خۆی ناساندووه و لێدوانی پێچه‌وانه به بنه‌ماكانی ژیانی كۆمه‌ڵایه‌تی كۆمه‌ڵگه ده‌دات".   هه‌ر له‌باره‌ی ئه‌و رێكخراوه‌وه، عومه‌ر گوڵپی وتی: " به‌دواداچوونمان كردووه له فه‌رمانگه‌ی رێكخراوه ناحكومییه‌كان و ده‌ركه‌وتووه، ئه‌م رێكخراوه فێڵی له فه‌رمانگه‌كه‌ش كردووه، لای ئه‌وان خۆی وه‌ك رێكخراوێكی به‌رگریكار له ژنان و مافه‌كانیان ناساندووه، به‌ڵام ئێستا كارێكی دیکە ده‌كات".   ئەو پەرلەمانتارەی کۆمەڵی ئیسلامی کوردستان ئاماژه‌ی به زۆربوونی ئاماره‌كانی جیابوونه‌وه كرد به به‌راورد به ئاماره‌كانی هاوسه‌رگیریی له كوردستان و گوتی: "راسته به‌شێك له هۆكاری جیابوونه‌وه‌ی خێزانه‌كان ئابوورییە، به‌ڵام به‌شێكیش بۆ كه‌مته‌رخه‌می دامه‌زراوه‌كان و ئه‌و هێرشه‌یه كه له‌لایه‌ن كه‌سان و ده‌زگای نه‌ناسراوه‌وه ده‌كرێته سه‌ر به‌ها كۆمه‌ڵایه‌تییه‌كان و ژیانی خێزانی، به‌هۆی خراپ به‌كارهێنانی ئامێره‌كانی په‌یوه‌ندی و سۆشیاڵ میدیا، یاخود به‌هۆی خراپ به‌كارهێنانی ئه‌و مۆڵه‌تانه‌ی كه ده‌درێنه شوێنه‌كانی كات به‌سه‌ربردن كه بۆ مه‌به‌ستێك ده‌درێت، به‌ڵام بۆ مه‌به‌ستی دیکە به‌كارده‌هێنرێت"  تانیا کەمال دەروێش، سەرۆکی رێکخراوی راسان بە رووداوی راگەیاند، ئەو تۆمەتانەی دراونەتە پاڵ رێکخراوەکەیان هیچ بنەمایەکیان نییە و بۆ ئەو مەبەستەش پارێزەرانی رێکخراوەکە راسپێردراون بچنە دادگە.  تانیا کەمال گوتی: "کاری ئێمە مرۆڤدۆستیی و خزمەتە بە مرۆڤایەتی، نەک پەرەدان بە هاوڕەگەخوازی"