هاوژین کەریم، دانیشتووی گوندی بێستانسوور بە رووداوی گوت "مافی رەوای خۆمانە، تاوەکو حکومەت وەڵامی داوا و مافە رەواکانی خۆمان نەدەنەوە ئێمەش ئەو ئاوەی کە گرتوومانەتەوە بەری نادەینەوە".  گوندنشینێکی دیکەی گوندەکە بەناوی هەورامان بورهان باسی لەوە کرد "بە بەستنی ئەو پێوەرە رازی نین، چونکە هیچ سوودمەند نین لەو ئاوە و داواکاریشمان ئەوەیە کە ئەو چەند کاژێرەی کە کارەبایان کەمکردووینەتەوە، کارەبا وەکو خۆی لێبکەنەوە و لەبری قەرەبووی ئەو ئاوە کە دەیدەینە ئەو شار و شارۆچکانە، لە پارەی کارەبای نیشتیمانیمان خۆشبن".  پرۆژەی ئاوی بێستانسوور، سەرچاوەی ئاوی قەزای شارەزوور و ناحیەی سیروان و عەربەت و کەمپەکانی باریکەی یەک و دوو و ئاشتییە، واتە سەرچاوەی ئاوی نزیکەی ٢٠٠ هەزار کەس. پرۆژەکە کارەبای ٢٤ کاژێری بۆ راکێشراوە و لەوێشەوە بە هەردوو گوندی بێستانسووری گەورە و بچووک دراوە.  بەشێکی خەڵک بۆ رێگری لە بەستنی پێوەری زیرەکی کارەبا، ناوبەناو ئاوەکە دەگرنەوە.  لە گوندی بێستانسووری خواروو کە زیاتر لە ١٠٠ ماڵی تێدایە، ٨٠ % یان پێوەری زیرەکیان بەستووە، بەڵام ئەوانیش نیگەرانن لە کەمبوونەوەی کارەباکەیان.  زێبا نیعمەت، دانیشتووی گوندی بێستانسوور دەڵێت "وەکو ئاوەکەیان چەند ساڵە بردووین و بۆ خەڵکی بەکاریدەهێنن و ئێمە سوودمەند نابین لێی، ئەوا ئێستا کارەباکەشیان بردووین، شەوی رابردوو لە کاژێر ١٢: ٠٠ی شەوەوە کارەبایان بڕیوین تاوەکو کاژێر ٠٦: ٠٠ی بەیانی. خەڵک هەبووە تاوەکو بەیانی دانیشتووە و خەوی لێنەکەوتووە".  سەلمە عەزیز، دانیشتوویەکی دیکەی گوندی بێستانسوور ئەوەی خستەڕوو "ئەم پێوەرەمان ناوێت، چونکە پێوەرەکە کاژێرێک ئیش دەکات و کاژێرێک ئیش ناکات، کەس نازانێت بەرنامەی چۆنە، ئێمەش چەند ساڵە هەر بە کارەبای ٢٤ کاژێری راهاتووین بۆیە حەز ناکەین کەم بکرێتەوە".  لە سنووری قەزاکانی قەراخ، پێنجوێن، شارباژێر، بەشێکی شارەزوور و ئیدارەی راپەڕینیش هێشتا پێوەری زیرەک نەبەستراوە.  بەپێی زانیارییەکانی رووداو، بەڕێوەبەرایەتیی گشتیی کارەبای سلێمانی بەهۆی رێگەگرتن لە تیمەکانیان بۆ بەستنی پێوەر، کارەبای گوندی بێستانسووری شەش کاژێر کەم کردووەتەوە، دەیەوێت رێگە بگرێت لە هەر لەمپەرێک کە لەبەردەم پرۆژەی نیشتمانی پێوەری زیرەک لە هەرێمی کوردستان دروست ببێت.