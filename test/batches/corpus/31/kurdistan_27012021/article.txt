دکتۆر ئاسۆ حەوێزی، گوتەبێژی وەزارەتی تەندروستیی هەرێمی کوردستان بە تۆڕی میدیایی رووداوی راگەیاند"لەگەڵ وەزارەتی پەروەردە لەسەر هێڵین و داوامانکردووە ژوورێکی ئۆپەراسیۆن پێکبهێنرێت، بەردەوام هەر دوو هەفتە جارێک هەڵسەنگاندن بۆ رەوشی پەروەردە بکرێت. هەوڵێکیش هەیە بۆ کردنەوەی قوتابخانەکان زووتر لەوادەی خۆیدا، کە ١ی مانگی سێیە، ئەو هەوڵەش بە هاوئانگی نێوان هەردوولایە، بە لەبەرچاوگرتنی رێکارە پێویستەکان دەبێت. "  هەروەها د. سەیوان عەلی بریکاری وەزیری پەروەردە بە تۆڕی میدیایی رووداوی راگەیاند: "هیوادارین دەوام لەوکاتەدا بکرێتەوە کە پێویستە بۆ ئێمە. تاوەکو زووتر بکرێتەوە ئێمە دڵخۆشتر دەبین. ماوەی زۆرترمان لەبەردەست دەبێت بۆ ئەوەی بتوانین زووتر بەرنامەی خوێندنەکە تەواو بکرێت. تەواوکردنی پرۆگرام ئێستا ئامانجی ئێمەیە. "  رۆژی ١٣ - ١ - ٢٠٢١ لیژنەی باڵای رووبەڕووبوونەوەی کۆرۆنا کۆبووەوە، بڕیاردرا لە رۆژی شەممە ١٦ - ١ - ٢٠٢١ خوێندنی پۆلی ١٢ی ئامادەیی دەستپێبکاتەوە، هەروەها دەوامی قۆناخەکانی دیکەش لە ١ ـی بنەڕەتی تاوەکو ١١ی ئامادەیی لە ١ - ٣ - ٢٠٢١ دەستپێدەکاتەوە.  گوتەبێژی وەزارەتی تەندروستی دەڵێت: "تاوەکو ئێستا کردنەوەی دەرگای قوتابخانەکان بەرووی قوتابیانی ١٢ی ئامادەیی کاریگەری لەسەر زیادبوونی ژمارەی تووشبووانی کۆرۆنا نەبووە، هەڵسەنگاندنیش  دوای کردنەوەی دەرگای قوتابخانەکان هێشتا کاتی پێویستە. چونکە ماوەیەکی کەمە دەستیان بە خوێندن کردووە، بەڵام هیچ ئاماژەیەک نییە دەریبخات بەو کردنەوەیە قوتابخانەکان ژمارەی تووشبووان زیاد بکات".  د. سەیوان عەلی، بریکاری وەزیری پەروەردە گوتی: "کە خوێندنی ١٢ی ئامادەیی دەستی پێکردووەتەوە، نزیکەی ١١ رۆژە خوێندن دەستی پێکردووەتەوە. ماوەی دوو هەفتەمان پێویستە بۆ ئەوەی بزانین ئایا دۆخەکە لە قوتابخانەکان چۆنە".  رۆژی ١٣ - ١ - ٢٠٢١ جووتیار عادل، گوتەبێژی حکومەتی هەرێمی کوردستان لە کۆنگرەیەکی رۆژنامەڤانیدا رایگەیاند: "رۆژی ٢ - ٢ - ٢٠٢١ لیژنەکەی باڵای بەرەنگاربوونەوەی کۆرۆنا کۆدەبێتەوە و هەڵسەنگاندنی وەزارەتی تەندروستی دەخرێتەڕوو، سەرلەنوێ بڕیاری گونجاو لەوبارەوە دەدرێت و بۆ قۆناخەکانی دیکەش لە ١ - ٣ - ٢٠٢١ خوێندن دەستپێدەکاتەوە.  دکتۆر ئاسۆ حەوێزی دەڵێت: "پێشبینی دەکرێت لیژنەی باڵای بەرەنگاربوونەوەی کۆرۆنا لە هەرێمی کوردستان لە مانگی شوباتدا کۆبێتەوە، بەڵام تاوەکو ئێستا رۆژی کۆبوونەوەکە دیارنییە".  هەروەها د. سەیوان عەلی پێشبینی دەکات لە نیوەی یەکەمی مانگی شوبات لیژنەی باڵای بەرەنگاربوونەوەی کۆرۆنا کۆببێتەوە، ئەو راپۆرتانەی لایانە دەیخەنە روو، راپۆرتی وەزارەتی تەندروستیش کاریگەری تەواوی لەسەر کردنەوە یان نەکردنەوەی دەرگای قوتابخانەکان دەبێت.  رۆژی ٢٧ - ٩ - ٢٠٢٠ پۆلی ١٢ ئامادەیی و ١٠ - ١٠ - ٢٠٢٠ قوتابیانی پۆلی یەک و دووی بنەڕەتی دەستیان بەخوێندن کرد، بەڵام بەهۆی هەڵکشانەوەی ئامارەکانی تووشبوون بە کۆرۆنا رۆژی ١ - ١٢ - ٢٠٢٠، لیژنەی باڵای رووبەڕووبوونەوەی کۆرۆنا کۆبووەوە و بڕیاریدا: دەوامی قۆناخەکانی ١ و ٢ بنەڕەتی و ١٢ ئامادەیی (حکومی - ناحکومی) تاوەکو رۆژی ٠٧ - ٠١ - ٢٠٢١ رابگیرێت و سەر لەنوێ هەڵسەنگاندن بۆ رەوشی تەندروستی بكرێت.  بەگوێرەی ئامارەکانی وەزارەتی پەروەردە، بۆ خوێندنی ٢٠٢٠ - ٢٠٢١ نزیکەی ملیۆنێک و ٨٠٠ هەزار قوتابی دەخوێنن.