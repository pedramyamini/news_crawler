برێت مەکگۆرک، هاوئاهەنگکاری کۆشکی سپی ئەمریکا بۆ رۆژهەڵاتی نێوەڕاست و باکووری ئەفریقیا لە تویتەر نووسیویەتی: "بەو دیمەنە جوانانەی پاپا فڕانسیس لە شاری هەولێر، کە چەندین کەس لە پەیڕەوانی هەموو باوەڕێك پەناگەی خۆیان لەکاتی هەڵاتن لە داعش لە ساڵی ٢٠١٤ دۆزییەوە، سەرسامبووم".  مەکگۆرک هەروەها نووسیویەتی: "ئێستا کە بەرەو جەژنی ئیستەر دەڕۆین و لێی نزیک دەبینەوە، شاری هەولێر و موسڵ سیمبولی هیوا و نوێبوونەوەن، هەروەها ئیلهامبەخشن بۆ پڕکاری لە ئایندەدا".  پاپا فڕانسیس، پاپای ڤاتیکان لە رۆژی ٥ی ئەم مانگە بە سەردانێكی سێ رۆژە گەیشتە عێراق. رۆژی ٧ی ئەم مانگەدا سەردانی هەرێمی کوردستانی کرد و لەدوای گەشتە چەند کاژێرییەکەی بۆ موسڵ و شارۆچکەی قەرەقۆش گەڕایەوە هەولێری پایتەختی هەرێمی کوردستان و لە یاریگەی فرەنسۆ هەریری گەورەترین گردبوونەوەی پیرۆزی گێڕا، کە زیاتر لە ١٠ هەزار کەس ئامادە بوون.