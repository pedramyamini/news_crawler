بەپێی راپۆرتەکە تەنیا لە گوندێکی شاری مەریوانی رۆژهەڵاتی کوردستان ٤٠ ئافرەت شەوانە بۆ ماوەی ١٠ کاژێر لەسەر سنوورەکان خەریکی کۆڵبەرین.   ئەو ژنانە بۆ هەر جارێک گواستنەوەی بار بە کۆڵ لە سنوورەکانەوە بۆ نێو گوندەکانی دەوروبەری مەریوان کە ١٠ کاژێر دەخایەنێت و قورساییەکەی ٢٠ بۆ ٣٠ کیلۆ دەبێت، تەنیا ١٥٠ بۆ ٢٠٠ هەزار تمەنیان دەست دەکەوێت.   بە گوتەی ژنانی کۆڵبەر، خاوەن بارەکان بە بیانووی لاوازبوونی ئەو ئافرەتانەوە وەک پیاوەکان باریان نادەنێ و ئەوەیش بووەتە هۆی ئەوە داهاتیان نیوە یان سێیەکی داهاتی پیاوان بێت.   ژنانی کۆڵبەر دەڵێن، لە ٢٠٠ هەزار تمەنی داهاتەکەیان، ٦٠ هەزار تمەن دەدەنە کرێی ئۆتۆمبێل کە بۆ سەر سنوورەکان هاتوچۆیان پێبکات و ئەوەکەی دیکەیشی تەنیا بەشی دوو شەوی بژێوی خۆیان و خێزانەکانیان دەکات.   بەشێک لەو ژنانە خۆیان سەرپەرشتی خێزانن و بەهۆی مردنی مێردەکانیان یان کەمئەندامبوونیانەوە لە کاتی کۆڵبەریدا، تاکە ناندەرهێنەری خێزانەکانیانن.  راپۆرتەکە ئاماژە بە ئامارێکی فەرمی لە ژمارەی ژنانی کۆڵبەری رۆژهەڵاتی کوردستان ناکات و دەڵێت: "ژمارەیان دیار نییە، بەڵام بە گشتی لە ٣ پارێزگای سنە، کرماشان و ورمێ ژمارەی ئەو ئافرەتانە کە هەندێکیان کچانی خوێندەوارن، رۆژبەڕۆژ رووی لە هەڵکشانە. "  راپۆرتەکە ژمارەی گشتیی کۆڵبەرانی رۆژهەڵاتی کوردستانیش بە ٨٠ بۆ ١٧٠ هەزار کەس دەخەمڵێنێت و دەڵێت، حکومەت نایەوێت ئامارێکی فەرمی لە ژمارەی کۆڵبەرانی رۆژهەڵاتی کوردستان بە دەستەوە بدات.  پێشتر ناوەندی جێبەجێکاری فەرمانی ئیمام رایگەیاندبوو کە پیشەی تایبەتی بۆ ٣٣٠ ژنی کۆڵبەر لە سێ پارێزگای سنە، کرماشان و ورمێ لەبەرچاو گرتووە تاوەکو بتوانن بژێوی خۆیان و خێزانەکانیان دابین بکەن.   هەفتەی رابردوویش لە میدیای فەرمیی کرێکارانی ئێران "ئیلنا"دا لە راپۆرتێکدا ئاماژەی بە ژمارەی ١١٠ ژنی کۆڵبەر لە حەوت گوندی شارەکانی سەوڵاوا، بانە و کامێران لە پارێزگای سنە و سەلاسی باوەجانی، پاوە، جوانڕۆ و ڕوانسەر لە پارێزگای کرماشان کردبوو.