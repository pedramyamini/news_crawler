مەحموود سەنگاوی، بەرپرسی میحوەری گەرمەسێری پێشمەرگە بە رووداوی راگەیاند، کاژێر ٢: ٥٠ی بەرەبەیانی ئەمڕۆ چوارشەممە، چەکدارانی داعش لە پردی حەلوان نزیک ناحیەی گوڵاڵە هێرشیانکردووەتە سەر فەوجێکی سەر بە سوپای عێراق و لە ئەنجامدا سەربازێک کوژراوە و یەکێکی دیکەش برینداربووە.  مەحموود سەنگاوی گوتی: "فەوجێکی کۆماندۆی سەر بە سوپای عێراق لە گوندی باوە مەحموود نزیک پردی حەلوان کە دەکەوێتە نێوان گوڵاڵە و خانەقین، بازگەیەکیان هەیە و جارجار داعش هێرشدەکاتە سەریان و دواتر شوێنەکە جێدەهێڵێت".  بەر لەو هێرشە، کاژێر ١١: ٠٠ی شەوی رابردوو چەکدارانی داعش هێرشیان کردە سەر هێزی موغاویری سوپای عێراق لە پردی حەلوان لەنێوان خانەقین و گوڵاڵە. لە ئەنجامی هێرشەکەشدا سێ سەرباز کوژران.  رۆژی ٣٠.١٢.٢٠٢٠ چەند چەکدارێکی داعش هێرشیانکردە سەر گوندی "ئوم حنتە " لە سنووری ناحیەی گوڵاڵە، لە ئەنجامدا کەسێک کوژراوە و دووی دیکەش برینداربوون کە عەرەب بوون، خەڵکی گوندەکە لە چەکدارانی داعش هاتنە دەست و چەکدارێکی داعشیان کوشت.