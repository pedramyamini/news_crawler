رۆژی چوارشەممە ٢٤ی شوباتی ٢٠٢١ مەسرور بارزانی، سەرۆکی حکومەتی هەرێمی کوردستان پێشوازیی لە ماتیۆ توولەر، باڵیۆزی ئەمریکا لە عێراق کرد و رایگەیاند "هەرێمی کوردستان وەکو هەمیشە فاکتەرێکی گرنگی ئاسایش و سەقامگیری دەبێت لە ناوچەکەدا".  لە دیدارەکەدا بارودۆخی عێراق و پەرەپێدانی زیاتری پەیوەندییەکانی هەرێمی کوردستان و ئەمریکا تاوتوێ کرا. بەپێی راگەیێندراوی حکومەتی هەرێمی کوردستان، باڵیۆزی ئەمریکا پشتگیریی وڵاتەکەی بۆ هەرێمی کوردستان دەربڕیوە "لە بەرامبەر هەڕەشەی رێکخراوە تیرۆریستییەکان، بەتایبەتی دوای هێرشە تیرۆریستییەکەی شاری هەولێر".  باڵیۆزی ئەمریکا سوپاسی هێزە ئەمنییەکانی هەرێمی کوردستانی کردووە "بۆ لێهاتوویی و شارەزاییان لە مامەڵەکردن لەگەڵ هێرشە تیرۆریستییەکە و دەستبەجێ بەدواداچوون و لێکۆڵینەوە بە هەماهەنگی لەگەڵ هێزەکانی هاوپەیمانان".  ماتیۆ توولەر لە کۆبوونەوەیدا لەگەڵ سەرۆکی حکومەتی هەرێمی کوردستان، ئاماژەی بە "پێگەی گرنگ و ستراتیجیی هەرێمی کوردستان کردووە لە رۆژهەڵاتی ناوەڕاست وەک هاوپەیمانی ویلایەتە یەکگرتووەکانی ئەمریکا"، گوتووشیەتی، بە هەماهەنگی لەگەڵ حکومەتی فیدراڵی و ھەرێمی کوردستان، کاردەکەن بۆئەوەی "ئەنجامدەرانی هێرشەکەی سەر هەولێر، باجی تاوانەکەیان بدەن و بە سزای خۆیان بگەن".  مەسرور بارزانی سەرۆکی حکومەتی هەرێمی کوردستان لە دیدارەکەدا سوپاسی پشتیوانیی ئەمریکا و هێزەکانی هاوپەیمانانی کرد و جەختی لەوە کردەوە، کە هەرێمی کوردستان وەک هەمیشە، فاکتەرێکی گرنگیی ئاسایش و سەقامگیریی دەبێت لە ناوچەکەدا.