لە ماوەی دوو هەفتەی رابردوودا دەیان کەس لە چالاکڤانانی مەدەنی، کولتووری، ژینگەپارێزی شارە جیاوازەکانی رۆژهەڵاتی کوردستان لەلایەن دامودەزگا ئەمنییەکانی ئێرانەوە دەستبەسەرکراون، بەبێ ئەوەی هۆکاری دەستبەسەرکردنەکەیان روون بێت.  زیاتر لە ٥٠ کەس لە چالاکڤانانی سیاسی و مەدەنی لە نامەیەکدا گوتوویانە، دەستبەسەرکردنی بەربڵاو و نیگەرانی بنەماڵەی گیراوەکان، ئێمەی دوو جار نیگەران کردووە. زۆر لەو بنەماڵانە نازانن رۆڵەکانیان لە کوێ دەستبەسەرە و بە چ تۆمەتێک گیراون.  ئەو چالاکڤانانە لە نامەکەیاندا داوایان کردووە هەڵمەتی دەستبەسەرکردنی چالاکڤانانی کوردستان کۆتایی پێبێنرێت.  تۆڕی مافی مرۆڤی کوردستان رایگەیاندووە، دەستبەسەرکردنی لانیکەم ٥٠ چالاکڤانی کوردی لە رۆژانی رابردوودا پشتڕاستکردووەتەوە.  ئەو رێکخراوە دەڵێ: لەبەر ئەوەی بنەماڵەی گیراوەکان گوشاری لایەنە ئەمنییەکانی ئێرانیان لەسەرە بۆ ئەوەی زانیاری لەسەر بارودۆخی گیراوەکانیان بڵاونەکەنەوە، دەکرێ ژمارەی گیراوەکان زۆر زیاتریش بێت.  بەڵام رێکخراوی هەنگاو بۆ مافەکانی مرۆڤ دەڵێت ٧٤ چالاکڤان گیراون، لەو ژمارەیەش ٥ کەسیان بەشێوەی کاتی ئازادکراون.  بەپێی راپۆرتی هەنگاو، لە شاری بۆکان ٢١ کەس، مەهاباد ١١ کەس، مەریوان ٩ کەس، پیرانشار ٥ کەس، نەغەدە ٥ کەس، سەوڵاوا ٤ کەس، رەبەت ٣ کەس، ناوچەی کەڵاتەرزانی سەر بە سنە ٣ کەس، کرماشان ٣ کەس و لە شارەکان سنە، بانە و سەقز کەسێک دەستبەسەر کراوە.  بنەماڵەی گیراوەکان گوتوویانە، دامەزراوە ئەمنییەکان و دەزگای دادی ئێران وەڵامیان نادەنەوە کە ئەوانە بۆچی گیراون و لە کوێ رادەگیرێن.