عەمید یەحیا رەسوول، گوتەبێژی فەرماندەی گشتیی هێزە چەکدارەکانی عێراق لە تویتێکدا ئاماژەی بەوەش کردووە، بە پشتبەستن بە زانیاریی هەواڵگری، تیمێکیان بۆ دۆزینەوەی ئەو ئەندامانەی داعش دروستکرد و دواتر دەستگیریان کردن.  هاوکات وەین مەراتۆ، گوتەبێژی هاوپەیمانیی نێودەوڵەتیی دژی داعش دەستگیرکردنی ئەو چوار ئەندامەی داعش لە کەرکووک پشتڕاست دەکاتەوە و لە تویتێکدا نووسیویەتی "هاوبەشە عێراقییەکانمان بەردەوامن لە رێگریکردن لە داعش لە بەدەستهێنانی سەرچاوە، داگیریکردنی ناوچەکان و بەدەستهێنانی کاریگەری، بۆئەوەی رێگەنەدەن لە داهاتوودا کاری تیرۆریستی ئەنجامبدەن".  گوتەبێژی هاوپەیمانیی نێودەوڵەتیی دژی داعش باسی لەوەش کردووە "لە ئۆپەراسیۆنێکدا، تیمێکی هەواڵگریی کەرکووک و فەرمانگەی ئاسایشی ئەو شارە، چوار تیرۆریستی داعشیان لە ناوچە جیاجیاکانی کەرکووک دەستگیرکرد".  ئەمەش لەکاتێکدایە شەوی ١٠ - ٠٣ - ٢٠٢١ تاوەکو بەرەبەیانی ئەمڕۆ پێنجشەممە ١١ - ٠٣ - ٢٠٢١ فڕۆکە جەنگییەکانی هاوپەیمانان بە چڕی چەکدارانی داعشیان لە سنووری قەزای مەخموور لە چیای قەرەچووخ بۆردوومانکرد. شانەی راگەیاندنی ئەمنیی عێراقیش رایگەیاند، ئۆپەراسیۆنە سەربازییەکەی زنجیرە چیای قەرەچووخ بە هاوئاهەنگیی هێزەکانی پێشمەرگە بووە.  لە ماوەی چەند مانگی رابردوو جموجۆڵی چەکدارانی داعش لە کەرکووک و ناوچە کوردستانییەکانی دەرەوەی ئیدارەی هەرێمی کوردستان زیادیکردووە و داعش بەردەوامە لە هێرش و پەلامار و دانانەوەی بۆسەکانی.