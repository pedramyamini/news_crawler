عەلی عەباس جەهانگیر، گوتەبێژی وەزارەتی کۆچ و کۆچبەرانی عێراق، ئەمڕۆ دووشەممە، بە تۆڕی میدیایی رووداوی راگەیاند: "پاش داخستنی کەمپی سەلامییەی ئاوارەکان لە پارێزگای نەینەوا، ئێستا چاوەڕێی بڕیاری مستەفا کازمی، سەرۆکوەزیرانی عێراقین، بۆ دەستپێکردنی پرۆسەی داخستنی کەمپی جەدعە لە پارێزگای نەینەوا، کە ئێستا ٢٢٩٠ خێزانی ئاوارە تێیدا نیشتەجێن، چونکە ئەو خێزانانە لە رووی ئەمنی و هۆزگەرییەوە کێشەیان هەیە و دەبێ بۆیان چارە بکرێت".  سەبارەت بە کەمپی ئاوارەکان لە ناوچەی عامرییەی فەللوجە لە پارێزگای ئەنبار، کە پاش کەمپی جەدعە دوا کامپی ئاوارەکانە لە عێراق، گوتەبێژی وەزارەتی کۆچ و کۆچبەرانی عێراق، ئاشکرای کرد: "ئێستا ٩٠٠ خێزانی ئاوارە لە کەمپی عامرییەی فەللوجە نیشتەجێن، تاوەکو کۆتایی ئەم مانگەش ئەو خێزانانە دەگەڕێندرێنەوە ناوچەکانیان و کەمپەکە دادەخرێت".  جگە لە کەمپەکانی ئاوارەکان لە پارێزگاکانی عێراق، حکومەتی عێراق پلانی داخستنی کەمپەکانی هەرێمی کوردستانیشی هەیە کە تائێستا ٣٨ هەزار خێزانی ئاوارە تێیاندا نیشتەجێن.   جەهانگیر گوتی: "بڕیار بوو ئیڤان فایق، وەزیری کۆچ و کۆچبەرانی عێراق لەگەڵ شاندێکی وەزارەت و بەڕێزان قاسم ئەلئەعرەجی، راوێژکاری ئاسایشی نیشتمانیی عێراق و فەریق روکن عەبدولئەمیر ئەلشممەری، جێگری فەرماندەی ئۆپەراسیۆنە هاوبەشەکانی عێراق، لە ٤ ـی کانوونی دووەمی ٢٠٢١ سەردانی هەرێمی کوردستان بکەن، بۆ تاوتوێکردنی چۆنێتی داخستنی کەمپەکانی ئاوارەکان لە هەرێمی کوردستان، بەڵام رێبەر ئەحمەد، وەزیری ناوخۆی هەرێمی کوردستان داوای لێبووردنی کرد، چونکە سەرقاڵ بوو، بۆیە وادەکە دواخرا بۆ کاتێکی دیکە، بەڵام بەمزووانە شاندەکە بۆ هەمان مەبەست سەردانی هەولێر دەکات".  ئیڤان فایق، وەزیری کۆچ و کۆچبەرانی عێراق، لەم مانگەدا رایگەیاند، وەزارەتی کۆچ و کۆچبەران لە ٦ مانگی رابردوودا ٤٧ کەمپی ئاوارەکانی لە هەموو عێراق داخست، لەو پرۆسەشدا نزیکەی ٦٦ هەزار خێزانی ئاوارە گەڕانەوە ناوچەکانیان.