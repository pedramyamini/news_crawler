لە پارێزگای ئامەدی باکووری کوردستان دەرئەنجامەکانی گرتنەبەری رێکارەکانی خۆپارێزی و سنووردارکردنی هاتووچۆ بەشێوەیەکی بەرچاو دەبینرێت. لە ئامەد پێشتر رۆژانە ٨٠٠ بۆ هەزار تووشبووی کۆرۆنا تۆماردەکران، بەڵام ئێستا رۆژانە لە ١٠٠ بۆ ١٥٠ تووشبووی نوێ تۆماردەکرێن و رێژەی تووشبوون بە کۆرۆنا لە سنووری ئەو پارێزگایە ٧٠ % کەمیکردووە.  وەلات شەن، بەڕێوەبەری بەشی کۆرۆنای نەخۆشخانەی دیجلە دەڵێت "لە رۆژانی سەرەتای ٢٠٢١ دا دەتوانین زیاتر بە هیوا بڕوانینە داهاتوو. لە ئەنجامی سیاسەتی تەندروستی کە لە وڵاتەکەماندا پەیڕەو دەکرێت و پابەندبوونی خەڵک بە رێنماییەکان، ژمارەی تووشبوون بە کۆرۆنا بە شێویەکی بەرچاو رووی لە کەمبوونەوە کردووە، هەروەها ژمارەی ئەو نەخۆشانەی لە نەخۆشخانە و لە بەشی چاودێریی چڕ خەوێندراون کەمبووەتەوە".  وەزارەرتی تەندروستیی تورکیا رۆژی ١ی کانوونی دووەمی ٢٠٢١ تۆمارکردنی ١٥ تووشبووی کۆرۆنای گۆڕاوی راگەیاند. ئەم جۆرەی کۆرۆنا کە یەکەمجار لە مانگی کانوونی یەکەمی ساڵی رابردوو لە بەریتانیا راگەیێندرا، جیاوازیی لەگەڵ کۆرۆنا باوەکە تەنیا لەوەدایە کە بە رێژەی ٧٠ % خێراتر بڵاودەبێتەوە.  بەڕێوەبەری بەشی کۆرۆنای نەخۆشخانەی دیجلە ئاماژەی بەوەش کرد "کۆرۆنای گۆڕاو کە لە بەریتانیا سەریهەڵداوە زۆر بە خێرایی تەشەنە دەکات، بەڵام خێرا بڵاوبوونەوەی، واتای ئەوە ناگەیەنێت کە جۆرێکی بکوژ بێت. بۆیە پێویست ناکات نیگەران بین. ئێمە زۆر بە بایەخەوە دەڕوانینە پرسی ڤاکسین، چونکە پێشبینی دەکەین ئەم ڤایرۆسە تاوەکو ماوەیەکی دیکەش بەردەوام بێت. هەرچەندە لەبارەی ڤاکسینەکانەوە تاوەکو ئێستا بەتەواوەتی زانیاری نییە کە توانای پاراستنیان چەندە، بەڵام لە چەند ڤاکسینێکدا بە رێژەی سەرووی ٩٠ % توانای پاراستن دەبینرێت".  بەگوێرەی دوایین ئامارەکانی وەزارەتی تەندروستیی تورکیا، تاوەکو ئێستا لە تورکیا و باکووری کوردستان دوو ملیۆن و ٢٧٠ هەزار و ١٠١ کەس تووشی پەتای کۆڤید - ١٩ بوونە، لەو ژمارەیە ٢١ هەزار و ٨٧٩ توشبوو مردوون و دوو ملیۆن و ١٥٥ هەزار و ٣٣٨ تووشبوو چاکبوونەتەوە.