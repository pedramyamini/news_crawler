ئیسماعیل رۆستەم پوور، قایمقامی بانە رایگەیاند، لە ئێستاوە بەشێوەیەکی فەرمی ئاڵوگۆڕی بازرگانی لەو دەروازە سنوورییە دەکرێت. دەشڵێت، بڕیاری هاتووچۆی گەشتیاریش دراوە، بەڵام جارێ بەهۆی قەدەخەی هاتووچۆ، بڕیارەکە ناکەوێتە بواری جێبەجێکردنەوە.   لە رێوڕەسمی کردنەوەی دەروازەکەدا، لیوا چەتۆ ساڵح، بریکاری وەزیری ناوخۆی حکومەتی هەرێمی کوردستان و ئازاد محەممەد ئەمین، سەرۆکی ئەنجوومەنی پارێزگای سلێمانی ئامادەبوون.  لەلایەکی دیکەوە، بەهمەن مرادنیا، پارێزگاری سنە لەبارەی کردنەوەی دەروازەکە باسی لەوە کردووە، لە دەروازەی سەیرانبەن بەستێنی گونجاو بۆ هاتووچۆی گەشتیاری نییە و لە کۆبوونەوەی ئەمڕۆیاندا لەگەڵ چەتۆ ساڵح، جێگری وەزیری ناوخۆی حکومەتی هەرێمی کوردستان بڕیاریانداوە کە ئیمکاناتی گونجاو بۆ هاتووچۆی گەشتیاری لەو سنوورە دابین بکرێت.  دەروازەی سەیرانبەن بە دووریی ٢٥ کیلۆمەتر دەکەوێتە رۆژئاوای شاری بانە و لە ساڵی ٢٠٠١ ـەوە وەکو دەروازەیەکی نافەرمی کراوەتە و ئاڵوگۆڕی بازرگانی تێدا دەکرێت.  پارێزگاری سنە ئەمڕۆ رایگەیاند، ئاستی ئاڵوگۆڕی بازرگانی لەو دەروازەیە ئێستا ٢٣٠ ملیۆن دۆلارە و توانای ئەوەی هەیە کە ئاستی ئاڵوگۆڕەکە تاوەکو یەک ملیار دۆلاریش بەرزبکرێتەوە.