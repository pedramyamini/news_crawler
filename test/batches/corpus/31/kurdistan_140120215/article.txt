فەریق جەبار یاوەر، ئەمینداری گشتی وەزارەتی پێشمەرگەی هەرێمی کوردستان بە (تۆڕی میدیایی رووداو)ی راگەیاند، بەهیچ شێوەیەک ئێمە بۆ کۆبوونەوە لەم هەفتەیە یان هەفتەی داهاتوو ئاگادار نەکراوینەتەوە، ئەگەر هەر کۆبوونەوەیەکی لەم شێوەیە هەبێت، ئەوا لە رێگەی پەیوەندی فەرمییەکان لەلایەن فەرماندەیی ئۆپەراسیۆنە هاوبەشەکانی عێراق ئاگادار دەکرێینەوە.   ئەو لێدوانەی ئەمینداری وەزارەتی پێشمەرگە دوای ئەوەدێت، ئەمڕۆ لیوا تەحیسن خەفاجی،  گوتەبێژی فەرماندەیی ئۆپەراسیۆنە هاوبەشەکانی عێراق رایگەیاند، بڕیاربوو، ئەو هەفتەیە لە شاری هەولێر کۆبوونەوەی لیژنەی باڵای هاوئاهەنگی لەگەڵ وەزارەتی پێشمەرگە بەڕێوەبچێت، بۆ هاوئاهەنگی کاری زیاتر و دامەزراندنی دوو ناوەندی هاوبەش، بەڵام بەهۆی یادی دامەزراندنی سوپا و پۆلیسەوە کۆبوونەوەکە بۆ هەفتەی داهاتوو دواخراوە.   لە ساڵی ٢٠١٩ کۆبوونەوەکانی لیژنەی باڵای هاوئاهەنگی نێوان پێشمەرگە و فەرماندەیی ئۆپەراسیۆنە هاوبەشەکانی دەستیپێکردووە، تاوەکو ئێستاش ٥ کۆبوونەوەیان کردووە،   گرنگترین ئەو خاڵانەی لە نێوانیان گفتوگۆی لەسەر دەکرێت، بریتین لە:  - دروستکردنی ھەماھەنگی لەنێوان هێزی پێشمەرگە و سوپای عێراق لە ناوچەکانی دیالە، کەرکووک و نەینەوا.  - پڕکردنەوەی ئەو بۆشاییە ئەمنیەی لەنێوان ئەو دوو هێزەدا هەیە.   - پێکھێنانی ژووری ئۆپەراسیۆنی هاوبەش لەنێوان هێزی پێشمەرگە و سوپای عێراق لە ناوچە جێناکۆکەکان.  - دانانی بازگەی هاوبەش لەنێوان هێزی پێشمەرگە و سوپای عێراق لە دەروازەکانی کەرکووک، دیالە و نەینەوا.   - پێکھێنانی هێزی هاوبەشی پێشمەرگە و سوپای عێراق لە ناوچە جێناکۆکەکان.