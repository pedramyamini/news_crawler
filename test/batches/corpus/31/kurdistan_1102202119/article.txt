ئەو گەنجەی کوژراوە ناوی "لاڤان فازڵ مەرقس"ـە و لەدایکبووی ساڵی ١٩٨٨ ـە و دوو منداڵی هەیە.     ئیبراهیم شێخەڵڵا، قایمقامی شەقڵاوە بە تۆڕی میدیایی رووداوی راگەیاند: "شەڕێکی ئاسایی لەنێوان دوو هاووڵاتی لە شەقڵاوە روویدا. بەو هۆیەوە یەکێکیان کە بە چەقۆ بریندار کرابوو، مرد. "     قایمقامی شەقڵاوە باسیشی لەوە کرد: "کوژراوەکە پۆلیسی بنکەی بێترمە بوو لە گەڕەکێکی کریستیاننشینی شەقڵاوە. تۆمەتبارەکەیش گەنجە و دەستگیر کراوە و رووبەرووی یاسا کراوەتەوە. "     لەبارەی پەیوەندیی بکوژ و کوژراوەکەوە ئیبراهیم شێخەڵڵا ئەوەشی گوت: "هەردووکیان کریستیانن و برادەری یەکتری بوون، بەڵام دیارە ناکۆکی کەوتووەتە نێوانیان و ئەو رووداوەی لێکەوتووەتەوە. "     هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند، تۆمەتباری سەرەکی رووداوەکە بەپێی ماددەی ٤٠٦ لە یاسای سزادانی عێراقی دەستگیر کراوە و ناوی "ل. ی. ئـ. "ـە و ٣٠ ساڵانە.    بە گوتەی شایەتحاڵێک بۆ رووداو کە نەیویست ناوی ئاشکرا بکرێت ئەو دوو کەسە پێشتریش شەڕ لەنێوانیاندا روویداوە و نیوەڕۆی چوارشەمەیش هەر بووەتە شەڕیان و دوای ئەوەی لێک جیا کراونەتەوە، بکوژەکە چووەتەوە ماڵ و چەقۆی هەڵگرتووە و گەڕاوەتەوە بازاڕ.   بە گوتەی ئەو شایەتحاڵە بکوژەکە "سەرخۆش بووە و دوای ئەوەی لە چایخانەیەکدا لاڤان دەبینێت، دەبێتەوە بە شەڕیان و بە چەقۆ لە لاڤان دەدات. دواتریش هەر خۆی بە برینداری دەیبات بۆ نەخۆشخانە. "