دکتۆر عەلی خەیری ئۆسۆ، بەڕێوەبەری گشتیى گەشتوگوزاری دهۆک بە تۆڕی میدیایی رووداوی راگەیاند: بەهۆی رێکارەکانی خۆپارێزی لە کۆرۆنا و قەدەخەکردنی هاتووچۆ، گەشتوگوزار لە هەموو جیهان  و کوردستان و بەتایبەتی پارێزگای دهۆک زیانێکی زۆری بەرکەوت، ئەمە سەرەڕای ئەو زیانەی بەر ئەو کەرتە کەوتووە، ١٠ هەزار کەسیش کە لەو کەرتە کار دەکەن ئەوانیش زیانمەند بوون و کاریگەریی لەسەر خێزانەکانیشیان هەبووە.  بە گوتەی بەڕێوەبەری گشتیى گەشتوگوزاری دهۆک لە بەرنامەیاندا هەیە ستراتیژێک بۆ بەرەوپێشبردنی کەرتی گەشتوگوزار لە پارێزگای دهۆک دابنێین، یەکێک لەو شتانەی کە لەنێو ئەو ستراتیژیەتەدا دەبێت، چۆنێتی راکێشانی گەشتیارە بۆ سنووری پارێزگای دهۆک، هاوکات هاوئاهەنگی لەگەڵ دەستەی گەشتوگوزار لە بەغدا بۆ هێنانی گەشتیار".  عەلی ئۆسۆ، ئاماژە بەوەش دەدات کە دەستەی گەشتوگوزاری هەرێمی کوردستان پاڵپشت و هاندەری هەنگاوەکانیانن بۆ ئەوەی ئەو کەرتە لە سنووری پارێزگای دهۆک پەرەوپێش ببرێت".  یەکەمجار لە ١٤ ـی ئاداری ٢٠٢٠ قەدەخەی هاتووچۆ لە هەرێمی کوردستان راگەیێندرا، دوای کەمبوونەوەی ژمارەی تووشبووانیش تا رادەیەک رێکارەکانی قەدەخەی هاتووچۆ دوای نزیکەی دوو مانگ ئاسایی کرانەوە.