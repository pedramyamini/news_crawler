موقەدەمى مافپەروەر هێمن سلێمان، گوتەبێژى پۆلیسی دهۆک بە رووداوی راگەیاند، کەمێک پێش ئێستا ناجی بالەتەیی، باوکی د. ئارام بالەتەیی، گوتەبێژی فراکسیۆنی پارتی دیموکراتی کوردستان لە پەرلەمانی عێراق لەنێو ماڵەکەی خۆیدا لە تەمەنی ٦٩ ساڵیدا بە دەمانچە خۆی کوشت، لەسەر ئەو کەیسەش دەست بە لێکۆڵینەوە کراوە.  ناجى بالەتەیی لە ساڵی ١٩٥٢ لە شاری دهۆک لەدایکبووە، لە شۆڕشی گوڵاندا بووەتە پێشمەرگە و چەند بەرپرسیارێتییەکی وەرگرتووە، دوایین بەرپرسیارێتیی لە ساڵی ٢٠٠٥ وەرگرتووە و بووەتە کارگێڕی لقی ٢٠ی پارتی لە شێخان، جگە لە د. ئارام، کچێکی هەیە.  دوو مانگ و ١٥ رۆژ پێش ئێستا د. ئارام بالەتەیی لە بەغدا تووشی ڤایرۆسی کۆرۆنا بوو، دواتر گەڕایەوە شاری دهۆک و دوای ١٠ رۆژ لە تووشبوونی بە ڤایرۆسەکە رەوانەی نەخۆشخانەیەکی شاری دهۆک کرا، دۆخی تەندروستیی تاوەکو ئێستاش ناجێگیرە.