سەرۆكی لیژنەی ئامادەكردنی پرۆژەی لامەركەزیی سلێمانی دەڵێت، سێ پرۆژە لەو بارەیەوە هەن و چاوەڕوانی بڕیاری کۆتایی حکومەتن.  بەرزان محەممەد، سەرۆكی لیژنەی ئامادەكردنی پرۆژەی لامەركەزیی سلێمانی دەڵێت "ئێستا ئێمە چاوەڕوانی بڕیاری حکومەتی هەرێمی کودستانین، چونکە پارتیش بە هەمان شێوە پرۆژەی لامەرکەزیی داوە بە حکومەتی هەرێم، لیژنەکەی حکومەتیش لە هەرسێ لایەنی پارتی دیموکراتی کوردستان، بزووتنەوەی گۆڕان و یەکێتیی نیشتمانیی کوردستان پێكهاتبوو، ئێستا چاوەڕوانی ئەوەین حکومەت بڕیار لەبارەی پەیڕەوێکیان بدات".  حکومەتی هەرێمی کودستان پێشتر لیژنەیەکی بە سەرۆکایەتیی د. پشتیوان سادق و وەزیرەکانی گۆڕان و یەکێتی بۆ بەدواداچوونی پرۆژەکە پێکهێنا، سەردانی هەریەک لە گۆڕان و یەکێتییان کرد، لەسەر داوای لیژنەکەی حکومەت لیژنەی ئامادەکردنی پرۆژەی لامەرکەزیی سلێمانی، پەیڕەوێکی ئامادە و ئاراستەی حکومەت کردووە.  کێشەیەکی سەرەکیی بەردەم پرۆژەی لامەرکەزیی سلێمانی ئەوەیە، نازانرێت داهاتی سلێمانی چەندە، ئایا بەشی خەرجییەکانی دەکات یاخود نا.  عەلی حوسێن، بەرپرسی پەیوەندییە نیشتمانییەکانی پارتی دیموکراتی کوردستان دەڵێت "بابەتی لامەکەزی یەکێک لە بەرنامەکانی کابینەی نۆیەمی حکومەت، کابینەکەی کاک مەسرور بارزانی بوو، لیژنەیەک لە حکومەت پێکهاتووە دیراسەی دەکات، ئەو پرۆژەیاسایەی لێرە خەڵکی شارەزا لە حکومەت ئامادەیان کردووە لەگەڵ پرۆژەیاسای پێشنیارکراو بەراوردی دەکات. بە دڵنیاییەوە ئەوەی بگونجێت لەگەڵ بابەتە یاساییەکان و رەشنووسی دەستوور یان ئەو دەستوورەی خۆمان ئامادەی دەکەین و لەگەڵ دیدگای هەرێمی کوردستان بۆ یەکپارچەیی خاکی هەرێمی کوردستان، ئێمە تەئکیدی لێ دەکەینەوە".  ئەنجوومەنی پارێزگای سلێمانی رۆژی ٣٠ی نیسانی ٢٠٢٠ فەرمانی پێکهێنانی لیژنەیەکی نۆ کەسیی بۆ نووسینی رەشنووسی پرۆژەی لامەرکەزی دەرکرد.  ئەنجوومەنەکە پاڵپشت بە ماددەکانى ٢ و ٥ ى یاساى ژمارە ٣ ى ساڵى ٢٠٠٩ ى ئەنجوومەنى پارێزگاکانى هەرێمى کوردستان داوای لامەرکەزی دەکات، بە مەبەستی دابەزاندنى دەسەڵاتەکان بۆ خوارەوە.  سەرۆکی لیژنەی لامەرکەزیی سلێمانی دەڵێت، تاوەکو یاسای ژمارە ٣ی ساڵی ٢٠٠٩ی ئەنجوومەنی پارێزگاکان لە پەرلەمان هەموار دەکرێتەوە، پەیڕەوەکە جێگرەوە دەبێت بۆ بەڕێوەبردنی لامەرکەزییەت لە پارێزگاکاندا.