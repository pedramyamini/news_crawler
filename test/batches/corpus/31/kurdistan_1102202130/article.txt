رۆژی پێنج شەممە ٢٠٢١/٠٢/١١ جەعفەر شێخ مستەفا، جێگری سەرۆکی هەرێمی کوردستان، پێشوازیی لە تیمێکی رێکخراوی ئاشتیی خێرخوازیی نێودەوڵەتی کرد.  رێکخراوی ئاشتیی خێرخوازیی نێودەوڵەتی سێ تۆن هاوکاریی پزیشکیی بۆ هێزەکانی پێشمەرگە دابین کرد و جێگری سەرۆکی هەرێمی کوردستان بۆ هاوکارییەکانیان سوپاسی کردن.  لە دیدارەکەدا باس لە یەکگرتنەوەی هێزەکانی پێشمەرگە و پرۆسەی چاکسازی کرا. جەعفەر شێخ مستەفا ئەوەی "وەک خاڵی وەرچەرخانی بەرەوپێشچوون و بەهێزیی هەرێمی کوردستان لە قەڵەم دا. "  لە تەوەرێکی دیکەی دیدارەکەدا باس لە دواین رووداو و پێشهاتەکانی هەرێمی کوردستان و عێراق و پەیوەندییەکانی نێوان هەولێر و بەغدا کرا.  هەردوولا جەختیان لەوە کردەوە کە پێویستە کێشەکان بە خێرایی و بە رێکارێکی باشتر لە چاورچێوەی دەستووردا چارەسەر بکرێن.