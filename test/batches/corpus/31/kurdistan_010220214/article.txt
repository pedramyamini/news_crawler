محەممەد باقر نەوبەخت، سەرۆکی رێکخراوی پلاندانان و بودجەی ئێران سەردانی پرۆژەی گواستنەوەی ئاوی بەنداوی کانی سێوی پیرانشار، نەخۆشخانەی ٣٠٠ قەرەوێڵەیی ژنانی ورمێ و هۆڵی ناوەندی بۆنەکانی ورمێ دەکات، کە هێشتا تەواو نەکراون.  گرنگترین پرۆژە کە دەیکاتەوە، پرۆژەی دروستکردنی دوو هەزار خانووە بۆ زیانلێکەوتووانی بوومەلەرزەی ساڵی رابردووی ناوچەی کوتوول سەر بە شاری خۆی کە حکومەت دەڵێت، بۆ زیانلێکەوتووان دروستیان کردووە.  لە ٢٣ی شووباتی ٢٠٢٠ بوومەلەرزەیەک بە ٥.٧ پلەی رێختەر ناوچەکانی باکووری پارێزگای ورمێ، بەتایبەت ناوچەی کوتوولی هەژاند. لە بوومەلەرزەکەدا شەش هەزار و ١٣٠ خانوو زیانی زۆریان بەرکەوت کە لیژنەکانی حکومەت رایانگەیاند ٤٥٠٠ خانوو کەڵکی هیچیان نەماوە و دەبێ دروستبکرێنەوە. تاوەکو ئێستا ١٨٥٠ خانوو دروستکراونەتەوە. ئەوانیش ئەو خانووانەن کە خاوەنەکانیان خۆیان پارەیان هەبووە. ئەوانەی پارەیان نییە، نەیانتوانیوە خانووەکانیان دروستبکەنەوە و هێشتا لە خێوەتدان.  حکومەتی ئێران بۆ ئەو خانووانەی کە تەواو رووخاون ١٠ تاوەکو ١٢ ملیۆن تمەن (٤٠٠ دۆلار) هاوکاریی بێ بەرامبەر و ٤٠ تاوەکو ٥٠ ملیۆن تمەن (دوو هەزار دۆلار)ی وەکو قەرز داوە بە خەڵک کە بەشی دروستکردنەوەی خانوو ناکات. لەکاتێکدا کە دروستکردنەوەی خانوویەکی ئاسایی ئێستا دەورووبەری ٢٥٠ ملیۆن تمەنی پێویستە.  لە رۆژی یەکشەممەوە تاوەکو ١٠ رۆژی دیکە لە ئێران بە ساڵیادی سەرکەوتنی شۆڕشی ئەو وڵاتە لە ساڵی ١٩٧٩ لە قەڵەم دەدرێت. ساڵانە لەو ١٠ رۆژەدا حکومەت و دامەزراوەکانی دیکەی دەسەڵات کردنەوەی دەیان پرۆژە رادەگەیێنن، زۆربەیان پرۆژەی کۆنن و بەشێکیشیان لە ساڵانی پێشووشدا کراونەتەوە و دووبارە دەکرێنەوە. یان چەند ساڵ لەسەریەک بەردی بناخەی پرۆژەیەک دانراوە.