سیروان بارزانی، بەرپرسی میحوەری گوێڕ - مەخمووری هێزی پێشمەرگەی کوردستان بە تۆڕی میدیایی رووداوی راگەیاند، لە ماوەی ٧٢ کاژێری رابردوودا فڕۆکە جەنگییەکانی هاوپەیمانی نێودەوڵەتی بە هاوئاهەنگی لەگەڵ هێزەکانی پێشمەرگە ٥ جار پێگەکانی داعشیان لە چیای قەرەچووخ لە سنووری مەخموور بۆردوومانکردووە.   سیروان بارزانی گوتی، لە ئەنجامی بۆردوومانەکە ژمارەیەک چەکداری داعش کوژراون و کۆگایەکی چەک و تەقەمەنی رێکخراوە پەڕگیرەکەش خاپوورکراوە.   لە کۆتایی ٢٠١٧ دا حکومەتی ئەو کاتەی عێراق سەرکەوتنی بەسەر داعشدا راگەیاند، بەڵام تاوەکو ئێستاش داعش لە بەشێک لە ناوچە جێناکۆکەکان و ئەنبار و هەندێک شوێنی سەر بە پارێزگای سەلاحەدین جمووجوڵێکی زۆری هەیە.  هێرشەکە لەکاتێکدایە، مستەفا کازمی، فەرماندەی گشتیی هێزە چەکدارەکان لە تویتێکدا لە تۆڕی کۆمەڵایەتیی تویتەر رایگەیاند، رۆژی سێشەممە ٢٠٢١/٠٢/٠٢ ئەبو حەسەن غەریباوی، فەرماندەی باشووری عێراقی رێکخراوی داعش و غانم سەباح، بەرپرسی گواستنەوەی خۆکوژەکانی ئەو رێکخراوە کوژراون.  ٢٨ ـی مانگی رابردوو، لە ئۆپەراسیۆنێکی هاوبەشی ئۆپەراسیۆنە هاوبەشەکان، هاوپەیمانیی نێودەوڵەتی، دژەتیرۆر و هەواڵگری لە باشووری کەرکووک، ئەبو یاسر ئەلعیساوی، "جێگری خەلیفە و والی عێراق" کوژرا.