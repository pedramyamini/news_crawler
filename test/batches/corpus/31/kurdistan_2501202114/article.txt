دوای چەند رۆژ چاوەڕوانی بۆ ناردنی تیمی فریاکەوتن لەلایەن حکومەتەکانی ئێران و تورکیا، رۆژی دووشەممە ٢٠٢١/٠١/٢٥ ژمارەیەک لە دانیشتووانی گوندی کۆرانی ناوچەی سۆما و برادۆستی ورمێ چوونە شوێنی رووداوەکە و دوای چەند کاژێر گەڕان تەرمی هەر پێنج کۆڵبەرەکەیان دۆزییەوە.   ناوی ئەو کۆڵبەرانە بەم شێوەیەیە: مەتین ئەسڵانی، ٣٧ ساڵان، خێزاندارە و باوکی دوو منداڵە؛ بڵند ئەحمەدی، ٢٩ ساڵ، خێزاندارە و باوکی دوو منداڵە؛ مۆلایی خودایی، ٢٢ ساڵە و خێزاندارە و باوکی منداڵێکە، یاوەر ئەسڵانی، ١٨ ساڵ و؛ فورات خدری ٢٤ ساڵان.  تەرمەکان لە دیوی باکووری کوردستانن و بڕیارە لە رێگەی کۆڵبەرییەوە بیانگەڕێننەوە بۆ زێدی خۆیان.  ئەو پێنج کەسە یەکشەممەی هەفتەی رابردوو لە کۆرانەوە جگەرەیان بردبوو بۆ ناوچەی گەوەر لە باکووری کوردستان. بەرەبەیانی دووشەممە لە گەڕانەوەدا ژێر رنوو کەوتن. لەو کاتەوە کەسوکاریان داوایان لە حکومەتی ئێران و تورکیا دەکرد کە هەوڵی رزگارکردنیان بدەن.