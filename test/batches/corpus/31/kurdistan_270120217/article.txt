نەوزاد شێخ کامل، بەڕێوەبەری گشتیی بازرگانیی هەرێمی کوردستان بە تۆڕی میدیایی رووداوی راگەیاند، تائێستا لەبارەی خەرجکردنی شایستە داراییەکانی جووتیارانی هەرێمی کوردستانەوە بۆ ساڵانی ٢٠١٤ و ٢٠١٥ و ٢٠١٦ بە فەرمی هیچ بڕیارێکیان لە وەزارەتی بازرگانیی عێراقەوە بە دەست نەگەیشتووە و ئاگاداری بڕیاری خەرجکردنی ئەو پارەیەش نین.  ئەوە لە کاتێکدایە کە د. رێبوار کەریم، پەرلەمانتاری عێراق رایگەیاندبوو، "لەبارەی پارەی گەنمی جووتیارانی ساڵانی ٢٠١٤ و ٢٠١٥ و ٢٠١٦ وە کە بەهۆی گەندەڵیی دەسەڵاتدارانەوە دواکەوتبوو، بە خۆشحاڵییەوە پێتان رادەگەیەنم کە بڕیاری خەرجکردنی ٢٨٦ ملیار دیناری گەنمی ئەو ساڵانە درا کە دەکاتە نیوەی شایستەکانی جووتیاران. تکایە ئەوەلیاتەکانتان ئامادەبکەن، چونکە بە زووترین کات دابەش دەکرێت. "  هەروەها محەممەد حەلبووسی، سەرۆکی پەرلەمانی عێراق لە دانیشتینی پەرلەماندا لەبارەی پارەی گەنمی جووتیارانی عێراقەوە گوتی: "لەبارەی شایستەکانی جووتیارانەوە دەنگی خۆم دەخەمە پاڵ دەنگی برای خۆم، جێگری یەکەم و هەموو برا و خوشکە ئەندامەکانی پەرلەمان. جووتیاران چینێكی گرنگی کۆمەڵگەی عێراقن کە ئێستا لە نەهامەتیدا دەژین و پێشتریش لە نەهامەتیدا بوون و بەردەوام لە نەهامەتیدا دەمێننەوە. "  سەرۆکی پەرلەمانی عێراق دەشڵێت: "چۆن دەبێت جووتیار یەک وەرزی تەواو کار بکات و بەروبوومەکەی رادەستی حکومەت بکات و پاشان چاوەڕێی حکومەت بکات تاوەکو پارەی پێبدات؟ حکومەتیش پارەکەی خۆیی پێنادات و جووتیارەکەیش بۆ وەرزی داهاتوو پارەی پێ نامێنیت. بۆیە من داوا لە لیژنەی دارایی دەکەم بڕگەیەک لە یاسای بودجەدا دابنێن، وەزارەتی دارایی ناچار بکات هیچ خەرجییەک لە هیچ دامەزراوەیەکی وڵاتدا نەکات تاوەکو ئەو دەمەی هەموو پارەی جووتیاران دەدات. با سەرەتا پارەی جووتیاران بدات، ئینجا بچێت پارەی شوێنەکانی دیکە بدات. "  حکومەتی عێراق ٥٥٧ ملیار دینار دیناری جووتیارانی هەرێمی کوردستانی بۆ ساڵەکانی ٢٠١٤ و ٢٠١٥ و ٢٠١٦ لایە و تا ئێستا خەرجی نەکردووە.