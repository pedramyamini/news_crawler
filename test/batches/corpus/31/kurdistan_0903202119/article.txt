هۆگر عەزیز، گوتەبێژی پۆلیسی هەولێر بە رووداوی راگەیاند، دوای ئەوەی بەدواداچوونیان کردووە توانیویانە ئەمڕۆ سێشەممە ئەو کەسە دەستگیربکەن، تاوەکو ئێستاش دانی بە شەش حاڵەتی دزیکردندا ناوە و "خەڵکیش پەیتا پەیتا دێن داوای یاسایی لەسەر تۆماردەکەن".  بە گوتەی گوتەبێژی پۆلیسی هەولێر، ئەو گەنجە "تەنیا بە بەکارهێنانی ماتۆڕسکیل" دزییەکانی ئەنجامداوە، بەشێوەیەک کە شەوان دوای کاژێر ٠٩: ٠٠ بەدوای ئەو ئافرەتانە کەوتووە کە لە شوێنی چۆڵدا بوون یاخود هاتووچۆی ئۆتۆمبێلیان تێدا کەم بووە، ئەمەش بۆئەوەی "ئەگەر جانتا بدزێت، ئۆتۆمبێلێک یاخود کەسێک بەدوای نەکەوێت".  هۆگر عەزیز ئاماژەی بەوەش کرد کە ئەو کەسە ئێستا لەژێر لێکۆڵینەوەدایە و رێکاری یاسایی بەرامبەری دەگیرێتەبەر.  ئەو کەسە بەپێی ماددەی ٤٤٣ لە یاسای سزادانی عێراقی فەرمانی دەستگیرکردنی بۆ دەرچووە، گوتەبێژی پۆلیسی هەولێر دەڵێت، تاوەکو ئێستا دیارنییە کە ئەو بڕە پارەیەی کە دزیویەتی، چەندە بەڵام لە یەکێک لەو جانتایانەی دزیویەتی ٢٠٠ دۆلار و زیاتر لە ٦٠٠ هەزار دیناری عێراقیی تێدابووە، لە جانتاکانی دیکەش مۆبایل، دۆلار، پارەی عێراقی و زێڕ هەبووە.  ئەو ئافرەتانەی دزییان لێکراوە باس لەوە دەکەن کە قۆڵیان دەئێشێت، یەکێک لەو ئافرەتانەش بە پەیامنێری رووداوی گوتووە، دزەکە "بە لایتێک لە نێوچاوی داوە بۆئەوەی چاوی تێکبچێت و دزییەکەی لێکردووە". ئەو مۆبایلانەشی کە بردوویەتی، فۆڕماتی کردوون و فرۆشتوونی.  بەشێک لە ئەفسەرانی پۆلیس داوادەکەن کە ژمارە بۆ ماتۆڕسکیلەکان بکرێت بۆئەوەی ئاسانتر بناسێنرێنەوە.