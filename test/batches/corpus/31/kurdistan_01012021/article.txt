هیوا حوسامەدین، پەیامنێری رووداو لەبارەی رووداوەکەوە رایگەیاند، شەوی رابردوو ژمارەیەک هاونیشتمانی بەهۆی سەری ساڵەوە چوونەتە تایم سەنتەری کەرکووک، بەڵام بەهۆی ئەوەی خەڵک دەڵێن، لەلایەن هێزە ئەمنییەکانەوە دەستدرێژی کراوەتەسەر چەند ژنێک، گرژی و ئاڵۆزیی دروستبووە.  بەگوتەی پەیامنێری رووداو لە زمانی شایەتحاڵەکانەوە، چەند گەنجێک کەو ئەو رووداوانەیان بینیوە، خۆیان پێنەگیراوە و شەڕ و پێکدادان دروستبووە. هێزە ئەمنییەکان دەستیان بە تەقەکردن بەسەر خەڵکدا کردووە و ٥ گەنجیشیان دەستگیرکردووە.  ئەو گەنجانەی دەستگیرکراون هەموویان کوردن و خەڵکی رەحیماوای کەرکووکن. تاوەکو ئێستا هێزە ئەمنییەکانی کەرکووک لەبارەی رووداوەکە و دەستگیرکردنی ئەو گەنجانە و ناسنامەیان هیچ لێدوانێکی رەسمی و هیچ زانیارییەکیان نەدرکاندووە.  جگە لەوانەی دەستگیرکراون، بەگوتەی پەیامنێری رووداو، چوار گەنجی دیکەش بریندارن کە بە قۆناخە چەک لێیاندراوە و سەر و دەست و پشتیان ئازاری پێگەیشتووە.  شەوی رابردوو لەکاتی رووداوەکە لە گەڕەکی رەحیماوا، هەردی محەممەد، پەیامنێری رووداو لە کەرکووک لەو شوێنە کە یەکێکە لە گەڕەکە کوردییەکانی کەرکووک ئامادەبوو. هەردی محەممەد باسی لەوەکرد کە هێزێکی ئەمنیی زۆر لە ناوچەکە بڵاوەی پێکرابوو و  ئەوەشی گوت کە "بە چاوی خۆم بینیم چەند کەسێک دەستگیرکران".    زۆربەی ئەو کەسانەی قسەیان بۆ رووداو دەکرد ئاماژەیان بەوە دەکرد کە "هێزە ئەمنییەکان لە ژنیان داوە" بۆیە ئەوانیش کاردانەوەیان هەبووە. گەنجێکیش قسەی بۆ پەیامنێری رووداو کرد و گوتی، "شەڕەکە هی من بوو.. لەسەر ئەوەی دەستدرێژییان لە ئافرەتێک کرد، منیش لە زابتێکی ئاسایشمدا و دواتر تەقەیان بەسەرماندا کرد".  ئەگەرچی چەند کەسێکی کورد دەیانگوت هیچ رووینەداوە، بەڵام بەپێی ئەو ڤیدیۆیانەی کە بەشێوەی راستەوخۆ لە رووداو بڵاودەکرایەوە هێزە ئەمنییەکان تەقەیەکی زۆریان دەکرد و لە خەڵکیشیان دەدا.  گەنجێکی کورد کە قسەی بۆ رووداو دەکرد دەیگوت "کەرکووک نەفرۆشراوە بۆ ئەوەی بەرگریمان لێبکەن، کەرکووک فرۆشراوە بۆ ئەوەی سووکایەتیمان پێبکەن". ئەو گەنجە هەروەها دەیگوت" ئێمە تەنیا بەرگریمان کردووە لە خۆمان، ئەوەی بینیومانە زیاتر لە ٥ گەنجی کوردیان لەگەڵ خۆیان بردووە و گەنجیشمان هەبووە لەبەر لێدان بووراوەتەوە".  گەنجێکی دیکە کە نەیویست رووخساری دەربکەوێ لەبارەی رووداوەکەوە دەیگوت "هێزەکان لە خەڵکیان دەدا، خۆم بینیم لە ئافرەتێکیان دەدا". هەروەها گەنجێکی دیکە باسی لەوە دەکرد کە "دۆخەکە زۆر خۆش بوو، بەڵام ئەم هێزە ئەمنیانە بە تەقەکردن دۆخەکەیان تێکدا".