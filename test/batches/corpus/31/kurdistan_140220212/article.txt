ئەمڕۆ یەکشەممە ١٤ - ٠٢ - ٢٠٢١ پۆلیسی سلێمانی دەستگیرکردنی تۆمەتبارێکی راگەیاند. سەرکەوت ئەحمەد، گوتەبێژی پۆلیسی سلێمانی لەبارەی هۆکاری رفاندنەکە بە تۆڕی میدیایی رووداوی راگەیاند: تاوەکو ئێستا بەتەواوی دیار نییە بە چ هۆکارێک تاوانەکە ئەنجام دراوە، بەڵام تۆمەتبارەکە کێشەی لەگەڵ یەکێک لە کچەکان هەبووە، هەروەها هیچ دەستدرێژییەک نەکراوەتە سەر دوو خوشکەکە.     پۆلیسی سلێمانی راگەیێندراوێکی لەو بارەوە بڵاوکردەوە کە تێیدا هاتووە: "تۆمەتبارێک لە گەڕەکی قولەڕەیسی شاری سلێمانی دەستگیرکرا کە چوو بووە سەر ماڵێک و بەزەبری چەک دوو ژنی رفاندبوو، دوای وەرگرتنی بڕیاری بەڕێز دادوەر بنکەی پۆلیسی راپەڕین لێکۆڵینەوەکانی دەستپێکرد و دوای گەڕان و پشکنین توانرا تۆمەتبار بدۆزرێتەوەو دەستگیربکرێت".   لە بەشێکی دیکەی قسەکانیدا سەرکەوت ئەحمەد رایگەیاند: تاوانەکە شەوی رابردوو روویداوە و دایکی کچەکان گوتوویەتی کە لەو کاتەدا تەنیا خۆی و کچەکانی لە ماڵەوە بوون، دوای رفاندنی کچەکان دایکیان راستەوخۆ پۆلیسی راپەڕینی ئاگادار کردووەتەوە لەوەی کە کەسێک هەڵیکوتاوەتە سەر ماڵەکەیان.  لەبارەی ناسنامەی تۆمەتبارەکە پۆلیسی سلێمانی رایدەگەیێنێت: "تۆمەتبارەکە ناوی (پ. ع. ا)ـە و، لەکاتی دەستگیرکردنیشیدا دەستگیراوە بەسەر چەکێکی جۆری کڵانشیکۆف و ئۆتۆمبێلەکەیدا"، تۆمەتبارەکە تەمەنی ٣٥ ساڵە و کاسبکارە، کچەکانیش یەکێکیان لەدایکبووی ١٩٩٤ و یەکێکی دیکەیشیان لەدایکبووی ١٩٩١ ـە.  تۆمەتبارەکە بە ماددەی ٤٣٠ ـی یاسا کە تایبەتە بە رفاندن بە زەبری چەک سزا دەدرێت، بەپێی ئەو ماددەیەش تۆمەتبارەکە لە ساڵێک تاوەکو حەوت ساڵ سزای زیندانیکردنی بەسەردا دەسەپێنرێت.