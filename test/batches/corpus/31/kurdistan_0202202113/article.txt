"لێوەکانی دوو تیخ" دوایین فیلمی دۆکیۆمینتارییە، کە هەینی رابردوو لە کەناڵە حکومییەکانی ناوەندی پارێزگاکانی رۆژهەڵاتی کوردستان بڵاوکرایەوە، بەشی دووەمی فیلمەکەش "لێوی دووەمی تیخ" شەوی دواتر بڵاوکرایەوە. ناوەڕۆکەکەی باس لە ناکۆکییە نێوخۆییەکانی حیزبەکانی رۆژهەڵاتی کوردستان دەکات.  دۆکیۆمێنتارییەکە پشتی بە لێدوان و قسەکانی ئەندامانی حیزبەکانی رۆژهەڵاتی کوردستان بەستووە. لێدوانەکان لە تەلەفزیۆنەکانی دیکە یان لە تۆڕە کۆمەڵایەتییەکان وەرگیراوە، کە بەشێوەی ئامانجدار هەندێک بەشی تایبەتی لێدوانەکان جیاکراونەتەوە.   کەریم پەرویزی، ئەندامی دەستەی کارگێڕی حیزبی دیموکراتی کوردستانی ئێران، ئاماژە بە ناوەڕۆکی لێدوانەکان دەکات و دەڵێت: "ئەو قسانە هیی کاتێکی تایبەت بۆ بابەتێکی تایبەت بووە، بەڵام ناکرێت ئەم قسەیە بۆ شتێکی دیکە بەکاربێنیت".  تائێستا چەندین جیابوونەوە لە نێو حیزبەکانی رۆژهەڵاتی کوردستان روویانداوە، بە تایبەتی لە نێو دیموکرات و کۆمەڵەکان. ئەو حیزبانە نەک هەوڵەکانی یەکگرتنەوەیان ئەنجامی نەبووە، بەڵکو زۆرجار ئەندامانیان بە لێدوانەکانیان برینی لێکترازایان زیاتر کولاندوەتەوە، ئەمەش لەلای ئێران لە بەڵگەفیلمێکی وەکو "لێوەکانی دوو تیخ" قۆستراوەتەوە بۆ لێدانی حیزبەکانی رۆژهەڵات.  سمایل شەرەفی، ئەندامی کۆمیتەی ناوەندیی حیزبی دیموکراتی کوردستان دەڵێت: "ئامانج لەم فیلمانە ئەوەیەکە ناکۆکییەکان بیربخەنەوە و هەوڵەکانی حیزبەکانی کوردستان بۆ هاوکاری زیاتر، لێکنزیکبوونەوەی زیاتر، هەوڵ بۆ یەکگرتنەوەی لایەنەکان و تەنانەت هەوڵەکان بۆ کەمڕەنگکردنەوەی کێشەکانی رابردوو، بەجۆرێک لەبار بەرن".  بە گوتەی دەرهێنەرانی فیلم، ئەو فیلمە دۆکیۆمێنتاریانەی ئێران لەسەر بزووتنەوەی کورد دروستیان دەکات، کرچوکاڵن، فیلمەکان زۆرتر بە ئامانجی لێدان لە بزووتنەوەی کوردی دروست دەکرێن.  فەرهاد ئەرشەد، دەرهێنەری بەڵگەفیلم دەڵێت: "ئەم فیلمە ناچێتە قاڵبی فیلمێکی دۆکیۆمینتارییەوە، چونکە بۆ دروستکردنی فیلمێکی دۆکیۆمێنتاری دەبێت هەموو لایەنە جیاوازەکان تێیدا بەشدار بن و لە هەموو روانگەیەکەوە بۆی بڕوانرێت. دەتوانین بڵێن دەزگا ئەمنییەکانی کۆماری ئیسلامی بەرهەمهێنەری فیلمەکەن، ئەویش لە روانگەی خۆیانەوە".  لە دۆکیۆمینتارییەکەدا باس لە شەڕی ناوخۆیی نێوان حیزبەکانی کوردستان بەگشتی، بەتایبەت کۆمەڵە و دیموکرات دەکات، هەروەها باس لە ناکۆکییە ناوخۆییەکانی کۆمەڵە و دیموکرات، کوشتنی هەندێک لە ئەندامەکانیان بەدەستی هاوڕێیەکانیان و بەرژەوەندیخوازیی رێبەرانی ئەم حیزبانە دەکرێ.  بۆ نموونە لە بەشێکی دۆکیۆمێنتارییەکە قسەی فەرماندەیەکی پێشووی حیزبی دیموکرات بەناوی کەریم خاڵدار دانراوە کە باس لە کوژرانی چەندین پێشمەرگەی حیزبی دێموکراتی کوردستانی ئێران - ریبەرایەتی شۆڕشگێڕ بە دەست لایەنی حیزبی دێموکرات دەکات و راستەوخۆ د. عەبدولڕەحمان قاسملوو و د. سادق شەرەفکەندی وەک بەرپرسی ئەم کوشتنانە دەناسێنێت. خاڵدار ئەم قسانەی لە لایڤی فەیسبووکدا کردووە.  لە بەشی دیکەدا باس لە هەڵگیرسانی شەڕ لە نێوان حیزبەکانی رۆژهەڵاتی کوردستان و کۆماری ئیسلامی ئێران، ناکۆکی حیزبی دیموکرات لەگەڵ پارتی دیموکراتی کوردستان و پارتی کرێکارانی کوردستان - پەکەکە دەکات.  کەریم پەرویزی دەڵێت: "ئەمانە بەشێکن لە مێژووی تاڵی کورد، مێژووی کورد هەمووی شیرین نییە، بەڵام ئێستا دوای چەندین دەیە کە بەسەر ئەو مێژووەدا تێپەڕیوە بە شتێکی نادروستی دەزانین، کە نەدەبوو روویدابا. بەڵام بۆ ئەوەی تێبگەی بۆچی ئەو شتانە روویانداوە، دەبێت بگەڕێیتەوە ئەو کات و شوێنە".  ئەمە یەکەم فیلم نییە کە ئێران لە دژی حیزبەکانی رۆژهەڵاتی کوردستان دروستی دەکات و رەنگە دوایین فیلمیش نەبێت، بەڵام بە بڕوای سمایل شەرەفی، ئەندامی کۆمیتەی ناوەندیی حدک فیلمەکەی ئەمدواییە: " هەوڵێکی بەربڵاوی نوێترە، کە پەیوەندیی بە باردۆخی کوردستان و ئێرانەوە هەیە".  کۆماری ئیسلامی ئێران بۆ دروستکردنی ئەمجۆرە فیلمانە ساڵی ١٩٨١ ناوەندێکی بەناوی "سینەمای بەرگری پیرۆز" پێکهێنا، ناوەندەکە فیلم لەسەر شەڕەکانی ئێران لەگەڵ عێراق هەروەها لە دژی حیزبەکانی رۆژهەڵاتی کوردستان بەرهەمدێنێت.  سینەمای بەرگری تاوەکوو ئێستا ٢٤٠ فیلمی سینەمایی لەو جۆرەی بەرهەمهێناوە، سەرەڕای کۆتاییهاتنی شەڕی ئێران و عێراق تاوەکو ئێستاش فیلم لەسەر شەڕەکە دروست دەکات.  یەکەم فیلمی سینەمایی ناوەندەکە کە پەیوەندیی بە کوردستانەوە هەبوو، ناوی "هەڵۆکان" بوو. دوای ئەوە فیلمی "کانی مانگا" بەرهەمهات. کانی مانگا گوندێکە لەنێوان پێنجوێن و سلێمانی. فیلمەکە باس لە گرووپێکی تایبەتی هێزی سەربازیی ئێران دەکات کە دەیانەوێت فڕۆکەوانێکی عێراقی بڕفێنن، بەڵام لەگەڵ مەفرەزەیەکی پێشمەرگەکانی رۆژهەڵاتی کوردستان تووشی شەڕ دەبن.  ئەم فیلمە نزیکەی ٧ ملیۆن بینەری تەنیا لە سینەماکاندا هەبووە، ئەویش لە کاتێکدا کە ژمارەی دانیشتووانی ئێران نیوەی ئێستای بووە. فیلمەکە چەندین خەڵاتیشی لەسەر ئاستی ئێراندا بەدەستهێناوە.  لە هەموو ئەو فیلمانەدا کە دروست دەکرێن، پێشمەرگە بە "خراپ" پێشان دەدرێ، کەسانێک کە بەرژەوەندیی خەڵکیان ناوێت و وەک کۆمەڵە کەسێکی "مرۆڤکوژ و دژەگەل" پێشان دەدرێن.  سمایل شەرەفی دەڵێ: "هەموو ئەو فیلمانە ئامانجێکی تایبەت دەپێکن، ئەویش ئەوەیە کە بزووتنەوەی کوردستان، بەگوتەی خۆیان، لەگەڵ کێشە و ململانێ بەرەوڕوو بکەنەوە و وای بە خەڵک بناسێنن کە ئەم بزووتنەوەیە رەگ و ریشەی لەنێو خەڵکدا نییە".   لە روانگەی سمایل شەرەفییەوە، بزووتنەوەی کوردستان بزووتنەوەیەکی زیندووە و ئەوانیش دەیانەوێت ئەو زیندوویەتییە بە ئامانج بگرن و لە سەمبولەکانی بزووتنەوەی کوردستان بدەن.  لەم ماوەیەدا هاوکات لەگەڵ بڵاوبوونەوەی ئەمجۆرە فیلمانەدا، دەیان چالاکڤانی خەڵکی رۆژهەڵاتی کوردستان گیراون، بەپێی راپۆرتی رێکخراوی هەنگاو بۆ مافەکانی مرۆڤ تاوەکوو رۆژی ٢/٢/٢٠٢١، ٩٩ چالاکڤانی مەدەنی و کولتووری لە پارێزگاکانی کرماشان، سنە و ورمێ گیراون، لەو ژمارەیە ٧ کەسیان ئازادکراون.  کەریم پەرویزی دەڵێ: "هەموو ئەم شتانە پەیوەندیی بە نزیکبوونەوەی دیموکراتەکان، زیاتر کارابوونی ناوەندی هاوکاری حیزبەکانی کوردستانی ئێران، نزیکبوونەوەی هەموو کورد لە هەموو بەشەکان و مەترسییە ناوخۆییەکانی سەر کۆماری ئیسلامییەوە هەیە، کە ئەگەری سەرهەڵدان هەیە و لەم نێوەشدا کورد لە هەر لایەکی دیکە یەکگرتووترە و دەتوانێت ببێتە سەنگەرێک بۆ سەرتاسەری ئێران، بۆیە دەیەوێت لە کەسایەتی کورد بدات".  فیلم و بەرهەمە ڤیدیۆییەکانی کۆماری ئیسلامی ئێران تەنیا پەیوەندیی بە حیزبەکانی رۆژهەڵاتی کوردستانەوە نییە. ماوەیەک لەمەوبەر راگەیاندنەکانی نزیک لە سوپای پاسداران کورتە فیلمێکیان بەناوی "تەوەکول" بڵاوکردەوە، لەسەر هێرشی داعش بۆ سەر هەرێمی کوردستان و هاوکارییەکانی ئێران، کە کاردانەوەی زۆری بەدواداهات.  هەرچەندە نەسروڵڵا رەشنوودی، سەرکونسولگەری ئێران بە رووداوی گوت فیلمی تەوەکول رای کۆماری ئیسلامی ئێران نییە، بەڵام هەرێمی کوردستان لە رێگەی فەرمانگەی پەیوەندییەکانی دەرەوە ناڕەزایی خۆی گەیاندە کۆنسوڵخانەکە.