مەحموود سەنگاوی، بەرپرسی میحوەری گەرمەسێری هێزی پێشمەرگە بە تۆڕی میدیایی رووداوی راگەیاند، شەوی رابردوو چەکدارانی داعش بە چەکی نیشانشکێن (قەنناس) تەقەیان لە بنکەی هێزە عێراقییەکان لە نزیک گوندی ئیسڵاحی سەر بە ناحیەی گوڵاڵە کردووە و لە ئەنجامدا سەربازێک کوژراوە و یەکێکی دیکەش برینداربووە.  لە بەشێکی دیکەی قسەکانیدا مەحموود سەنگاوی گوتی "لەماوەی چەند کاژێرێکدا چەکدارانی داعش دوو جار تەقەیان لە هێزە عێراقییەکان کردووە و جموجووڵیشیان لەو سنوورە زیادیکردووە".  له‌باره‌ی شێوازی شەڕی داعش رزگار محەممەد، بڕیارده‌ری لیژنەی كاروبارى پێشمه‌رگه لە پەرلەمانی کوردستان بە رادیۆی رووداوی راگەیاند: "چه‌كدارانی داعش ئێستا شه‌ڕی رووبه‌ڕوویان پێناكرێت و به شێوه‌ی پارتیزانی و به گرووپی ٥ بۆ ٦ كه‌سی دێن و ده‌ست له هێزه‌كانی پێشمه‌رگه و خه‌ڵكی ناوچه‌كه ده‌وه‌شێنن، به‌ڵام تاوەکو ئێستا پاشماوه‌ی ئه‌و چه‌كدارانه نه‌بینراون، چونكه هیچ بریندار و كوژراویان نه‌بووه تا ناسنامه‌یان ئاشكرا بێت".   چەکدارانی داعش لە ناوچە جیاوازەکانی عێراق و ناوچە کوردستانییەکانی دەرەوەی ئیدارەی هەرێمی کوردستان خۆیان رێکخستووەتەوەو بەرپرسانی ئەمنیی عێراق و کوردستانیش کۆکن لەسەر ئەوەیە "داعش بووەتەوە مەترسییەکی جیددی". ئەمینداری وەزارەتی پێشمەرگە دەڵێت، ئەو رۆژەی حەیدەر عەبادی "کۆتاییهاتن"ی داعشی لە عێراق راگەیاند، ئەوان "هۆشداری"یان داوە، کە "داعش دەگەڕێتەوە".  جەبار یاوەر، ئەمینداری گشتیی وەزارەتی پێشمەرگە، رۆژی سێشەممە لە کاژێری یەکەمی بووڵتەنی نیوڕۆژی تەلەڤزیۆنی رووداو لەبارەی مەترسیی داعش لە عێراق و ناوچە کوردستانییەکانی دەرەوەی ئیدارەی هەرێمی کوردستان قسەی کرد، ئەو ناوچانەی بەوە ناسراون، کە ناوچەیەکن بۆشایی ئەمنییان تێدایە بەهۆی نەبوونی هاوئاهەنگی لەنێوان سوپای عێراق و هێزەکانی پێشمەرگە، کە دواجار بوونەتە مۆڵگەی داعش و شوێنی تەراتێن و خۆڕێکخستنەوەیان.   جەبار یاوەر رایگەیاند، "لە ساڵی ٢٠١٧ ەوە جووڵەی داعش بەردەوام هەر هەبووە". ئەوەشی گوت، کە ئەوکاتەی حەیدەر عەبادی، سەرۆکوەزیرانی پێشووی عێراق وەک فەرماندەی گشتیی هێزە چەکدارەکان بەیاننامەی کۆنترۆڵکردنەوەی ناوچەکانی ژێر دەسەڵاتی داعشی راگەیاند و کۆتاییهاتنی ئەو رێکخراوەی راگەیاندووە، "هەر ئەوکاتە ئێمە لە وەزارەتی پێشمەرگە هۆشدارییمان دا، کە داعش ئەمارەتەکەی نەماوە، ئەگینا وەک هزر و چەکدار ماوەو خۆیشی رێکدەخاتەوەو کۆتایی نەهاتووە".  بەپێی ئەو ئامارەی ئەمینداری وەزارەتی پێشمەرگە بە رووداوی دا، لە سێ ساڵی رابردوودا تەنیا لە ناوچە کوردستانییەکانی دەرەوەی ئیدارەی هەرێمی کوردستان داعش ٩٧٠ هێرشی ئەنجامداوە، بەمشێوەیە:  ساڵی ٢٠١٨: ٤٥٦ هێرش، کە بووەتە هۆی کوژران، برینداربوون و رفاندنی ١٧٤٢ کەس.  ساڵی ٢٠١٩: ٢٧٠ هێرش، کە بووەتە هۆی، کوژران، برینداربوون و رفاندنی ١٢٦٠ کەس.  ساڵی ٢٠٢٠: ٢٣٠ هێرش، کە بووەتە هۆی کوژران، برینداربوون و رفاندنی  ٨١٢ کەس.  مانگی ١ی ئەمساڵی ٢٠٢١: نزیکەی ١٤ هێرش و ١٥٠ کوژراو و بریندار.  جەبار یاوەر دەڵێت: "ئەو زیادبوونە لە مانگی یەکی ئەمساڵدا جێی تێبینییە و پەیوەستە بە هەلومەرجی تایبەتی عێراق لەم کاتەدا، بەتایبەت ناکۆکیی نێو کوتلەکانی عێراق لەنێوان سوننە و شیعە و هەروەها ناکۆکییەکانی نێوان هەرێمی کوردستان و عێراق، چونکە داعش لەکاتی ئەو ناکۆکییانەدا هەوڵدەدات شانەکانی تووندوتۆڵ بکاتەوە و دۆخەکە ئاڵۆزتر بکات".