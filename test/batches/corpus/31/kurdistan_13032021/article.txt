دوێنێ هەینی ١٢ - ٠٣ - ٢٠٢١ شاندێکی سەربازی ھاوپەیمانان کە پێکھاتبوون لە راوێژکارانی ھەر یەک لە وڵاتانی ئەمریکا، بەریتانیا، فەرەنسا، ئەڵمانیا، كەنەدا، ھۆڵەندا و فینلەدا سەردانی بارەگای میحوەری (٦)ـی سەنگەرەکانی پێشەوەی پێشمەرگەیان کرد.   سیروان بارزانی، سەرپەرشتیاری میحوەری مەخموور - گوێڕی هێزی پێشمەرگە لە پەڕەی فەیسبووکی خۆی لەبارەی سەردانەکەوە رایگەیاند: "شاندەکە بە سەرپەرشتیی کۆلۆنێل لایێنچ، بەرپرسی ھێزە تایبەتیەکانی ئەمریکا لە عێراق و کۆلۆنێل ویلیامس، بەڕێوەبەری سەنتەری ھاوئاهەنگی ھاوپەیمانان لە کوردستان و کۆلۆنێل کلین، فەرماندەی دەستەی باڵای سەنتەری راوێژکارانی ھاوپەیمانان لە کوردستان بووە".  لەبارەی ئامانجی سەردانەکە سیروان بارزانی دەڵێت: "سەردانەکە بە مەبەستی ھەڵسەنگاندنی دۆخی ئەمنی و گرتنەبەری رێکار و ھەنگاوی پێویست بۆ وەڵامدانەوەی ھەر جووڵە و کردەیەکی تیرۆریستانی داعش بووە".  سەردانەکە لە کاتێکدایە کە دوو رۆژ پێش ئێستا سیروان بارزانی بە تۆڕی میدیایی رووداوی راگەیاند، لە بەرەبەیانی هەینییەوە تاوەکو دوای نیوەڕۆی ئەو رۆژە، فڕۆکە جەنگییەکانی هاوپەیمانان ٢٧ بنکە و حەشارگەی داعشیان لە چیای قەرەچووخی سنووری قەزای مەخموور بۆردوومانکردووە.  هەروەها لەبارەی زیانەکانەوە سیروان بارزانی گوتی، "زیانە گیانییەکان نەزانراون، بەڵام بنکە و حەشارگەکانیان خاپوورکراون و چەک و تەقەمەنییەکانیشیان لەنێوبراون".  لە رۆژانی چوارشەممە و پێنجشەممەی رابردووش، فڕۆکە جەنگییەکانی هاوپەیمانان ٢٨ جار داعشیان بۆردوومانکرد و ١٠ بنکەیانی خاپوورکرد.  لە ماوەی چەند مانگی رابردووشدا جموجۆڵی چەکدارانی داعش لە کەرکووک و ناوچە کوردستانییەکانی دەرەوەی ئیدارەی هەرێمی کوردستان زیادیکردووە و داعش بەردەوامە لە هێرش و پەلامار و دانانەوەی بۆسەکانی.     سەردانی هاوپەیمانان بۆ سەنگەرەکانی پێشەوەی پێشمەرگە. وێنە: فەیسبووکی سیروان بارزانی         سەردانی هاوپەیمانان بۆ سەنگەرەکانی پێشەوەی پێشمەرگە. وێنە: فەیسبووکی سیروان بارزانی