ئەندامێکی لیژنەکە دەڵێت، عەرەبی هاوردە سوودی لەو دۆخە سیاسییەی کەرکووک وەرگرتووە کە کورد دەسەڵاتی تێیدا نییە و دەسەڵاتی سەربازی زاڵە.  د. ناسر هەرکی گوتی هەندێک لە زەوییەکان بە پشتبەستن بە بڕیارەکانی رژێمی پێشووی عێراق لە خاوەنەکانیان سەنراونەتەوە. بەشێکیان دەستیان بەسەردا گیراوە و ژمارەیەکیشیان سڕاونەتەوە. هەرچەندە بۆیان دەرکەوتووە راستیی مافەکە لە کوێیە، بەڵام دەیانەوێت ئەوە بە یاسا بسەلمێنن.  د. ناسر هەرکی، ئەندامی لیژنەی بەدواداچوونی کێشەی زەویوزاری کەرکووک بە تۆڕی میدیایی رووداوی راگەیاند: "لە بابەتەکەمان کۆڵیەوە و بڕیارمان دا لیژنەیەکی دیکە لەناو لیژنەکەدا پێکهبێنریت تا پێداچوونەوە بەو بەڵگەنامانەدا بکات کە هەستمان کرد و سەلماندوومانە ئەو بەڵگەنامانە ساختەن. چ ئەوانەی لەدادگا دەرچوون یان ئەوانەی لەلایەن بەڕێوەبەرایەتیی کشتووکالی کەرکووکەوە دەدرێن یان هەندێک لەو بەڵگەنامانەی لە ناسنامەی باری شارستانیی دوبز و ئەوانەوە دەردەچن ساختەکاریدان تێدا کردوون بۆ ئەوەی بتوانن دەرچەیەکی قانوونی بدۆزنەوە و دەست بەسەر ئەو زەوییانەدا بگرن و لە رووی یاساییەوە بۆ خۆیان یەکلایی بکەنەوە. "  ئێستا ملیۆنێک و ٢٠٠ هەزار دۆنم زەوی لە ناوچەکانی کەرکووک و دووزخورماتوو کێشەی لەسەرە. ٣٠٠ هەزاریان بە بڕیاری ئەنجوومەنی سەرکردایەتیی شۆڕشی سەردەمی بەعس دەستیان بەسەردا گیراوە، ٩٠٠ هەزار دۆنمیش بە بڕیاری لیژنەی کاروباری شیمال لەسەر ناوی خاوەنە رەسەنەکانیان سڕاونەتەوە.  لیژنەکەی پەرلەمان لە ٦ ئەندامی کورد، ٣ عەرەب و ٢ تورکمان پێکدێن. لە ٢٨ ـی کانوونی یەکەمی ٢٠٢٠ ـدا یەکەم سەردانی مەیدانیان بۆ کەرکووک کرد. کورد بەڵگەی خاوەندارێتیی زەوییەکانیان داوەتە لیژنەکە. ئەندامێکی لیژنەکەش دەڵێت، ئامادەکردنی راپۆرتی کۆتایی کاتی پێویستە.  رێبوار تەها، ئەندامی فراکسیۆنی یەکێتی لە پەرلەمانی عێراق دەڵێت: "یەک کۆبوونەوەمان لە کەرکووک کردووە. کۆبوونەوەی داهاتوومان لە بەغدا دەبێت. لەبارەی ئەو زەوییانەی رەسەنێتی و خاوندارێتییان بۆ کورد دەگەڕێتەوە دۆکیۆمێنتی باشمان ئامادەکردووە. "  سەرەڕای پێکهێنانی ئەو لیژنەیە و بەڵێنی بەرپرسە ئیداری و سەربازییەکانی کەرکووک، بەڵام چەند جارێکی دیکە هێزی چەکدار چوونەتە سەر حەفتەغار لە سنووری داقووق و داوایان کردووە کورد زەوییەکان نەکێڵن.  جیا لە پەلکانە و حەفتەغار عەرەبی هاوردە کێشە بۆ دانیشتووانی کوردی گوندەکانی سەربەشاخ، گابەرەکە، شەناغە و چەندین ناوچەی دیکەی کەرکووک دروست دەکەن.