ئەنجوومەنی داکۆکیکارانی ژینگە لە پیرانشار لە نامەیەکی کراوەدا دەڵێت، حکومەتی ئێران  بە پاساوی ژیاندنەوەی دەریاچەی ورمێ ئامادەکاری بۆ گواستنەوەی ئاوی ناوچەی سرووشتیی پارێزراوی خەرپاپ و لێدانی بەنداوی باوەلە دەکا.  ئەو ژینگەپارێزانە لەبارەی جێبەجێکردنی پرۆژەکانەوە هۆشداری دەدەنە حکومەت و دەڵێن، ئەگەر ئەو پرۆژانە جێبەجێ بکرێن دەبنە هۆی زیاتر تێکچوونی ژینگە و زیانی زۆر بە دارستان، لەوەڕگە و ئاژەڵە کێوییەکان دەگات.   هەروەها ئەو ژینگەپارێزانە باس لەوەیش دەکەن کە دانیشتووانی ژمارەیەک گوندیش ناچار دەبن گوندەکانیان جێبهێڵن و بە دەیان هێکتار زەویی کشتوکاڵی لەنێو دەچن.  ژینگەپارێزانی پیرانشار جێبەجێکردنی ئەو پرۆژانە بە جینۆسایدی ژینگەیی ناو دەبەن و دەڵێن، بە هاوکاریی خەڵک و ئەنجوومەنە خۆبەخشەکان هەموو هەوڵێک دەدەن بۆ بەرگرتن لە جێبەجێکردنیان.