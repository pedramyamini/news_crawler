نەپەگە ئەمڕۆ راگەیێندراوێکی لەبارەی شەڕەکە بڵاوکردەوە و تێیدا هاتووە: "سوپای تورکیا کە ماوەی ٤ رۆژ بە شێوەیەکی چڕ تەواوی ناوچەی گارەی بۆردوومانکرد، ئامانجی بوو سەربازانی تورکیا لە ناوچەکەدا بە هەمیشەیی جێگیر بکات". لەبارەی ١٣ دیلە کوژراوەکەشەوە لە راگەیێندراوەکەدا دەڵێت: "لەپێناوی پاراستنی دیلەکان ٦ لە هەڤاڵانمان تا کۆتایی شەڕیانکرد و شەهیدبوون. لەکۆتاییشدا ١٢ دیلی سەر بە هێزە ئەمنییەکانی تورکیا و دیلێکی دیکەی خەڵکی باشووری کوردستان کە بەشێوەیەکی کاتی بەدیلگیرابوو، گیانیان لەدەستدا".  خولوسی ئاکار، وەزیری بەرگریی تورکیا ئەمڕۆ چوارشەممە ١٧ - ٢ - ٢٠٢١ لەبارەی ناسنامەی ئەو کەسانەی لە چیای گارە کوژران رایگەیاند" ١٢ هاووڵاتی تورک و هاووڵاتییەکی عێراقی لەلایەن پەکەکەوە کوژراون".  لە راگەیێندراوەکەدا ناوەندی پاراستنی گەل دەڵێت: "تورکیا سەرەڕای دڵنیابوون لەوەی کە ناتوانێ ئەو دیلانە بە زیندوویی وەربگرێتەوە، ئۆپەراسیۆنێکی وەهای دەستپێکرد. زۆر روونە کە ئەو ئۆپەراسیۆنە بۆ ئازادکردنی دیلەکان نەبوو، بەڵکو بۆ لەنێوبردنیان بوو. لە چوارەمین رۆژی ئۆپەراسیۆنەکەدا گازی بەکارهێناوە و دیلەکان بەهۆی گازەوە خنکاون و دواتریش بە گوللە لەسەریان دراوە".  ئیوارەی ئەمڕۆ رەجەب تەیب ئەردۆغان، سەرۆککۆماری تورکیا جارێکی دیکە جەختی لەوە کردەوە کە دیلەکان بەدەستی ئەوان نەکوژراون و رایگەیاند"دەستمان بە خوێنی هیچ بێتاوانێک سوور نەبووە و ناشبێت. لە عێراق، لیبیا، سووریا، ئازەربایجان و زۆر شوێنی دیکە هەمان هەڵوێستمان هەبووە".  بەپێی راگەیێندراوەکەی نەپەگە، لە ئۆپەراسیۆنەکەدا ٣٧ سەربازی تورکیا کوژراون و دەیانیشیان برینداربوون. هەروەها ١٥ گەریلا گیانیان لەدەستداوە و دووی دیکەش کەوتوونەتە دەستی سوپای تورکیا.  نەپەگە بە ئاماژەدان بەوەی رەجەب تەیب ئەردۆغان و دەوڵەت باخچەلی بۆ درێژەدان بە تەمەنی "رژێمەکەیان" ئێستا ئۆپەراسیۆنەکە وەکو قارەمانێتی پیشاندەدەن، گوتی: "تورکیا بە پشتیوانیی دەیان فڕۆکەی بێفڕۆکەوانیی چاودێری (IHA) و فڕۆکەی بێفڕۆکەوانیی شەڕکەر (SIHA)، هەروەها بە فڕۆکەی جەنگی ناوچەکەی بە چڕی بۆردوومانکرد و ویستی بە شێوەیەکی هەمیشەیی لەوێ جێگیر بێت، بەڵام لەلایەن گەریلاکانمان لە ناوچەی گارە، هەوڵەکانیان بە هەدەر درا".  لە راگەیێنراوەکەدا ناوی دیلەکان بڵاوکراوەتەوە  جووتیار موحسین، خەڵکی دهۆکە و بەشێوەیەکی کاتی بەدیلگیرابوو.  جووتیار موحسین حوسێن خەڵکی گوندی سیانێ شارۆچکە ئامێدییە لە پارێزگای دهۆک، خوێندنی ناوەندیی تەواو کردووە و کاری خانووبەرەی دەکرد.  بەپێی میدیاکانی پەکەکە مانگی شەشی ساڵی ٢٠١٩ لە "هەرێمی پاراستنی میدیا" لە کۆمپانیایەکی نەوت دەست بەکار دەبێت، بەڵام دوای مانگێک بەهۆی ئەوەی لەنێوان ئەو و بەرپرسێکی کرێکاران بە ناوی هونەر کێشە دروست دەبێت، لەکارەکەی دوور دەخرێتەوە. لە رێگەی کەسێکەوە جارێکیتر دەست بەکار دەکاتەوە و داوای لێدەکرێت هەموو زانیارییەک لە بارەی پەکەکەی پێ رابگەیەنێت.  دواتر هەپەگە لەبارەی دەستگیرکردنیەوە لە مانگی ٦ ـی ٢٠٢٠ رایگەیاند: "کەسێک بە ناوی جووتیار موحسین تاوانی سیخوڕی ئەنجامداوە و زانیاریی لەبارەی جێگەی گەریلاکانمانی داوەتە دەوڵەتی تورک و فڕۆکەکانیش هەرێمەکەیان بۆردوومان کردووە و لەلایەن گەریلاکانمانەوە دەستگیرکراوە".  خێزانەکەی تۆمەتی سیخوڕبوونی رەتدەکەنەوە، باوک و دایکی رایانگەیاندبوو کە بێتاوانبووە و لەلایەن پەکەکەوە بەدیلگیرابوو. بەگوتەی خێزانەکەی لە بەدواداچوونەکانیان پێیان راگەیاندبوون کە دوای لێکۆڵینەوە و ئەو پرسیارانەی کە هەیانە ئازادی دەکەن بەڵام ئازاد نەکرا و لە ئۆپەراسیۆنەکەی چیای گارە کوژرا.