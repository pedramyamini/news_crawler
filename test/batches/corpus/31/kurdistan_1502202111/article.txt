نووسینگەی رزگارکردنی کوردانی ئێزدیی رفێندراوی دەستی داعش کە بارەگای سەرەکیی لە هەرێمی کوردستانە، رۆژی دووشەممە ٢٠٢١/٠٢/١٥، لە دوا ئاماریدا رایگەیاند: "بەپێی نوێترین ئاماری نووسینگەکەمان لەبارەی ئێزدییە رفێندراوەکانەوە کە قوربانیی تاوانە قێزەونەکانی رێکخراوی داعشن لە ٣ ـی ئابی ساڵی ٢٠١٤ وە ژمارەی ئێزدییەکان لە عێراق بە گشتی نزیکەی ٥٥٠ هەزار ئێزدی بوو، بەڵام بە هۆی هێرشی داعشەوە نزیکەی ٣٦٠ هەزاریان ئاوارە بوون، کەچی تائێستا تەنیا ١٥٠ هەزاریان گەڕاونەتەوە شنگال. "  نووسینگەی رزگارکردنی کوردانی ئێزدی رایشیگەیاند: "ژمارەی شەهیدانی ئێزدی لە چەند رۆژی سەرەتای هێرشەکەی داعشدا گەیشتووەتە هەزار و ٢٩٣ شەهید. هەر ئەو هێرشە بووە هۆی بێباوانکردنی دوو هەزار و ٧٤٥ منداڵی ئێزدی. "  لە راگەیێندراوەکەدا ئەوە خراوەتەڕوو کە تا ئەمڕۆ ٨٢ گۆڕی بەکۆمەڵ لە شنگاڵ دۆزراونەتەوە، ئەوە جیا لە دۆزینەوەی دەیان گۆڕی تاکە کەسی، لە کاتێکدا داعش ٦٨ گۆڕی پیرۆز و مەزارگەی ئایینیی ئێزدییەکانی تەقاندووەتەوە و ئەو هەموو رووداوانەیش بوونەتە هۆی کۆچکردنی زیاتر لە ١٠٠ هەزار ئێزدی بۆ دەرەوەی عێراق.  نووسینگەی رزگارکردنی کوردانی ئێزدیی رفێندراوی دەستی داعش ئاشکرایشی کرد: "شەش هەزار و ٤١٧ ئێزدی لە لایەن داعشەوە رفێندراون کە سێ هەزار و ٥٤٨ رفێندراویان مێن و دوو هەزار و ٨٦٩ رفێندراویان نێرن. "  بە گوێرەی راگەیێندراوەکە تا ئەمڕۆ سێ هەزار و ٥٤٥ لەو رفێندراوانە لە دەستی داعش رزگارکراون، هەزار و ٢٠٥ ـیان ئافرەتن، ٣٣٩ یان پیاون، ٢٠٠١ رزگارکراویشیان منداڵن، بەوەیش هێشتا دوو هەزار و ٧٦٨ ئێزدیی رزگارنەکراون کە هەزار و ٢٩٨ ـیان مێن.