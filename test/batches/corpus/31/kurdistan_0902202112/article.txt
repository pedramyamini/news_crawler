کۆمەڵگەی فەرمانگە داراییەکانی رانیەساڵی ٢٠١٣ دەست بە دروستکردنی کرا و بڕی چوار ملیار و ٩٠٠ ملیۆن دیناری بۆ تەرخان کرا. بڕیار بوو بە ٤٧٠ رۆژ کار تەواو بکرێت، بەڵام دوای تەواوکردنی ٨٠ % ی کارەکانی لە مانگی ٩ی ٢٠١٩ وە وەستێنراوە.  محەممەد عەبدوڵڵا، بەڵێندەرە و دەڵێت: "بیناکان گەنجینەیە، باجی دەرامەتە، بانکە... هەموو ئەو فەرمانگانە تائێستا لە کرێدان و حکومەت بیناکانی خۆیشی پشتگوێ خستووە. مانگانە پێنج - شەش ملیۆن دینار دەداتە کرێ و بیناکانی خۆی تەواو ناکات. ئێستا زیانمەندی یەکەم ئێمەین کە ملیارێک دینارمان لای حکومەتە و قەرزاری خەڵکین. "  باڵەخانەی بەڕێوەبەرایەتیی تۆماری خانووبەرەی راپەڕین ساڵی ٢٠١٢ بەردی بناخەی دانراوە و بڕی دوو ملیار و ٧٠٠ ملیۆن دینار گوژمەکەیەتی. بڕیار بوو لە ماوەی ٤٠٠ رۆژدا کارەکانی تەواو بکرێن.   کارزان حەمە بەڵێندەری پرۆژەکەیە و لە مانگی ٩ی ٢٠١٩ وە گەنجینەی سلێمانی پارەی تەرخانکراوی راگرتووە و ٩٠ % ی کارەکانی بیناکەیش تەواو کراون.  کارزان حەمە، بەڵێندەرە و دەڵێت: "بیناکەی من ٩٠ % ی تەواو بووە. بڕە پارەیەکی وا لای حکومەت نەماوە. بەبێ هۆکار کارەکەی وەستاندووە. لە بری سوود زیانی زۆرمان کرد. هەموو چەکەکانم بەهۆی قەرزارییەوە بە نیوەی بەهای خۆیان فرۆشتن. "  لە سنووری ئیدارەی راپەڕین لە ساڵەکانی ٢٠١٣ و ٢٠١٤ دا ٦٢ پرۆژە بە گوژمەی زیاتر لە ٤٠ ملیار دینار بەردی بناخەیان دانرا و دەست بە دروستکردنیان کرا، بەڵام لە مانگی نۆی ٢٠١٩ دا هەموویان راگیران. لە کاتێکدا بە نزیکەی ٤٠ ملیار دینار هەموویان تەواو دەکرێن.  قادر عەبدوڵڵا، سەرۆکی لقی بەڵێندەرانی راپەڕین دەڵێت: "پرۆژە هەیە ٥٠٠ ملیۆن دینار، هەیانە ٢٠٠ و ٣٠٠ ملیۆن دیناریان پێبدرێت تەواو دەکرێن. حکومەت بەبێ ئاگاداریی خاوەنکار و بەبێ رای کۆمپانیاکان ئەو بڕیارەی داوە و خەریکە دەیان بەڵێندەر مایەپووچ دەبن و کێشەی کۆمەڵایەتییان لێ دروست دەبێت. دیسان کە ئێمە کارەکانمان وەرگرت ١٠٠ دۆلار نرخی ١٢٠ هەزار دینار بوو، ئێستا ٢٥ هەزار دیناری چووەتە سەر؛ ئەوە زیانێکی گەورەیە بۆ بەڵێندەران. "  بەڵێندەرەکان سەردانی وەزارەتی دارایی و ئیدارەی ناوچەکەیان کردووە، بەڵام وەڵامێکیان نەداونەتەوە.  لە کۆی پرۆژەکاندا ١٦ بینایان هی فەرمانگە و بەڕێوەبەرایەتییەکانن. ئێستا دامەزراوەکانی حکومەت لە بینای کرێدان و مانگانە زیاتر لە ٢٠ ملیۆن دینار کرێی خانوو دەدەن.