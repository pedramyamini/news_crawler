ئەمڕۆ پێنجشەممە ٢١ - ١ - ٢٠٢١ لە کۆنگرەیەکی رۆژنامەڤانیدا دکتۆر سامان بەرزنجی، وەزیری تەندروستی حکومەتی هەرێمی کوردستان رایگەیاند: "پێداچوونەوە بە نرخەکان لە نەخۆشخانە تایبەتەکاندا دەکەین و رێکی دەخەینەوە و یەکیدەخەین، ئامانج ئەوەیە خەڵک تا ئەوپەڕی لە نرخەکان رازی بێت نەک گلەیی هەبێت".  سامان بەرزنجی دەشڵێ: "خەڵک گلەیی هەیە لە نرخەکان و زۆری و گرانی خزمەتگوزاری لەو نەخۆشخانە، تاوەکو ئێستا پێوەرێکیش نەبووە بۆ دانانی نرخەکان، بەڵام خەریکین، ئەوەش لە چوارچێوەی چاکسازی لە کەرتی تەندروستی".  سەبارەت بە کڕینی ڤاکسینی کۆرۆنا، سامان بەرزنجی گوتی: "لیژنەیەکی باڵا لە هەرێمی کوردستان لەلایەن وەزارەتی تەندروستییەوە پێکهێندراوە، ئەو لیژنەیە بەردەوام لەسەر هێڵن هەم لەگەڵ بەغدا و هەمیش لەگەڵ کۆمپانیاکان بۆ بەدەستهێنانی ڤاکسین".  بەغدا دوو گرێبەستی بۆ دابینکردنی ڤاکسین کردووە وەکو بەرنامەیەکی نیشتمانی بۆ هەموو پارێزگاکانی عێراق. وەزیری تەندروستی دەڵێت: "لەکاتی گەیشتنی ئەو ڤاکسینە مافی هەرێمی کوردستان پارێزراوە، بۆ ئەو مەبەستەش شوێنی تایبەت دەستنیشانکراوە هاوکات رێنماییمان گشتاندووە بۆ چۆنیەتی مامەڵەکردن لەگەڵ ئەو ڤاکسینە، ئەوانی سەرەتا ڤاکسینەکەشیان پێدەدرێت، لەلایەن ئەو لیژنە باڵایەوە دەستنیشان دەکرێت کە لەلایەن وەزارەتی تەندروستییەوە پێکهێندراوە".  بە گوتەی وەزیری تەندروستی حکومەتی هەرێمی کوردستان ئەوان لەگەڵ کۆمپانیا نێودەوڵەتییەکان لەسەر هێڵن بۆ بەدەستهێنانی ڤاکسین، لەوانە ڤایزەر و ئەسترازینیکا لە دانوستاندندان بۆ ئەوەی بڕێک لە ڤاکسین بۆ هەرێمی کوردستان دابین بکەن، لەگەڵ کۆمپانیاکانی دیکەش لە هەوڵدان بۆ بەدەستخستنی ڤاکسینی جۆری مۆدێرنا و جۆرەکانی دیکە.  سامان بەرزنجی دەڵێت: " کۆمپانیاکانی کەرتی تایبەتیش ئامادەییان دەربڕیوە بۆ ئەوەی هاوکار بن لە دابینکردنی ڤاکسین، ئێمە لە چوارچێوەی رێنمایی و یاساکان ئاسانکاریان بۆ دەکەین، بە سوپاسیشەوە حکومەتی هەرێم ئامادەیی دەربڕیوە لەکاتی گەیشتن بە هەر رێککەوتنێک بۆ دابینکردنی بودجەی پێویست".  سەبارەت بە کاتی گەیشتنی ڤاکسین بۆ عێراق، سامان بەرزنجی گوتی: "بەغدا پێشبینی دەکات لە کۆتایی مانگی ٢ ڤاکسینەکەی بەدەست بگات، لە رووی تەکنیکی و پراکتیکییەوە مەرج نییە هەر هەمووی بە یەکەوە بگات، رەنگە هەرجارە بڕێک بنێردرێت، ئەویش ئەگەر لەکاتی خۆی بگات".  سامان بەرزنجی ئاماژەی بەوەشدا کە ئەوان وەکو هەرێمی کوردستان لە هەوڵدان "راستەوخۆ ڤاکسین دابین بکەین، بەڵام ئاسان نییە، چونکە بەرهەمهێنانی ڤاکسین زۆر سنووردارە، تەنیا چەند کۆمپانیایەکی نێودەوڵەتی رێژەی سەرکەوتنیان بەدەستهێناوە، لە نێو ئەوانیشدا تەنیا ڤاکسینی چەند کۆمپانیایەک پەسندکراون".