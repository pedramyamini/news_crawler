کۆین ڤێرلایکت، بەرپرسی پەیوەندییەکانی دەرەوەی هەرێمی فلاندەرز لەبارەی سەردانی پاپا فرانسیس بۆ هەرێمی کوردستان دەڵێت: پیرۆزبایی لەو پێشوازییە ناوازە دیپلۆماسییانەی پاپا فرانسیس دەکەم لە هەولێر.  لە لایەکی دیکەوە مستەفا گۆران، پەیامنێری رووداو لە بەغدا لەبارەی کاردانەوەی میدیا عێراقییەکان سەبارەت بە پێشوازیی هەرێمی کوردستان لە پاپا فرانسیس رایگەیاند: میدیا عێراقییەکان زۆر بە گرنگییەوە باسیان لە سەردانەکەی پاپا فرانسیسیان بۆ هەرێمی کوردستان کرد، هەروەها لایەنە سیاسییەکانیش ستایشی ئەو رێوشوێن و ئامادەکارییانەی هەرێمی کوردستان کرد.  پەیامنێری رووداو قسەی لەگەڵ تیمی راگەیاندنی پاپا فرانسیس کردووە کە لە نزیکەی ٧٠ کەس پێکهاتوون و ئەوان پێیان گوتووە، "پاپا فرانسیس زۆر دڵخۆش بووە بە سەردانیکردنی هەرێمی کوردستان و بینینی ژمارەیەکی زۆر کریستیان و نوێژکردن لەگەڵیان".  کاردانەوەی سەردانەکەی پاپا فرانسیس بۆ هەرێمی کوردستان تەنیا لە میدیاکانەوە نەبوو، بەڵکو کۆنسوڵخانەی ئەمریکاش بە گرنگییەوە لە سەردانەکەی روانی و بە زمانەکانی ئینگلیزی، عەرەبی، سریانی و کوردی (سۆرانی و بادینی)، پەیامێکی لەو بارەوە بڵاوکردەوە و نووسی، سەردانی پاپا بۆ هەرێمی کوردستان "برەودانە بە پێکەوەژیان".  هەروەها جەیمس سۆرنتۆن، کۆنسوڵی بەریتانیا لە هەرێمی کوردستان خۆشحاڵیی خۆی لە بەرامبەر سەردانەکەی پاپا فرانسیس بۆ هەولێر دەربڕی و رایگەیاند "شەرەفێکی گەورە بوو لەوێ بووم".  هاوکات ئۆلیڤیە دیکۆتیگنس، کۆنسوڵی فەرەنسا لە هەرێمی کوردستان چەند وێنەیەکی یاریگەی فەرەنسۆ هەریریی داناوە. یەکێک لە وێنەکان لەکاتی ئامادەکارییەکاندایە بۆ پێشوازیکردن لە پاپا فرانسیس و لە تویتێکیشدا لەبارەی ئەو وێنە نووسیویەتی، "ئێرە یاریگەی فرەنسۆ هەریرییە، تێیدا پاپا فرانسیس دوایین رێوڕەسمی خۆی لەمیانی سەردانەکەیدا بۆ عێراق ئەنجام دەدات. ئەم یاریگەیە بەناوی کەسایەتییەکی گەورەی کوردستانەوەیە کە کریستیانێکی ئاشووریی خەڵکی هەریر بوو. ئەو کەسایەتییە لە خەباتی کورددا بەشداربوو، پارێزگاری هەولێر بوو و دواتریش بووە قوربانیی هێرشێکی تیرۆریستی لە ساڵی ٢٠٠١ ".  بەیانیی رۆژی یەکشەممە ٧ی ئاداری ٢٠٢١، پاپا فرانسیس، پاپای ڤاتیکان دوای مانەوەی بۆ دوو رۆژ لە ناوەڕاست و باشووری عێراق، لە بەغداوە گەیشتە فڕۆکەخانەی نێودەوڵەتیی هەولێر، ئەوەش یەکەم سەردانی پاپا بوو بۆ هەولێر و وەکو سەردانێکی مێژوویی دەبیندرێت. نێچیرڤان بارزانی، سەرۆکی هەرێمی کوردستان لەکاتی پێشوازی لێکردنی ئاماژەی بەوە کرد، "ئێمە بە هەموو پێکهاتەکانی کوردستانەوە شانازی بە سەردانەکەی دەکەین و... هەمیشە لەگەڵ ئاشتی و دیالۆگداین".  دوای سەردانەکەی بۆ هەولێر، پاپا فرانسیس لە فڕۆکەخانەی هەولێر لەلایەن نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکی حکومەتی هەرێمی کوردستانەوە ماڵئاوایی لێکرا.