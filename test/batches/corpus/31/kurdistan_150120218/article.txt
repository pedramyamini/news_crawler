لە دەوروبەری وێستگەی گەورەی شەمەندەفەری شاری کوڵن لە ئەڵمانیا، دوو شوێنی دیار هەن کە ئەوانیش کاتێدراڵیی شارەکە و پردی هۆهن تسولەرن کە بوونەتە هێمای شارەکە.   لە ناوەڕاستی پردەکەدا تەنیا هێڵی ئاسنینە و لە هەردوو لایەکەشی رێگەی پیادە هەیە. ئەو پردە بە پردی خۆشەویستان ناوی دەرکردووە، چونکە لایەکی پردەکە بە هەزاران قوفڵی خۆشەویستانی پێوەیە و کلیلەکانیشیان فڕێدراونەتە نێو رووباری راین.   ئەیاز هەرکی، تەمەنی ٢٣ ساڵ بووە کاتێک لەگەڵ شەپۆلی کۆچبەران لە ساڵی ٢٠١٥ دا خۆی دەگەیێنێتە ئەڵمانیا. هاوژین و سێ منداڵی لە هەولێری پایتەختی هەرێمی کوردستان دەمێننەوە.   ئەیاز هەر جارێک رێگەی بکەوتایەتە شاری کوڵن، دەچووە سەر پردەکە وێنەیەکی لەوێ دەگرت یان پارچە ڤیدیۆییەکی تۆماردەکرد.   لەنێوان ئەیاز و پردەکەی خۆشەویستاندا پەیوەندییەکی سەیر هەبووە. ئەیاز هەمان ئەو پردە هەڵدەبژێرێت بۆ ئەوەی کۆتایی بە ژیانی خۆی بهێنێت.   دوای نزیکەی دوو ساڵ و نیو لە مانەوەی ئەیاز لە ئەڵمانیا، مافی پەنابەرێتیی پێدەبەخشرێت و مامەڵەی یەکگرتنەوەی خێزان بۆ هاوژین و هەر سێ منداڵەکەی دەکرێت.   پێش گەیشتنی منداڵەکانی، ئەیاز کە خۆی شوێنێکی باشی مانەوەی لە دویزبورگ هەبووە، بڕیار دەدات لەگەڵ هاوژین و منداڵەکانیدا سەرەتایەکی نوێ لە کۆڵنی شاری کاتێدراڵی و پردەکە دەستپێبکات.  لەو شارە تازەیەی ئەیاز لێی نیشتەجێ بووە، دوای ماوەیەکی کەم هەندێک نیشانەی نامۆ لەو گەنجە کوردەکەدا دەردەکەون.   ئەیاز لەسەر پردی خۆشەویستی خۆی فڕێ دەداتە نێو رووباری راین   رۆژی هەینی ٢٠٢٠/١١/٢٠ لە دەوروبەری کاژێر ١٧: ٠٥ کەسێک پۆلیس ئاگەدار دەکاتەوە کە گەنجێک خۆی لەسەر پردی خۆشەویستانەوە فڕێ داوەتە نێو ڕووباری راین. پۆلیس هەر زوو دەگەنە شوێنی رووداوەکە.   لەسەر پردەکە، لەبەردەم قۆفڵەکانی خۆشەویستاندا ئەیاز چاکەت، تەلەفۆن، هێدفۆن و جزدانەکەی داناوە و ئینجا خۆی فڕێ داوەتە نێو راین. پۆلیسی ئاو لەگەڵ تیمێکی تایبەتی مەلەواندا بەدوای ئەیازدا دەگەڕێن و ناتوانن بیدۆزنەوە.  پێشووتر ئەیاز بە بەردەوامی لەگەڵ گۆرانیبێژەکانی کورددا دەبینرا. بەڵام بەم دواییانە خولیاکەی بۆ فۆتۆگرافی و ڤیدیۆ لە جاران  کەمتر بوو.   ئەیاز وەک جاران پەیوەندییەکانی لەگەڵ هەندێک گەنجی هاوسەفەریی رێگەی کۆچبەری بۆ ئەڵمانیا بە یەکجاری نامێنێت.  یەکێک لەو گەنجانە کە نەیویست ناوی ئاشکرا بکرێت بە تۆڕی میدیایی رووداوی گوت: "بیرمان لای ئەوە بوو کە ئەیاز سەرقاڵە بە هاتنی هاوژین و منداڵەکانییەوە و ئەرکەکانی زیاتر بوون، بۆیە خۆمان بێدەنگ کرد بوو. " راستییەکی تاڵتر لەپشت دوورەپەرێزیی ئەیازەوە هەیە.   ئەیاز هەرکی لەگەڵ هاوڕێیەکیدا  پیادەیەک تەرمێک لە ئاوی رایندا دەبینێت  لە ٢٠٢٠/١٢/١٣ لە گەڕەکی فلیتاردی شاری کوڵن کەسێکی پیادە پەیوەندی بە ژمارەی ١١٠ی پۆلیسەوە دەکات و دەڵێت کە لە ئاوی رایندا تەرمێکی بینیوە.   تەرمەکە دەبرێتە دادپزیشکی و پۆلیسیش بۆ زانینی ناسنامەی کەسەکە دەست بە لێکۆڵینەوە دەکات.   دوای ١٧ رۆژ لە دۆزینەوەی تەرمەکە، پۆلیسی شاری کوڵن بە ناچاری پەنا دەباتە بەر هاوکاریی خەڵک.   لە راگەیێندراوێکی نووسراودا بە رێکەوتی ٢٠٢٠/١٢/٣٠ کە وێنەیەکی بەدەستکێشراو لەگەڵ وێنەیەکی فۆتۆگرافیی دەستی چەپ کە پیتی (A) تاتۆکراوە، لەلایەن پۆلیسەوە بڵاودەکرێتەوە.   هەفتەیەک دواتر، خزمێکی ئەیاز پەیوەندی بە پۆلیسەوە دەکات. لە هەمان رۆژدا پۆلیس تیمێک دەنێرنە لای هاوژین و منداڵەکانی ئەیاز بۆ ئەوەی تێستی "DNA" بۆ بکەن.   ئێوارەی ٢٠٢١/٠١/١٣ پۆلیس هاوژینەکەی ئاگادار دەکاتەوە کە ئەو تەرمەی دۆزراوەتەوە بە دڵنیاییەوە ئەیازی هاوژینیەتی.   موخلیس هەرکی، هاوسەفەر و خزمی ئەیاز بوو لە رۆژی دەرچوونیان لە کوردستان تاوەکو گەیشتوونەتە ئەڵمانیا. بە چاوی پڕ لە فرمێسکەوە گوتی: "هیچ بڕوام نەدەکرد ئەیاز خۆی بکوژێت. "   موخلیس ئاماژەی بەوە دا کە "ئەیاز کوڕێکی باش بوو و ئیشەکەی زۆر خۆش دەویست. بە کامێراکەی لە هەر شوێنێک بوو کە چالاکیی بۆ کورد لێ دەکرا. "  موخلیس دەڵێت: "لە ماوەی رابردوو تووشی ئازارێک بووبوو، بەڵام پێشووتر کە لە کوردستان بووە یان ساڵەکانی سەرەتای کە هاتووەتە ئەڵمانیا هیچ نیشانەی نەخۆشیی نەبووە. "   تەرمەکەی دەنێردرێتەوە هەرێمی کوردستان  گەڕەکی فلیتارد ئەو شوێنەیە جەستەی ئەیاز و پردەکەی "خۆشەویستان" کە ئەیاز خۆی لێوە فڕێداوەتە راین نزیکەی حەوت کیلۆمەتر لە یەکدییەوە دوورن.   لەبەر شەپۆلی رووباری راین کە رێڕەوی هاتووچۆی شەمەندەفەری گواستنەوەی شتومەکە و، مانەوەی تەرمەکە بۆ ماوەیەکی درێژ لەنێو ئاودا، جەستەی ئەیاز گۆڕانکاریی بە سەردا هاتووە.   تەرمی ئەیاز لە پزیشکی دادە و پۆلیس خزمەکانی ئاگادارکردوون کە دوای رێکارە یاساییەکان دەتوانن تەرمەکە وەربگرنەوە. موخلیس و خێزانەکەی ئەیاز سەرقاڵی مامەڵەی ناردنی تەرمی ئەیازن بۆ کوردستان.   ئەیاز هەرکی لە کاتی وێنەگرتندا