سەرکەوت ئەحمەد، گوتەبێژی پۆلیسی سلێمانی بە رووداوی راگەیاند، دوای ئەوەی تۆمەتبارێک بە ناوی (م، ھ، ع) لەدایکبووی ساڵی ٢٠٠٢، هاونیشتمانییەک بە برینداری دەگەیێنێتە نەخۆشخانە گوایە بە ئۆتۆمبێل لێیدراوە و ئەم وەک ئەرکێکی مرۆیی گەیاندوویەتییە نەخۆشخانە، ھێزەکانی پۆلیس لە تۆمەتبارەکە بە گومان دەبن، دوای پشکنینی ئۆتۆمبێلەکەی و لێکۆڵینەوە لەگەڵیدا، دانی بەوەدا ناوە کە خۆی لە بریندارەکەی داوە.  سەرکەوت ئەحمەد گوتی: "جگە لەو تاوانە، ئۆتۆمبێلەکەشی بێ سەرەتایە و تابلۆی ساختەی لێ بەستووە، هەروەها دوو دەمانچەی بێمۆڵەتیش لەنێو ئۆتۆمبێلەکەیدا دۆزراوەتەوە".  ئێستا تۆمەتبارەکە، بە بڕیاری دادوەر و بەپێی ماددەکانی ٢٧٩ی تایبەت بە ساختەکاری، ٢١ی چەک و ٢٣ی هاتووچۆ راگیراوە.