بەپێی راگەیێندراوی پۆلیسی هەولێر، دوای ئاگادارکردنەوەی بەڕێوەبەرایەتی بەشی پۆلیسی عەنکاوە / بنکەی پۆلیسی بەحرکە بە بوونی رووداوێکی کوشتن لە بەحرکە، هێزەکانیان جووڵە پێکردووە بۆ شوێنی رووداوەکە و دەرکەوتووە ئافرەتێک بەناوی "دنیا ئاراس عاسی"، تەمەن ٢٥ ساڵ، لەناو ماڵەکەی خۆیدا بە گوللە کوژراوە و تۆمەتبار لە شوێنی رووداوەکە هەڵاتووە.  پۆلیسی هەولێر دەڵێت، تۆمەتبار ماوەی دوو مانگە ژیانی هاوسەرگیریی لەگەڵ دنیا ئاراس عاسی پێکهێنابوو. ئاماژە بەوەش دەکات، دوای وەرگرتنی زانیاری توانراوە شوێنی تۆمەتبار [کە هاوژینەکەیەتی] دەستنیشان بکرێت و لە ماوەی کەمتر لە ٢٤ کاژێردا دەستگیربکرێت.  وەکو لە راگەیێندراوەکەشدا هاتووە، تۆمەتبار ناوی (ن. خ. ا.)یە، تەمەنی ٣٢ ساڵە، دوای دەستگیرکردنی، پەڕاوەکەی رادەستی دادگا کراوە و فەرمانی دەستگیرکردنەکەی بۆ جێبەجێکراوە بەپێی ماددە ٤٠٦ لە یاسای سزادان.  پەڕاوی لێکۆڵینەوە بۆ رووداوەکە کراوەتەوە و دەستکراوە بە لێکۆڵینەوە، هۆگر عەزیز، بە تۆڕی میدیایی رووداوی راگەیاند، تاوەکو ئێستا هۆکاری کوشتنی ئەو ژنە نازانرێت.