ئەو شۆفێرانەی بارهەڵگرەکان کە لێیەوە هاتووچۆ دەکەن، گلەییان لە زۆری و نادیاریی هۆکاری پێدانی ئەو پارانە هەیە کە لێیان وەردەگیرێت، بەڵام دەڵێن لەترسی لەدەستنەدانی بژێویی ژیانیان، بێدەنگن.  محەممەد تەها یەکێک لەو شۆفێرانەیە کە دەڵێت "هەموو رۆژێک لە دەروازەی سنووریی شوشمێوە بە رێگەیەکی ١٢٠ کیلۆمەتریدا دەچین بۆ بازیان و هەندێکجاریش دەچین بۆ کەرکووک، هەر تۆنێک بە ١٢ هەزار دیناری دەبەین، ئاخر چ رەوایە کە هەموو رۆژێک ١٠ هەزار دینارمان لێوەربگیرێت و کەسیش نەزانێت پارەکە بۆ کێیە و بۆ کوێیە".  محەممەد پسووڵەیەکی پێنج هەزار دیناریی نیشانی رووداو دا کە پارەی کرێی گەراجی دەروازەکەیە.  شۆفێرانی بارهەڵگر دەڵێن ١٣ ساڵە سێ هەزار دیناریان بەناوی سندوقی هاوکاریی تەوێڵە لێوەردەگیرێت، بەرپرسانی دەروازەکەش دەڵێن مۆڵەتی قسەکردنیان بۆ راگەیاندن نییە.  رووداو بابەتەکەی بردە لای سەرۆکایەتیی شارەوانیی تەوێڵە، عیماد محەممەد، سەرۆکی شارەوانیی تەوێڵە بە رووداوی راگەیاند "ئەو بڕە پارانەی بەناوی جیاجیاوە لە شۆفێرانی دەروازەکە وەردەگیرێت هیچ پەیوەندییەکی بە ئێمەوە نییە و بەناوی ئێمەوە نییە و بۆ ئێمەش نییە، هەروەها هیچ پرۆژەیەکیش لە سنوورەکە بەو پارانە بۆ ئێمە نەکراوە و ئەو پرۆژە خزمەتگوزارییانەی کراون بە پارەی خێرخوازان بووە".  جگە لەو پارەیەش، هەر بارهەڵگرێک لەم دەروازەیە تێپەڕێت، پێویستە بڕی دوو هەزار دینار بەناوی ئەنجوومەن و رێکخەری شۆفێرانەوە بدات.  بە گوتەی بەشێک لە شۆفێران، رۆژانە زیاتر لە پێنج ملیۆن دیناریان لێوەردەگیرێت بەبێ ئەوەی ئەو بڕە پارەیە بۆ خەزێنەی حکومەت بگەڕێتەوە.