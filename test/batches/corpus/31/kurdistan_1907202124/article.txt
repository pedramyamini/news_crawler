لە بەرنامەی گفتوگۆی رۆژنامەنووسی رادیۆی رووداودا باس لە کێشە ناوخۆییەکانی یەکێتیی نیشتمانیی کوردستان کرا کە هەریەکە لە د. عوسمان عەلی، سەرۆکی ناوەندی تاسک بۆ لێکۆڵینەوەی ستراتیژی؛ کەمال رەئووف، نووسەر و رۆژنامەڤان؛ زریان رۆژهەڵاتی، سەرۆکی ناوەندی لێکۆڵینەوەی رووداو؛ عارف قوربانی، رۆژنامەڤان و ئاکۆ محەممەد، رۆژنامەڤان تێیدا بەشدار بوون.  تاوەکو ئێستا یەکێتی بە راگەیێندراوی فەرمی باسی لە هۆکاری بنچینەیی کێشە و گۆڕانکارییەکانی ئەم دواییەی نەکردووە. ناوندی لێکۆڵینەوەی واشنتنیش دەڵێت هەست دەکرێت جۆرێک لە ناڕوونی لە رووداوەکانی سلێمانیدا هەیە.  عارف قوربانی، رۆژنامەڤان گوتی: "هەموو شتێکی ئەم حیزبە بە دڵی هاوسەرۆکەکان نووسرایەوە، بۆیە ناسرووشتییە کە دوای نزیکەی ساڵ و نیوێک بگاتە ئەو دۆخەی کە بتەقێتەوە. دیارە شتێکی شاراوە هەیە کە بووەتە هۆکاری ئەوەی ئەم بەریەککەوتنە روو بدات. هەق وابوو یەکێتی لە رێگەی گوتەبێژەکەیەوە یان راگەیاندنەکەیەوە بنچینەی کێشەکەیان بۆ خەڵك روون بکردایەتەوە. "  ئەو رۆژنامەڤانە ئاماژەی بەوە دا، قوباد تاڵەبانی، بافڵ تاڵەبانی و لاهوور شێخ جەنگی هەریەکەیان قسەیان کرد، بە لای کەمەوە پەیامی راستەوخۆ و ناڕاستەوخۆیان لەسەر ئەم پرسە هەبوو. دیوی پشتەوەی پەیامەکانیان پێمان دەڵێت چی هەیە، بەڵام مادەم قسەی فەرمیی حیزبەکەیان نییە، بۆیە ئەمە هەمووی ناڕوونە. "باشتر وایە بۆ یەکێتی کە شتێکی فەرمی بڵێت، ئەگەرنا رەنگە دۆخەکە بەرەو ناسرووشتی بڕوات. هێشتنەوەی لەم دۆخەدا بەبێ ئەوەی قسەی رژدیی لێ بکرێت، رەنگە لێکەوتەی خراپی هەبێت".   کەمال رەئووف، نووسەر و رۆژنامەڤانیش دەڵێت: "ئێستا زۆر شت گۆڕاوە. وردەوردە گۆرانکارییەکان جێبەجێ دەکرێن. ئەوەی وای کردووە زانیارییەکان درەنگتر بگەنە راگەیاندنەکان رەنگە رێککەوتنی خۆیان بێت کە گۆڕانکارییەکان لە دەرەوەی راگەیاندنەکان بن، هەرچەندە هەندێک شت لە پەیج و میدیای سەر بە هەردوو لایەنەکەدا دزە دەکەن، بەڵام نابنە بەڵگەیەک کە راگەیاندنەکان کاریان لەسەر بکەن. ئێستا بەرەبەرە ئەنجامی گۆڕانکارییەکانی ٨ ـی تەممووز بە یەکێتییەوە دەردەکەوێت. پێموایە ئەمە کۆتایی کێشەکان نییە و سەرەتای کێشەکانە. ئێستا ئەوەی دەردەکەوێت ئەوەیە کە بافڵ تاڵەبانی سەرکەوتوو بووە و زیاد لەوەی دەست کەوتووە کە چاوەڕێی دەکرد. "  بە گوتەی کەمال رەئووف، لەسەر کۆمەڵێک شت رێککەوتن کراوە، وەک ئەوەی ناوی لاهوور شێخ جەنگی وەک هاوسەرۆک گەڕێنرایەوە. نەمانی ئەو هێرشە تووندە میدیاییەی لەسەر لاهوور شێخ جەنگی لەبارەی دەرمانخواردکردن، بازرگانی بە ماددەی هۆشبەر، بەکارهێنانی فڕۆکەخانە و قاچاخچێتیی سنوورەکان خاوکرانەوە کە ئەمانە هەمووی رێککەوتنن. زیاد لە هۆکارێک کێشەکانی بەم رۆژە گەیاندووە.   یەکێتی حیزبێکە هەر لە دامەزراندنیەوە کێشەی تێدا بووە. هەمیشە جۆرێک لە ململانێ و بەریەککەوتنی تێدا بووە. ئێستا ئەم گۆڕانکارییانەی دوایی لەلایەن لاهوور شێخ جەنگی و لایەنگرانیەوە بە دەستی دەرەکی ناو دەبرێت.  د. عوسمان عەلی، سەرۆکی ناوەندی لێکۆڵینەوەی تاسک گوتی: "ئێمە لە جیهانی سێیەمدا ئەو خووەمان هەیە کە هەر کێشەیەکمان هەبێت زۆر ئاسانە ئۆباڵی بخەینە ئەستۆی خەڵکی دیکە. بەڵام ئەوەی من دەیبینم جیۆپۆلەتیکی کوردستان وایە کە هەر حیزبێکی هەر چوار پارچەی کوردستان لە هەڵوێستەکانیدا کاریگەریی لەسەر حکومەتەکانی دەوروپشت هەیە یان حکومەتەکانی دەوروپشت هەوڵ دەدەن کاریگەرییان هەبێت. "  د. عوسمان عەلی ئاماژەی بەوە دا، "یارمەتییەکانی لاهوور شێخ جەنگی بۆ پەکەکە زۆر تورکیای ناڕەحەت کردبوو. وەزیری دەرەوەی تورکیا گوتی ئەوەی لە سلێمانی روو دەدات کە کەوتووەتە ژێر رکێفی پەکەکەوە، ئەوە لای ئێمە قبووڵ نییە. یەکێتییش وەڵامی هەبوو و گوتی ئێمە پەیوەندیمان نییە بەو ململانێیەی نێوان تورکیا و پەکەکەوە. لەم رۆژانەی دواییدا پارتی پێی خۆش بوو بە هێزی یەکگرتووی پێشمەرگە سنوورێک بۆ جووڵانەوەکانی پەکەکە دابنرێت، بەڵام لاهوور شێخ جەنگی گوتی بە هیچ شێوەیەک بەشێک نابم لەوە. تورکیا وەکو پارتی زۆر خۆشحاڵ بوو بەوەی کە روویدا، بەڵام تورکیا ئەو هێزەی نییە کە بتوانێت لەناو یەکێتیدا ئەو کودەتایە بکات. هاوکات پارتییش ناتوانێت بە هاوکاریی سیاسییەکی وەک مەلا بەختیار ئەو گۆڕانکارییە لەناو یەکێتیدا بکات هەر بەو جۆرەی لە سۆشیاڵ میدیای سەر بە لاهوور شێخ جەنگیدا باس دەکرێت. "  زریان رۆژهەڵاتی، بەڕێوەبەری ناوەندی لێکۆڵینەوەی رووداویش گوتی: "ئەم بابەتە ئەوەندەی ناوخۆییە ئەوەندە نێودەوڵەتی نییە. هەموو میدیاکانی ئێران هەفتەیەک دواتر باسی ئەو رووداوانەیان کرد کە لە سلێمانی روویاندا و، تا رادەیەک پشتیوانییەکی ناڕاستەوخۆیان بۆ بافڵ تاڵەبانی پێوە دیار بوو. تاوەکو ئێستا ئەزموونێکی کردەییم نەبینیوە کە تورکیا راستەوخۆ دەستوەردان لە کاروباری حیزبێکی کوردیدا بکات. ئەمە لەبەر ئەوە نا کە ناتوانێت یان دەسەڵاتی نییە، بەڵکو ئەوە بە جۆرێک لە داننان بە واقیعی کوردیدا دەزانێت کە ئیدی ببێتە بەشێک لە گەمەی کوردی. تەنانەت لە ١٩٩٩ وە ئۆجەلان لە گرتووخانەی تورکیادایە، ئەمە باشترین رێگەیە کە ئەو بە کار بهێنێت بۆ ئەوەی ناکۆکیی نێوخۆیی لەناو پەکەکەدا قووڵ بکاتەوە، بەڵام کەمتر دەستی بۆ ئەو بابەتە بردووە چ بگاتە بەوەی دەستوەردان لە پرسێکی ناوخۆیی یەکێتیدا بکات. "  د. عوسمان عەلی، سەرۆکی ناوەندی لێکۆڵینەوەی تاسک گوتی: "ئەو شتانەی لەناو یەکێتیدا روویان دا پەیوەستن بە نەبوونی کولتووری دیموکراسی لەناو حیزبەکانماندا بە عەلمانی، ئیسلامی، مارکسی و نیشتمانییەوە. ئەوەیش وا دەکات هەر گۆڕانێک روو بداتم دەبێت بە کودەتا بێت. لە دوای کۆچی دوایی مام جەلالیشەوە ئەو نەخۆشییە لەناو یەکێتیدا هەبووە و یەکێتی بەرەو لەتلەتبوون دەڕۆیشت، بەڵام ئێرانییەکان ئەوەیان نەدەویست و لەوێدا وەستاندیان. دانانی سیستەمی هاوسەرۆکایەتی کودەتا بوو و ئێستایش ئەمە کە روویداوە هەر کودەتایە. "  بە گوتەی د. عوسمان، لاهوور شێخ جەنگی وەکو کەسایەتی "دواڕۆژێکی سیاسیی نزیکمەودای وای بۆ نەماوەتەوە". مەگەر لە دوورمەودادا شتێکی نێودەوڵەتی و هەرێمی روو بدات بیگەڕێنێتەوە سەر سەکۆی سیاسیی کوردستان، بەڵام ئەوە ئێستا "زۆر سەخت دیارە".   زریان رۆژهەڵاتی گوتی: "پێم وا نییە لاهوور بە تەواوەتی کۆتایی هاتبێت. ئەگەر بەڵگەیەکی تاوانکاریی وا بە دەستی یەکێتییەوە نەبێت کە پێگەی جەماوەریی لاهوور لەناو خەڵكدا بشکێنێت، ئەوا دیسان دەرفەتی هەیە کە جارێکی دیکە لەناو یەکێتیدا و لە هەرێمی کوردستانیشدا دەربکەوێتەوە. "  عارف قوربانییش پێیوایە کە لاهوور شێخ جەنگی هەلی ئەوەی نییە کە لە داهاتوودا حیزب دروست بکات و بتوانێت لەم گەمە سیاسییەدا سەرکەوتوو بێت. ئیدی لە ناوەندی بڕیاریشدا نابێت کە بتوانێت ئەو کاریگەرییەی جارانی هەبێت. رەنگە چارەنووسی ئەوە بێت بۆ ئێستا و چەندین ساڵی دیکە بچێت لە ئەوروپا دابنیشێت.  لە بابەتی ئەم گۆڕانکارییانەی دوایی ناو یەکێتیدا چەندین قسە و باس لە راگەیاندن و تۆڕە کۆمەڵایەتییەکانەوە بڵاوبوونەتەوە کە ئاماژەی تۆمەتبارکردنی لاهوور شێخ جەنگییان تێدایە بە کۆمەڵیک کاری وەک گەندەڵی و قاچاخچێتی و هەوڵی دوورخستنەوەی رکابەرەکانی.  د. عوسمان عەلی، سەرۆکی ناوەندی لێکۆڵینەوەی تاسک گوتی: "لاهوور سیاسەتمەدارێکی گەنجی نوێ بوو، بەڵام لە پەیوەندییە دەرەکییەکانیدا ناجێگری بوو. لە دامەزراندنی دژەتیرۆردا پەیوەندییەکی زۆری لەگەڵ ئەمریکییەکاندا هەبوو. لە سووریا یارمەتیی پەکەکەی دەدا، لە هەمان کاتدا پەیوەندییەکی بەهێزیشی لەگەڵ ئێرانییەکاندا هەبوو. لە سەردەمی ئەودا ئێرانییەکان لەناو زۆنی سەوزدا بەرتاو (نفوذ)یان زۆر بوو. بەڵام دوو مانگ لەمەو پێش ئەفسەرێکی ئەمریکی لە رۆژنامەیەکی ئەمریکیدا گوتی کە ئەفسەرێکی باڵای دژەتیرۆر کە لە فڕۆکەخانەی بەغدا بووە لە کوشتنی قاسم سولەیمانیدا یارمەتیدەر بووە. ئەو کات ئێران گوتی ئەگەر ئەوە راست بێت هەڵوێستی جیددیمان دەبێت. "  د. عوسمان عەلی ئەوەی خستەڕوو کە ئەمریکییەکانیش لەم دواییەدا زۆر ناڕەحەت بوون لەو سیاسەتەی ناو یەکێتی کە بە ناوی لامەرکەزیەتەوە سلێمانی لە هەرێمی کوردستان داببڕدرێت. هەرێمی کوردستان بۆ ئەمریکا و ئیسرائیل هێڵی سوورە و دەبێت بەو شێوەیەی کە هەیە بمێنێتەوە. بە بۆچوونی من لاهوور شێخ جەنگی لەناو یەکێتیدا بەرامبەر بە سەرکردە کۆنەکانی وەک کۆسرەت رەسووڵ و شێخ جەعفەر هێڵی سووری بەزاند. ئەوەی مام جەلال نەیکرد، لاهوور شێخ جەنگی کردی. ئەوە بوو دووژمنایەتیی کۆسرەت رەسووڵ و کەسەکانی دیکەی ناو یەکێتیی کرد. لاهوور شێخ جەنگی پەلەی کردوو و بووە هەڵەیەکی کوشندەی گەورە.  ئێستا دوای ئەم گۆڕانکارییانەی ناو یەکێتی، باس لەوە دەکرێت کە گەندەڵی لە سنووری سلێمانیدا کەم دەبێتەوە و چاکسازی بەردەوام دەبێت، چونکە دەسەڵات لەناو یەکێتیدا یەکدەست دەبێت و پرۆسەی سیاسیی هەرێمی کوردستانیش بەرەو باشی دەڕوات، بەتایبەتی لەنێوان یەکێتی و پارتیدا.  کەمال رەئووف گوتی: "بەبێ بەرنامەیەکی ئاشکرا و بەبێ جیاکردنەوەی بازرگانی لە سیاسەت ناتوانرێت چاکسازی بکرێت. من گەشبین نیم بەوەی کە روو دەدات. بینیمان لە چەند مانگی رابردوودا کۆمەڵێک رووداوی گەورە روویان داوە. پێم وانییە یەکێتی بتوانێت سیاسەتێک بکات کە کاریگەریی لەسەر پارتی دابنێت، بەپێچەوانەوە لە دوای ئەم قۆناخەوە ئەگەری هەیە پەیوەندییەکانی نێوان یەکێتی و پارتی بچێتە ئاستێکەوە کە نیگەرانیی لای خەڵکی لێبکەوێتەوە و ببێتە مایەی ئەوەی باڵی جەلالیزمەکەی پێشوو زیندوو ببێتەوە کە ئێستا هەندێک کەس کاری لەسەر دەکەن. "  د. عوسمان عەلییش گوتی: "من وای دەبینم سەرکردەی دواڕۆژی یەکێتی قوباد تاڵەبانی دەبێت. چەند تایبەتمەندێتییەکی هەیە کە وای لێ دەکات هەم لای یەکێتی و هەم لای پارتی پەسندکراو بێت. لێرەیشدا هۆکارە نێودەوڵەتییەکە ئەوەی دەوێت کە هێزەکانی هەرێمی کوردستان یەکگرتوو بن. قوباد تاڵەبانی توانیویەتی بە زیرەکیی خۆی پەیوەندییەکی باشی لەگەڵ سەرکردەکانی پارتیدا هەبێت. پێدەچێت پرۆسەی یەکخستنەوەی هێزەکانی پێشمەرگە بەرەو پێشەوە بڕوات و پەیوەندییەکانی نێوان یەکێتی و پارتی بەرەو باشتربوون بڕوات. ئەگەری هەیە ئەو دووبەرەکییەی لە هەرێمی کوردستاندا هەبوو و بەغدا یاریی لەسەر دەکرد، نەمێنێت. "  لە ٢٢ ـی ئایاری ساڵی ١٩٧٥ لە سووریا لە گەڕەکی ئەبوروومانەی دیمەشق یەکەم کۆبوونەوەی دامەزراندنی یەکێتیی نیشتمانیی کوردستان بە ئامادەبوونی هەریەک لە جەلال تاڵەبانی، نەوشیروان مستەفا، د. فوئاد مەعسووم، د. کمال فوئاد، عادل موراد و عەبدولڕەزاق فەیلی کرا و پرۆژەی دروستکردنی ئەو حیزبە گەڵاڵە کرا.  کۆبوونەوەی دووەم لە بەرلین و لە ٢٧ ـی ئایاری هەمان ساڵ بە سەرپەرشتی جەلال تاڵەبانی کرا و لە رۆژی ١٩٧٥/٠٦/٠١ بە فەرمی یەکێتیی نیشتمانیی کوردستان راگەیێندرا.  یەکێتی لە یەکگرتنی  سێ رێکخراوی جیاواز دروست بوو، ئەوانیش کۆمەڵەی مارکسی - لینینیی کوردستان، بزووتنەوەی سۆسیالیستی کوردستان و هەروەها ئەو کەسانەی نە سۆسیالیست و نە کۆمەڵە بوون و پێیان دەگوترا خەتی گشتی.   لە مانگی حوزەیرانی ساڵی ١٩٧٦ یەکێتیی نیشتمانیی کوردستان ساڵێک دوای دامەزراندنی چەند مەفرەزەیەکی پارتیزانیی دروست کردن و دواتر یەکەم کۆبوونەوەی کۆمیتەی سەرکردایەتی لە کوردستان لە ١٩٧٧/٠٨/٣١ کرا و ١٢ رۆژی خایاند. لە کۆبوونەوەکەدا جەلال تاڵەبانی بە سکرتێری گشتی دیاری کرا.  لە مانگی ئاداری ١٩٧٨ دا دووەم کۆبوونەوەی سەرکردایەتیی یەکێتی بۆ رێکخستنی پێشمەرگە، دارایی، دانانی نەخشە و پلان، دروستکردنی ھەشت ھەرێمی جیاواز کرا.  یەکێتیی نیشتمانی کوردستان لە هەشتاکانی سەدەی رابردوو لە شاخ چەندین کۆنفرانسی بەستوون، وەک کۆنفرانسی کۆمەڵە لە ساڵی ١٩٨٣ و ١٩٨٤. ھەروەھا کۆنفرانسی ھەردوو باڵی خەتی گشتی و بزووتنەوەی سۆسیالیست دوای جیابوونەوەی بەشێکی بزووتنەوەی سۆسیالیست لە یەکێتی، لەو کۆنفرانسەدا یەکیان گرت و ناویان نا "یەکێتیی شۆڕشگێران" و یەکێتی بووە دوو باڵ: یەکێتی شوڕشگێران و کۆمەڵەی رەنجدەران.  دوای ١٧ ساڵ لە دامەزراندنی یەکەمین کۆنگرەی خۆی لە ١٩٩٢/٠١/٢٨ بەست، ھەردوو باڵی کۆمەڵە و یەکێتیی شۆڕشگێران توانەوە و بڕیاری یەکخستنی ھەردووکیان درا و جەلال تاڵەبانی بە سکرتێری گشتی هەڵبژێردرایەوە.  کۆنگرەی دووەمی لە ٢٠٠١/٠١/٣٠ و نۆ ساڵ دوای کۆنگرەی یەکەم لە سلێمانی بەسترا و دیسان مام جەلال وەک سکرتێری گشتی هەڵبژێردرایەوە. هەروەها دوای ٩ ساڵ و لە ٢٠١٠/٠٥/٠١ دا کۆنگرەی سێیەمی بەست و مام جەلال بووەوە سکرتێری گشتی.  جیابوونەوەی نەوشیروان مستەفا و ژمارەیەک لە سەرکردەکانی دیکەی یەکێتی و دروستکردنی بزووتنەوەی گۆڕان لە ٢٥ ـی تەمموزی ٢٠٠٩، بەشێکی زۆری بنکە جەماوەرییەکەی دابەش کرد و باڵێکی گەورەی یەکێتی جیابووەوە.  دواتریش بەهۆی نەخۆشکەوتنی مام جەلال ناکۆکیی تازە لەنێو یەکێتیی نیشتمانیی کوردستان سەری هەڵدایەوە و تاوەکو لە ١ ـی ئەیلوولی ٢٠١٦ دا ناوەندی بڕیار دروست بوو کە کۆسرەت رەسوول و بەرهەم ساڵح جێگرانی یەکەم و دووەمی سکرتێری گشتیی یەکێتیی نیشتمانیی کوردستان سەرپەرشتییان دەکرد و ژمارەیەک  ئەندامی مەکتەبی سیاسیی و سەرکردایەتی تێیدا بوون.   دواتر بەرهەم ساڵح بە تەواوی وازی لە یەکێتی هێنا و لە هەڵبژاردنی ١٢ ـی ئایار وەک قەوارەی هاوپەیمانی بۆ دیموکراسی و دادپەروەری بەشداریی کرد و دوو کورسیی بە دەست هێنا.  ئێستا یەکێتیی نیشتمانیی کوردستان بەپێی دوایین هەڵبژاردن ١٨ کورسیی بۆ پەرلەمانی عێراق بە دەست هێناوە، لە پەرلەمانی کوردستانیش لە هەڵبژاردنی ٢١ی ئەیلوولی ٢٠١٨ دا ١٨ کورسیی بە دەست هێنا.  رۆژی ٢٠١٩/١٢/٢١ بەبەشداریی زیاتر لە هەزار ئەندام کۆنگرەی چوارەمی یەکێتیی نیشتمانیی کوردستان لەژێر ناوی "کۆبوونەوەی نوێبوونەوە" لە شاری سلێمانی دەستی پێکرد و دوو رۆژی خایاند.