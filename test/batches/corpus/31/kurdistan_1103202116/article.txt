نەوزاد شێخ کامیل، بەڕێوەبەری گشتیی بازرگانیی هەرێمی کوردستان بە رادیۆی رووداوی راگەیاند "نەختینەی عێراق جێگیر نییە و نازانرێت ئاخۆ بەهای دینار بەو جۆرە دەمێنێتەوە یاخود دادەبەزێت، بۆیە ئێمە ناتوانین نرخ دیاریبکەین. لەبەرئەوەی نرخی دۆلار بەرامبەر دینار ٢٠ % زیاد بووە، ئێمەش نرخی هەر کاڵایەک لە ٢٠ % زیاتر بێت، دووکاندارەکە ئاگاداردەکەینەوە و هەوڵدەدەین لەو رێژەیە زیاتر نەبێت".  هاوکات سامان ئەحمەد، شارەزای ئابووری و بەرپرسی چاودێری و بەدواداچوون لە پرۆگرامی خۆراکی جیهانی رایگەیاند "بەگوێرەی راپۆرتی ئێمە لە رێکخراوی پرۆگرامی خۆراکی جیهانی لە مانگەکانی کانوونی دووەم و شوباتی ئەمساڵدا بە رێژەی ٦ % نرخی کاڵاکان زیادبووە. ئەو ئامارانەی کە دەڵێن نرخ ٢٠ % زیادبووە، دروست نین".  بەشێک لە خەڵک گلەیی ئەوە لە بازرگانان دەکەن کە زیادبوونی نرخی دۆلاریان بەرامبەر بە دینار بۆ گرانکردنی نرخی کاڵاکانیان قۆستووەتەوە.  عیزەدین سەدرەدین، بازرگان و خاوەنی کۆمپانیای ئەسپی رەش ئاماژە بەوە دەکات "هیچ بازرگانێک زیادبوونی نرخی دۆلاری بۆ گرانکردنی نرخی کاڵاکان نەقۆستووەتەوە، بەڵکو نرخی دۆلارەکە بەرامبەر بە دینار وایکردووە کاڵا گران ببێت. تەنیا نرخی رۆن گران بووە و ئەویش هەر لە جێی خۆی گران بووە".  بەڕێوەبەری گشتیی بازرگانیی هەرێمی کوردستان باسی لەوە کرد، نرخی زەیت لە ماوەی نێوان نیوەی مانگی کانوونی یەکەم بۆ نیوەی مانگی شوبات ٣٦ % زیادبووە. ئەو ماوەیەی پێشوو کەمترین نرخی زەیت ١٥٠٠ دینار بووە، ئێستا ٢١٠٠ دینار بەرەو سەرەوەیە و نرخی ئاردیش ١٦ % زیادیکردووە.  سامان ئەحمەد لەوبارەیەوە ئەوەی خستەڕوو "نرخی زەیت لە سەرتاسەری جیهاندا زیادبووە. لە ئاماری رێکخراوی فاودا نرخی زەیت ٤٧ % زیاد بووە. هۆکارەکەیش ئەوەیە کە دابینکەری زەیتی جیهان کە لە مالیزیایە و لە خورما بەرهەمی دەهێنن، بەرهەمیان لە چوار ملیۆن تۆنەوە بۆ ١.٢٦ ملیۆن تۆن کەمبووەتەوە".  بەهۆی کەمبوونەوەی نرخی نەوت و قەیرانی کۆرۆناوە، حکومەتی عێراق بڕیاریدا نرخی دۆلار بەرامبەر دینار زیادبکات بۆئەوەی هەڵاوسانی بودجەی فیدراڵیی عێراق بۆ ساڵی ٢٠٢١ کەمبکاتەوە. ئەوەیش بووە هۆی ئەوەی نرخی بەشێک لە کاڵا و شتومەک لە بازاڕەکاندا گران ببێت.