هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند، بەشی پۆلیسی نەهێشتنی تاوان، نووسینگەی نەهێشتنی دزینی ئۆتۆمبێل، دوای ئاگاداركردنەوەیان لە حاڵەتێكی دزینی ئۆتۆمبێلێك لە جۆری (تویۆتا لاندکروزر) لە شاری زێڕین لە هەولێر، دەستیان بە لێكۆڵینەوە كرد و توانییان تۆمەتبارێك بە ناوی (ا. ك. ع) بە تۆمەتی تاوانەکە دەستگیر بكەن.  گوتەبێژی پۆلیسی هەولێر گوتیشی: "تۆمەتبارەکە دانی بە تاوانەكەیدا ناوە و بە بڕیاری دادوەر و بەپێی ماددە (٤٤٦) لە یاسای سزاکانی عێراق راگیراوە و ئۆتۆمبێلەكەش دەستی بەسەردا گیراوە".  گوتەبێژی پۆلیسی هەولێر دەڵێت دزەکە سویچێکی ئۆتۆمبێلەکەی لەلا بووە و بەبێ ئەوەی دەرگای ئۆتۆمبێلەکە بشکێنێت یان ئۆتۆمبێڵەکە چەتاڵ بکات، دزیویەتی.   رائید هۆگر داوای لە کڕیارانی ئۆتۆمبێل کرد لەکاتی کڕینی ئۆتۆمبێلدا سویچەکانی ئۆتۆمبێل وەربگرن و بەیەک سویچ رازی نەبن، چونکە بە گوتەی ئەوزۆربەی دزینی ئۆتۆمبێلەکان بەهۆی گلدانەوەی سویچی دووەمی ئۆتۆمبێلەکەوەیە.  چ جۆرە سویچێک کۆپی دەکرێت؟  فەرهاد لاوکە، چەندین ساڵە لە هەولێر  کلیلسازە، بە (رووداو)ی گوت: "هەر ئۆتۆمبێلێک بە پەنجەمۆر (بصمە) کاربکات، سویچەکەی کۆپی ناکرێت، بەڵام ئەگەر ئۆتۆمبێلەکەی خۆی بباتە لای کلیلساز، لەگەڵ ئەقڵی ئۆتۆمبێلەکە سویچێکی نوێ دەناسێنرێت و دەتوانرێت بۆی دروستبکرێت".  لەبارەی ئەو ئۆتۆمبێلانەشی کە بە سویچ کاردەکەن گوتی: "سویچ (کلیل) هەموو کاتێک دەتوانرێت وێنەی بگیرێتەوە، بۆیە دەبێ خاوەن ئۆتۆمبێل دڵنیابێ لەوەی کە سویچەکەی تەنیا لای خۆیەتی و لەکاتی کڕینیشدا دەبێ سویچە سەرەکییەکانی خۆی لە فرۆشیار وەربگرێت".  بە چ مەرجێک سویچ کۆپی دەکرێت؟  فەرهاد لاوکەی کلیلساز دەڵێت: "هەر کەسێک سویچ کۆپی بکات، دەبێت رەزامەندی ئاسایشی پێبێ، بەڵام لەبەرئەوەی کارەکە ئەوەندە سەخت نییە و دزینی ئۆتۆمبێلیش نەبووەتە دیاردە، زۆربەی کلیلسازەکان ئەو کارە بەبێ نووسراوی ئاسایش دەکەن".  فەرهاد لاوکە نەیشاردەوە کە سویچ کۆپی دەکات، بەڵام گوتی: "ئەگەر کەسێک نەناسم و داوای کۆپیکردنی هەر کلیلێکم لێبکات، وێنەیەکی ناسنامەکەی لای خۆم هەڵدەگرم، بۆ ئەوەی لەکاتی پێویستدا بەڵگەم لابێت".