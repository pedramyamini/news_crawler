دەمەقاڵەی نێوان کوڕی موقەدەم شێخاڵ محەممەد، ئەفسەر لە لیوای سێ هێزەکانی بەرگری و فریاکەوتنی سلێمانی و کوڕی ئەندامێکی مەکتەب سیاسیی یەکێتی لەسەر دەستشکاندنەوەی ئۆتۆمبێل، گرژیی لێکەوتەوە.  شێخاڵ محەممەد، ئەفسەر لە لیوای سێی هێزەکانی بەرگری و فریاکەوتن بە رووداوی گوت "من و منداڵەکانم لە وەرزشکردن دەگەڕاینەوە، بەڵام ئەو ئۆتۆمبێلە دەستی شکاندەوە سەرمان و ئێمەش قسەمان پێ گوتن، ئەوانیش دیارە قسەکانیان پێ هەزم نەکراوە و دواتر بە سێ ئۆتۆمبێل کە زیاتر لە ١٥ چەکدار بوون، هەڵیانکوتایە سەرمان و لە من و دایکم و کوڕەکەشیان دام و زیاتر لە ٢٠٠ فیشەکیان تەقاندووە".  موقەدەم شێخاڵ دوای رووداوەکە سکاڵای تۆمارکردووە و چاوەڕوانی بەدەنگەوەهاتنی بەرپرسانی سلێمانی دەکات.  شێخاڵ محەممەد باسی لەوەش کرد "داوا لە باوکی ئەو کوڕە دەکەم کە تەقەی لێ کردووین، تەقەکەرەکان بدات بەدەستەوە و رادەستی یاسایان بکات، داواشم لە بەرپرسانی پەیوەست بە دۆخەکە کردووە هەوڵی چارەسەری کێشەکە بدەن بەپێی یاسا".  لەکاتی تەقە کردنەکەدا، هاونیشتمانییەک کە بەو کۆڵانەدا تێپەڕیوە، بریندار بووە و لە نەخۆشخانەی شار لەژێر چاودێریدایە.  تاوەکو ئامادەکردنی ئەم راپۆرتە، پۆلیسی سلێمانی هیچ روونکردنەوەیەکی بڵاونەکردووەتەوە و بە گوتەی موقەدەم شێخاڵ سەرەڕای ئەوەی تەقەکاران ناسراون، بەڵام دەستگیر نەکراون.