لە بەرامبەر ئەنفالکردنی چوار کوڕ و هاوژینەکەی، حکومەت ساڵی ٢٠٠٩ پارچەیەک زەویی نیشتەجێبوونی بە رووبەری ٢٥٠ مەتر دووجا بۆ پورە سێو تەرخانکردووە، بەڵام مامەڵەی وەرگرتنی هێندە سەختە، دەبێت پورە سێوی تەمەن ٩٠ ساڵ خۆی یان پارێزەرێک هەر چوار پارێزگاکانی هەرێمی کوردستان بکات تاوەکو مافی خاوەندارێتیی بۆ یەکلا دەبێتەوە.  مالخۆ محەممەد، کوڕە ئەنفال دەڵێت "چۆن دەکرێت دایکم بەو تەمەنەوە ئەو هەموو کارە بکات؟ بچێتە سلێمانی، هەڵەبجە، هەولێر و دهۆک، چ رەوایە ئەو هەموو چوون و هاتنە. ئاخر نرخی زەویەکە هێندە نیە ئێمە بەدوایکەوین".  حەڤدە هەزار شەهید و ئەنفالکراو بڕیاری تەرخانکردنی زەوییان بۆ دەرکراوە، بەڵام دەبێت ناوی سیانی و ژمارەی زەویەکانیان ببەنە شارەوانییەکانی هەولێر، سلێمانی، هەڵەبجە و دهۆک تاوەکو بزانرێت پێشووتر سوودمەند بوون یاخود نا.  هەژار یاسین، کوڕە شەهید ئاماژە بەوە دەکات "تاوەکو ئێستا ١٢ رۆژ بەدوای کارەکەمەوە بوومە و دوو پارێزگام کردوون و دوو پارێزگاشم ماوە، بۆ منێک لە مێرگەسۆرەوە دەچم، تێچووی زۆرە، پارێزەریش بگرم تێچووەکە زۆر زیاتر دەبێت".  زۆربەی ئەو کەسانەی بڕیاری پێدانی پارچە زەویەکانیان هەن، دانیشتووی گەرمیان و بارزانن.  رێبوار رەمەزان، بەڕێوەبەری شەهید و ئەنفالکراوانی بارزان رایگەیاند "ئێمە کەمتەرخەمین بەرامبەر کەسوکاری شەهیدان و ئەوانەی زەوییان بۆ دەرچووە، بەڕاستی کەمتەرخەمیەکەش لای وەزارەتی شارەوانییە و لای ئێمە نایەڵین لە دوو خولەک زیاتریان پێ بچێت".  زۆربەی پارچە زەویەکان دەکەونە سنووری پارێزگای هەولێر، هەرکەسێک بەدوای مامەڵەی زەویەکەی بکەوێت دەبێت ١٧ بەڕێوەبەرایەتی و فەرمانگەی حکومەت بکات، یاخود بە بڕی هەزار دۆلار پارێزەر بگرێت. نرخی زەویەکانیان شەش هەزار تاوەکو ١٠ هەزار دۆلار دەکات.  کارزان عەبدولهادی، جێگری سەرۆکی شارەوانیی هەولێر دەڵێت "کۆبوونەوەیەکمان لەوبارەیەوە کردووە کە لەبری کەسوکاری شەهید، چەند فەرمانبەرێکی ئێمە بەدوای کاری شارەوانییەکانی پارێزگاکانی دیکە بکەون و بۆیان یەکلایی بکەینەوە".  بەڕێوەبەری شەهید و ئەنفالکراوانی بارزان لەمیانی بەشداریکردنی لە بووڵتەنێکی هەواڵەکانی رووداو ئاماژەی بەوە کرد، زۆر کێشەی بەردەوام و رۆتینی بۆ ئەم پرسە هەیە.