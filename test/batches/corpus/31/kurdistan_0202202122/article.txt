رۆژی سێشەممە ٢٠٢١/٠٢/٠٢ مەلا بەختیار، ئەندامی ئەنجوومەنی باڵای سیاسی و بەرژەوەندییەكانی یەكێتیی نیشتمانیی کوردستان لە دیدارێكدا لەگەڵ ژمارەیەك لە خوێندكار و وەرزشوانانی كەركووك گفتوگۆیان لەبارەی بارودۆخی وەرزش لە كەركووك كرد.  مەلا بەختیار گوتی: "هەتا ماڵئاوایم لە سەرۆكی لیژنەی ئۆڵمپی كردووە، هیچ بزووتنەوە و یانەیەك، هیچ تیپێكی میللی وەرزشی، بە نوێنەرایەتیی كەركوكیشەوە، لە هاوكاریی و پشتیوانییەكانم بێبەش نەبووە. "  ئەو ئەندامەی ئەنجوومەنی باڵای سیاسی و بەرژەوەندییەکانی یەکێتی باسی لەوە کرد ئەو ئازارەی کەرکووکییەکان بەهۆی بەعەرەبکردنەوە دەیچێژن چەند هۆکارێکی هەیە کە "یەكێك لەوانە ئەمریكا و بەریتانیا نەیانهێشت كەركووك، خانەقین و شنگال بگەڕێنەوە سەر كوردستان لەدوای رووخانی سەدام! بەریتانیا لە جەنگی یەكەمی جیهانیدا لە ساڵی ١٩٢١ كە عێراقی دامەزراند، كوردستانی داگیركرد و نەیهێشت حكومەتی كوردستان دابمەزرێت! ئەمریكاش كە سەدام رووخا، لە بەریتانیا زیاتر رێگریی كرد لەوەی كەركووك و خانەقین و شنگال و ئەو ناوچانە بگەڕێنەوە سەر كوردستان. "   مەلا بەختیار ئاماژەی بەوە دا، دوای ئەمریکا و بەریتانیا "توركیا رۆڵێكی خراپی بینی! شۆڤێنیەتی توركمان و عەرەب لەدەوری توركیا، ئەمریكا و... هتد كۆبوونەوە و بەربەرەكانێیەكی زۆری كوردیان كرد. "  ئەو بەرپرسەی یەکێتی گوتیشی: "بەداخەوە، حیزبەكان لە كەركووك و لە موسڵ سیاسەتی راماڵینی بەعەرەبکردنیان جێبەجێ نەكرد! ئەمە وەك ستراتیج. بەڵكو ناكۆكیی نێوان یەكێتی و پارتی رەنگدانەوەیەكی خراپی هەبوو، تەنانەت بووە هۆی ئەوەی هەم تەعریب سوود لە ناكۆكییەكە ببینێت، هەم توركمانی شۆڤێنی (نەك رەسەن و پاك)، سوود لەو ناكۆكییەی نێوان یەكێتی و پارتی ببینێت. ئەمریكا و بەریتانیا و توركیاش، حساباتیان بۆ ئەو ناكۆكییە كرد و ئەو بەرنامەیەی هەیانبوو بۆ ئەوەی ئەو ناوچانە نەگەڕێنەوە سەر كوردستان، باشتر بۆیان چووە سەر. "  مەلا بەختیار گوتی: "بەشێك لە لێپرسراوێتیی رانەماڵینی بەعەرەبکردن لە پارێزگاكانی كەركووك و موصڵ هێزەكانی كوردستانی لێپرسراون. بەڵام ئێمە لە خانەقین واماننەكرد. "  مەلا بەختیار ئاشکرای کرد کە لە مێژووی ١٠٠ ساڵی رابردوودا گەورەترین هەلی مێژوویی هەڵكەوت كە یەكێتی و پارتی و لایەنەكانی دیکە بتوانن بەرنامەیەكی باشتریان هەبێت بۆ ناوچە كێشە لەسەرەكان و "بەداخەوە بەرنامەیەكی هاوبەش و وامان نەبوو، بەشێكی لێپرسراوێتیی مانەوەی ناوچە كێشە لەسەرەكان لەدوای رووخانی سەدامەوە تا ئێستا لەسەر كورد خۆیەتی... كە لە قازانجی مانەوەی بەعەرەبکردن بوو! "  ئەو بەرپرسەی یەکێتی ئاماژەی بەوە دا کە ئێستا کورد لە بەغدا لاوازە و حكومەتی عێراق لەسەر بودجە و مووچە لەگەڵی رێكناكەوێت کە یەكێك لە هۆكارەكانی ناكۆكیی نێوان هێز و لایەنە سیاسییەكانی كوردستانە.   لە بەشیکی دیکەی گوتەکانیدا گوتیشی کە لێپرسراوێتیی جێبەجێ نەكردنی دەستوور بە ماددەی ١٤٠ ـیشەوە لە بنچینەدا لە ئەستۆی حكومەتی عێراقە، نەك یەكێتی و پارتی و "نابێت كورد خۆی بەهەڵەدا ببات و نابێ‌ت ناكۆكییەكانمان وامانلێبكەن  لێپرسراوێتییەكەی بەغدادمان بیربچێتەوە! ئەم سەر لێشێواوییە مەترسیدارە، كە بەهۆی خۆمانەوە بەغدادمان بیربچێتەوە. "  لە کۆتایی گوتەکانیدا مەلا بەختیار جەختی لەوە کردەوە کە ئەرکی کورد یەکگرتنی هێزە کوردستانییەکانە و هەر بیركردنەوەیەك بە تووندڕەویی حزبایەتی بە زیانی مافە دەستوورییەكانی كورد دەشكێتەوە و ئەوەش مەترسیدارە.