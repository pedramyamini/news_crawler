ئازاد تەها، موقەدەمی مافپەروەر و بەرپرسی راگەیاندنی بەڕێوەبەرایەتیی هاتووچۆی پارێزگای دهۆک لە بەرنامەی مژاری رادیۆی رووداودا کە ناسر عەلی لە دهۆکە پێشکەشی دەکات رایگەیاند: "ئەوەی راستی بێت لەو بەرنامەیەی مژاری ئێوەدا کە باس لەو ئۆتۆمبێلانە کرا کە بەڵگەنامەی سەرەتاییان نییە، ئەوە بووە هۆکار بۆ ئەوەی حکومەتی هەرێمی کوردستان بۆ بەدواداچوون بێتە سەر هێڵ. "  پێشتر لە بەرنامەی مژاری رادیۆی رووداو لە رۆژی ٢٠٢١/٠٢/١٨ ـدا کە لەسەر ئەو ئۆتۆمبێلە بێپێشینە و بێتابلۆیانە بوو، عەمید خەڵات کامیل، بەڕێوەبەری هاتووچۆی ناوشاری دهۆک بەڵێنی دا کە بەدواداچوون بۆ ئەو کێشەیە بکات و بیگەیێنێتە سەرووی خۆی.  ئەو فۆڕمەی کە هاتووچۆی هەرێمی کوردستان بڵاویکردووەتەوە، جگە لە ناساندنی ئۆتۆمبێل، جۆر، رەنگ و خاوەن، هیچ دڵنیاییەکی تێدا نییە بۆ پێدانی ژمارە بەو ئۆتۆمبێلانە، بەڵام بووەتە ئومێدێک تاوەکو هەندێک کەس هانبدات بۆ کڕینیان.  بەرپرسی راگەیاندنی بەڕێوەبەرایەتیی هاتووچۆی پارێزگای دهۆک جەختی لەوە کردەوە: "وەزارەت بڕیاری دا کە بۆ دوو هەفتە دەرفەت بەو هاووڵاتییانە بدرێت کە سەردانی بەڕێوەبەرایەتییەکانی هاتووچۆی شارەکانیان بکەن بۆ ئەوەی بزانرێت ئەو ئۆتۆمبێلانە چ جۆرێکن و بڕدراونەتەوە یان نا و ژمارەی ئەو کەسانەیش بزانرێت کە ئەو ئۆتۆمبێلانەیان هەیە. هەروەها فۆڕمێک دابین کراوە کە تەنیا بۆ سەرژمێرییە نەک بۆ تۆمارکردن. "  لای خۆیشیەوە عەمید خەڵات کامیل، بەڕیوەبەری هاتووچۆی ناوشاری دهۆک لە هەواڵەکانی نیوڕۆژی تەلەڤزیۆنی رووداو رایگەیاند: "هیچ ئاڕم و بەڵگەیەک نادرێتە ئەو ئۆتۆمبێلانە و تەنیا بۆ سەرژمێرییە. بڕیارەکە ئۆتۆمبێلە مۆدێل ٢٠١٩، ٢٠٢٠ و ٢٠٢١ ـەکان ناگرێتەوە. "  پەرلەمانتارێکی فراکسیۆنی گۆڕان، گومانی لە بڕیارەکەی بەڕێوەبەرایەتیی هاتووچۆی هەرێم هەیە و بە گوشارێکی دەبینێت بۆسەر حکومەت بۆ ساخکردنەوەی ئەو هەموو ئۆتۆمبێلەی بە قاچاخ و بەشێوەی نایاسایی هاوردەی هەرێمی کوردستان کراون.  پێشتر دابان محەممەد، ئەندامی پەرلەمانی کوردستان لە فراکسیۆنی گۆڕان بە تۆڕی میدیایی رووداوی راگەیاند: "ئەو بڕیارە لەلایەن ژمارەیەک بەرپرسەوە پشتگیری دەکرێت و هەر ئەوانیش فشاریان خستووەتە سەر حکومەت و ئەنجوومەنی وەزیران تاوەکو بڕیار بدرێت ژمارەیان پێبدرێت و ئەوانیش لەپاڵیدا بە ملیۆنان دۆلار قازانج بکەن. "  بەپێی بڕیارەکەی بەڕێوەبەرایەتیی گشتیی هاتووچۆی هەرێمی کوردستان، پشکنینەکان تەنیا بۆ ئۆتۆمبێلی تایبەت و پیکاب دەبێت، خاوەنی ئۆتۆمبێلیش پێویستە وڵاتینامە و رەگەزنامەی عێراقی یان کارتی نیشتمانیی پێبێت.   ئازاد تەها، بەرپرسی راگەیاندنی بەڕێوەبەرایەتیی هاتووچۆی پارێزگای دهۆک جەختی لەوە کردەوە: "بەهیچ شێوەیەک نابێت دامودەزگا ئەمنییەکان ئەو ئۆتۆمبێلە ناڕەسەن و بێپێشینانە بەکاربهێنن. "  هەروەها ئازاد تەها لەبارەی هێنانەناوەوەی ئۆتۆمبێلی ئەوروپییەوە ئاماژەی بەوە دا کە دوایین مەرج بۆ هێنانەناوەی ئۆتۆمبێلی ژمارە ئەوروپی ئەوەیە کە دەبێت خاوەنی ئۆتۆمبێلەکە خۆی بیهێنێت یان ئەوەتا پاسپۆرتەکەی وەردەگیرێت تا کاتی گەڕانەوەی یان دەبێت هێندەی بەهای ئۆتۆمبێلەکە پارە بخەوێنێت، هەروەها دەبێت هەر شەش مانگ جارێکیش ئەو ئۆتۆمبێلە بچێتە دەرەوەی هەرێمی کوردستان.  حاجی سەرتیپ، خاوەنی پێشانگەیەکی ئۆتۆمبێلە لە دهۆک، ئەو بە رادیۆی رووداوی گوت، ئەگەر ئەو ئۆتۆمبێلە بێپێشینانە تۆمار بکرێن، "ئێمە وەکو پێشانگەکان زیانێکی زۆر دەکەین، ئەو کاتە ئۆتۆمبێلە نوێیەکانی ئێمە نافرۆشرێن، هەروەها ئۆتۆمبێلی مەلەکی زۆربەی بڕاوەی سێپارچەییە و دوایی لێکدەدرێتەوە. "  بڕیارەکەی بەڕێوەبەرایەتیی گشتیی هاتووچۆی هەرێمی کوردستان بۆ ئەو ئۆتۆمبێلانەیە مۆدێلیان لەنێوان ساڵانی ٢٠٠٤ بۆ ٢٠١٨ دایە، تاوەکو ئێستا لە هەرێمی کوردستان هیچ ئامارێکی فەرمی نییە لەبارەی ژمارەی ئەو ئۆتۆمبێلانەی بێتابلۆ و بێپێشینەن.