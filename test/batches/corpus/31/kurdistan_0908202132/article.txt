رۆژی دووشەممە ٠٩ - ٠٨ - ٢٠٢١ نێچيرڤان بارزانى، سه‌رۆكى هەرێمى كوردستان، پێشوازیى له مارك برايسن ريچاردسن، باڵيۆزى نوێى به‌ريتانيا له عێراق كرد. له كۆبوونه‌وه‌يه‌كدا سه‌رۆكی هەرێمی کوردستان وێڕاى به‌خێرهێنان، هیواى سه‌ركه‌وتنى له ئه‌ركى تازه‌يدا له عێراق بۆ باڵيۆزى نوێى به‌ريتانيا خواست و هەموو هاريكارى و پشتگيرييه‌كى هەرێمى كوردستانى بۆ سه‌رخستنى ئه‌ركه‌که‌ى دووپات كرده‌وه.  بەپێی راگەیێندراوی سەرۆکایەتیی هەرێمی کوردستان، له كۆبوونه‌وه‌كه‌دا "بره‌ودان به په‌يوه‌ندييه‌كانى عێراق و هەرێمى كوردستان له‌گه‌ڵ بەريتانيا و فراوانكردنى بواره‌كانى هاريكارى و هاوبه‌شی نێوانيان، هەڵبژاردنه‌كانى داهاتووى عێراق، دۆخى ئه‌منى و دوايين په‌ره‌سه‌ندنه‌كانى تيرۆر و هەڕه‌شه و كرده‌وه‌كانى تيرۆرستانى داعش، ئه‌ركى هاوپه‌يمانيى نێوده‌وڵه‌تيى دژى داعش له عێراق، هەماهەنگيى نێوان پێشمه‌رگه و سوپاى عێراق له به‌ره‌نگاربوونه‌وه‌ى تيرۆریستان، دوايين دۆخى بڵاوبوونه‌وه‌ى په‌تاى كۆڤيد - ١٩ و به‌ره‌نگاربوونه‌وه‌ى له عێراق و به‌ریتانیا" تاوتوێ كران.  هەروەها جه‌ختیان له خواستى دوولايه‌نه بۆ بره‌ودان به په‌يوه‌ندييه‌كانى هەرێمى كوردستان و به‌ريتانيا کردووەتەوە و ده‌رفه‌تی کار و وه‌به‌رهێنان بۆ که‌رتی تایبه‌ت و کۆمپانیا به‌ریتانییه‌کان له عێراق و هەرێمی کوردستان خرایه به‌ر باس.  دۆخی ناوخۆی هەرێمی کوردستان، دیالۆگی ستراتیژیی عێراق - ئه‌مریکا، پەیوەندییەکانی هەرێمی کوردستان لەگەڵ وڵاتانی دەوروبەر، پرسی سووریا، دوا پەرەسەندنەکانی ناوچه‌كه به‌گشتى و چه‌ند پرسێكى جێى بايه‌خى هاوبه‌ش، چەند ته‌وه‌رێكى ديكه‌ى كۆبوونه‌وه‌كه بوون كه مێل سمارت، كۆنسوڵى گشتيى به‌ريتانيا به وه‌كاله‌ت له هەرێمى كوردستان و شاندێکی سیاسی و سه‌ربازیی به‌ریتانی، ئاماده‌ى بوون.