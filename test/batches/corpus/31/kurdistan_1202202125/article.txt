رۆژی پێنجشەممە ٢٠٢١/٠٢/١١ نەزیر بەرواری، کادری کاروباری کۆمەڵایەتیی "ی. ن. ک" لە ناحیەی دەرکاری سەر بە قەزای زاخۆ بە تۆمەتی هەبوونی پەیوەندی لەگەڵ پارتی کرێکارانی کوردستان (پەکەکە) لەلایەن ھێزیکی ئاسایشی سنوورەکەوە دەستگیر کرا.   لە راگەیێندراوەکەدا هاتووە: "ئێمە وەک مەڵبەندی چواری دهۆک بە تووندی سەرکۆنەی ئەم جۆرە گرتنە دەکەین. "  مەڵبەندی یەکێتی لە بادینان داوا دەکات "ھەرچی زووە ھەڤاڵ نەزیر و زیندانیانی تری بادینان ئازاد بکرێن، چونکە ئەم شێوازی گرتن و زیندانکردنە بەبێ تومەت و بەبێ بڕیاری دادگا دوورە لە عورفی یاسایی. "  هەر لەو بارەیەوە لیوا شڤان سندی، به‌ڕێوه‌به‌ری ئاسایشی زاخۆ به تۆڕی میدیایی رووداوی راگه‌یاند، ده‌ستبه‌سه‌رکردنی نەزیر بەرواری له‌سه‌ر بڕیاری دادگای لێکۆڵینه‌وه‌ی زاخۆ بووه.   لیوا شڤان سندی گوتیشی، پێشتر بەڵێن له تۆمه‌تباره‌که وه‌رگیراوه که نابێت به هیچ شێوه‌یه‌ک هاوکاریی هیچ هێزێکی ده‌ره‌کی بکات که له په‌رله‌مانی کوردستان مۆڵەتی یاسایی نییە، بەڵام ناوبراو له هه‌وڵه‌کانی به‌ردوام بووه. هەروەها گوتی، رێکاره‌کان له دادگا به‌ڕێوه‌ده‌چن.