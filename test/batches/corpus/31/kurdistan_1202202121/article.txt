شەڕەکە کاریگەریی لەسەر خەڵکی ئەو ناوچانە داناوە و هەندێکیان نەیانتوانیوە بچنە ناو زەوی و بێستانەکانیان کار بکەن.  جه‌مبه‌لی عومه‌ر، جووتیارە و دەڵێت: "نەمانتوانیوە بچینە سەر کارەکانمان؛ هەموو ساتێک دەنگی فڕۆکە دێت و ترسێکی زۆر نیشتووەتە دڵمان. بۆردوومانی فڕۆکە زۆر ناخۆشی کردووە. "   ئه‌حمه‌د عه‌بدوڵڵا، جووتیارێکی دیکەیە و دەڵێت: "لەم کاتەدا خەڵک ناتوانێت لە چەمانکێ بچێتە دەرەوە. لە گونددا ناتوانێت کارەکانی کشتوکاڵی بکات. ئێستاکە ناتوانین بچینەوە گوندەکانمان. "  درێژیی چیای گارە ٣٦ کیلۆمەترە. ئۆپەراسیۆنی تورکیا لە لای رۆژهەڵاتی چیاکەوەیە. ئەو ناوچەیەی ئۆپەراسیۆنەکەی لێیە ١٥ کیلۆمەتر ناوەندی شارۆچکەی لە چەمانکێوە دوورە، بەڵام هەندێک جار نزیکی ناوەندی شارۆچکەکەیش بۆردوومان دەکرێت.  ئه‌لند ئه‌میر گوگه، بەڕێوەبەری ناحیەی چەمانکێ بە تۆڕی میدیایی رووداوی راگەیاند: "ئەوە چەندین جارە بۆردوومان دەکرێت. چەدن رۆژ لەمەوبەر حەوت گوندی سنووری چەمانکێ لەبەر هەبوونی گەریلای پەکەکە لەلایەن فڕۆکەکانی تورکیاوە بۆردوومان کران. "  لە ساڵانی دەیەی ٨٠ی سەتەی رابردووەوە ململانێ لەنێوان سوپای تورکیا و پەکەکەدا بەردەوامە. لە ساڵانی دەیەی ٩٠ی ئەو سەتەیەدا ئاڵۆزییەکان تووندتر بوون. بەو هۆیەشەوە گەلێک گوندی باشووری کوردستان چۆڵ کراون.