رۆژی شەممە ٢٧ - ٢ - ٢٠٢١ مەسرور بارزانی، سەرۆکی حکومەتی هەرێمی کوردستان، پێشوازی لە عوسمان غانمی وەزیری ناوخۆی حکومەتی فیدراڵی عێراق کرد. بەپێی راگەیێندراوی کۆبوونەوەکە لە دیدارەکەدا گفتوگۆ لەبارەی پەرەپێدانی هەماهەنگیی ئەمنی نێوان حکومەتی هەرێمی کوردستان و حکومەتی فیدراڵی کراوە، بەتایبەتی کە "لەسەر پرسی هێرشە مووشەکییەکەی سەر هەولێر، لە ئەنجامی هەماهەنگیی باشی نێوان حکومەتی هەرێمی کوردستان و حکومەتی فیدراڵی، ئەنجامی باش بەدەستهاتوون".   لە دیدارەکەدا هەروەها، جەخت لە گرنگیی "جێبەجێکردنی رێککەوتننامەی شنگال و دەرچوونی میلیشا و هێزە چەکدارە نایاساییەکان لە دەڤەرەکە" کراوە.  سەرۆکوەزیرانی هەرێمی کوردستان ئاماژەی بە بەردەوامیی سیاسەتی گۆڕینی دیموگرافی و دەستدرێژیکردنەسەر هاووڵاتییانی کورد و داگیرکردنی زەویوزارەکانیان لە کەرکووک و ناوچە کوردستانییەکانی دەرەوەی ئیدارەی هەرێمی کوردستان کرد و رایگەیاند: "ئەمجۆرە دۆخە نائاسایی و نادەستوورییە، لە بەرژەوەندیی خەڵکی عێراق نییە و پێویستە رێگریی لێ بکرێت".