هۆزێکی عەرەب بە ناوی ئەلبومیساق، دەڵێن بەپێی بەڵگەنامەیەک لە ساڵی ١٩٩٣ ـدا ئەو زەوییانەیان وەرگرتووە. دانیشتووانە کوردەکەی گوندەکەش ئەوە رەت دەکەنەوە. لە دیبەیتێکی رادیۆی رووداودا بە ئامادەبوونی لایەنە پەیوەندارەکان ئەم مژارە خرایە بەر باس.  جەمال شوکر، ئەندامی پەرلەمانی عێراق و سەرۆکی لیژنەی بەرگریکار لە جووتیارانی سەرگەڕان لەو بارەیەوە گوتی: "هەندێک بڕیار لەلایەن دادگاکانەوە دەردەچن کە نادەستووری و نایاسایین. ئەو بڕیارانە لەسەر بنەمای ئەوەی پێش ٢٠٠٣ کێ لەو ناوچانە ژیاون دەدرێن. بەبێ ئەوەی بگەڕێنەوە بۆ دەستوور کە بەپێی ماددەی ١٤٠ ئەو گرێبەستانە هەڵوەشاونەتەوە و دەیان بڕیار و راسپاردەی جیاواز لەو بارەیەوە دەرچوون. بەپێی یاساکانیش عەرەبە هاوردەکان قەرەبوو دەکرێنەوە، بەڵام بەداخەوە یاساکان وەک خۆیان جێبەجێ ناکرێن. "  سەرۆکی لیژنەی بەرگریکار لە جووتیارانی سەرگەڕان ئاماەژی بەوە دا، کوردەکانی ئەو ناوچانە هەموو بەڵگەیەکی مێژووییان هەیە، بەڵام بە درێژایی ٤٠ ساڵی رابردوو ئەو گرێبەست و بەڵگانە دەستکاری کراون، بۆیە کێشەکە زۆر ئاڵۆزە و هەموو ناوچەکانیش دەگرێتەوە.   جەمال شوکر گوتیشی: "حکومەتی عێراق لە جێبەجێکردنی بڕیارەکاندا کەمتەرخەمە. ئەو زەوییانە کاتی خۆی بە دوو بڕیار لە کورد سەنراون کە هەردووکیان بڕیاری حیزبین. ئەمەش هەمووی رەت کراونەتەوە، بەڵام ئەوەی ئێستا هەیە شتێکی سیاسییە، چونکە ماددەی ٢٩ هەموو ئەو کێشانەی چارەسەر کردوون، بەڵام حکومەتی عێراق جێبەجێی ناکات. لیژنەی ماددەی ١٤٠ ـیش لیژنەیەکی چالاک نییە. ئێمە داوایشمان کردووە ئەو لیژنەیە چالاک بکرێت. "  جەمال شوکر ئەوەیشی خستەڕوو کە هەفتەی رابردوو سەردانی فایەق زێدانیان کردووە، ئەو داوای کردووە دادگاکان کار لەسەر ئەو بڕیارانە نەکەن کە پەیوەستن بە ماددەی ١٤٠ ـەوە، بەڵام دادگاکان ئەوە جێبەجێ ناکەن.  بە گوتەی جەمال شوکر، کێشەکە جووتیارەکان نین، بەڵکو کێشە حکومەتی عێراقە کە نایەوێت ئەو کێشانە چارەسەر بکات، چونکە حکومەت دەتوانێت بە قەرەبووکردنەوە ئەو پرسە چارەسەر بکات.  سەرۆکی لیژنەی بەرگریکار لە جووتیارانی سەرگەڕان ئاشکرای کرد: "ئەو یاسایەی محەممەد ساڵح رەیاشی باسی دەکات، بڕیاری چاکسازیی کشتوکاڵ کە لە حەفتاوە دەرچووە، بڕیارێکی دروستە، بەڵام ئەوەی لەدوای ٢٠٠٣ بە پاساوی جیاواز کراوە، ئەمە کێشەکەی دروست کردووە، لەگەڵ ئەوەشدا حکومەتی عێراق نایەوێت کێشەکە چارەسەر بکات. ئەگەر چارەسەری نەکات ئەوە کێشەی گەورە لەو ناوچانە روودەدات و چارەسەری قورس دەبێت. "  هەر لەوبارەوە محەممەد ساڵح رەیاشی،  گوتەبێژی بەرەی عەرەبیی یەکگرتوو گوتی: "ئەو پرسە زۆر درێژەی کێشا و کێشەکە لەنێوان هۆزە کوردەکان و هۆزە عەرەبەکاندا چەقی بەستووە و پێویستی بە چارەسەرە. لە رووی یاساییەوە ئەو کێشانە چارەسەر کراون، بەپێی یاسای ٤٢ و ١٣٥ ئەو جووتیارەی ١٠٠ دۆنمی هەیە ٥٠ دۆنم وەردەگرێت و ٥٠ دۆنم بەسەر ئەوانی دیکەدا دابەش دەکرێن. جووتیارە کوردەکان دەڵێن هی ئێمەیە و عەرەبەکانیش دەڵێن هی ئێمەیە. ئەوە پێویستی بە هاوکاریی لایەنە سیاسییەکان و هۆزەکانی ناوچەکە هەیە بۆ ئەوەی کێشەکە چارەسەر بکرێت کە لە ٢٠٠٣ ـوە تاوەکو ئێستا بەردەوامە. ئێمە داوا لە خەڵکە ژیرەکەی هەردوو لا دەکەین ئەو کێشەیە چارەسەر بکەن، چونکە لەوانەیە خوێنڕشتنی لێبکەوێتەوە. "  گوتەبێژی بەرەی عەرەبیی یەکگرتوو ئەوەشی خستەڕوو کە ئەوان بۆ چارەسەرکردنی ئەو کێشانە دەستپێشخەرییان هەیە. بەپێی یاسایش کێشەکان چارەسەر کراون، ئەگەر بە یاسایش نەبێت دەبێت چارەسەرێکی دیکە بدۆزینەوە، چونکە ئەگەر ئێمە بمانەوێت پێکەوەژیان هەبێت دەبێت هەموو لایەک سازش بۆ یەکتر بکەن.  محەممەد ساڵح رەیاشی گوتی: " ێمە بۆ دەمانەوێت هۆزەکان کێشەکان چارەسەر بکەن؟ چونکە بە یاسا کێشەکە چارەسەر کراوە، بەڵام لایەنە سیاسییەکان ناهێڵن. ئێمە دانیشتووانی ناوچەکەین، نابێت باسی بەعەرەبکردن و بەکوردکردن بکەین. ئێمە دژی ئەو جۆرە ورووژاندنانەین. راستە ستەم لە هەموو لایەک کراوە، بەڵام دەبێت ئەوە چارەسەر بکرێت. دەبێت کێشەکان بچووک بکەینەوە و چارەسەریان بکەین. ئەوە راست نییە خەڵک لە باشووری عێراقەوە هێنرابێت. ئەوە سەرژمێریی ساڵی ١٩٥٧ هەیە. بە داخەوە ئەوە کاریگەریی لەسەر پێکەوەژیان هەبووە و کێشەی نوێی لێدەکەوێتەوە. "   هەروەها محەممەد ئەمین، سەرۆکی لێژنەی بەرگریکار لە جووتیارانی سەرگەڕان لە کاتی بەشداریکردنی لە دیبەیتەکەدا گوتی: "کێشەی ناوچە دابڕێنراوەکان هەمووی یەکێکە، ئەویش بەعەرەبکردنەوەی ئەو ناوچانەی ماددەی ١٤٠ ـە و دەیانەوێت هەمان سیاستی پێشووتری حکومەتی بەعس جێبەجێ بکەن. بە راستی حکومەتی عێراقی بەرنامەکەی نەگۆڕاوە. "  سەرۆکی لێژنەی بەرگریکار لە جووتیارانی سەرگەڕان ئاماژەی بەوە دا: "پرۆسەکە لەوە ئاڵۆزترە کە ئەوان باسی دەکەن و دەبێت لایەنە عەرەبییەکان پێشتر خەڵکی خۆیان ئاگادار بکەنەوە کە واز لە زەویی کورد بهێنن، ئینجا دەتوانن باسی قەرەبوویش بکەن، چونکە بە هەموو شێوەیەک هەوڵدراوە گۆڕانکاری لە دیمۆگرافیادا بکات، پێشنیازی ئەوەی بە عەشایەری چارەسەر بکرێت، دەکرێت لە بەرچاو بگیردرێت، بەڵام دیسان پێویستی بە چارەسەرێکی یەکجارەکی هەیە. "