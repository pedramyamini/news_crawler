زیاد جەبار، سەرۆکی لیژنەی دارایی لە پەرلەمانی کوردستان بە تۆڕی میدیایی رووداوی راگەیاند، ئەمڕۆ سێشەممە لیژنەی دارایی پەرلەمان لەگەڵ وەزارەتی دارایی کۆبووەتەوە و لەبارەی بودجە و مووچەوە چەند روونکردنەوەیەکیان پێدراوە و گوتیشی "دڵنیایان کردینەوە کە لەمەودوا هەموو ٢٥ی مانگێک، مووچە دابەشدەکرێت".  سەرۆکی لیژنەی دارایی لە پەرلەمانی کوردستان ئاماژەی بەوەش کرد "لەبارەی پرۆژەی بودجەی هەرێمی کوردستانەوە داوای روونکردنەوەمان لە وەزیری دارایی کرد، بەپێی وەڵامەکانی ئەوان، هێشتا پرۆژەیاساکە تەواو نەکراوە، بەڵام لە ١٥ی شووبات تەواوی دەکەن و دەینێرنە ئەنجوومەنی وەزیران، دواتریش دەدرێتە سەرۆکایەتیی پەرلەمانی کوردستان بۆئەوەی بخرێتە بەرنامەی کارەوە".  لەبارەی مووچەشەوە زیاد جەبار باسی لەوە کرد، ئێستا داهات زیادیکردووە و فرۆشی نەوتیش بە دۆلارە و لە بەرامبەردا مووچە بە دینارە، ئەمەش گوشاری لەسەر حکومەت کەمکردووەتەوە.  رۆژی ٢ی شووبات، گوتەبێژی حکومەتی هەرێمی کوردستان رایگەیاند، لەسەر راسپاردەی سەرۆکی حکومەتی هەرێمی کوردستان "لەمەودوا ٣٠ رۆژ جارێک مووچە دابەشدەکرێت و کابینەی حکومەتیش هەمان بۆچوونیان هەیە، ئەم بڕیارەش چووەتە واری جێبەجێکردنەوە".  جووتیار عادل، گوتەبێژی حکومەتی هەرێمی کوردستان بە تۆڕی میدیایی رووداوی راگەیاند "کۆبوونەوەکان لەبارەی بودجەی ٢٠٢١ لەنێوان حکومەتی هەرێمی کوردستان و عێراق بەردەوامە، ئێستا لەو چوارچێوەیەداین کە ٢٥٠ هەزار بەرمیل نەوت یان داهاتەکەی رادەستی حکومەتی عێراق بکەین و لە بەرامبەر ئەوەدا شایستە داراییەکانی هەرێمی کوردستان کە نزیکەی ١٤ ترلیۆن دینارە، بدرێتە هەرێمی کوردستان. هەرچەندە باوەڕ ناکەین کە ئەوەندە بێت. هەروەها ٥٠ % ی داهاتی دەروازە سنوورییەکانیش دەدەینە حکومەتی عێراق وەکو ئەوەی لە پرۆژەیاساکەدا هاتووە. بۆیە دەبێت حکومەتی عێراقیش پابەندی ئەوە بێت".  لەبارەی دابەشکردنی مووچەی فەرمانبەرانی هەرێمی کوردستان لەکاتی خۆی و هەر ٣٠ رۆژ جارێک، جووتیار عادل گوتی "لە کۆتایی ساڵی ٢٠٢٠ و سەرەتای مانگی ١٢، بەڕێز سەرۆکی حکومەتی هەرێمی کوردستان وەزارەتی دارایی و پلاندانان و سامانە سرووشتییەکانی راسپارد کە پرۆژەی ٢٠٢١ ئامادەبکرێت بەشێوەیەک کە ئەگەر رێککەوتن بکرێت یان نەکرێت لەگەڵ بەغدا، چی بکرێت؟ ئێستا ئێمە ئامانجی سەرەکیمان ئەوەیە کە ٣٠ رۆژ جارێک مووچە بدرێت و ئەوەش چووەتە واری جێبەجێکردنەوە. ئەم بابەتەش پەیوەستە بەو داهاتەی کە لەبەردەستی حکومەتی هەرێمی کوردستاندایە".