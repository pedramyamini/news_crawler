رائید سەرکەوت کاڕەش، گوتەبێژی بەڕێوەبەرایەتیی بەرگریی شارستانی هەولێر بە تۆڕی میدیایی رووداوی راگەیاند "ئاگرەکە ئێوارەی ئەمڕۆ چورشەممە ١٧ی شووباتی ٢٠٢١ لە نزیک چێشتخانەی قەرەچووخ و لەسەر شەقامی مەخموور لە کۆگایەک لە ژێرزەمین کەوتووەتەوە. چوار ئۆتۆمبێلی ئاگرکوژێنەوە و تیمەکانی بەرگریی شارستانی لە شوێنەکەن و هەوڵی کۆنتڕۆڵکردن و کوژاندنەوەی ئاگرەکە دەدەن".  لەبارەی زیانەکان، گوتەبێژی بەڕێوەبەرایەتیی بەرگریی شارستانی هەولێر ئەوەی خستەڕوو، بەهۆی ئەوەی ئاگرەکە تازە کەوتووەتەوە لەبارەی زیانە گیانی و ماددییەکان زانیاری بەردەست نییە.  دڵنیا رەحمان، پەیامنێری رووداو لە شوێنی رووداوەکە رایگەیاند، دوو شوێن سووتاون یەکێکیان تایبەت بووە بە ئامێرەکانی کارەبا و ئەوی دیکەشیان تایبەت بووە بە بۆیاخ.    هاونیشتمانییەک بە رووداوی راگەیاند، ئاگرەکە دەوروبەری کاژێر ١٩: ٠٠ کەوتووەتەوە و زیانی گیانی نەبووە بەڵام زیانی ماددی کەوتووەتەوە. هاونیشتمانییەکیش داوای لە خەڵک کرد کە لەکاتی ئەو جۆرە رووداوانە نەبنە رێگر لەبەردەم تیمەکانی ئاگرکوژێنەوە بۆئەوەی بە زوویی بتوانرێت کۆنترۆڵ بکرێت.