بورهان عەلی فەرەج، سكرتێری یەكێتیی پیاوانی كوردستان بە تۆڕی میدیایی رووداوی راگەیاند، تووندوتیژی دژی پیاوان لە ئاستێکی بەرزدا ماوەتەوە؛ نزیکەی ٨٠ پیاو خۆیان کوشتووە، حەوت پیاویش لەلایەن هاوژینەکانیانەوە بە هاوکاریی کەسانی دیکە کوژراون.  سكرتێری یەكێتیی پیاوانی كوردستان لەبارەی هۆکاری زیادبوونی کێشە کۆمەڵایەتییەکان و کێشە خێزانییەکانەوە لە هەرێمی کوردستان دەڵێت، "قەیرانی دارایی، سیاسی و سۆشیاڵ میدیا، پاشەکشەی دەسەڵاتی دادوەری و چەندین شتی دیکە هۆکاری زیادبوونی تووندوتیژین دژی پیاوان و ژنان".  بورهان عەلی فەرەج باسی لەوەش کرد "لەمساڵدا نزیکەی ٥٥٠ پیاو سکاڵایان لەسەر هاوژین و کەسوکاریان تۆمارکردووە لەسەر ئەوەی تووندوتیژییان بەرامبەر کردوون، بەڵام لە ١٠ مانگی یەکەمی ٢٠١٩ دا لەلایەن پیاوانەوە ٤٨٧ سکاڵا هەبوون".  سکرتێرەکەی یەکێتیی پیاوان گوتیشی، زۆرترینی ئەو تووندوتیژییانەی لەلایەن رێکخراوەکەی ئەوانەوە تۆمارکراون، دەستوەردانی کاروباری خێزانە لەلایەن کەسوکار، دەستبەسەرداگرتنی منداڵ، دەستبەسەرداگرتنی مووچە، بێڕێزی و سوکایەتیکردن بە پیاو لەبەرچاوی منداڵ و کەسوکاری پیاوەکە دیارترینی ئەو جۆرانەی تووندوتیژین کەوا رووبەڕووی پیاوان بوونەتەوە.