جێگیرکردنی هێزەکە بە بڕیاری قوباد تاڵەبانی، جێگری سەرۆکوەزیرانی هەرێمی کوردستان بوو. دوێنێ دووشەممەش هێزەکە بۆ دەروازە سنوورییەکان بەڕێکەوتن.   سەمیر هەورامی، گوتەبێژی جێگری سەرۆكوەزیرانی هەرێمی کوردستان بە تۆڕی میدیایی رووداوی راگەیاند، "پرۆسەكە بەردەوام دەبێت و خودی قوباد تاڵەبانی بەردەوام لەسەر هێڵە لەگەڵ هێزەكانی ئاسایش و لایەنە پەیوەندیدارەكانی دیکە بۆ ئەوەی رێگری تەواو بكرێت لە هەر یاساشكێنییەك كە ئەگەری روودانی هەبێت. "  بە گوتەی سەمیر هەورامی، لەوەتەی لە ٢٤ کاژێری رابردوودا هێزەکانی ئۆپەراسیۆنی دەزگای ئاسایشی هەرێمی کوردستان جێگیرکراون، "بەهۆى ئەو هێزانەوە هیچ جۆرە كارێكی نایاسایی ئەنجام نەدراوە و هێزەكانی ئاسایش و هێزەكانی دیکەی دەروازەكان توانیویانە رێگریی تەواو بكەن لە هەر هەوڵێكی قاچاخچێتی. "  گوتەبێژەکەی قوباد تاڵەبانی باسی لەوە کرد، "هێزەكانی ئاسایش بەردەوام دەبن لە ئەرکەکانیان و لە دەروازەكان دەمێننەوە. "  جێگیرکردنی هێزەکە "بۆ رێگری لە قاچاخی کاڵا و نەگەڕانەوەی داهات"ـە بۆ خەزێنەی گشتی.  رۆژی دووشەممە ٠٩ - ٠٨ - ٢٠٢١ ئیسماعیل عەلی، گوتەبێژی دەروازەی نێودەوڵەتیی باشماخ لە کۆنگرەیەکی رۆژنامەڤانیدا رایگەیاند: "ئەمڕۆ هێزێکی فەرمی سەر بە دامودەزگا فەرمییەکانی هەرێمی کوردستان لە دەروازەکەی ئێمە جێگیربوون بۆ زیاتر کۆنترۆڵکردن و چاودێریکردنی هەموو جموجووڵە بازرگانییەکان. "  ئیسماعیل عەلی گوتی، "هاتنی ئەو هێزە بە کارێکی زۆر باش و هاوکارێکی باشی خۆمانی دەزانین لە رووبەڕووبوونەوەی هەر دیاردەیەکی نایاسایی و سەرپێچییەکی یاسایی. "  سەبارەت بە ئاڵوگۆڕی بازرگانی لە دەروازەی باشماخ، ئیسماعیل عەلی گوتی: "ئاڵوگۆڕی بازرگانی بەردەوامە، ئێستاش قەبارەی ئاڵوگۆڕی بازرگانی بە رێژەیەکی باش لە دەروازەکەمان دەکرێت. "