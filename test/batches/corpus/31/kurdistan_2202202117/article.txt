پاشنیوەڕۆى رۆژی دووشەممە ٢٢ی شوباتی ٢٠٢١ نێچیرڤان بارزانى، سەرۆکى هەرێمى کوردستان لەگەڵ مایکڵ رێنتەنار، باڵیۆزى هۆڵەندا لە عێراق کۆبووەوە و باسیان لە برەودان بە پەیوەندییەکانى هەرێمى کوردستان و عێراق لەگەڵ هۆڵەندا، دەرفەتى وەبەرهێنان و سەرمایەگوزاریى بیانى لە هەرێمى کوردستان و عێراق، رۆڵى هۆڵەندا لە چوارچێوەى هاوپەیمانیى نێودەوڵەتیى دژى داعش، گفتوگۆى هەولێر - بەغدا بۆ چارەسەرکردنى کێشەکانیان و پشکى هەرێمى کوردستان لە بودجەى گشتیى عێراق، تاوتوێ کران.  سەرۆکی هەرێمی کوردستان سوپاس و پێزانینى هەرێمى کوردستانی بۆ پشتگیرى و هاوکارییەکانى هۆڵەندا لە چوارچێوەى هاوپەیمانیى نێودەوڵەتیى دژى داعش دەربڕی و دووپاتیکردەوە "بۆ رەخساندنى زەمینەیەکى لەبارتر بۆ راکێشانى وەبەرهێنان و سەرمایەگوزاریى بیانى بۆ عێراق و هەرێمى کوردستان، ئاسانکارى و یاساى هاندەر و چاککردنى دۆخى بانکدارى پێویستە و لەمبارەیەوە دەبێت هەنگاوى باشتر بهاوێژرێن".  لە کۆبوونەوەکەدا کە هانز ئاکەربووم، کۆنسوڵى گشتیى هۆڵەندا لە هەرێمى کوردستان ئامادەى بوو، دۆخى رۆژنامەگەرى و ئازادیى رادەبڕین لە عێراق و هەرێمى کوردستان، هەڵبژاردنەکانى داهاتووى عێراق و گرنگیى رۆڵى چاودێریى نەتەوە یەکگرتووەکان و یەکێتیى ئەوروپا و کۆمەڵگەى نێودەوڵەتى لە هەڵبژاردنەکاندا، پرۆسەى چاکسازى لە عێراق و هەرێمى کوردستان، پاراستنى ئارامى و سەقامگیرى لە عێراق و رێکار و هەوڵەکان بۆ باشترکردنى دۆخى ئابووریى عێراق و چەند پرسێکى دیکەى جێى بایەخى هاوبەش، خرانەونەتە بەر باس.