جووتسایدێک [لە کەرکووک] کە لە گەڕەکی دەروازەوە دەستپێدەکات تاوەکو رەحیماوا، ماوەیەکی زۆرە تێکدراوە و چاککردنەوەی دەستی پێنەکردووە؛ خەڵکیش بێزاربوون و زیانێکی زۆریان لێکەوتووە.  هێمن عەلی کە کاسبکارە دەڵێت، "ئەم پرۆژەیە زۆر بە سستی بەڕێوەدەچێت، وەکو دەیبینن بەردەم ماڵەکان هەمووی وێران بووە". کاسبکارێکی دیکەش بەناوی راماڵ عومەر ئاماژەی بەوە کرد "ئێمە پابەندبووین و بەو بڕەی بۆمان دانراوە گەڕاوینەتەوە، بەڵام ئەوەتا ئەوان چەند مانگە پرۆژەکە جێبەجێ ناکەن".  هەندێک لە پرۆژەکانی رێگەوبان دووکان و خانوویان بەردەکەوێت، خەڵک سەرقاڵی لابردنیانن، تاوەکو بیانوویەک بۆ جێبەجێکردنی پرۆژەکان نەهێڵنەوە.  لە سست بەڕێوەچوونی پرۆژەکان یاخود راگرتنی کارەکانیان، چاوەکان زیاتر لەسەر بەڵێندەرانن، ئەوانیش دەڵێن "بە رێژەیەکی ئێجگار کەم بودجەیان بۆ خەرجکراوە و ناتوانن بەردەوام بن".  نەوزاد حاجی ئەنوەر کە بەڵێندەرە باس لەوە دەکات "زۆربەی پرۆژەکان کە پرۆژەی بچووکن تەواوبوون و جێبەجێ کراون، بەڵام پرۆژەی گەورە لە توانای بەڵێندەر نەبووە، کە پارەی پێنەدراوە تەواوی بکات".  ئیدارەی پارێزگای کەرکووک کە لایەنی یەکەمن لەو کێشەیەدا، خەرجنەکردنی بودجە دەخەنە ئەستۆی بەغدا، ئێستا هەموو هیوایەکیان بە پەسندکردنی بودجەیە تاوەکو پارەی بەڵێندەران بدەن و کاری ئەو پرۆژانە تەواوبکرێن.  عەلی حەمادی، یاریدەدەری پارێزگاری کەرکووک رایگەیاند "راگرتنی پرۆژەکان هۆکارێکە بۆ رسق بڕینی هاونیشتمانیان، بەتایبەت لە شوێنی بازرگانی، هیوامان وایە دوای پەسندکردنی بودجە و چارەسەرکردنی بەربەستەکان و کێشەکان لەگەڵ هەرێمی کوردستان و پەسندکردنی بودجە، ناردنی هەندێک لە بودجەی پترۆ دۆلار تاوەکو بتوانین پشتیوانیی ئەو پرۆژانە بکەین و دەستبەکار ببینەوە".  لە ساڵی ٢٠١٩ کەرکووک خاوەن بودجەیەکی گەورە بوو، بۆیە زیاتر لە ٣٥٠ پرۆژە خرانە پلانی جێبەجێکردنەوە، ساڵی ٢٠٢٠ هیچ بودجەیەک بۆ پرۆژەکان نەکران و پشت بە بودجەی ساڵی پێشتر بەسترا، بۆ ئەمساڵی ٢٠٢١ لە رەشنووسی پرۆژە بودجەی عێراق جگە لە بڕە پارەیەک بۆ پاککردنەوە هیچ بودجەیەک بۆ پرۆژەی نوێ دابین نەکراوە، بەڵام پارەی پرۆژەکانی ٢٠١٩ هێشتا لە بەغداوە بەتەواوی خەرج نەکراوە.