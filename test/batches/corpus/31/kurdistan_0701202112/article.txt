شەوی سێشەممەی رابردوو لە شارۆچکەی خورماتووی سەر بە پارێزگای سەلاحەددین گەنجێکی کورد بە ناوی پشتیوان جەلال دەستڕێژی گوللەی لێکرا و کوژرا.  عەمید حوسێن عەلی، بەڕێوەبەری پۆلیسی قەزای خوورماتوو بە (تۆڕی میدیایی رووداو)ی راگەیاند، لەسەر کەیسی کوشتنی پشتیوان جەلال، لێکۆڵینەوە و بەدواداچوونەکان هەنگاوی باشیان بڕیوە و گەیشتوونەتە سەرەداوێک، بەڵام هێشتا ماویانە بگەنە ئەوەی ١٠٠ % بکوژی سەرەکی  دیاری بکرێت.  بەڕێوەبەری پۆلیسی قەزای خوورماتوو ئاماژەی بەوەشکرد، رووداوە لە درەنگانێکی شەو بووە، شوێنەکەی تاریک بووە، ئەمەش لێکۆڵینەوەکانی سەخت و دژوار کردووە، بەڵام کامێرای ناوچەکەیان کۆکردووە و گەیشتوونەتە هەنگاوی باش.   لە خورماتوو لە ماوەی تەنیا چوار رۆژدا دوو گەنجی کورد کوژراون. یەکێکیان بەناوی پشتیوان کەریم، لە نزیک نەخۆشخانەی گشتیی خورماتوو لە درەنگانی شەودا درایە بەر دەستڕێژی گوللە.   پشتیوان کەریم لەدایکبووی ساڵی ١٩٩١ بوو، پێشمەرگە بوو، تاوەکو ئێستا هێزە ئەمنییەکان زانیاریی تەواویان لەبارەی کوشتنەکەی نەخستووەتەڕوو، تەنیا ئەوەی دەستیان کەوتووە لە کامێراکانی چاودێرییەوە ئۆتۆمبێلێکی جۆری پیکابی بێ ژمارە و ماتۆڕسکیلێکن کە تەقەیان لەو گەنجە کردووە.  قانع جەلال، کەسوکاری ئەو گەنجە بە (رووداو)ی گوت: "بەدوایەوە هاتوون و کوشتوویانە، ئەملا و ئەولای شوێنی تاوانەکە پۆلیس بووە، تەقەکەیەکی زۆر کراوە، بەڵام کەس قسەی نەکردووە".