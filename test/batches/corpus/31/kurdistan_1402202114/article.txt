موسەننا ئەمین، ئەندامی سەرکردایەتیی یەکگرتووی ئیسلامیی کوردستان بە تۆڕی میدیایی رووداوی راگەیاند، ئێمە ئامانجمانە هاوپەیمانێتییەکی فراوان دروستبکەین، بۆ ئەو مەبەستەش هەوڵەکان بەردەوامن و یەکگرتووش سوورە لەسەر پێکهێنانی هاوپەیمانێتییەکە.  مەکتەبی سیاسیی هەردوو حیزب راسپێردراون بۆ پێکهێنانی هاوپەیمانێتییەکە، بەڵام تاوەکو ئێستا نەیانتوانیوە بگەنە ئەنجام. موسەننا ئەمین دەڵێ: "یەکگرتوو پێیخۆشە ئەزموونی فراکسیۆنی هیوا بگوازرێتەوە هەرێمی کوردستانیش، واتە هەموو لایەنەکان لە چوارچێوەی ئەو هاوپەیمانێتییەدا کۆببنەوە".  هەڵبژاردنی ئەمجارەی پەرلەمانی عێراق فرەبازنەیە، عێراق کراوەتە ٨٣ بازنە، پارێزگای سلێمانی کە ١٨ کورسی هەیە، بەسەر پێنج بازنەی هەڵبژاردن دابەشکراوە، پارێزگای ھەولێر کە ١٥ کورسی هەیە، کراوەتە چوار بازنە، پارێزگای دھۆك ١١ کورسی و سێ بازنە، پارێزگای نەینەوا ٣١ کورسی و ھەشت بازنە، پارێزگای کەرکووك ١٢ کورسی و سێ بازنە، پارێزگای دیالە ١٤ کورسی و چوار بازنە و پارێزگای سەلاحەددین ١٢ کورسی و سێ بازنە.  بەگوێرەی زانیارییەکانی رووداو، کۆمەڵ و یەکگرتووی ئیسلامی کوردستان، لەبارەی بەربژێری بازنەکانەوە ناکۆکن، ئەگەر هەڵەبجە بە دیاریکراوی باسبکرێت، کۆمەڵی ئیسلامی کوردستان داوایکردووە ئەحمەد رەشید، پەرلەمانتاری ئێستا کۆمەڵ لە پەرلەمانی عێراق بەربژێر بکەنەوە، بەڵام لە بەرامبەریشدا یەکگرتووی ئیسلامی کوردستان دەڵێ: دەبێ موسەننا ئەمین، پەرلەمانتاری عێراق بەربژێر بکرێتەوە.  رێبوار حەمەد، گوتەبێژی کۆمەڵی ئیسلامی کوردستان بە رووداوی راگەیاند، گفتوگۆکان بۆ پێکهێنانی هاپەیمانێتی بەردەوامن، دەرگاکان واڵان و کۆمەڵی ئیسلامی پێی باشە هاوپەیمانێتییەکە فروانتر بکرێت.  هاوکات موسەننا ئەمین گوتی: "ئێمە ئامانجمانە هەموو حیزبە مامناوەند و بچووکەکان لەژێر یەک چەتردا کۆبکەینەوە، بە تایبەتی ئەو لایەنانەی ریفۆرمخوازن و ناڕازین لە سیستمی ئێستای دەسەڵات".  بەڵام عەبدوڵڵا گوتەبێژی بزووتنەوەی ئیسلامی کوردستان رەتیدەکاتەوە هیچ راوێژێک لەوبارەوە بە حیزبەکەی کرابێت و دەڵێت: "هەرچەندە ئێمە لەگەڵ ئەوەداین هەموومان لەژێر یەک چەتردا کۆببینەوە، بەڵام تاوەکو ئێستا کۆمەڵ و یەکگرتوو، هیچ راوێژێکیان پێ نەکردووین و لە هەنگاوەکانیان ئاگاداریان نەکردووینەتەوە".  موسەننا ئەمین، ئەندامی سەرکردایەتی یەکگرتووی ئیسلامی کوردستان دەڵێت: "یاسای هەڵبژاردن، هێزە مامناوەند و بچووکەکان ناچاردەکات هاوپەیمانێتی پێکبهێنن، ئەگەر وا نەکەن دەنگەکانیان پەرت دەبێت".  بەڵام رێبوار حەمەد دەڵێت: "دەرگاکان هێشتا کراوەن، دەکرێ لەگەڵ یەکگرتووی ئیسلامی بگەینە ئەنجامێکی باش، دواتریش لەگەڵ لایەنەکانی دیکە دەست بە گفتوگۆ بکەین".  بزووتنەوەی ئیسلامی کوردستانیش پێیوایە پێکهێنانی هاوپەیمانێتی ناچارییە و دەیەوێ لەژێر ئەو چەترەدابێ کە کۆمەڵ و یەکگرتوو باسیدەکەن. عەبدوڵڵا وەرتی گوتی: "ئەگەر بۆ ئەم هەڵبژاردنە هاوپەیمانێتیی پێکبهێنرێت، ناچارییە، چونکە ئەگەر وانەکرێ دەنگەکان دەفەوتێ".  کۆمەڵی ئیسلامی کوردستان ٢ کورسی و یەکگرتووی ئیسلامی کوردستان ٢ کورسیان لە ئەنجوومەنی نوێنەرانی عێراق هەیە، بەڵام بزووتنەوەی ئیسلامی کوردستان کە بە "حیزبی دایک"ی ئیسلامییەکانی کوردستان دادەنرێت لە هەڵبژاردنی رابردووی پەرلەمانی عێراق بەشداری نەکرد.  ئەنجوومەنی کۆمیسارانی کۆمیسیۆن بڕیاری داوە ماوەی تۆمارکردنی هاوپەیمانییە سیاسییەکان، کە لە ١٠ ـی ئەم مانگە کۆتاییهات، تاوەکو کۆتایی دەوامی رۆژی ٢٧ ئەم مانگە درێژبکاتەوە، ئەوەش تاوەکو دەرفەتی زیاتر بدرێتە هاوپەیمانییەکان بۆ خۆتۆمارکردن و نوێکردنەوەی داتای ئەو حیزبانەی کە پێشتر لە چوارچێوەی هاوپەیمانییەکان تۆمارکراون".  دوایین وادەش بۆ تۆمارکردنی لیستی بەربژێرەکان و بەربژێرە تاکەکان بۆ بەشداریکردن لە هەڵبژاردنی پێشوەختی پەرلەمانی عێراق لە یەکی مانگی ئاداری ئەمساڵدا کۆتایی دێت و بڕیارە ئەو هەڵبژاردنە لە ١٠ ـی مانگی ئۆکتۆبەری ئەمساڵدا بەڕێوەبچێت.  بەپێی ئامارەکانی کۆمیسیۆنی باڵای سەربەخۆی هەڵبژاردەکانی عێراق، تاوەکو ئێستا ٦ هاوپەیمانی سیاسی خۆیان تۆمارکردووە، لە کاتێکدا لە هەڵبژاردنی ٢٠١٨ دا ٢٥ هاوپەیمانی سیاسی تۆمارکرابوو.  هەر بەپێی ئامارەکانی کۆمیسیۆن ٥١٠ حیزب داواکاری خۆتۆمارکردنیان پێشکەش کردووە، ٢٣٦ لەو حیزبانە مۆڵەتیان پێدراوە، ٦٩ لەو حیزبانە لە قۆناخی دامەزراندندان، ٦٧ لەو حیزبانە بەنیازن بەشداری هەڵبژاردن بکەن. ١٢١ لەو حیزبانە داواکاری خۆتۆمارکردنیان رەتکراوەتەوە و ١٧ لەو حیزبانەش داواکاری خۆتۆمارکردنیان کشاندووەتەوە.  پێشتر مستەفا کازمی، سەرۆکوەزیرانی عێراق بڕیاریدا کە رۆژی ١ی حوزەیرانی ٢٠٢١، هەڵبژاردنی پێشوەختە لە عێراق بەڕێوەبچێت، بەڵام دواتر کۆمیسیۆن رایگەیاند رەنگە نەتوانن لەو وادەیە هەڵبژاردن بکەن، بۆیە رۆژی ١٩ - ١ - ٢٠٢١، ئەنجوومەنی وەزیرانی عێراق بە ئامادەبوونی ئەندامانی کۆمیسیۆنی باڵای هەڵبژاردنی عێراق، کۆبووەوە و بڕیاردرا هەڵبژاردن بۆ ١٠ - ١٠ - ٢٠٢١ دوابخرێت.