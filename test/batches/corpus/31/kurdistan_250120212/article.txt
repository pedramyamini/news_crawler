ئەو گوندە نزیکەی ٥٠ ماڵ دەبێت و ژمارەی دانیشتووانی ٢٠٥ کەسە. نزیکەی ٤٠ ساڵ پێش ئێستا ئەو گوندە گوازراوەتەوە بۆ شوێنی ئێستای و ئێستاش کێشەیەکی گەورەی بوربور ئەوەیە کە هیچ رێگەیەک بۆ فراوانبوونی گوندەکە نییە.   خەڵکی گوندەکە گواستنەوەی گوندەکەیان هەر لە ٤٠ ساڵ پێش ئێستاوە بە کێشەی سەرەکی دەزانن و پێیانوایە هەر ئەوە بووەتە هۆی پشتگوێخرانییان.  بڕیارە حکومەت ئەو سێ گوندە بگوازێتەوە دەوروبەری کێوی چەرمین کە شوێنێکی بەربڵاوترە و رێگەی کشتوکاڵ و ئاژەڵداریی بۆ دانیشتووانی ئەو گوندانە زۆرترە. خەڵکی ئەو گوندانە هێشتاش خۆیان بە خاوەنی زەوییەکانی دەوروبەری کێوی چەرمین دەزانن و حکومەتیش هەموو ئەو زەوییانەی وەک زەویی نیشتمانی بە ناوی حکومەتەوە تۆمار کردووە.   خەڵکی ئەو سێ گوندە ١٤ ساڵە چاوەڕێی جێبەجێکردنی ئەو بڕیارەی حکومەتن و لە هەموو دەرگایەکیان داوە بۆ گواستنەوەی گوندەکانیان و دەرچوون لەو بنبەستە، بەڵام بەرپرسانی خۆجێیی شاری سیروان دەڵێن، تائێستا هیچ داواکارییەکییان لەو بارەیەوە بە دەست نەگەیشتووە، بۆ جێبەجێکردنی ئەو بڕیارەش چاوەڕێی کات و بودجەی گونجاون.  ئێستا دانیشتووانی ئەو گوندانە سەرەڕای کێشەی هاتووچۆ و نەبوونی هەلی کشتوکاڵ و ئاژەڵداری، چەندین کێشەی دیکەی وەک نەبوونی ئینتەرنێت بۆ خوێندنی ئۆنلاینی منداڵەکانیان و نەبوونی خزمەتگوزاریی پێویستی پزیشکی و ئاو و کارەباشیان هەیە و شەو و رۆژ بە ئومێدی گواستنەوەی گوندەکانیانن بۆ گەیشتن بە ژیانێکی لەبارتر.