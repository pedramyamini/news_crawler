خێزانێکی هەشت کەسی بەر لە دوو ساڵ ژن و مێردەکە بە فەرمی چووبوونە ئەڵمانیا، دوای حەوت مانگ مانەوەیان لەو وڵاتە بڕیار دەدەن بگەڕێنەوە شنگال.  حازم کجۆ، خەڵکی شنگالە و دەڵێت: "ئێمە چووینە ئەڵمانیا، بەڵام هاتینەوە، نەک لەبەر ئەوەی ئەڵمانیا ناخۆش بێت، بەڵکو لەبەر ئەوەی وڵاتی خۆمان خۆشترە. حەوت مانگ من و دایکی منداڵەکان لەوێ ماینەوە، بەڵام هاتینەوە؛ ئەگەر منداڵەکانت لە بەرچاوتدا نەبن زۆر سەختە. ئەگەر خێزان ببێتە دوو بەشەوە زۆر سەختە. "  غەزال عەلی، خەڵکی شنگالە و دەڵێت: "دوو کوڕم لە شنگالن و ئەوانی دیکەشم گەڕاونەتەوە شنگال. ئینشائەڵڵا عێراق خۆش دەبێت. "  ئەوانەی لە شنگال بە فەرمی و قاچاخی کۆچ دەکەن، زۆرینەیان خەڵکی شارۆچکەی گر عزێر و سنوونێ و کۆمەڵگەی بۆرکن.  شاهر جومەر، خوێندکارە و دەڵێت: "تەنیا من و خوشکێکم لە شنگال ماوینەتەوە. پێشتر لەم کۆڵانەدا ٢٠ ماڵ هەبوون، ئێستا تەنیا شەش ماڵ ماونەتەوە. زۆربەی خەڵک چوونەتە دەرەوەی وڵات. "  بە گوێرەی ئاماری نووسینگەی رفێنراوانی ئێزدی لە پارێزگای دهۆک، دوای ٢٠١٤ نزیکەی ١٠٠ هەزار کوردی ئێزدی بۆ وڵاتانی دەرەوە کۆچیان کردووە و زۆربەیان بە قاچاخی چوون،  ميرزا بەكر، یاریدەدەری قایمقامی شنگال بە تۆڕی میدیایی رووداوی راگەیاند: "ئامۆزاکانی من چوونە ئەڵمانیا و ئوسترالیا و ئەمریکا. ئەوەی راستی بێت، ئێستا پەشیمانن و دەیانەوێت بگەڕێنەوە شنگال. "  ساڵی ٢٠١٧ لە رێگەی نووسینگەی رزگارکردنی رفێنراوانی ئێزدی لە دهۆک بە فەرمی هەزار و ٨٨ کەس چوونەتە ئەڵمانیا کە ٨٥٠ کەسیان رزگاربووی دەستی داعشن.