بەرهەم ساڵح، سەرۆککۆماری عێراق لە پەیامەکەیدا دەڵێت "پێویستە لەم یادەدا بەھاکانی راپەڕین بەرز رابگیرێن بە رێزگرتن لە داخوازی و مافەکانی خەڵک، بە کۆتاییھێنان بە ناعەدالەتی و گەندەڵی، پێویستە بە کردەوە گەل سەرچاوەی ھەموو دەسەڵات و شەرعیەتەکان بێت و خزمەتکردنی ھاووڵاتییان و بەرجەستەکردنی بەھا نیشتمانییە راستەقینەکان بکرێنە پێوەری کارکردن".  دەقی پەیامەکەی بەرهەم ساڵح، سەرۆککۆماری عێراق:  پیرۆزبایی سەرۆک کۆماری عێراق بەبۆنەی یادی (٣٠) ساڵەی راپەرینی ساڵی ١٩٩١ پیرۆزبایی یادی (٣٠) ساڵەی راپەڕینی ساڵی ١٩٩١ لە خەڵکی کوردستان و سەرجەم گەلی عێراق دەکەم کە بووە دەروازەی گۆڕانکاری راستەقینە و کۆتایھێنان بە رژێمی دیکتاتۆری و بەرقەرارکردنی دیموکراسی.  راپەڕینی ساڵی ١٩٩١ ورەچەرخانێکی گەورە و مانادار بوو، خەباتی خەڵک و پێشمەرگە ئاوێتەی یەکتر بوون بۆ کۆتایھێنان بە زوڵم و زۆرداری.  پێویستە لەم یادەدا بەھاکانی راپەڕین بەرز رابگیرێن بە رێزگرتن لە داخوازی و مافەکانی خەڵک، بە کۆتاییھێنان بە ناعەدالەتی و گەندەڵی، پێویستە بە کردەوە گەل سەرچاوەی ھەموو دەسەڵات و شەرعیەتەکان بێت و خزمەتکردنی ھاووڵاتییان و بەرجەستەکردنی بەھا نیشتمانییە راستەقینەکان بکرێنە پێوەری کارکردن.  یادکردنەوەی ئەم بۆنە پیرۆزە بەوە دەکرێت کە کاربکەین بۆ بەرقەرارکردنی حوکمڕانییەکی دروست بە ئاڕاستەی تێپەڕاندنی قەیران و ئاستەنگەکان دوور لە ململانێ و بەرژەوەندی حزبی بەرتەسک و بەگژداچوونەوەی گەندەڵی و گەندەڵکاران بە کردەوە، ئەمەش لە رێگای بەشداری راستەقینەی خەڵک و لەبەرچاوگرتنی داخوازییە رەواکانیان.