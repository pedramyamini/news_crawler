عەبدولڕەحمان موهەندیس، ئەندامی جڤاتی نیشتمانی و سەرۆكی فراكسیۆنی  گۆڕان لە ئەنجوومەنی پارێزگای هەولێر بە تۆڕی میدیایی رووداوی راگەیاند  لەبەر كۆمەڵێك هۆكاری جیاواز پەیوەست بە بزووتنەوەی گۆڕان و دووركەوتنەوەی  بزووتنەوەكە لە خەڵك و لەو پرەنسیپ و ئامانجانەی لە پێناویدا دامەزراوە  دەستبەردای پۆستەكەی بووە و گوتیشی: "لە روونكردنەوەیەكمدا وردەكاری  دەستلەكاركێشانەوەكەم خستووەتەڕوو ئێستا حەز ناكەم لەوە زیاتر بڵێم".  لەو روونكردنەوەیەدا عەبدولڕەحمان موهەندیس، ئاماژەی بەوەش دەكات، بۆ  ئەوەی لەوەی زیاتر نەبێتە بەشێك لەو شكست و بێهەڵوێستی و لاوازی ئەدا و  بەرێوەبردنی بزووتنەوەكە، بەر لە سێ مانگ لە ٦ی ١٢ی ٢٠٢٠ لە نامەیەكی دوو  لاپەڕەییدا بڕیاری خۆیداوە، وەك ناڕەزاییەكیش دەست لەكاركێشانەوەی خۆی لە  سەرۆكی فراكسیۆنی گۆران لە ئەنجوومەنی پارێزگای هەولێر ئەندامی جڤاتی  نیشتمانی بزووتنەوەی گۆڕان پێشكێشی رێكخەری گشتی و ئەندامانی خانەی  راپەراندن و جڤاتی نیشتمانی كردووە، بەڵام بەپێی بەدواداچوونەكانی رووداو هێشتا  بزووتنەوەكە وەڵامی دەستلەكاركێشانەوەكەی نەداوەتەوە.  دەستلەكاركێشانەوەی ئەو ئەندامەی جڤاتی نیشتمانی بزووتنەوەی گۆڕان  لەكاتێكدایە لە ماوەی رابردووش سێ بەرپرسی خانەی راپەڕاندنی بزووتنەوەی  گۆڕان كە بریتی بوون لە شەماڵ عەبدولوەفا جەلال جەوهەر وعەدنان عوسمان  دەست بەرداری پۆستەكانیان بوون.