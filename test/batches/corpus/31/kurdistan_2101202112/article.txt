وەحید ئەل عەلوی، باوکی دوو منداڵە سووتاوەکە دەڵێت "لە دەرەوە ئیشم دەکرد. دایکیان دواتر هاتەوە".  عەبدولڕەحمان هێشتا تەمەنی ٤ ساڵ و ئەحمەدی برای یەک ساڵ و نیو بوو. رۆژی سێشەممە کاتێک ماڵەکەیان ئاگری گرت، بە تەنیا بوون. دایکیان لە ماڵی دراوسێکەیان و باوکیشیان لە دەرەوە لەسەر کار بوو. هەرچەندە لە میدیاکاندا باس لەوە دەکرێت بەهۆی سۆپاوە ئاگرەکە کەوتووەتەوە، بەڵام مامی منداڵەکان ئەوە رەتدەکاتەوە.  قوسەی ئەل عەلوی، مامی دوو منداڵە سووتاوەکە گوتی "لە رووداوەکەدا بەهۆی شۆرتی کارەباوە ماڵەکە سووتا و منداڵەکان گیانیان لەدەستدا. لەو کاتەدا سۆپاکە هەڵ نەبووە".  دوای کوژاندنەوەی ئاگرەکە، تیمەکانی بەرگریی شارستانی کەتیبە ئاسنەکانی ماڵەکەیان شکاند و تەرمی ئەو دوو برا بچووکەیان بە سووتاوی هێنایە دەرەوە. هێشتا بە فەرمی هۆکاری کەوتنەوەی ئاگرەکە رانەگەیێندراوە، ئاخۆ بەهۆی ئاگری سۆپاوە بووە یان بەهۆی شۆرتی کارەبا. لێکۆڵینەوەش لە رووداوەکە بەردەوامە.