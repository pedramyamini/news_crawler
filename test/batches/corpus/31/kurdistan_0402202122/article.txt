لە راگەیێندراوەکەی سەنتەری میترۆ لەبارەی سەردانەکەی رۆب واڵەر هاتووە، واڵەر گوتوویەتی "سەنتەری میترۆ كارێكی گرنگ دەكات بە ئامانجی بەرگری لە ئازادیی رۆژنامەنووسی".  سەنتەری میترۆ ئاماژەی بەوەشکردووە، رێكخەری سەنتەرەکە تیشكی خستووەتە سەر راپۆرتی راگەیێندراوی میترۆ دەربارەی رەوشی ئازادیی رۆژنامەنووسی لە هەرێمی كوردستان بۆ ساڵی ٢٠٢٠ كە بەو ئەنجامە گەیشتووە "یاساكانی تایبەت بە رۆژنامەگەری زانیاری جێبەجێناكرێن، تووندوتیژی بەرامبەر میدیاكاران و شاردنەوەی زانیاری وایكردوە ژینگەی كاری رۆژنامەنووسی پڕ بێت لە ئاستەنگ".   رەحمان غەریب بە کۆنسوڵی ئەمریکای گوتووە، هەرچەندە حكومەت شەڕی دژی گەندەڵی راگەیاندووە، بەڵام تاوەکو ئێستا میدیای نەكردووە بە شەریكی خۆی لە رووبەڕووبونەوەی گەندەڵكاری، ئەوەش "بەهۆی شاردنەوەی زانیاری، راپۆرت لەسەر بابەتە هەستیارەكانی وەكو گەندەڵی قورس و پڕ ئاستەنگە. ئەمە سەرباری ئەوەی ژینگەی كاری میدیای پڕە لە هەڕەشە، دەستبەسەركردن، جیاكاری، هەراسانكردنی خانمانی میدیاكار، لێدان، گرتن، راگرتنی پەخشی كەناڵ، پاكانە پڕكرنەوە بە پەیامنێر و خۆپێشاندەر، شكاندنی كەرەستەی كاری میدیاكاران، لە هەموو كاتێكیش بكەرانی دەربازیان دەبێت لە سزا".  سەنتەری میترۆ داوای لە رۆب واڵەر کردووە، "هانی حیزبە دەسەڵاتدارەكان بدەن بۆ رێزگرتن لە جیاوازی و ئازادی رەخنەگرتن و خۆپێشاندان و كاربكەن بۆ ئازادكردنی ئەوانەی لەسەر ئازادیی بیروڕا و خۆپێشاندان و رۆژنامەنووسی لە زیندان ماونەتەوە".  هاوکات لە راگەیێندراوی کۆنسوڵخانەی ئەمریکادا هاتووە، "ویلایەتە یەکگرتووەکانی ئەمریکا پابەندە بە پشتگیریکردنی ئازادی رادەربڕین و ئازادی راگەیاندن و باوەڕی وایە کە رۆژنامەڤانان دەبێت بتوانن کاربکەن بەبێ ترسی ھەڕەشەلێکردن و تۆڵەلێسەندنەوە و گێچەڵپێکردن".