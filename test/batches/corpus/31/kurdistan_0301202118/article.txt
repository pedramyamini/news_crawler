فەتحی محەممەد، راوێژکار و گوتەبێژی وەزارەتی بازرگانیی هەرێمی کوردستان، لە کاتی بەشداریکردنی لە بەرنامەی "مژار"ی رادیۆی رووداو، باسی ئه‌و گۆڕانکارییانه‌ی کرد که بڕیار وایە وەزارەتی بازگانیی عێراق له بەشە خۆراکی مانگانەی هاووڵاتییاندا بیانکات و لەگەڵ جۆر و کوالێتیی ئەو بەشە خۆراکەی بۆ هەرێمی کوردستان رەوانە دەکرێت.  راوێژکار و گوتەبێژی وەزارەتی بازرگانیی هەرێمی کوردستان رایگەیاند: "ساڵ بە ساڵ ئەو بڕە بودجەیەی لەلایەن حکومەتی عێراقەوە بۆ دابینکردنی بەشە خۆراکی مانگانەی هاووڵاتییان تەرخان دەکرێت بەرەو کەمی دەچێت. لە ساڵی ٢٠٢٠ یشدا بەهۆی ئەوەی عێراق بودجەی نەبوو، بودجەیەکی دیاریکراویشی بۆ بەشەخۆراکی هاووڵاتییان نەبوو. "  بە گوتەی فەتحی محەممەد، ئەنجوومەنی وەزیرانی عێراق لە پرۆژە یاسای بودجەی ٢٠٢١ ـدا پێشنیازی کردووە "بڕی ٧٩٥ ملیار دینار بۆ بەشە خۆراکی هاووڵاتییان دابین بکرێت، بەڵام ئێمە پێمانوایە ئەو بڕە وەک خۆی لە پەرلەمانی عێراق تێناپەڕێنرێت و رەنگە کەمتر ببێتەوە، لە بەرامبەردا بڕیارە کوالێتیی خۆراکەکە باشتر بکرێت. "  گوتەبێژی وەزارەتی بازرگانیی هەرێمی کوردستان ئاماژە بە ژمارەی ئەو پشکە خۆراکانە دەکات کە هاتووەتە کوردستان و دەڵێت: "بۆ ٢٠٢٠ تەنیا ئارد، برنج، زەیت و شەکر بۆ هەرێمی کوردستان هاتوون. رەنگە بۆ ئەمساڵیش هەر وەکو خۆی بمێنێتەوە، بەڵام بڕیار وایە کوالێتیەکەیان بەرز بکرێتەوە. "  لەبارەی خراپیی کوالێتیی ئەو بەشە خۆراکەی دێتە هەرێمی کوردستان، فەتحی محەمەد باس لەوە دەکات کە رۆڵی ئەوان تەنیا دابەشکردنی ئەو بەشە خۆراکەیە کە دەگاتە دەستیان.  فەتحی محەمەد دەشڵێت: "ئێمە تەنانەت ئاگامان لەو رێککەوتنانەش نییە کە لەگەڵ کۆمپانیاکان بۆ کڕینی ئەو بەشەخۆراکانە دەکرێن. رۆڵی ئێمە تەنیا ئەوەیە ئەو بەشە خۆراکەی پێمان دەگات بەسەر بریکارەکاندا دابەشی بکەین و ئەوانیش بەسەر هاووڵاتیانیدا دابەش بکەن. هەرکاتێکیش زانیبێتمان ئەو خۆراکەی بۆ هەرێمی کوردستان دێت بۆ خواردن شیاو نییە، گەڕێندراوەتەوە کۆگاکانی عێراق و بە نووسراوی فەرمییش لە نەشیاویی ئەو بەشە خۆراکە ئاگادارمان کردوونەتەوە. "  لەبارەی کاریگەرییەکانی دابەزینی بەهای دیناری عێراقی بەرامبەر بە دۆلاری ئەمریکی لەسەر بازاڕ و گرانبوونی ماددە خۆراکییەکان، فەتحی محەمەد ئاماژە بەوە دەدات: "بەپێی زانیارییەکانی ئێمە لە وەزارەتی بازرگانیی عێراقەوە، دابەزاندنی بەهای دینار کاتییە. پێشبینیی ئەوان بۆ دۆخەکە ئەوەیە هەر کاتێک نرخی بەرمیلێک نەوت بگاتە ٦٠ دۆلار، بەهای دینار بەرامبەر دۆلار وەک خۆی لێدەکەنەوە. "