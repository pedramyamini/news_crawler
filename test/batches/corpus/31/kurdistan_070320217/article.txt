جەهوەر عەلی بەگ، جێگری میری ئێزدیان بۆ پەیوەندییەکان بە رادیۆی رووداوی راگەیاند، هاتنی پاپا بۆ عێراق بە گشتی و بۆ هەرێمی کوردستان بە تایبەتی زۆر گرنگە. "ئێمە وەکو ئێزدی بە هیوا بووین کە پاپا سەردانی لالش، شنگال یان کەمپێکی ئاوارە ئێزدییەکانی بکردایە و لە نزیکەوە خەڵکی ئێمە ببینیایە و بیزانیایە چەرمەسەرییەکانیان چییە. "  بە گوێرەی نەخشەی سەردانەکەی، پاپا فرانسیس سەردانی موسڵی کرد و لە حەوشی بەیعە نوێژی لەگەڵ کریستیانەکاندا کرد. دواتریش سەردانی کەنیسەی سەیدە تاهیرەی کرد لە قەرەقۆش. پاپا لە یەکەم رۆژی سەردانەکەیدا و لە گوتارێکی مێژوویدا لە بەغدا گوتی، لەنێو هەموو ئەوانەی تووندوتیژییان بەرامبەر کراوە، بیری لای ئێزدییەکانە.  جێگری میری ئێزدیان ئاماژەی بەوە کرد، "پێمان خۆش بوو پاپا سەردانی شنگالی بکردایە بۆ ئەوەی وڵاتان گرنگیی زیاتریان بە شنگال بدایە، چونکە تاوەکو ئێستایش ئەو شارە ئاسایشی تێدا نییە و خەڵکەکەی لەبەر ململانێی چەکداران نەیانتوانیوە بگەڕێنەوە. "  سەرلەبەیانی رۆژی یەکشەممە ٢٠٢١ - ٠٣ - ٠٧ پاپا فرانسیس، پاپای ڤاتیکان بۆ یەکەم جار لە مێژوودا گەیشتە هەرێمی کوردستان و لە فڕۆکەخانەی نێودەوڵەتیی هەولێر لەلایەن نێچیرڤان بارزانی، سەرۆکی هەرێمی کوردستانەوە بە ئامادەبوونی هەریەکە لە سەرۆک بارزانی، مەسرور بارزانی، سەرۆکوەزیرانی هەرێمی کوردستان و کەسایەتییە حکومی و ئایینییەکان پشوازیی لێ کرا.  جەهوەر عەلی بەگ ئاماژەی بەوەیش دا کە لە رێوڕەسمی پێشوازی لە پاپادا کەسایەتییەکانیان کەم بوون و تەنیا بابەشێخ و میر بوون و دەڵێت: "پێمان باش بوو کە ٢٠ کەسمان ئامادە بوونایە، بە تایبەتی لە فڕۆکەخانە. "  لە بەشێکی دیکەی گوتەکانیدا جێگری میری ئێزدیان لەبارەی رەوشی شنگالەوە جەختی لەوە کردەوە کە ئەگەر پێشمەرگە و سوپای عێراق بگەڕێنەوە شنگال، شارەکە ئاسایشی بۆ دەگەڕێتەوە.   پاشنیوەڕۆی رۆژی یەکشەممە پاپا فرانسیس دەگەڕێتەوە هەولێر و کاژێر ١٦: ٠٠ لە یاریگەی شەهید فرەنسۆ هەریری هەولێر بە بەشداریی ١٠ هەزار کەس گەورەترین رێوڕەسمی نزای ئێوارەی یەکشەممە بەڕێوەدەبات کە زیاتر لە ٢٠٠ ئاژانسی هەواڵیی جیهانیی دەیگوازنەوە و رێوڕەسمەکە راستەوخۆ لە ڤاتیکان نیوز دەگوازرێتەوە.  رۆژی هەینی ٢٠٢١/٠٣/٠٥ پاپا فرانسیس گەیشتە بەغدا و بە ئامادەبوونی، سەرۆککۆمار، سەرۆکوەزیران و سەرۆکی پەرلەمان پێشوازیی لێ  کرا.   پاپا گوتارێکی پێشکێشکرد و ئاماژەی بەوە کرد، ئایین دەبێت لە خزمەتی ئاشتی و برایەتیدا بێت، نابێت ناوی خودا بۆ کوشتن و تیرۆر بەکاربهێنرێت. ئەو گوتیشی: "هاتووم ئاشتیم لەگەڵ خۆمدا هێناوە و زۆر جار نوێژمان لەپێناو ئاشتی بۆ عێراق کردووە". داوای لە بەرپرسانی عێراقیش کرد، بەرژەوەندییە تایبەتییەکان وەلابنێن و هەڵگرتنی چەک سنووردار بکەن. داواکەی بۆ سنووردارکردنی چەک بۆ هەموو جیهان بوو.