ئەمڕۆ چوارشەممە ١٠ - ٠٣ - ٢٠٢١ ئەنجوومەنی وەزیرانی هەرێمی کوردستان، بە سەرپەرشتی مەسرور بارزانی، سەرۆک وەزیرانی هەرێمی کوردستان کۆبووەوە.   ئارام محەمەد قادر، وەزیری خوێندنی باڵا و توێژینەوەی زانستی دوا رەشنووسی پرۆژەی پێدانی مۆڵەتی خوێندنی لە هەرێمی کوردستان خستەڕوو. دوای گفتوگۆ و راگۆڕینەوە و پێشنیارکردنی چەند تێبینی و هەموارکردنێک، پڕۆژەکە پەسندکرا.  سەرۆکوەزیرانی هەرێمی کوردستان ئاماژەی بە سەردانی قەداسەتی پاپا کرد و بە سەردانێکی "گرنگ و مێژوویی" ناوبرد و گوتی، "ئەو سەردانە دووپاتیکردەوە کە هەرێمی کوردستان، مەڵبەندێکی گرنگی بەیەکەوەژیانی ئاشتییانەیە لە ناوچەکەدا"، هەروەها دەستخۆشیشی لە رێکخەران و دەزگا پەیوندیدارەکانی حکومەتی هەرێمی کوردستان و بە تایبەتی هێزە ئەمنییەکان کرد، بۆ سەرخستنی سەردانەکە کە سەرکەوتووانە لە کەشێکی ئارامدا بەڕێوەچوو.   پاشان هەر یەک لە پشتیوان سادق، وەزیری ئەوقاف و کاروباری ئایینی و سەفین دزەیی، سەرۆکی فەرمانگەی پەیوەندییەکانی دەرەوە، راپۆرتێکیان لەبارەی سەردانی قەداسەتی پاپا و گرنگیی سەردانەکە و دەرئەنجامەکانی بۆ هەرێمی کوردستان خستەڕوو.  هەروەها سەرۆکوەزیرانی هەرێمی کوردستان، پیرۆزبایی لە کوردستانییان کرد بە بۆنەی ڕۆژی جلی نەتەوەیی کە چەند ساڵێکە هاونیشتمانییانی هەرێمی کوردستان، لە رۆژی ١٠ی ئادار، بە رێورەسمی جیاواز، رێز لە جلی نەتەوەیی خۆیان دەگرن.