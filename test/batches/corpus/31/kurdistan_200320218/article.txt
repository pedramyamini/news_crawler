ئەیوب نەسری، پەیامنێری رووداو لە دهۆک رایگەیاند، بەڕێوەبەرایەتیی گەشتوگوزاری دهۆک ئامادەکاری تەواوی بۆ هاتنی گەشتیاران بۆ ناوچە گەشتیارییەکانی سنووری پارێزگاکە کردووە، بۆ ئەو مەبەستەش ١٥ تیمی بۆ پێشوازی لە گەشتیاران لەو ١٥ خاڵە داناوە کە لێیانەوە خەڵک دێنە نێو دهۆک، بە تایبەتیش ٧٥ - ٨٠ % ئەو گەشتیارانەی روو لە ناوچە گەشتیارییەکانی سنووری پارێزگای دهۆک دەکەن، گەشتیاری ناوچەکانی ناوەڕاست و باشووری عێراقن.  بەپێی ئەو گرێبەستانەی کە پێشوەختە کۆمپانیاکانی بواری گەشتیاری لەگەڵ هۆتێل و ناوچە گەشتیارییەکانی سنووری پارێزگای دهۆک کردوویانە، بڕیارە لەماوەی رۆژانی جەژنی نەورۆزدا زیاتر لە ١٥ هەزار گەشتیار لە ناوەڕاست و باشووری عێراقەوە بێنە سنووری پارێزگای دهۆک، رەنگە بەراورد بە ساڵانی رابردوو ژمارەکە زۆر نەبێت، چونکە ئەوکات ٢٠ بۆ ٢٥ هەزار گەشتیار دەهاتن، لەگەڵ ئەوەش بۆ ئەمساڵ ژمارەیەکی باشە بەراورد بە ساڵی رابردوو، کە گەشتیار نەبوو بەهۆی قەدەخەی هاتووچۆ.  لە ئەمڕۆوە وەرزێکی دیکە دەستپێدەکات، ناوچە گەشتیارییەکانی رواندز و باڵەکایەتی و سۆران و برادۆست و ناوچە گەشتیارییەکانی دیکە دەبنە وێستگەیەکی گرنگی کەرتی گەشتوگوزار لەو سنوورە.  لە لایەکی دیکەوە بەختیار قادر، پەیامنێری رووداو لە سۆران رایگەیاند: ناوچەکانی رواندز، سۆران، مێرگەسۆر و چۆمان لە سنووری پارێزگای هەولێر و ناوچەکانی سەر بەو چوار قەزایە، ئەو شوێنانەن کە ژمارەیەکی زۆری گەشتیار لە وەرزەکانی ساڵ سەردانی دەکەن، لە وەرزی سەرما ژمارەیەکی زۆر لە گەشتیاران سەردانی ناوچە شاخاوییەکان دەکەن، لەوانە چیای کۆرەک لە سنووری قەزای رواندز، کە بنەمایەکی بەهێزی کەرتی گەشتوگوزارە.  لەبارەی ئامادەکارییەکانیان بۆ پێشوازی لە گەشتیاران و پێشبینییەکانیان بۆ چوونی گەشتیار بۆ سنوورەکە، چیا محەممەد، بەڕێوەبەری گەشتوگوزاری سۆران بە تۆڕی میدیایی رووداوی راگەیاند: "ئاماژەکان پێمان دەڵێن کەوا رێژەیەکی زۆری گەشتیار و سەردانی هەر چوار قەزاکەی سۆران، رواندز، چۆمان و مێرگەسۆر دەکەن، لە شەوی رابردووشەوە جموجۆڵێکی زۆر لە بازاڕەکان دروستبووە، ئێمەش وەکو گەشتوگوزاری رواندز رێوڕەسمی کردنەوەی ئاگری نەورۆز لە دوو شوێن ساز دەکەین، یەکێکیان لە هەوارگەی شنگلبانەی گەشتیاری، ئەوەی دیکە لەسەر چیای کۆرەک".