مریەم مورادی، مافوورچن دەڵێت "خەڵک هەمووان حەزدەکەن بیکڕن، بەڵام کێشەی ماددیان هەیە، لەبەر ئەوە نەبێت هەموویان بەلایانەوە جوانە و پێشوازیی لێدەکەن. حەزدەکەن بیکڕن، بەڵام کێشەی دارایی رێگرە لێیان".  هەناردەی فەرشی دەستچنانی ئێران و رۆژهەڵاتی کوردستان بەراورد بە دوو ساڵی رابردوو ٧٥ % دابەزیوە. ساڵی ٢٠١٨ هەناردەی فەرشی ئێران بە بەهای ٤٩٦ ملیۆن دۆلار و ساڵی ٢٠١٩ نزیکەی ٢٤٠ ملیۆن دۆلار بووە، لە ساڵی ٢٠٢٠ یش بۆ ٦٠ ملیۆن دۆلار دابەزیوە.  رامیار پەرویز، فەرشساز و هەناردەکار گوتی "ئەم پێشانگایە پێکهاتووە لە ٢٤ دووکان کە لە ١٥ کارگەی گرنگی ئێرانەوە هاتوون، ئێمە زیاتر گرنگی بە کارگە کوردییەکان دەدەین لە باشووری کوردستان".  دەستچنەکانی ئێران و رۆژهەڵاتی کوردستان پێشتر لە هەولێر و سلێمانی بەرهەمەکانیان تاقیکردووەتەوە، ئەمە یەکەمجارە لە دهۆکی هاوسنوور لەگەڵ تورکیا ئەم پێشانگایە بەڕێوەدەچێت کە کاڵای تورکی باڵی بەسەر بازاڕەکانیدا کێشاوە.  سەردانیکارێک بەناوی شیرین محەممەد دەڵێت "ئەمە پێشانگایەکی ئێرانییە، فەرشیان هێناوەتە ئێرە، چونکە خەڵکی دهۆک زیاتر سەرنجیان لەسەر تورکیایە، کاڵای تورکییان بەلاوە باشترە، زۆربەی هاوردەکانیش تورکین نەک ئێرانی، بەڵام ئێرە خەڵکی دیکەشی لێن، بۆ نموونە عەرەب دێن بۆ ئێرە و کاڵای ئێرانی دەکڕن، بەڵام لە دهۆک خواست زیاتر لەسەر کاڵای تورکییە".  مافووری دەستچنی بیجار لە پارێزگای سنە، مافووری دەستچنی پارێزگای کرماشان و مافووری دەستچنی خۆی، بۆکان و مهاباد لە پارێزگای ورمێ، لە بەناوبانگترین مافوورە دەستچنەکانی رۆژهەڵاتی کوردستانن کە زیاتر لە ٧ هەزار هەلی کاری بۆ شوێنکەوتووانی ئەو پیشەیە دروستکردووە.  ساڵانە زیاتر لە ٥٠ ملیۆن دۆلار لەو مافوورە بۆ وڵاتانی تورکیا، ئەڵمانیا، بەریتانیا، ئەمریکا و چەندین وڵاتی گەورەی دیکەی جیهان هەناردە دەکرا، بەڵام لە چەند ساڵی رابردوودا بەهۆی گەمارۆکانی ئەمریکا لەسەر ئێران، رێژەی هەناردەی مافووری دەستچنی بیجاڕ ٨٠ % دابەزیوە و بووەتە هۆی لەدەستدانی کاری زیاتر لە هەزار و ٨٠٠ کەس.