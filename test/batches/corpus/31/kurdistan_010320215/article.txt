عەبدولڕەحمان سدیق، سەرۆکی دەستەی ژینگەی هەرێمی کوردستان لە کاتی بەشداریکردنی لە هەواڵەکانی نووڕۆژی رادیۆی رووداو رایگەیاند: "پێویستمان بە پۆلیسی ژینگەییە و لە رێگەی وەزارەتی ناوخۆوە داوامانکردووە کە ئەو بەشە لە هەرێمی کوردستان بکرێتەوە کە لە پۆلیسی دارستان جیایە و ئەمانە لە نێوخۆی شارەکاندان. "  سەرۆکی دەستەی ژینگەی هەرێمی کوردستان باسی لەوەکرد، کە پارەی ژینگەی ئۆتۆمبێل ٢٠ % ـی بۆ بەڕێوەبەرایەتیی گشتی هاتووچۆ دەبێت و ٨٠ % کەی بۆ سندووقی ژنگە ناچێتەوە و دەچێت بۆ وەزارەتی دارایی.  عەبدولڕەحمان سدیق ئاماژەی بەوە دا کە بارودۆخی ژینگە لە ئاستی جیهاندا لە دۆخێکی خراپدایە و ئێستا وڵاتانی زلهێز لە ئەنجامی چالاکییە کارگەییەکانیانەوە بوونەتە مایەی پیسبوونی ژینگە و بەرزبوونەوەی پلەی گەرما لە جیهاندا.   سەرۆکی دەستەی ژینگە ئەوەی خستەڕوو کە قەدەخەی هاتووچۆ بەهۆی کۆرۆناوە و کەمبوونەوەی جووڵەی ئۆتۆمبێل و کاری کارگەکان پێی گوتین ئەو ساتەی کارگەکان و ئامرازەکانی گواستنەوە لە کار دەوەستن، بە شێوازێک لە شێوازەکان ژینگە پاک بووەوە و گوتیشی: "بەڵام ئەوە باری ئاسایی ژیان نییە و شتێک بوو کە لە دەستی مرۆڤدا نەبوو. هونەر ئەوەیە کە ژیان ئاسیی ببێتەوە و بتوانین ژینگە بپارێزین. ئەگەر وانەیەک لە کۆرۆناوە فێر ببین، ئەوەیە کە دەبێت جیهان چالاکییە ژینگەییەکانی لەسەر حیسابی پیسبوونی ژینگە نەبێت. "  هاوکات ئەرشەد رەشید، پسپۆڕی ژینگە کە بەشداربوویەکی دیکە بوو گوتی: "بە گوێرەی ئەو بەدواداچوونانەی من لەسەر ژینگەی پارێزگای دهۆک کردوومن، رۆژ بە رۆژ ژینگەی پارێزگای دهۆک بەرەو خراپتر دەچێت. ئەوەیش لەبەر چەند هۆکارێک، یەکێکیان ئەوەیە کە ژمارەیەکی زۆر ئۆتۆمبێل لە پارێزگای دهۆکدا هەن. "  عەبدولرەحمان سدیق ئاشکرای کرد کە ئاوی ژێرزەویی هەرێمی کوردستان لە مەترسیدایە و بە چەند مەترێک دابەزیوە و پێویستە ئاو کۆ بکرێتەوە بۆ ئەوەی ئاوی سەرزەویمان زۆر ببێت.  یەکێکی دیکە لە هۆکارەکانی پیسبوونی ژینگە بوونی مینە لە بەشیک لە ناوچە شاخاوییەکانی هەرێمی کوردستاندا کە بەهۆی شەڕی هەشت ساڵەی ئێران - عێراقەوە مینڕێژ کراون.  سەرۆکی دەستەی ژینگە گوتی: "کاتێک من وەزیری ژینگەی عێراق بووم، رێککەوتننامەیەکمان هەبوو کە دەبوو تا ساڵی ٢٠١٨ هەموو عێراق بە هەرێمی کوردستانەوە مینی تیدا نەمێنێت، کەچی دەبینیت بەهۆی شەڕی داعشەوە زیادی کرد. ئێستا هەلێکی دیکە دراوە و ١٠ ساڵی بۆ زیاد کرا کە لە ساڵی ٢٠٢٨ دا مین لە عێراقدا نەمێنێت. "  بە گوتەی سەرۆکی دەستەی ژینگە ئەو پەینە کیمیاییەی بۆ کشتوکاڵ بە خاکدا دەکرێت، گەرچی بەهۆیەوە بەرهەمێکی باش سەوز دەبێت، بەڵام دەیشبێتە مایەی ئەوەی بەشێکی زۆر لە زیندەوەرە سوودبەخشەکانی نێو خاک لەنێو بچن کە ئەوە زیان بە ژینگە دەگەیەنێت.   نوێترین راپۆرتی نەتەوە یەکگرتووەکان هۆشداری لە تێکچوونی گۆی زەوی دەدات. بەپێی راپۆرتەکەی نەتەوەیەکگرتووەکان لە ساڵێکدا نۆ ملیۆن کەس بەهۆی زیانەکانی پیسبوونی هەواوە دەمرن و زیاتر لە ملیۆنێک جۆری رووەک و گیانەوەر لە جیهاندا هەڕەشەی لەناوچوونیان لەسەرە.  نوێترین لێکۆڵینەوەی زانستییش کە لەلایەن سەنتەرێکی پزیشکیی چینی لە زانکۆی پیکینگ کراوە، دەرکەوتووە کە پیسبوونی هەوا کاریگەریی لەسەر نەزۆکی هەیە، ئەمەش دوای لێکۆڵینەوە لەسەر ١٨ هەزار هاوژین کە لە ناوچە جیاجیاکانی ئەو وڵاتە ژیاون.  عەبدولڕەحمان سدیق جەختی لەوە کردەوە کە لە هەرێمی کوردستان گرفتی سەرەکی پیسبوونی هەوایە کە هۆکارێکی سەرەکیی زۆریی ئامرازەکانی گواستنەوەیە و گوتی: "لە مانگی حوزەیرانی ٢٠٢٠ ـدا بەڕێوەبەرایەتیی گشتیی هاتووچۆی هەرێمی کوردستان پێی راگەیاندین کە ژمارەی ئۆتۆمبێلی تایبەت لە هەرێمی کوردستاندا ملیۆنێک و ٧٠٠ هەزارن. دیسان لە مانگی کانوونی یەکەمی ٢٠٢٠ ـدا گوتی کە ژمارەکە بووەتە ملیۆنێک و ٨٠٠ هەزار ئۆتۆمبێل. "   عەبدوڕەحمان سدیق ئەوەی خستەڕوو کە هۆکارێکی دیکەی پیسبوونی ژینگە کارگەکانن و کاتی خۆی کە دروست کراون لە دووری شارەکانەوە بوون، ئێستا کە شار فراوان بووە، ئەوان کەوتوونەتە ناو شارەکانەوە. بۆیە پێویستە لە بری ناوچەی پێشەسازی شاری پیشەسازی دروست بکرێت.  لەبارەی رۆڵی ریسایکلین لە پاککردنەوەی ژینگەدا سەرۆکی دەستەی ژینگە گوتی: "کۆمپانیای گەورەی ریسایکلینمان نییە و کۆمپانیاکان بچوون. لە هەرێمی کوردستان زیاتر لە ٥٠ % ی خاشاکمان خواردەمەنییە. واتە خەڵکەکە بەشی زیاتر لە خۆی لێدەنێت. بۆیە کۆمپانیاکانی ریسایکلین سوود لە خاشاکەکە نابینن. ئێمەیش ناتوانین وەکو وڵاتانی پێشکەوتوو چوار تەنەکەی خۆڵ دابنێین کە تایبەت بن بە شووشە، کاخەز، پلاستیک و ماددەی خواردەمەنی. بەڵام دەتوانین دووان دابنێین کە یەکێکیان بۆ خواردەمەنی بێت و ئەوی دیکەیان بۆ شووشە، پلاستیک و کاخەز بێت. "  عەبدولڕەحمان سدیق ئاشکرای کرد کە لە رۆژی دەستبەکاربوونیەوە بڕیارێکی بۆ دەستەی ژینگە و سەرجەم فەرمانگەکانی ژینگە لە هەرێمی کوردستان دەرکردووە کە نابێت دەبەی پلاستیکی ئاوخواردنەوە بە کار بهێنن.  هەروەها بۆ گرنگیدان بە ژینگە و پاراستنی بەریتانیا لە مانگی نۆڤێمبەری ئەمساڵدا لە گلاسکۆ میوانداریی لووتکەی کەشوهەوا دەکات.   ساڵی ٢٠١٥ رێککەوتنی پاریس لەبارەی ژینگەوە لەنێو سەرکردەکانی جیهاندا کرا و ١٩٥ وڵات واژۆیان لەسەری کرد. بەڵام دۆناڵد ترەمپ، سەرۆکی پێشووی ئەمریکا لە حوزەیرانی ٢٠١٧ لە رێککەوتنەکە کشایەوە و راگەیاند ئەو رێککەوتنە زیان بە ئابووریی ئەمریکا دەگەیێنێت و دژی پێشکەوتنەکانی ئەمریکایە.