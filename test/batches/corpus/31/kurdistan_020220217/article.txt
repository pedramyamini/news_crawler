سەرکەوت ئەحمەد، گوتەبێژی پۆلیسی سلێمانی بە رووداوی راگەیاند، دوێنێ یەکشەممە کچێک کە تەمەنی لە سەرووی ٢٠ ساڵانە، لە گەڕەکی رزگاریی سلێمانی بۆ کڕینی پێداویستی دەچێتە دەرەوە، بەڵام ناگەڕێتەوە، بۆیە باوکی لای پۆلیس سکاڵا تۆمار دەکات.  سەرکەوت ئەحمەد گوتی: "دوای وەرگرتنی بڕیاری دادوەر، پۆلیس لێكۆڵینەوەكانی دەستپێكرد و گومان خرایە سەر تۆمەتبارێك و توانرا هەمان رۆژ لەلایەن بنكەی پۆلیسی رزگاری دەستگیربكرێت، كە بە ئۆتۆمبیلێكی جۆری تۆیۆتا كامری كچەكەی رفاندووە و دوای بێهۆشكردنی لە شوێنێك فڕێی داوە".  تۆمەتبارەکە ناوی (ش، أ، ع)ـە و لەدایكبووی ١٩٩١ ـە، بەبڕیاری دادوەر و بەپێی ماددەی ٤٢١ لە یاسای سزاکانی عێراق راگیراوە.  لەبارەی تەندروستیی کچەکەشەوە، سەرکەوت ئەحمەد گوتی: "تەندروستی جێگیر نییە، بەتایبەت لە رووی دەروونییەوە، بۆیە رەوانەی نەخۆشخانە کراوە و پشکنینیشی بۆ دەکرێت بۆ ئەوەی دڵنیابینەوە لەوەی کە دەستدرێژی نەکراوەتە سەری".  گوتەبێژی پۆلیسی سلێمانی ئاماژەی بەوەشکرد، پێشتر تۆمەتبارەکە لە رێگەی تۆڕە کۆمەڵایەتییەکانەوە پەیوەندیی بە کچەکەوە کردووە، بۆیە لە سەرەتاوە گومان خرایە سەری.  بە گوتەی کەسوکاری تۆمەتبارەکە، کوڕەکە لە فڕنی سەموون کار دەکات و لەسەر داوای ئەو ئافرەتە، کە ئەوان دەڵێن ساڵێکە تەڵاق دراوە و "بێوەژنە و منداڵێکی هەیە" چووە بەدوایدا.    برایەکی تۆمەتبارەکە بە رووداوی راگەیاند، ئەو ئافرەتە بە براکەیی گوتووە "کێشەم لەگەڵ کەسوکارم هەیە و بمبە بۆ هەولێر"، بەڵام لە نزیک گەڕەکی راپەڕینی سلێمانی پێی گوتووە "دامبەزێنە، دەست و قاچم ببەستەرەوە و وێنەم بگرە.. دواتریش براکەم دەست و قاچی کردووەتەوە". بە گوتەی برای تۆمەتبارەکە "ژنەکە وێنەکانی بۆ خوشکەکەی ناردووە و ئەویش وێنەکانی نیشانی کەسوکاری داوە و پێی گوتوون رفێندراوە".    برای کوڕەکە رەتیکردەوە کە براکەی ئەو ئافرەتەی رفاندبێت و بێهۆشی کردبێت، دەڵێت، "براکەم تەنانەت جگەرە ناکێشێت و مەشرووبیش ناخواتەوە".