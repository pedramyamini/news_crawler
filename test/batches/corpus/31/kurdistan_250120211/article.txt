پلانی خانووی نیشتمانی پلانێکی حکومەتی ئێرانە بۆ ئەو خێزانانەی خانوویان نییە و بە وەرگرتنی ٣٠ % ـی تێچووی خانووەکە لەدوای ناونووسی خێزانەکان، کە لە سەرپەرشتی خێزانەکان وەردەگرێت، پرۆژەکە دەست پێدەکات.  ئەو پلانە دوو ساڵ پێش ئێستا لەلایەن حکومەتی ئێرانەوە دارێژرا و بڕیاری دروستکردنی ٤٠٠ هەزار خانووی ئاپارتمانی لەو پارێزگایانە داوە کە خەڵکەکەی توانای کڕین یان دروستکردنی خانوویان نییە.   لە پارێزگاکانی رۆژهەڵاتی کوردستان تا ئێستا نزیکەی ١٢٠ هەزار سەرپەرشتی خێزان ناویان نووسییە، بەڵام لەو ژمارەیە تەنیا ٢٠ بۆ ٢٥ هەزار کەس هەڵدەبژێردرێن و دوای تۆمارکردنی ناویان پارەی کاشیان لێدەسەنرێت.  ٣٠ % ـی پارەی تێچووی خانووەکە نزیکەی ١٠٠ ملیۆن تمەن تێچوویەتی و ئەوەی دیکەش بڕیارە لە چەند قۆناخدا ٢٠٠ ملیۆنی دیکەیان لێ وەربگیرێت و ١٠٠ ملیۆنی کۆتایی پرۆژەکەش حکومەت قەرزێکی بانکیی بۆ خاوەن خانووەکان لە بەرچاو گرتووە کە پێشتر بڕیار بوو ١٢ % سوویان لێوەربگرێت و ئێستا رێژەی سووەکەی کردووەتە ٢٠ %.  هاوشێوەی ئەو پلانە پێشتریش لەلایەن کابینەی مەحموود ئەحمەدی نەژاد، سەرۆککۆماری پێشووی ئێران بە ناوی "خانووی مێهر" دەستی پێکرد کە ئێستاش دوای نزیکەی ١٢ ساڵ، ٢٠ % ـی ئەوانەی پارەکانییان داوە، خانووەکانییان وەرنەگرتووە.   شارەزایانی ئابووریی ئێران و رۆژهەڵاتی کوردستان ئەو پرۆژەش بە جۆرێک پڕوپاگەندەی کابینەی حەسەن رووحانی دەزانن کە لە کۆتا مانگی حکومەتدا دەستی پێدەکات و هۆشدار بە خێزانەکان دەدەن کە بەهۆی گەمارۆکان و پشێویی ئابووریی نێوخۆی ئێرانەوە دەبێت ماوەیەکی زیاتر لە کاتی وەرگرتنی پرۆژەی خانووی مێهر، چاوەڕوانی وەرگرتنی خانووەکانییان بن.   بەڵام نەبوونی خانوو و هەروەها پێداویستیی دروستکردنی لەنێو چینی هەژار و کەمداهاتدا بیرکردنەوەی خەڵکی لەو هۆشدارانە داخستووە و رێژەیەکی زۆر لە سەرپەرشتیی خێزانەکان لە ئێران و رۆهەڵاتی کوردستان ناویان نووسیوە کە لەو ژمارەیە تەنیا ٣٠ % ـیان دەتوانن ببنە خاوەنی ئەو خانووانە.