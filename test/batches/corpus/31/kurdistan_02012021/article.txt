لە ٢٢ - ١١ - ٢٠٢٠ پرۆسەی دابەشکردنی نەوتی سپی بەسەر ئاوارەکانی نیشتەجێی پارێزگای دهۆک دەستیپێکردووە، لە قۆناخی یەکەمدا لە کۆی ١٦ کامپ تاوەکو ئێستا نەوتی سپی بەسەر ١٠ کامپدا دابەشکراوە کە دەکەونە دووری شار و ناوچە شاخاوی و ساردەکان، ئەو ٦ کامپەی ماویشە ئەوان لە سەنتەری شاری دهۆکەوە نزیکن پلەکانی گەرما بەراورد بە شوێنەکانی دیکە بەو ئاستە دانەبەزیوە.  ئەو نەوتە سپییە تەنیا دەدرێت بەو عێراقییانەی کە لە کامپەکانی سنووری پارێزگای دهۆک نیشتەجێن، نەوتەکەش لەلایەن وەزارەتی کۆچ و کۆچبەرانی عێراق تەرخانکراوە.  شیکار ئەسکەندەر، بەڕێوەبەری بەشی لۆجیستیی لە بەڕێوەبەرایەتی رووبەڕووبوونەوەی قەیرانەکان بۆ رووداو باسی لەوەکرد کە ئەو نەوتە سپییە "بە پەنابەرانی نیشتەجێی کامپەکانی سنووری پارێزگای دهۆک نادرێت، بەڵکو UNHCR ساڵانە بڕە پارەیەک بۆ پەنابەران تەرخان دەکات بۆ کڕینی نەوتی سپی".  بە گوتەی شیکار ئەسکەندەر، لە قۆناخی یەکەمدا بۆ هەر خێزانێکی ئاوارەی نیشتەجێی کامپەکانی سنووری دهۆک " ١٠٠ لیتر نەوتی سپی دابەشکراوە، بەسەر ١٠ کامپ، بەهۆیەوە ١٥ هەزار خێزان سوودمەندبوون کە سەرجەمیان ٢٧ هەزار خێزانن، دوای تەواوبوونی ئەو قۆناخە دەست بە قۆناخی دیکە دەکەین و ١٠٠ لیتری دیکەشیان بەسەردا دابەش دەکەین".