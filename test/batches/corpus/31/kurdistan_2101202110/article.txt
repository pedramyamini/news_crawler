بەپێی راگەیێندراوی وەزارەتی تەندروستی، حەسەن تەمیمی، وەزیری تەندروستیی عێراق سوپاسی سەرۆکی حکومەتی هەرێمی کوردستانی کردووە و هەڵوێستەکەی بە "گرنگ و هەڵوێستێکی مرۆڤدۆستانە" ناوبردووە.  ئەمڕۆ پێنجشەممە ٢١ی کانوونی دووەمی ٢٠٢١ لە بەغدا دوو تەقینەوە روویاندا و بەهۆیەوە تاوەکو ئێستا ٣٢ کوژراو و ١١٠ بریندار کەوتووەتەوە.  یەکێک لەو کەسانەی لەنێو تەقینەوەکەی بەغدا کوژراوە، کوردێکە بەناوی غازی حازم. برازاکەی بە تۆڕی میدیایی رووداوی راگەیاند، بۆ فرۆشتنی هەنگوین چووبوویە بازاڕەکە، بەڵام بەهۆی تەقینەوەکەوە گیانی لەدەستداوە.  ئامەد کەمال، برازای ئەو کەسەیە کە لە تەقینەوەیەکی ئەمڕۆی بەغدا کوژراوە و بە تۆڕی میدیایی رووداوی راگەیاند، "مامم لەگەڵ دوو کوڕی دیکەی بۆ فرۆشتنی هەنگوین چووبوون بۆ بەغدا، بەڵام ئەمڕۆ مام بەر یەکێک لە تەقینەوەکان کەوتووە و گیانی لەدەستداوە. بەڵام هەردوو کوڕەکەی بەناوەکانی (کاروان و حازم) باشن و هیچیان لێنەهاتووە. "  بەگوتەی ئامەد، ئەوان خەڵکی دهۆکن و لە گەڕەکی رزگاریی دهۆک دادەنیشن.    تەقینەوەکان خۆکوژی بوون و لە گۆڕەپانی تەیەران لە بەغدا روویانداوە، تاوەکو ئێستا ناسنامەی خۆکوژەکان ئاشکرا نەکراون.