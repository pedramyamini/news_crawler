نزیکەی سێ هەزار ئەرمەنی لە باشووری کوردستانن کە دوو هەزاریان لە سنووری پارێزگای دهۆکن، ٨٠٠ یان لە کەرکووک و ٢٠٠ یشیان لە هەولێرن؛ ئەوان شەش کەنیسەیان هەیە کە چواریان لە پارێزگای دهۆک و دووانەکەی دیکەش لە هەولێر و کەرکووکن.  یەروانت نیسان، کەسایەتیی ئەرمەنی، ئەوان لە هەرێمی کوردستان خۆیان وەکو بیانی نابینن، دەشڵێت "زیاتر لە ١٠٥ ساڵە ئەرمەنەکان هاتوونەتە کوردستان و خەڵکی کوردستان قبووڵیان کردوون".  لە گوندەکان ئامادەکارییەکانی جەژن جیاوازن لە ساڵانی رابردوو، بەڵام وەکو رێوڕەسمێکی ئایینی هەندێک ئامادەکارییان کردووە.   موراد وارتانیا، موختاری گوندی هەورێسکێ دەڵێت، ساڵی ٢٠٢٠ ناخۆش بوو بۆ خەڵکی، "ئیشەڵڵا ئەمساڵ بۆ هەموو خەڵک دەبێتە ساڵی خۆشی، سەلامەتی و پێشکەوتن.. دەبێت خۆمان لەم ڤایرۆسە بپارێزین و کۆبوونەوەکانمان کەمبکەینەوە تاوەکو خودا ئەم بەڵایەمان لەکۆڵ دەکاتەوە".  رێنماییە تەندروستییەکان کاریگەرییان لەسەر گەڕانی منداڵانیش هەبووە، بەڵام بەشێکیان لە جەژنەکانیاندا دەگەڕێن و جەژن بۆ ئەوان جیاوازە.  مارینا واتانیکا، منداڵی ئەرمەنی دەڵێت "یەک بە یەک لە دەرگاکان دەدەین و جەژنەپیرۆزە دەکەین، ساڵی پێشوو خۆشتربوو لە ئەمساڵ، چونکە ئەمساڵ کۆرۆنا هەیە".  لە پارێزگای دهۆک زۆرینەی ئەرمەنەکان لە سەنتەری دهۆک و زاخۆ و هەردوو گوندی هەوریکسێ و ئاڤزریکێ دەژین.