حەمید کەشکۆڵی، قایمقامی ئەلیگودەرز رایگەیاند، رێگەی ١٩٠ گوندی سەر بە شارەکەیان داخراون. عەباس شەرەفی، بەڕێوبەری رێگەوبان و گواستنەوەی پارێزگای لوڕستان دەڵێت، رێگە سەرەکییەکان پارێزگاکە کراونەتەوە و لایەنە پەیوەندیدارەکانیش لە هەوڵی کردنەوەی رێگەی ئەو گوندانەن کە سەر بە شارەکانی ئەلیگودەرز و دۆلفانن.  هەروەها رامبود نەوزەری، جێگری رێگەوبان و گواستنەوەی پارێزگای سنەش دەڵێت "رێگەی هاتووچۆی نزیکەی ١٨٠ گوندی ئەم پارێزگایە بەهۆی بارینی بەفرەوە گیراون".  بە گوتەی رامبود نەوزەری، ئەم گوندانە سەر بە شارەکانی دیواندەرە، سەقز، بانە، سەوڵاوا، مەریوان و سنەن.  بە گوتەی ئەرسەلان شەکەری، بەڕێوەبەری رێگەوبان و گواستنەوەی پارێزگای ورمێ، رێگەی ٤٨٢ گوند بەهۆی بەفرەوە گیراون، بەڵام فەرمانبەرانی ئەم بەڕێوەبەرایەتییە لە هەوڵی کردنەوەی رێگەکاندان. ئەو دەڵێت "رێگەی هاتووچۆی هەزار و ٤٩٠ گوند کراونەتەوە".