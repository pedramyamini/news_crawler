"لە ٥ مانگی ساڵی ٢٠٢٠ دا زیاتر لە ٣٤ هەزار عێراقی بەرەو ئەوروپا كۆچیان  كردووە"  بەپێی ئامارەکانی دەزگای لووتکە بۆ کاروباری ئاوارە و پەنابەران لە پێنج مانگی ساڵی ٢٠٢٠ دا زیاتر لە ٣٤ هەزار عێراقی بەرەو ئەوروپا كۆچیان  كردووە، بەپێی گوتەی بەرپرسی رێكخراوێكی تایبەت بە كۆچ بەشی زۆری  ئەو كۆچبەرانە خەڵكی هەرێمی كوردستانن.    لە بەرنامەی بەکاتی سلێمانی رادیۆی رووداو کە ئاسۆ سەراوی پێشکەشی دەکات لەگەڵ میوانەکانی باسی کۆچکردنی خەڵکی هەرێمی کوردستان و عێراقیان بۆ دەرەوەی وڵات کرد.  بۆتان شارباژێڕی، بەڕێوەبەری پرۆژەكان لە دەزگای لووتكە بۆ كاروباری  ئاوارە و پەنابەران، رایگەیاند ئەو ژمارەیە لەكاتێكدایە لە ١٢ مانگی  ساڵی ٢٠١٩ دا زیاتر لە ٥٣ هەزار عێراقی بەرەو ئەوروپا كۆچیان كردووە.   بۆتان شارباژێڕی، بەڕێوەبەری پرۆژەكان لە دەزگای لووتكە بۆ كاروباری  ئاوارە و پەنابەران لە بەرنامەی بەکاتی سلێمانی بە رووداوی راگەیاند "لە ساڵی ٢٠١٩ دا ٥٣ هەزار و ٢٤٠ کەس تۆمارکراون، بەڵام لە ٢٠٢٠ دا ٣٤ هەزار کەس لە پێنج مانگدا تۆمارکراون. بۆیە هاتنی داعش و قەیرانی ئابووری و دارایی لە عێراق و هەرێمی کوردستان کاریگەریی گەورەی هەبووە لەسەر کۆچی خەڵک بۆ دەرەوە. "  "ژمارەی کۆچکردن بۆ ئەوروپا بەرەو مەترسی دەڕوات"  بەڕێوەبەری پرۆژەكان لە دەزگای لووتكە بۆ كاروباری  ئاوارە و پەنابەران ئاماژە بەوە دەدات، کە ژمارەی کۆچکردن بۆ ئەوروپا بەرەو مەترسی دەڕوات، هۆکارەکەش کەمبوونەوەی دەستی کار، تێکچوونی باڵانسی جێندەری، کەمبوونەوەی گەنج و چەندین هۆکاری دیکەش هەن. دەشڵێت "ئەو کۆچبەرانەی داوای مافی پەنابەریێتی دەکەن و کەیسەکەیان سیاسییە، ئاماژەیان پێناکرێت و تۆمارناکرێن. "  لە بەشێکی دیکەی قسەکانیدا بۆتان شارباژێڕی باسی شێوازی کۆچکردنی یاسایی و نایاسایی کرد و رایگەیاند "ئەگەر گەنجێک لە هەرێمی کوردستانەوە لە رێگەی کۆنسوڵخانەکانەوە بچێتە وڵاتێک و دواتر داوای مافی پەنابەرێتی بکات و ئەوە شێوازێکی یاساییە، بەڵام نایاساییەکان هەموو ئەو رێگەیانەن کە پێیدەگوترێت قاچاخ و مەترسیدار و نایاسایین. "  " هاوژینەکەی و سێ منداڵی لەنێو دەریادا خنکان"  بۆتان شارباژێڕی، باسی چیرۆکی یەکێک لەو کەسانەی کرد کە بەڕێگەی مەترسیدار دا رۆیشتوون و گوتی: نموونەی کۆچی ناخۆش زۆر زۆرن، بەڵام دوو حاڵەت هەن کە هەرگیز بیرم ناچنەوە. "یەکێک لەو کەسانە ناوی زانایە رووداوێکی بەسەرهات کە خۆی و خێزانی و سێ منداڵی بەرەو ئەوروپا رۆیشتن، خێزانەکەی حەملی هەبوو، بەڵام بەداخەوە لە دوای ئەوەی کە یەختەکەیان لەنێوان تورکیا و یۆنان نوقمبوو تەنیا خۆی و کوڕێکی دەرچوون و سەرجەمیان خنکان. "   زانا کە ئێستا وەک خۆبەخش لە دەزگای لووتکە کاردەکات، چیرۆکی خۆی بۆ بۆتان گێڕاوەتەوە و گوتویەتی "من بیرم لەوە کردووەتەوە کە ژیانێکی باش بۆ منداڵەکانم دابین بکەم، بەڵام نەمزانی کە لەنێو دەریادا دەخنکێن. "  "هاوژینەکەی، دایکی و سێ منداڵی لەڕێگەی کۆچدا خنکان"  کەسێکی دیکە بە ناوی "ئاڤان" کە هاوژینەکەی و دایکی و دوو منداڵی و منداڵێکی ناوسکیشی لە رێگەی کۆچدا گیانیان لەدەستداوە و چیرۆکی خۆی بۆ بۆتان گێڕاوەتەوە و گوتویەتی " کاتێک شەپۆل لێیدەداین دەستی یەکێک لە منداڵەکانم گرتبوو، بەڵام شەپۆل منداڵەکەمی لەدەستم وەرگرت و خنکاندی. "  ئاڤان کاتێک لەنێو ئاوەکەدا بووە و شەپۆل لێی داون منداڵەکانی ژێرئاوکەوتوون و بۆتان دەڵێت، ئاڤان گوتویەتی کە پێش ئەوەی منداڵەکانی ژێر ئاو بکەون گوێی لە دەنگیان بووە کە کاتێک نوقم بوون و گوتویانە "دایکە فریامانکەوە. "  بەگوتەی بۆتان شارباژێڕی "ئاڤان ئێستا لە هەرێمی کوردستان بە تەنیا ماوەتەوە و تووشی کێشەی کۆمەڵایەتی بووە و بەهۆی رووداوەکەوە سەرگەردان بووە. "  گەورەترین ئاماری كۆچكردنی عێراقییەكان بۆ ئەوروپا لە  ساڵی ٢٠١٥ تۆماركراوە، كە زیاتر لە ١٨٦ هەزار كەس بووە.  لەدوای گەیشتنیشیان بە ئەوروپا زۆربەی كۆچبەرانی كورد كۆمەڵێك  هەڵەی باو دووبارە دەكەنەوە كە بە گوتەی پارێزەرێكی یاسایی  پەنابەران لە وڵاتی بەریتانیا كاریگەری لەسەر دواكەوتنی مافی وەرگرتنی  پەنابەری دەبێت  "زیاتر لە ٢٤٠ تەرمی رێگەی جیاجیاکانی دەریایی و وشکانی گەڕێندراونەتەوە زێدی خۆیان"  دەزگای لووتکە بۆ کاروباری ئاوارە و پەنابەران رۆژی ٠١ - ٠١ - ٢٠٢١ لە راگەیێندراوێکدا ئاماژەی بەوەدا کە "بەوپەڕی هەستکردن بە بەرپرسیاریەتییەوە لە ماوەی ساڵانی رابردوودا توانیومانە هاوكار و یارمەتیدەرێكی زۆر باشی پەنابەران و کەسوکاریان بێت لەناوخۆ و دەرەوەی وڵات، تاوەکو ئێستا تواندراوە زیاتر لە ٢٤٠ تەرمی رێگەی جیاجیاکانی دەریایی و وشکانی بگەڕێندرێنەوە زێدی خۆیان. هەروەها کردنەوەی دۆسیەی تایبەت بە بێسەروشوێنبووەکان لەوبارەیەشەوە سەدان پەنابەر کە لە کەسوکارەکانیان دابڕاون شادکراونەتەوە بە کەسوکارەکانیان. "