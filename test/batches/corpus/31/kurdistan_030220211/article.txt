د. راماڵ ئەحمەد، مامۆستا لە زانکۆی گەرمیان بە تۆڕی میدیایی رووداوی راگەیاند: "وەزارەتی پلاندانان و دەزگای پێوانەکاری و دەزگای کوالێتی کۆنترۆڵی حکومەتی عێراق بەهۆی توێژینەوەکەمەوە لەبارەی سپێرمی نێرینەوە بڕوانامەی داهێنانی بەخشیە بەندە. "  د. راماڵ ئەحمەد گوتی: "ئەو بڕوانامەیە دوای ئەوە دێت لە توێژینەوەیەکی نوێمدا کە بەشێک بوو لە تێزی دکتۆراکەم، جۆرێک لە چارەسەری گرفتی سێکسی و هۆرمون و ژمارەی سپێرم و شێوە و قەبارەی سپێرمەکانم لە نێرەی مشکی تاقیگەییدا دۆزیوەتەوە. "  داهێنانەکە بریتیە لە بەکارهێنانی گیراوەی رووەکی سرووشتی و پزیشکی دوای تێکەڵکردنی لەگەڵ بەرهەمێکی شیرەمەنی (ماست) بۆ چارەسەرکردنی گرفتی سێکسی و هۆرمون و ژمارەی سپێرم و شێوە و قەبارەیان لە نێرەی مشکی تاقیگەییدا، ئەوەیش دوای پێدانی کادمیۆم کلۆراید بەو مشکەکان بۆ ماوەی سێ هەفتە.  ئەو مامۆستایە دەڵێت: "لە توێژینەوەکەدا لێکۆڵینەوەیەکی وردم لەسەر رووەك کردووە لە رووی پێکهاتەی فینۆڵی و فلاڤۆنید و ئەنتی ئۆکسیدانت و دژەبەکتریا و کەڕووەوە. پاشان بە رێژەی جیاواز بۆ ماست زیادکراوە، دواتر لێکۆڵینەوەی ورد بۆ پێکهاتەی کیمیاوی و فیزیایی ئەنتی ئۆکسیدانتی و فینۆڵی و کانزاکانی ماستەکە کراوە. لەکۆتایدا ئەم ماستە بۆ ماوەی یەک مانگ دراوە بە نێرەی مشکی تاقیگەیی لە رێگەی دەم گاڤەجەوە. دواتر شێوە و قەبارەی سپێرم و هۆرمونی سێکسی شیکراونەتەوە و تۆیکاریی شانەزانی گون و جگەر کراوە و رێژەی سپێرمە چالاکەکان لە مشکەکەدا دیاری کراون. "  ئەوە یەکەمین بڕوانامەی لەو شێوەیە لە زانکۆی گەرمیان بە دەست ھاتبێت. ئەو توێژینەوەیە لە تاقیگەکانی توێژینەوەی زانکۆی گەرمیان کراوە کە توێژەر زیاتر لە سێ ساڵ کاری لەسەر کردووە.