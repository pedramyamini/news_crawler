رووداوەکە کاژێر ١٢: ٠٠ی نیوەڕۆی رۆژی دووشەممە ٠٨ - ٠٢ - ٢٠٢١ روویداوە، سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند "رووداوەکە لە ژێر زەمینی هوتێل شەهرام لە گەڕەکی بەختیاری روویداوە. کوڕێکی خاوەن هۆتێلەکە و کرێکارێکی هۆتێلەکە ویستوویانە ئاوی ژێر زەمینی هۆتێلەکە لە رێگەی ماتۆڕی ئاوەوە بەتاڵ بکەن. بەڵام لەوکاتەدا شۆرت دەکەوێتە سەر ماتۆڕی ئاوەکە و هەردوو کرێکارەکە کە لەنێو ئاوەکە بوون گیان لەدەست دەدەن. "  گوتەبێژی پۆلیسی سلێمانی لە بەشێکی دیکەی قسەکانیدا دەڵێت، بەپێی ئەو زانیارییانەی کە تیمەکانمان لێکۆڵینەوەیان تێدا کردووە، "هەردوو گەنجەکە نەعلیان لەپێ بووە و قاچیان رووت بووە، ئەوکاتەش کاریان کردووە قاچیان لەنێو ئاوەکەدا بووە و بۆیە یەکسەر کە ماتۆڕی ئاوەکە شۆرتی کردووە لە ئاوەکەی داوە و هەردوو گەنجەکەش بەهۆیەوە مردوون. "  ئەوانەی گیانیان لەدەستداوە یەکێکیان ناوی (ا. ج. م)ـە و کوڕی خاوەن هۆتێلەکەیە و تەمەنی ٣٠ ساڵە. ئەوەی دیکەش کرێکاری هۆتێلەکە بووە و تەمەنی ١٨ ساڵ بووە.   پۆلیس دەستی بە لێکۆڵینەوەی زیاتر کردووە و لێکۆڵینەوەکانیش لە رووداوەکە بەردەوامن. گوتەبێژی پۆلیسی سلێمانی ئاماژە بەوەش دەدات " زۆر جار ئەو ژێرزەمینە ئاوی تێدا کۆبووەتەوە و خۆیان ئاوەکەیان بەتاڵ کردووە، بەڵام ئەمجارە ئەم رووداوەی لێکەوتووەتەوە. "