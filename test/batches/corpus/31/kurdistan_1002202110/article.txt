نووری حەمەعەلی، بەرپرسی میحوەری رۆژئاوای کەرکووک، لە کاتی بەشداریکردنی لە هەواڵەکانی کاژێر ١٢: ٠٠ی تۆڕی میدیایی رووداو لەبارەی زیادبوونی جموجووڵەکانی داعش و دروستبوونی بۆشایی ئەمنی لە ناوچە کوردستانییەکانی دەرەوەی ئیدارەی هەرێمی کوردستان و هۆکاری زیادبوونی جموجووڵەکانی داعشەوە قسەی کرد.  بەرپرسی میحوەری رۆژئاوای کەرکووک رایگەیاند: "بۆشاییەکی زۆر هەیە لەنێوانی ئێمە و عێراقدا. عێراقییەکان ناتوانن کۆنترۆڵی ئەو ناوچانە بکەن. تاوەکو ئێستایش وەکو پێویست نەیانتوانیوە لەسەر شەقام لابدەن. "  بە بڕوای نووری حەمەعەلی ئەگەر عێراقییەکان مەبەستیان بێت ناوەندی هاوبەش دروست بکەن "بێگومان ئەو بۆشاییانە پڕ دەکرێنەوە و داعش ناتوانێت جموجووڵی هەبێت، بەڵام ئێستا گوشارێکی زۆر لەسەر ناوچە سوننییەکان هەیە، لە ئەنجامی ئەو گوشارەدا داعشەکان لە خۆ دەگرن و خزمەتیان دەکەن و نان و پارەیان پێدەدەن و چاوساخییان بۆ دەکەن. "  بەرپرسی میحوەری رۆژئاوای کەرکووک بە پێویستی دەزانێت "عێراق لە بەرامبەر ئەو ناوچە سوننەنشینانە گۆڕانکاری لە سیاسەتی خۆیدا بکات و هاوکات هاوئاهەنگی لەگەڵ هێزی پێشمەرگە و وەزارەتی پێشمەرگەدا بکات بۆ ئەوەی هێزی هاوبەش و ناوەندی هاوبەش بۆ کۆنترۆڵکردنی ئەو شوێنانە دابنرێت بۆ ئەوەی خەڵکی ئەو ناوچانە نەبنە قوربانی. "  لەبارەی ژمارەی چەکدارانی داعش لەو ناوچانە، نووری حەمەعەلی گوتی: "شانەی نووستووی داعش لە ناوچە عەرەبنشینەکانی خوارووی کەرکووک و باشوور و رۆژئاوای کەرکووک و ناوچەکانی موسڵ هەن، ئەوانەیشی لە سووریا دەگەڕێنەوە هەموویان یەکدەگرنەوە، ئێستا داعش خەریکە وایلێدێت بە رۆژ پەلاماری هێزەکانی عێراق بدات. "  لەبارەی  هەوڵەکانی دروستکردنی ژووری ئۆپەراسیۆنی هاوبەش لەنێوان هێزەکانی پێشمەرگە و سوپای عێراق، نووری حەمەعەلی دەڵێت: "تا ئێستا نەهاتوونەتە پێشەوە لەگەڵ وەزارەتی پێشمەرگە هاوئاهەنگیی باش بکەن بۆ ئەوەی بۆ کۆنترۆڵکردنی ئەو ناوچانە ناوەندی هاوئاهەنگی دروست بکەین. "  بەرپرسی میحوەری رۆژئاوای کەرکووک مەترسیی خۆی لەوە ناشارێتەوە لەوەی لە داهاتووێکی نزیکدا داعش زیانی گەورە بگەیێنن و دەڵێت: "مەترسیی ئەوە هەیە لە دوو - سێ مانگی ئایندەدا، ئەگەر بارودۆخەکە وابێت و داعش هێزەکانی کۆبکاتەوە، پەلاماری شوێنی گرنگ بدەن و زیانی گەورە بگەیێنن. "  بە گوتەی نووری حەمەعەلی داعش ناتوانێت پەلاماری سەنگەرەکانی پێشمەرگە بدات و دەڵێت: "سەنگەرەکانی ئێمە هەموویان پتەون. هەمیشە ئامادەن بۆ هەر هێزێک کە بیەوێت پەلاماریان بدات، بە تایبەتی داعش. داعش لە دەرفەت دەگەڕێت، ئەگەر ئەو هەلەی لەبەردەمدا بووایە، لە مێژ بوو پەلاماری هێزەکانی ئێمەیان دەدا، بەڵام ناتوانن پەلاماری سەنگەرەکانی ئێمە بدەن. "