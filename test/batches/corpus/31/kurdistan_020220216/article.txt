لەکاتی بەشداریکردنی لە گفتوگۆی رۆژانە کە رۆژان ئەبوبەکر پێشکێشی دەکات، د. رەهێڵ فەرەیدوون، بریکاری وەزیری تەندروستی هەرێمی کوردستان لەبارەی پێشنیازیان بۆ کردنەوەی قوتابخانەکان لە هەرێمی کوردستان گوتی " بابەتی کردنەوەی قوتابخانەکان گرنگ و هەستیارە، ئێمە پێشتر لە رێگەی لیژنەیەکی باڵاوە کە وەزیری تەندروستی خۆی سەرپەرشتی دەکات، بە باشمان زانی کە قۆناخ بە قۆناخ قوتابخانەکان بکرێنەوە و ئێستا قۆناخی ١٢ی ئامادەیی دەوامی خۆیان دەکەن. ئەوکات دڵخۆشبووین کە تووشبووی کۆرۆنا بەرەو کەمبوونەوە دەچێن و بەرزبوونەوەی تێدا نابینرێت. لە کاتی کردنەوەی قوتابخانەکانی پۆلی ١٢ ژمارەی تووشبوو تۆمارنەکرا. "  بریکاری وەزارەتی تەندروستی هەرێمی کوردستان ئاماژە بەوە دەدات. ئەو کات رامانگەیاند کە ئەگەر دوای دوو هەفتە لە کردنەوەی قوتابخانەکان تووشبووی کۆرۆنا لە قۆناخی ١٢ی ئامادەیی تۆمارنەکرا، ئەوا هەنگاوی دیکە دەگرنەبەر، د. رەهێڵ دەشڵێت "ئێستا کردنەوەی دەرگەی قوتابخانەکان زۆر گونجاوە، بەڵام ئەوە ئەوە ناگەیێنێت کە کۆرۆنا ئیدی تۆمارنەکرێت و بەرزنەبێتەوە. لەبەرئەوە ئێستا ئێمە قبووڵمانە کە دەرگەی قوتابخانەکان لە چەند رۆژی داهاتوودا بکرێنەوە. بەڵام دەبێت مەرجە تەندروستییەکان جێبەجێ بکرێن. "  لەبارەی ئەوەی کە لەو کاتەی کە دەرگەی قوتابخانەکان بۆ قۆناخی ١٢ی ئامادەیی کراونەتەوە هیچ تووشبوویەک تۆمارکراوە؟ لە وەڵامدا د. رەهێڵ فەرەیدوون گوتی "لەوەتەی قۆناخی ١٢ی ئامادەیی دەستیان بە خوێندن کردووەتەوە، هیچ تووشبوویەکی کۆرۆنا لەنێو مامۆستا و قوتابییەکان تۆمارنەکراوە. "  "دەبێت لە پۆلێکدا ژمارەی قوتابیان لە ٤٠ ـەوە بۆ ٢٠ قوتابی کەمبکرێتەوە"  لە بەشێکی دیکەی قسەکانیدا سەبارەت بەوەی کە هەموو قوتابخانەکان ئامادەن دەست بە خوێند بکەنەوە، بریکاری وەزیری تەندروستی ئاماژەی بەوەدا "ئامادەبوونی قوتابخانەکان بۆ خوێندن پەیوەندیدارە بە وەزارەتی پەروەردە و ئەگەر ئەوان ئامادەبن ئەوا دەکرێنەوە. بەڵام بەشێک لەو رێکارانەی وەزارەتی تەندروستی هەیەتی لە رێگەی لیژنەکانەوە وا دەکەین کە هەموو سەرنجمان لەسەر ئەوە بێت کە هاوکاری قوتابخانەکان بکەین. هەروەها دەبێت قوتابخانەکان و قوتابخانەکانیش لە چوارچێوەی رێنماییەکانی وەزارەتی تەندروستی دەست بە خوێندن بکرێتەوە. بۆ نموونە ئەگەر پۆلێک ٤٠ قوتابی تێدا بووبێت، ئێستا دەبێت ٢٠ قوتابی لەنێو پۆلێکدا بن. "  لەبارەی ئەوەی کە ئەگەر تووشبووی کۆرۆنا زیاتر بێتەوە و دووبارە قوتابخانەکان دادەخرێنەوە، د. رەهێڵ فەرەیدوون رایگەیاند  "ئەگەر هاتوو تووشبووی کۆرۆنا بەرزبووەوە ئێمە چاوەڕوان دەکەین و ئەگەر زانیمان بارودۆخەکە خراپ دەبێت. ئەوا رێکاری دیکە دەگرینەبەر، بەڵام بڕیاردانیش لەلایەن لیژنەی باڵای رووبەڕووبوونەوەی کۆرۆنا دەبێت. ئەگەر بارودۆخی نەخوازراویش هەبوو ئێمە هەنگاوی دیکە دەنێین. "  بریکاری وەزیری تەندروستی هەرێمی کوردستان لەبارەی ژمارەی تووشبووانی کۆرۆنا و کۆتایی هاتنی ئەو ڤایرۆسە لەو وادەیەی پێشتر دیاریکرابوو، رایگەیاند "بەپێی زانیارییەکانی ئێمە و ئەو داتایانەی هەمانبوو، دەبوایە ئێستا ژمارەی تووشبووان کۆتایی هاتبا. بەڵام بەهۆی پابەندنەبوونی هاونیشتمانیان کاتەکەی زیاتری خایاند. هەروەها ئێمە دەزانین کە لە ئێران و وڵاتانی دیکەی دراوسێ تووشبووی کۆرۆنای گۆڕاو هەن. بەڵام لە کوردستان خۆشبەختانە هیچ تووشبوویەکی گۆڕاو تۆمارنەکراوە. "  بەپێی ستانداردی رێکخراوی تەندروستیی جیهانی WHO، دەبێت تاوەکو کۆتایی ساڵی ٢٠٢١ رێژەی ٢١ % ی هەر وڵاتێک ڤاکسینیان بەدەست بگات و دابەشبکرێت. لەبارەی دابینکردنی ڤاکسین بۆ هەرێمی کوردستان، د. رەهێڵ گوتی "عێراق گرێبەستی لەگەڵ کۆمپانیای ڤایسەر کردووە و لە گرێبەستی یەکەم ملیۆنێک و ٥٠٠ هەزار ژەم ڤاکسینە و بۆ ٧٥٠ هەزار هاووڵاتی دەبێت و دوو ژەمیان بەردەکەوێت. لەم ژمارەیەش بۆ حکومەتی هەرێمی کوردستان بەهەمان رێژەی ژمارەی دانیشتووان دابەشدەکرێت کە هەیەتی، بەڵام قۆناخی یەکەم لە سەرووبەندی مانگی سێ دێت و دواتریش لە سەرەتای مانگی چوار رەنگە بەسەر هاووڵاتیاندا دابەشبکرێت. "  "بەشێک لە نەخۆشخانەکانی کەرتی تایبەت قۆرخکاری دەکەن"  لەبارەی ئەوەی گلەیی زۆر هەیە لەسەر نرخی خزمەتگوزارییەکان لە نەخۆشخانە تایبەتەکان. د. رەهێڵ گوتی " بەداخەوە چەند نەخۆشخانەیەکی کەرتی تایبەت  نرخی خزمەتگوزارییەکانیان زیادکردووە. جار هەبووە ٢ ملیۆن دینار لە هاووڵاتی وەرگیراوە. بۆیە ئێمە ماوەیەکە دەستمان بە رێکخستنەوەی کارەکان کردووە بۆ نەخۆشخانە تایبەتەکان و دەزانین کە قۆرخکارییەکی زۆر هەیە. "