لاهوور شێخ جەنگی، هاوسەرۆکی یەکێتیی نیشتیمانیی کوردستان لە پەیامەکەیدا رووداوەکانی ٨ی تەمموزی ٢٠٢١ی بە "پیلانگێڕی" ناوبرد و دانی بەوەدا ناوە کە دەسەڵاتەکانی بۆ بافڵ تاڵەبانی گواستووەتەوە، بەڵام ئەوەی نوێ بوو لەو پەیامەی دەستلەکارکێشانەوەکەی بوو لە سەرۆکی هاوپەیمانیی کوردستانی نێوان یەکێتی و بزووتنەوەی گۆڕان.  دوای چەند خولەکێک بافڵ تاڵەبانی، هاوسەرۆکی یەکێتیی نیشتیمانیی کوردستان لە پەیامێکدا بۆ یەکەمجار لە دوای گرژییەکانی نێوان هاوسەرۆکان دەستەواژەیەکی نوێی هێناوەتە نێو قسەکانییەوە کە ئەویش "یەکێتیی نوێ"یە، ئەوەش وەک ئاماژەیەک بۆ دروستبوونی سەردەمێکی نوێ لەنێو یەکێتیدا، ئەو دەڵێت "دەمەوێت لەم دەرفەتەدا دووپاتی بکەمەوە کە یەکێتیی نوێ بەرپرسیار دەبێت بەرامبەر سەرجەم چین و توێژەکانی کۆمەڵگە و خۆی بە خاوەنی هەموو جیاوازییەکان دەزانێت، درێژە بە سیاسەتی حەکیمانەی سەرۆک مام جەلال دەدەین و بە گیانی لێبووردەییەوە خەبات دەکەین بۆ کوردستانێکی نوێ".  لە شوێنێکی دیکەی پەیامەکەیدا بافڵ تاڵەبانی روونیدەکاتەوە، "ئومێدەوارم ئەم جەژنە بکەینە دەرفەتێک بۆ پێداچوونەوە بە سیاسەتمان و داڕشتنی ستراتیژێکی نوێی نیشتمانی لە نێوان هێز و لایەنە سیاسییە کوردییەکان تاوەکو پێکەوە بەسەر کێشە و گرفتەکانمان زاڵ بین و پێکەوە بتوانین لە ڕێی حکومەتەوە کێشە بنچینەییەکانی وەک مووچە و بژێوی خەڵک و خزمەتگوزاری چارەسەر بکەین".  هەر لەبارەی گۆڕانکارییەکانی کۆبوونەوەی رۆژی ١٥ی تەمموزی ٢٠٢١ یشەوە، لاهوور شێخ جەنگی، بافڵ تاڵەبانی بە "هاوسەرۆکی دووەم" ناودەبات، وەک ئاماژەیەک بۆ ژمارەی جیاوازیی دەنگەکانیان لە کۆنگرەی چوارەمی ئەو حیزبە لە کۆتاییەکانی ساڵی ٢٠١٩، لەو بارەیەوە دەڵێت، "لەسەر رەزامەندیی خۆم و بەشێوەیەکی کاتی دەسەڵاتەکانم پێشکەش بە هاوسەرۆکی دووەم کردووە تا ئەو کاتەی پەیڕەوی ناوخۆی حزبەکەمان هەموار دەکرێتەوە. ئەمەش وەک رێگەچارەیەک بۆ رێگریکردن لەو خوێنبەربوونەی کە لە ئارادا بوو".  بافڵ تاڵەبانی کە لە دوای رووداوەکانی ٨ی تەمموزەوە چەندین بڕیاری دەرکردووە و ئەمڕۆش هەڵواسینی وێنەی هاوسەرۆکانی لە بارەگا و ئۆرگانەکانی یەکێتیی نیشتیمانیی کوردستانی قەدەخەکرد، لە پەیامەکەیدا دەڵێت، "ئومێدەوارم ئەم جەژنە بکەینە دەرفەتێک بۆ پێداچوونەوە بە سیاسەتمان و داڕشتنی ستراتیژێکی نوێی نیشتمانی لە نێوان هێز و لایەنە سیاسییە کوردییەکان تاوەکو پێکەوە بەسەر کێشە و گرفتەکانمان زاڵ بین و پێکەوە بتوانین لە رێگەی حکومەتەوە کێشە بنچینەییەکانی وەک مووچە و بژێوی خەڵک و خزمەتگوزاری چارەسەر بکەین".  هاوسەرۆکانی یەکێتیی نیشتیمانیی کوردستان وەکو سەرەتا و ناوەڕۆکی پەیامەکەیان تەواو لە یەکدی جیاوازبوو، کۆتاییەکەشیان دوو رێگەی جیا نیشاندەدات، لاهوور شێخ جەنگی لە کۆتایی پەیامەکەیدا دەڵێت، "لە کۆتاییدا ئامۆژگاریی هەڤاڵانم دەکەم کە بۆ پاراستنی ناو و ناوبانگی حزبەکەمان و سەقامگیریی هەرێمەکەمان، تاکە رێگەی حەکیمانە بۆ چارەسەرکردنی کێشەکان، پەنابردنە بۆ وتووێژ و گفتوگۆ لەناو ئەنجوومەنی سەرکردایەتی. "  بەڵام بافڵ تاڵەبانی نایشارێتەوە کە گۆڕانکاریی دیکە لەنێو ژیان و خەباتی سیاسیی یەکێتیی نیشتمانیی کوردستان لە قۆناخی داهاتوو بەڕێوەیە و دەڵێت، "یەکێتییەکان، دۆستان و لایەنگران دڵنیابن ئێستا یەکێتییەکی نوێ هەیە، هەموومان خاوەنی یەکێتین و پێکەوە چەپکە گوڵەکە گەشاوەتر دەکەین، درێژە بە خەباتی مەدەنی و دیموکراسی و ئازادی دەدەین و هەنگاوەکانمان دەخەینە خزمەتی گشتی، کە ئەمەش رێگا دروستەکەیە و لەمەودوا لە هەموو کایەکانی ژیانی رێکخراوەیی پەیڕەوی دەکەین".     رۆژی ٠٨ - ٠٧ - ٢٠٢١ سەرەتای ناکۆکییەکانی نێو یەکێتی دەرکەوتن و بەرپرسی هەردوو دەزگای زانیاری و دژەتیرۆر گۆڕدران، دوای دوو کۆبوونەوەش لەنێوان بافڵ تاڵەبانی و لاهوور شێخ جەنگی، هیچ رێککەوتنێک نەکران. بەڵام لە کۆبوونەوەی ١٥ - ٠٧ - ٢٠٢١ ـی مەکتەبی سیاسیی حیزبەکە بڕیاردرا دەسەڵاتەکانی هاوسەرۆک لە لاهوور شێخ جەنگی وەربگیرێتەوە و بدرێتە بافڵ تاڵەبانی.