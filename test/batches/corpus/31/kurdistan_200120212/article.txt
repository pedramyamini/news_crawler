رۆژی چوارشەممە ٢٠٢١/٠١/٢٠ مەنهەل عەزیز، وەزی پیشەسازی و کانزاکانی عێراق بە سەرۆکایەتیی شاندێکی ١١ کەسی سەردانی هەرێمی کوردستانی کرد و لەلایەن وەزیری بازرگانیی هەرێمی کوردستانەوە پیشوازیی لێکرا.  ئێستا وەزیری پیشەسازی و کانزاکانی عێراق لەگەڵ وەزیری بازرگانی و پیشەسازی هەرێمی کوردستان لە کۆبوونەوەدان بە مەبەستی رێکخستنەوەی ئەو بڕیارانەی لەم دواییانەدا دەرکراون لەبارەی باج و کێشەی بەردەم کۆمپانیا گەورەکانی پیشەسازی.  هەر لەبارەی ئامانجی سەردانەکەی شاندی وەزارەتی پیشەسازی و کانزاکانی عێراق، فەتحی محەممەد، راوێژکاری پەیوەندییەکان لە وەزارەتی بازرگانی و پیشەسازیی هەرێمی کوردستان لە لێدوانێکدا بە تۆڕی میدیایی رووداوی راگەیاند: " دەبوو پێشتر ئەو سەردانە بکراایە، بەڵام بەهۆی ئەو بارودۆخەی لە عێراق هەیە بەهۆی ڤایرۆسی کۆرۆنا، سەردانەکە کەمێک دواکەوت. "  فەتحی محەممەد ئاماژەی بەوە دا کە ئامانجی سەردانەکە بە مەبەستی یەکخستنی بیروبۆچوونەکانە لە بواری پیشەسازی و بونیادنانەوەی ژێرخانی پیشەسازی لە عێراق و هەرێمی کوردستان و پەسندکردنی ئەو مۆڵەتانەی کە لەلایەن هەردوو وەزارەتەوە لە بواری تۆمارکردنی کارگە و هێمای بازرگانیدا دەردەچن.  بە گوتەی فەتحی محەممەد، بڕیار وایە بەم نزیکانە "وەزیری بازرگانیی عێراقیش سەردانی هەرێمی کوردستان بکات. بۆ ئەو مەبەستەش چەند خاڵێکمان داناوە بۆ ئەوەی بگەینە لێکتێگەیشتن. بۆ نموونە بابەتی شایستە داراییەکانی جووتیارانی هەرێمی کوردستان، تۆمارکردنی کۆمپانیاکان و چەند پرسێکی دیکەی پەیوەست بە هەردوو وەزارەت. "