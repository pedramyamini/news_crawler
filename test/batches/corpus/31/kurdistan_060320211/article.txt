فائیزە فواد لەبارەی ژمارەیان لە کەرکووک و دۆخیان لە هەرێمی کوردستان دەڵێت: "لە کەرکووک ژمارەمان نزیکەی ٥٠٠ کەسە جگە لەو کەسانەی کە خۆیان ئاشکرا نەکردووە"، هەروەها دەشڵێت: "هاتنی پاپا دوو لایەنی گرنگی هەیە، یەکەمیان لایەنە ئایینییەکەیە، دووەمیشیان لایەنی سیاسییە، ئێمە وەکو زەردەشتییەکان لە هەرێمی کوردستان کێشەمان نییە، بەڵام دەمانەوێت لە عێراق دانمان پێدا بنێن".  لە بەشێکی دیکەی قسەکانیدا، فائیزە فواد گوتی: " زەردەشتی ئایینێکی رەسەنی ناوچەکەیە و پێویستی بەوە هەیە کە ناوچەکانی ئاوەدانبکرێتەوە و پەرستگەکانمان نۆژەنبکرێنەوە، هەروەها گرنگی بە داب و نەریتەکانمان بدرێت بۆ ئەوەی خەڵک بە ئاشکرا بێنە ناو ئایینەکە".     فەرمان کاکەییش یەکێکە لەوانەی لە کەرکووکەوە چووتە ئوور بۆ بینینی پاپا فرانسیس و کوردێکی کاکەییە، دەڵێت: "پاپا خۆی نامەیەکی پێیە بۆ حکومەتی عێراقی و ئێمەش نامەیەکمان پێیە دەمانەوێت بیدەینە جەنابی قەداسەتی"، هەروەها دەشڵێت: "لە نامەکەدا باسی کێشەی کاکەییەکانمان کردووە لە ناوچە دابڕێنراوەکان [ناوچە کێشەلەسەرەکان]. "     لە بەشێکی دیکەی قسەکانیدا فەرمان کاکەیی دەڵێت: "داوا لە جەنابی قەداسییەتی دەکەین دەنگمان بگەیێنێتە حکومەتی عێراق و بۆ ئەوەی ماددەی ١٤٠ بە کۆنکرێتی جێبەجێبکرێت و کێشەی کاکەییەکان و پێکهاتەکانی دیکە لەو ناوچانە رزگاربکرێن لە دەست تیرۆرستان و زەوی داگیرکەران".     لە لایەکی دیکەوە فەرمان کاکەیی دەڵێت: نامەکە بە سێ زمان نووسراوە، "باسی ئەو دژایەتییانەمان کردووە کە وەکو کورد و کاکەیی بەرامبەرمان کراون. هاوکات دیارییشمان بۆ پاپا هێناوە کە هێمای کاکەیی تێدایە. "     ئوور شارێکی مێژوویی سۆمەرییەکانە کە دەکەوێتە پارێزگای زیقار لە باشووری عێراق و شوێنی لەدایکبوونی پێغەمبەر ئیبراهیمە کە بە  باوکی ئایینە ئاسمانییەکان (جوو، کریستیان، ئیسلام) دادەنرێت. ئامانج لە سەردانی پاپا فرانسیس بۆ ئەو شارە نیشاندانی پێکەوەژیانی ئایینەکانە.  رۆژی هەینی پاپا فرانسیس، پاپای ڤاتیکان لە رۆمای ئیتاڵیاوە بە فڕۆکەیەک بەرەو عێراق کەوتەڕێ و کاژێر ٠٢: ٠٠ ـی دوانیوەڕۆ لە فڕۆکەخانەی نێودەوڵەتیی بەغدا نیشتەوە. لەلایەن مستەفا کازمی، سەرۆکوەزیرانی عێراق بە رێوڕەسمێکی تایبەت پێشوازی لێکرا.   دوای کۆبوونەوەکەی لەگەڵ کازمی، پاپا فرانسیس بەرەو کۆشکی سەرۆکایەتی لە بەغدا بەڕێکەوت و لە رێوڕەسمێکدا لەلایەن بەرهەم ساڵح، سەرۆککۆماری عێراق پێشوازی لێکرا. هاوکات لە نووسینگەی تایبەتی سەرۆککۆماری عێراق لەگەڵ بەرهەم ساڵح کۆبووەوە.   هەر لە کۆشکی سەرۆکایەتی لە بەغدا، لە هۆڵی کۆبوونەوەکان، پاپا فرانسیس لەگەڵ بەرپرسانی باڵای عێراق، دیپلۆماتکار و رێکخراوەکانی کۆمەڵگەی مەدەنی کۆبووەوە و گوتارێکی پێشکێشکرد. باسی گەندەڵی و بنبڕکردنی چەک و کوردانی ئێزدی کرد. گوتی ئەو پەیامی ئاشتی لەگەڵ خۆی هێناوە بۆ عێراق.  پاشان پاپا فرانسیس سەردانی کەنیسەی سەیدە ئەلنەجاتی کرد و لەوێش گوتارێکی پێشکێشکرد.   ئەمڕۆ ٦ ـی ئادار پاپا فرانسیس سەردانی نەجەفی کرد و، بڕیارە دواتر بچێتە ئوور و پاشان دەگەڕێتەوە بەغدا. لەکاتی چوونی بۆ نەجەف، لەگەڵ ئایەتوڵلا سیستانی، مەرجەعی باڵای شیعەکانی عێراق کۆدەبێتەوە.  رۆژی ٧ی ئادار، پاپا فرانسیس بەیانییەکەی لە بەغداوە بەرەو هەولێر بەڕێدەکەوێت. لە فڕۆکەخانەی نێودەوڵەتیی هەولێر لە رێوڕەسمێکدا لەلایەن نێچیرڤان بارزانی، سەرۆکی هەرێمی کوردستان پێشوازی لێدەکرێت و هەر لەوێ لەگەڵ سەرۆکی هەرێمی کوردستان کۆدەبێتەوە.  لە فڕۆکەخانەی نێودەوڵەتیی هەولێر لەگەڵ پیاوانی ئایینی و ئەندامانی رێکخراوەکانی کۆمەڵگەی مەدەنی کۆدەبێتەوە. دواتر لەگەڵ مەسرور بارزانی، سەرۆکوەزیرانی هەرێمی کوردستان کۆدەبێتەوە. بەپێی ئەو خشتەیەی کە دانراوە، کۆبوونەوەی پاپا فرانسیس و مەسرور بارزانیش لە فڕۆکەخانەی نێودەوڵەتیی هەولێر دەبێت.  دواتر پاپا فرانسیس بە هێلیکۆپتەر بەرەو موسڵ بەڕێدەکەوێت و لە دوای گەیشتنی نزا بۆ قوربانیانی جەنگ لە مەیدانی کەنیسە (حوش البیعة)دا دەکات.  - لە موسڵ بە هێلیکۆپتەر دەچێتە قەرەقۆش لەگەڵ پێکهاتەی کریستیانەکان لە کەنیسەی (تاهیرە) لە قەرەقۆش کۆدەبێتەوە.  دواتر دەگەڕێتەوە هەولێر و دوای نیوەڕۆکەی لە یاریگەی نێودەوڵەتیی فرەنسۆ هەریری نزای بە کۆمەڵ دەکرێت و پاپا فرانسیس گوتارێک پێشکێش دەکات. دوای رێوڕەسمەکەی یاریگە لە رێگەی فڕۆکەخانەی نێودەوڵەتی هەولێر دەگەڕێتەوە بەغدا.  بەیانیی رۆژی ٨ی ئادار، پاپا فرانسیس لە فڕۆکەخانەی نێودەوڵەتیی بەغدا لە رێوڕەسمێکی تایبەتدا بەرەو رۆما بەڕێدەکەوێت و دەگەڕێتەوە ڤاتیکان.