قانع جەلال، کەسوکاری ئەو گەنجە دەڵێت "بەدوایەوە هاتوون و لێرە کوشتوویانە، ئەملاو ئەولای پۆلیسە و کەس قسەی لەگەڵ بکوژەکان نەکردووە دوای ئەو هەموو تەقەیە".  شوێنی رووداوەکە پڕە لە پۆلیس و هێزی ئەمنی، کەچی بکوژەکان نە دەستگیرکران و نە شوێنپێیان هەڵگیراوە.  پشتیوان کەریم لەدایکبووی ساڵی ١٩٩١ بوو، پیشەی پێشمەرگە بوو، تاوەکو ئێستا هێزە ئەمنییەکان زانیاریی تەواویان لەبارەی کوشتنەکەی نەخستووەتەڕوو، تەنیا ئەوەی دەستیان کەوتووە لە کامێراکانی چاودێرییەوە ئۆتۆمبێلێکی جۆری پیکابی بێ ژمارە و ماتۆڕسکیلێکن کە تەقەیان لەو گەنجە کردووە.  ساڵی ٢٠١٥ برایەکی دیکەی پشتیوان بە هەمان شێوە و لەنزیک شوێنی کوشتنی ئەم کوژراوە. باوکی جگە لە دۆزینەوەی بکوژی کوڕەکەی دڵی بە هیچی دیکە بەرایی نایەت.  کەریم قادر، باوکی کوژراوەکە دەڵێت "تەنها تکامان وایە ئەو بکوژە دەستگیربکەن، جەرگمی بڕیوە.. گەر بازگەکە راستی بکردبایە، دەیانتوانی بیگرن، بەڵام مادام کوردی کوشتووە پرسیاری لێناکەن". کەسوکاری ئەو گەنجەش بۆ کوشتنی رۆڵەکەیان جگە لە کوردبوون هیچی دیکە بە هۆکار نازانن.  لەیلا شەریف، دایکی کوژراوەکە ئاماژەی بەوە کرد "پێموابوو دەچێت بۆلای هاوڕێکانی کە شەوان دەڕۆن بۆ تۆپێن و یاریکردن، کاتێک کاژێر ١١: ٠٠ هەواڵیان پێداین، چووین ئەو لە مەیتخانەکە بوو، ئەو خۆی پێشمەرگە بوو".  هێشتا برینی سووتاندن و تاڵانکردنی ماڵی کوردانی قەزاکە لە هێرشەکانی ١٦ی ئۆکتۆبەر قەتماغەی نەگرتووە؛ کوردانی ئێرە ترسیان لە سەرهەڵدانەوەی شەپۆلێکی دیکەی نائارامییە کە خەریکە باڵ بەسەر شارەکەیاندا بکێشێت.  لایەنە کوردییەکان دۆخی خراپی کوردانی خورماتوویان تاوتوێکرد و مەترسیی خۆیان نەشاردەوە لەوەی ئەم رووداوانە سەرەتای سەرهەڵدانەوەی شەڕێکی نوێیە کە خەریکە بەرۆکیان پێدەگرێت.  بورهان دین ئەمین، باژێڕوانی خورماتووی مەکۆی گۆڕان باسی لەوە کرد "دەمانەوێت لەگەڵ لایەنی بەرامبەر بۆمان پاکبکەنەوە، چونکە ئەوان دەزانن لایەنی ئەمنی و سیاسییان هەیە، ئایا ئەمە چییە، دەستی ئەوانی تێدایە یان نا".  ناسەقامگیریی دۆخەکە وایکردووە تاوەکو دێ کوردی شارەکە ناچاردەبن خورماتوو جێبهێڵن.