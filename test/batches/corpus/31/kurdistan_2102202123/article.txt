ئۆرهان ساغدیچ، وەستای دروستکردنی پێڵاو دەڵێت "زیاتر لە ٤٠ ساڵە ئەم کارە دەکەم. پیشەی باپیرمە، لە باپیرەوە بۆ باوک لە باوکەوە بۆ کوڕ، بەردەوامیی پێدەدەین. پێڵاوەکانمان ١٠٠ % بەرهەمی کاری دەستە. ئێمە بە بەرهەمی کوالێتیی زۆر باش دەیفرۆشین. مانگانە ٣٠٠ - ٣٥٠ جووت پێڵاو دروستدەکەین".  وەستا ئۆرهان لە شارەکانی باکووری کوردستان و تورکیا، تەنانەت لە وڵاتی دیکەش کڕیاری هەیە.  چەندین کڕيار ساڵانێکە پێڵاو لای وەستا ئۆرهان دەکڕن؛ هەندێکیان لەسەر ویستی خۆیان، چۆنیان بوێت بەو جۆرە پێڵاویان بۆ دروستدەکرێت.  یەکێک لەو تایبەتمەندییانەی کڕیاران دڵیان پێی خۆشە، رەچاوکردنی تەندروستییە. ئەمەش لەکاتێکدایە نرخی جووتێک پێڵاو ٢٠٠ بۆ ٢٥٠ لیرەی تورکییە کە دەکاتە نزیکەی ٣٠ بۆ ٣٥ دۆلار.  کڕیارێک بەناوی فەیسەڵ فیدان دەڵێت "بەهۆی ئەوەی رازیم لە کوالێتی و نرخەکەی، بەتایبەت لەبەرئەوەی بەرهەمی کاری دەستە و تەندروستە، زیاتر پێشنیازی بەرهەمەکانی وەستا ئۆرهان دەکەم. ماوەی ١٢ - ١٣ ساڵە هەر لێرە پێڵاو دەکڕم و بۆ هاوڕێکانیشمی پێشنیاز دەکەم، ئێستا دوو جووتم داواکردووە و دەیاننێرم بۆ نسێبین".  وەستا ئۆرهان لەگەڵ پەرەدان بە پیشەکەی، گەنجانی ئێلیهی باکووری کوردستانیش فێری دروستکردنی پێڵاو دەکات و رایاندەهێنێت.