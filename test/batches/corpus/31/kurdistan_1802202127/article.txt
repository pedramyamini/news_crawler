مەحموود حەفیزەڵڵا قوتابییە، بە گریانەوە دەڵێت "داخوازیی من ئەوەیە بچمەوە قوتابخانە، هاوکاریم بکەن، من دەبێت بچمەوە قوتابخانە، ئەوە سێ مانگە لە ماڵی باپیرمم".  ئەسمەر ئەحمەد، دایکی مەحموود دەڵێت، پێویستیان بە هاوکارییە و دەیەوێت کوڕەکەی چاکببێتەوە "دڵم ئاگری گرتووە، دۆخم زۆر خراپە، پارەم نییە و تەنیا ئەو کوڕەش شکدەبەم".  بە گوتەی پزیشکان، بەشێک لە دڵی مەحموود پێویستی بە گۆڕینە، چونکە کارەبای دڵی رێکخراو نییە، جاری وا هەبووە دڵی لە خولەکێکدا ٢٣٥ جار لێیداوە. نەشتەرگەرییەکەیشی لە تورکیا دەکرێت و پێویستی بە نزیکەی ٢٠ هەزار دۆلارە.  د. سەردار غازی، تایبەتمەندی نەخۆشیی منداڵان و دڵ دەڵێت، چارەسەرەکەی ئەوەیە نەشتەرگەرییەکی بەپەلەی بۆ بکرێت بۆ گۆڕینی زمانەی ئەو خوێنبەرەی کە خوێن دەبات بۆ سی.  مەحموود خەڵکی گوندی مێزیە لە ناحیەی دێرەلووک لە قەزای ئامێدی، برای گەورەی سێ خوشکە و ئێستا لە ماڵی باپیریەتی لە دهۆک، ئەوەش بۆئەوەی هەرکاتێک رەوشی تەندروستیی تێکچوو، زوو بگەیێندرێتە نەخۆشخانە.