بە گوێرەی زانیارییە سەرەتاییەکان سەربازەکان  بە نیشانەشکێن پێکراون، بریندارەکان گەیێندراونەتە نەخۆشخانەی گوڵاڵە و دۆخیان ناجێگیرە.  هێرشەکە کراوەتە سەر هێزی موغاویری سوپای عێراق لە پردی حەلوان لەنێوان خانەقین و گوڵاڵە.  موقەدەم شەماڵ عەبدولڕەحمان، بەڕێوەبەری بەڕێوەبەرایەتیی ئاسایشی کۆکس بە تۆڕی میدیایی رووداوی راگەیاند: "بەپێی ئەو ئامارانەی لە نەخۆشخانەی گوڵاڵەوە دەستمان کەوتوون، سێ سەرباز کوژراون و دووانیش بریندار بوون. تەرمی یەکێک لە سەربازەکان نەکەوتووەتەوە دەست سوپای عێراق. "  بە گوتەی موقەدەم شەماڵ عەبدولڕەحمان شەڕێکی قورس لەنێوانیاندایە و داعشەکان بە نیشانەشکێن تەقە دەکەن و، هێزی عێراقیش بۆ پاڵپشتی لە خانەقینەوە جووڵەی پێکراوە.  بە گوێرەی ئەو زانیارییانەی دەست رووداو کەوتوون، هێزەکانی موغاویری عێراق پەیوەندییان بە سریەکانی بەعقووبەیانەوە کردووە و بڕیارە فڕۆکە بچێتە ئاسمانی ناوچەکە.