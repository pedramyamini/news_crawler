چوار کەس لەلایەن ئاسایشی هەولێرەوە لەسەر ئەو رووداوە دەستگیرکراون.  کوڕی خاوەنی سەروپێخانەکە گوتی: "تاوەکو ئێستا ئاگادار نەکراوینەتەوە کە دەستگیرکرابن، بەڵام ئەگەر دەستگیرکرابن، دڵنیام بە سزای خۆیان دەگەن، چونکە ئێمە بێتاوانین. "  سەروپێخانەکە کە زیانی بەرکەوتووە، ئێستا نۆژەن دەکرێتەوە بۆ ئەوەی سەرلەنوێ دەست بە کار بکەنەوە.  بە گوتەی ئەو سەرچاوەیە بڕیارە پاش کەمێکی دیکە ئاسایشی هەولێر لەو بارەیەوە راگەیێندراوێک لەگەڵ وێنەی هێرشکارەکاندا بڵاوکاتەوە.  هاوکات رۆژی شەممە ٢٠٢١/٠١/١٦ لە سنووری گوێر کەسێک دەستڕێژی گوللە لە خوشکەکەی و زاواکەی دەکات و بەهۆیەوە کچەکە دەکوژرێت و زاواکەیشی بریندار دەکات. بە گوتەی خوشكی کوڕە بریندارکراوەکە کە بۆ رووداو قسەی کردووە، باوکی کچەکە، برایەکی و مامێکی لە رووداوەکەدا بەشدار بوون و "برای کچەکە دەستڕێژی گوللەی لە براکەم و براژنەکەم و دایکم کردووە. "  هەر هەمان رۆژ کەسێک دەستگیر کرا کە لە سنووری پارێزگای هەولێر و دەوروبەری بە جلوبەرگی سەربازییەوە پارەی لە خەڵک وەرگرتووە.