سیامەند کەریم، گوتەبێژی شارەوانیی هەولێر بە رووداوی راگەیاند، لە ناوەڕاستی هەفتەی داهاتوودا، نەخشەی نوێی زەوییەکانی قەرەبووی گوندی کۆری بە ژمارەوە رادەگەیێندرێن و دەدرێنە خاوەنەکانیان، گوتیشی "ئێستا کار لەسەر دانانی ژمارەکانیان دەکرێت".  بە گوتەی سیامەند کەریم "دوای راگەیاندنی ژمارەکان، دەستبەجێ دەست بە جێبەجێکردنی رێکارەکانی تاپۆکردنیشیان دەکرێت".  پرۆژەی گوندی كۆری لە ٥٣٠٤ خانوو پێكدێت و حەوت ساڵ لەمەوبەر دەست بە دروستكردنیان كراوە، بەڵام تەنیا ١٢١٤ خانوویان تەواوبوون و وەریانگرتووە، ئەوانی دیکەش قەرەبوو دەکرێنەوە.  زەوییەکان ژمارەیان ٤٢٠٠ پارچەی ٢٠٠ مەترین و دراونەتە ئەو هاوبەشانەی کە چەند ساڵێک بەر لە ئێستا بۆ کڕینی خانوو لە گوندی کۆری حەوت هەزار دۆلاریان دابوو.  دوای ئەوەی زۆربەی هاوبەشەکان خانوویان پێنەدرا، لە قۆناخی یەکەمدا پارەکەیان بۆ گەڕێندرایەوە و ئێستاش پارچە زەوییەکی ٢٠٠ مەترییان لەنزیک هەولێر پێدراوە.