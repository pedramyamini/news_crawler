فازڵ حاجی، گوتەبێژی بەڕێوەبەرایەتیی هاتووچۆی هەولێر دەڵێت، لەبارەی ئەوەی کێ بۆی هەیە کاری تاکسی بکات و کێ بۆی نییە، پرسیاریان زۆر لێدەکرێت، بەتایبەتی سەبارەت بە خانەنشینان، "ئێمەش لە وەڵامدا دەڵێین بەپێی بڕیاری رێکخستنەوەی کاری تاکسی، هەموو خانەنشینانی سەربازی، پێشمەرگە و مەدەنی دەتوانن کاری تاکسی بکەن و رێکارەکان بۆیان دەکرێت بەبێ هیچ کێشەیەک".  هەر لەسەر ئەو پرسە، گوتەبێژەکەی هاتووچۆی هەولێر ئاماژەی بەوەش کردووە، هێزی پێشمەرگە و سەرجەم هێزە ئەمنییەکان و فەرمانبەرانی مەدەنی تاوەکو پلە حەوت، ناتوانن کاری تاکسی بکەن "بە هیچ شێوەیەک".  فازڵ حاجی نووسیویەتی "کەسێک کە فەرمانبەر بێت و پلەی وەزیفیی ٧، ٨، ٩ و ١٠ بێت، دەتوانێت کار بکات وەکو شوفێری تاکسی، ئەویش پاش وەرگرتنی رەزامەندیی فەرمانگەکەی".  وەزارەتی ناوخۆی هەرێمی کوردستان لە ماوەی رابردوودا رایگەیاند، کاری تاکسی رێکدەخاتەوە، بۆ ئەو مەبەستەش سێ کۆمپانیای کەرتی تایبەت کارەکانی رێکخستنەوەکە ئەنجامدەدەن.  ئەو سێ کۆمپانیایە بەمشێوەیە تاکسییەکانیان پۆلێن کردووە: لۆگۆی تاکسییەکانی هەولێر رەنگی سوور، دهۆک رەش، سلێمانی شین و هێڵەکانی دەرەوەی شاریش رەنگی قاوەیی بەکاردەهێنن.  بە گوتەی پۆلیس، رێکخستنی سیستەمی تاکسی جیا لە رێکوپێکبوونی بواری تەکنیک و سیستەمی ئیداری، دەتوانێت رێگەیەکی سەرەکی بێت بۆ کەمکردنەوەی کێشە و گرفتە کۆمەڵایەتییەکان بەتایبەت بۆ ئافرەتان.  لە هەرێمی کوردستان ٩٥ هەزار و ١٤٣ تاکسی هەن، تێچووی مامەڵەی هەر تاکسییەک بۆ جێبەجێکردنی بڕیارەکە لە پارێزگای هەولێر ١٨ هەزار، لە دهۆک ١٢ هەزار و ٥٠٠ دینارە و لە سلێمانیش ١٨ هەزار و ٧٥٠ دینارە.