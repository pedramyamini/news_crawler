عەلی حەمە ساڵح، ئەندامی لیژنه‌ى دارایى و كاروبارى ئابوورى لە پەرلەمانی کوردستان لە میانی بەشداریکردنی لە بەرنامەی (رووداوی ئەمڕۆ) کە بێستوون عوسمان پێشکێشی دەکات، رایگەیاند: بەپێی داتاکانی وەزارەتی سامانە سرووشتییەکان، هەرێمی کوردستان لە خاوەنی ٢٠٠ ترلیۆن پێ سێجا گازی سرووشتییە و ئەگەر بەراورد بکرێت بە ژمارەی دانیشتووانی ئەوا یەکەمە لە ئاستی جیهاندا لەڕووی یدەگی گازی سرووشتییەوە.   سەرەڕای ئەو هەموو یەدەگە تاوەکو ئێستا لەڕووی سیاسییەوە گازی سرووشتی نەبووەتە کارتێكی فشار بە دەست هەرێمی کوردستان و لە دانوستاندنەکان کاری پێنەکراوە، عەلی حەمە ساڵح لەو بارەیەوە دەڵێت: "تاوەکو ئێستا تەنیا یەک رەشنووسی گرێبەست هەیە، لە کاتێکدا رەشنووسی گرێبەست لە هیچ یاسایەکی هەرێمی کوردستان نییە، گرێبەستەکەش هێندەی بۆ قازانجی کۆمپانیای داناگاز بووە، هێندە بۆ خزمەتی حکومەتی هەرێمی کوردستان نەبووە".  بەپێی قسەکانی عەلی حەمە ساڵح هەرێمی کوردستان تاوەکو ئێستا "هیچ داهاتێکی گازی سرووشتی نەگەڕاندووەتەوە بۆ خەزێنەی گشتی"، لە هەمان کاتدا بەهۆی "هەڵە لە گرێبەستەکانی گازدا کۆمپانیای داناگاز نزیکەی دوو ترلیۆن و ٢٣٧ ملیار دیناری لە دادگە بردووەتەوە".  لە بەشێکی دیکەی قسەکانیدا ئەو ئەندامەی لیژنەی دارایی پەرلەمانی کوردستان لەبارەی کۆمپانیا نێوخۆییەکان بۆ وەبەرهێنان لە بواری گازی سرووشتیدا دەڵێت: وەبەرهێنانی گازی سرووشتی هێندە قورس نییە، بەڵام هەناردەکردن و بە بازاڕکردنی قورسە، "ئەگەرنا کۆمپانیا دەوڵەمەندەکانی نێوخۆ دەتوانن هەمان شت بکەن کە کۆمپانیای داناگاز دەیکات".  ئێستا سێ جۆر بەرهەمی گازی سرووشتی هەن لە هەرێمی کوردستان: یەکێکیان ئێڵ پی جییە کە ١٠٧٠ تۆنە، دووەمیان جۆری کۆندێنسەیتە کە ئەویش ١٧٠٠ تۆنە، جۆری سێیەمیشیان ئەوەیە کە کارەبای ماڵانی لێوە بەرهەمدێت کە نزیکەی ٤٤٥ تۆنە.  لە بەشێکی دیکەی قسەکانیدا عەلی حەمەساڵح ئاماژە بەوە دەکات کە هێزی هەرێمی کوردستان لە نەوتدا نییە و، پێویستە زیاتر پەرە بە گازی سرووشتی بدرێت بۆ ئەوەی هەرێمی کوردستان بتوانێت وەکو کارتێکی فشار بەکاریبهێنێت، ئەو پەرلەمانتارە رووسیا بە نموونە دەهێنێتەوە و دەڵێت: بەهێزترین کارتی فشاری رووسیا بەرامبەر وڵاتانی رۆژئاوا گازی سرووشتییە.  لەبارەی گرێبەستەکانی گازی سرووشتی عەلی حەمەساڵح لێکۆڵینەوەی کردووە کە ئەمە دەقەکەیەتی:  وەرگرتنی ئەزموون لە شکستی دانەگاز  ئایندەی كوردستان گازی سرووشتییە  تائێستا داھاتی گازی سرووشتی سفر بووە و دوو ملیار دۆلاریش لەسەری دۆڕاوین   "هەرێمی كوردستان لە گازی سرووشتیدا لە پلەی هەشتەمی جیهاندایە، بەڵام حكومەت لەبری ئەو سامانەی كە ئایندەی هەرێمی كوردستانە، هێشتا چاوی لەسەر نەوت هەڵنەگرتووە، تاكە سوودمەندی گازی سرووشتی هەرێمی كوردستان تەنها دانەگازە، سەرەڕای ئەوەی ئەو كۆمپانیایە هیچ داهاتێكی نەخستووەتە خەزێنەی حكومەتەوە، بەڵام حكومەت دوو ملیار دۆلاریشی پێ دۆڕاندووە".  بۆ ئایندەی هەرێمی كوردستان، بەدیلی بەھێز گازی سرووشتییە، كە (٣ % ) گازی سرووشتی ھەموو جیھان لە هەرێمی كوردستانە، پلانێكی تۆكمە بۆ وەبەرھێنان لەو بوارەدا كوردستان دەباتە قۆناخێكی دیکەوە.. بەڵام ئەگەر سوود لەو ھەڵە كوشندانەی دۆسیەی دانەگاز وەرنەگیرێت ئەم رەحمەتە دەبێتە نەفرەتێكی گەورە.. تائێستا داھاتی گازی سرووشتی سفرە و زیاتر لە (دوو ملیار) دۆلاریش بە دادگا دراوە بە دانەگاز.  كۆمپانیای دانەگاز ساڵی ٢٠٠٥ لە ئیمارات دامەزراوە سەرەتا لە ئیمارات كاریان دەكرد، دواتر ھاتنە ھەرێمی كوردستان..   كۆمپانیای دانەگاز لە كێڵگەی كۆرمۆر كاردەكات، كە ٤٥ كم لە كەركوكەوە دوورە، لەژێر دەسەڵاتی حكومەتی هەرێمی كوردستاندایە، درێژی ئەم كێڵگە ٣٥ کیلۆمەترە پانییەكەی چوار کیلۆمەترە.   ئەم كێڵگەیە ساڵی ١٩٢٩ دۆزراوەتەوە، تاوەكو ئابی ١٩٩٠ پێنج بیر لێدرا، واتە: قادر كەرەم كێڵگەیەكی دۆزراوە بووە، دانەگاز و ھاوبەشەكانی تەنیا بە فراوانكردن و ئیدارەدان بوون بە خاوەنی ئەو كێڵگەیە..  دانەگاز بەبێ گرێبەست دەستبەكاربوو؟   داناگاز و ھاوبەشەكانی وەك خاوەنی كێڵگەی قادر كەرەم دەردەكەون، ئەوەی ئەم كۆمپانیایە لەگەڵ حكومەتی ھەرێمدا هەیەتی بریتیە لە رەشنووسی گرێبەست Heads of Agreement، لە ھیچ شوێنێكی یاسای نەوت و گازدا شتێك نییە بەناوی رەشنووسی گرێبەست؟ لە ھەموو جۆرە گرێبەستە نەوتی و گازییەكاندا بە چاك و بە خراپ شتێك نییە بە ناوی رەشنووسی گرێبەست!   كەواتە لەپێناو چیدا ئەمە كرا؟   كێڵگەی قادر كەرەم سێ جۆر بەرھەمی ھەیە   یەك: LPG، گازی ماڵان ئەم بەرھەمە دانەگاز خۆی دەیفرۆشێت و كۆی پارەكەی بۆ خۆیەتی، بەرھەمی رۆژانەی هەزار و ٧٠ تۆنە و ھەر تۆنێك بە ٣٠٥ دۆلار دەفرۆشێت و داھاتی مانگانەی نۆ ملیۆن و ٧٩٠ ھەزار دۆلارە!   پار ساڵ دانەگاز تۆنی گازی بە ٢٨٠ دۆلار فرۆشتووە و ئەم ساڵ كردوویەتی بە ٣٠٥ دۆلار، ئەم زیادكردنە و بەرزبوونەوەی بەھای دۆلار بووە بەھۆكار بۆ گرانكردنی غازی ماڵان لەسەر ھاووڵاتیان لەم دۆخە قەیراناویەدا.  ھەرچەندە ئەمە موڵكی خەڵكی كوردستانە، بەڵام ئێستا بەروارد بەو گازەی لە كەركوك بەرھەمدێت نرخی غازی ماڵانی قادر كەرەم گرانترە، بۆیە ئەركی حكومەتە سنوورێك بۆ ئەم گرانكردنە دابنێ و بیگەڕێتەوە بۆ نرخی پێشووی و سیستەمی فرۆشتنی دابنێ.  دوو: كۆندێن سەیت، بەرھەمی رۆژانەی هەزار و ٧٥٣ تۆنە، حكومەتی ھەرێم ھەمووی دەكڕێتەوە تەنی بە ٣٧٠ دۆلار و دەیكاتە ناو بۆری نەوتی كوردستان بۆ بەرزكردنەوەی كوالێتی نەوت.. داھاتی مانگانەی ١٩ ملیۆن و ٤٥٨ ھەزار دۆلارە.  سێ: ئەو گازی سرووشتییەی بۆ كارەبا بەكاردێت  بەرھەمی گازی سرووشتی ٤٤٥ ملیۆن پێ سێجایە، لەم بڕە ٣٠٥ ملیۆن پێ سێجا بێبەرامبەر دەدەنە حكومەتی ھەرێم و ئەوی دیكەی بە پارەیە.  جگە لەو بڕەی حكومەتی ھەرێمی كوردستان بۆ كارپێكردنی وێستگەكانی بەرھەمھێنانی كارەبا وەریدەگرێت تاوەكو ئێستا داھاتی حكومەت سفرە، داناگازیش جگە لەوەی مانگانە ٣٠ ملیۆن دۆلار قازانجیەتی و لە دادگاش دوو ملیار و ٢٣٩ ملیۆن دۆلاری لە حكومەتی ھەرێم بردووەتەوە تاڕادەیەكی زۆریش دەتوانێت ھەڵسوكەوت بە بەرھەمی كێڵگەكەوە بكات، بەشێوەیەك ئەوەندە داناگاز وەك خاوەنی ئەم كێڵگە ھەڵسوكەوت دەكات، حكومەتی ھەرێمی کوردستان نایكات.  دادگای واشنتن و بەڵایەكی دیکە   لە ٠١ - ٠٢ - ٢٠١٧ داناگاز و ھاوبەشەكانی لە دادگای واشنتن سكاڵایەكی دیكەیان لەسەر حكومەتی ھەرێمی کوردستان تۆماركرد، داوای ٢٦ ملیار و ٥٠٠ ملیۆن دۆلاریان لە حكومەتی ھەرێمی کوردستان كرد. دانەگاز و ھاوبەشەكانی سكاڵاكەیان كشاندەوە لە بەرامبەر، چەند دەستكەوتێكی دیكە بۆ دانەگاز.  یەك: ماوەی گرێبەستی داناگاز ١٧ ساڵی دیكە درێژبكرێتەوە تاوكو ٢٠٤٩.  دوو: فراوانكردنی ناوچەی گرێبەستەكە بە زیادكردنی ھەردوو بلۆكی ١٩ و ٢٠ بۆ سەر ناوچەی ٢٠٠٧.  سێ: جگە لە LPG  و كۆندێنسەیت كە داناگاز بۆ خۆی دەفرۆشێت، حكومەتی ھەرێم ھەڵدەستێت بە كڕینی ٥٠ % ـی ئەو گازە زیادەی بەرھەم دەھێندرێت بۆ وێستگەكانی كارەبا، ئەو ٥٠ %  دەمێنێتەوە دانەگاز و ھاوبەشەكانی بە بازاڕی دەكەن.  لەڕووی دارایی و ئیداری و حوكمڕانیەوە داناگاز خراپترین گرێبەستە كە لە خزمەتی كۆمپانیادایە، بە سوود وەرگرتن لە ئەزموونی داناگاز، گرنگ و پێویستە  وەبەرھێنان لە كێڵگە گەورەكانی گاز دەستپێبكات. ھێزی گەورەی ئابووریی كوردستان گازی سرووشتییە نەك نەوت.   ئێستا وەبەرھێنان لە خورمەڵە دەستی پێكردووە، چەندین كێڵگەی گەورە ھەن بۆ وەبەرھێنان. لەوانە: میران، چەمچەماڵ، بنەباوی، عەربەت، تۆپخانە، كوردەمیر و شاكەل.  كوردەمیر و تۆپخانە دوو ھێندەی كۆرمۆر غازی پاكیان ھەیە و تۆپخانە ئامادەیە بۆ كاركردن.  یەدەگی گازی سرووشتیی هەرێمی كوردستان جێگەی سەرنجە!  بەگوێرەی ئاماری وەزارەتی سامانە سرووشتییەكان، هەرێمی كوردستان خاوەنی یەدەگی ٢٠٠ تریلیۆن پێ سێجا یان بە واتایەكی دیکە ٥ تریلیۆن و ٧٠٠ ملیار  مەتر سێجا یەدەگی گازی سرووشتییە، ئەمەش ٣ % ی یەدەگی گازی دنیا پێكدەهێنێت.  ئەگەر ئەم ئامارە وەك پێوەر وەربگرین، ھەرێمی كوردستان لە دوای رووسیا، ئێران، قەتەڕ، ئەمریكا، سعودیە، توركەمەنستان و ئیمارات ھەشتەم دەوڵەمەندی دونیایە بە سامانی گازی سرووشتی، ئەگەر رێژەی یەدەگ بەراورد بە دانیشتووان دابنێین، ھەرێمی كوردستان لە لووتكەدایە.   دەزگای پشكنینی جیۆلۆجی ئەمریكا USGS بۆی دەركەوتووە كە سەرچاوە نەسەلمێنراونەكانی گازی سرووشتی تەنھا لە ناوچەی زاگرۆس كە دەكەوێتە ھەرێمی كوردستان بڕەكەی دەگاتە ٥٤ ترلیۆن پێ سێجا، ئەوەش پاڵپشت بەوەی سەرجەمی گێڵگە سەلمێنراوەكان لەو ناوچەیە كەمترە لە ١٠ ترلیۆن پێ  سێجا گازی سرووشتی بەراورد بە كێڵگە نەسەلمێنراوەكان كە ٣٠ ترلیۆن پێ سێجایە،  ئەوەش جگە لە بوونی یەدەگێكی زۆر زیاتر لە كێڵگەكانی بنەباوی، خورمەڵە، چەمچەماڵ، میران، تۆپخانە، شاكەل و عەرەبەت.