رۆژی پێنجشەممە ٢٠٢١/٠٣/١١ ساڵوەگەڕی راپەڕینی شاری هەولێرە کە ٣٠ ساڵی بەسەردا تێدەپەڕێت و عەلی رەشید، سەرۆکی ئەنجوومەنی پارێزگای هەولێر میوانی رادیۆی رووداو بوو و باسی ئەو یادە و گۆڕانکارییەکانی دوای ئەو رووداوە مێژووییەی کرد.  عەلی رەشید، سەرۆکی ئەنجوومەنی پارێگای هەولێر بە رادیۆی رووداوی راگەیاند: "دوای راپەڕین بۆشایی ئابووریی نێوان بەرپرسان و هاونیشتمانیان زۆر زۆر گەورە بووە، پێویستە هێواش هێواش کەمی بکەینەوە و باری ئابوورییان لە یەکدی نزیک بکەینەوە بۆ ئەوەی هاونیشتمانی هزرە نەتەوەییەکەی زیاد بکات و پێی بە خاکی هەرێمی کوردستانەوە ببەسترێتەوە. "  راپەڕین وەک رووداوێکی گرنگ کە بووە خاڵی وەرچەرخان لە مێژووی بزاڤی رزگاریخوازی کوردیدا تاوەکو ئێستا لە رووی هونەرییەوە کارێکی ئەوتۆی بۆ نەکراوە کە شایانی گەورەییەکەی بێت.  سەرۆکی ئەنجوومەنی پارێگای هەولێر گوتی: "ئێمە بەرامبەر بە راپەڕین کەمتەرخەم بووین؛ دەبووایە کۆمەڵێک بەڵگەفیلم و فیلم لەسەر راپەڕین هەبوونایە. لە راستیدا ئێمە لە کەرتی وەزارەتی رۆشنبیریدا زۆر لە دواوەین. دەبووایە کەرتی هونەر و شانۆ کۆمەڵێک بودجەی تایبەتی هەبووایە بۆ ئەوەی لەسەر ئاستی دونیا ئەم یادەوەرییانە بەرز رابگرین. "  لەدوای راپەڕینەوە هەرێمی کوردستان لە رووی ئابووری و ئاوەدانییەوە گەشەی زۆری بە خۆیەوە بینیوە و شارەکانیش تاوەکو بێت گەورەو و گەورەتر بوون، بەڵام گەلێک پرۆژە و خزمەتگوزارییش هەن کە پێویستیی هاونیشتمانیانن و نەکراون.  عەلی رەشید ئاشکرای کرد: "ئێمە لە کەرتی گواستنەوەی گشتیدا لە سفرداین، دەبووایە ئێستا هەرێمی کوردستان چەندین هێڵی پێشکەوتووی پاس و شەمەندەفەری هەبووایە. ئێستا بە نیازین پرۆژەی گواستنەوەی گشتی بۆ هەولێر ببووژێنینەوە. ئەڵمانیا ١٠٠ پاسی شارێکیانی پێشکەشی هەولێر کردووە بە مەرجێک نۆژەنکردنەوەیان بدرێتە کۆمپانیایەکی ئەوان. ئێستا تەنیا لەو قۆناخەدایە کە بودجەیان بۆ دابین بکەین، بیانگوازینەوە نێو هەولێر و رێکیان بخەینەوە. "  کەرتی کشتوکاڵ کە بە یەکێک لە پایەکانی هەر وڵات و قەوارەیەک دادەنرێت، ئێستا لە هەرێمی کوردستاندا لە ئاستێکی نزمدا پشتی پێدەبەسترێت و زۆرتر بەروبوومەکان لە دەرەوە هاوردە دەکرێن کە چاوەڕوان دەکرا پاس راپەڕین ئەو کەرتە گەشانەوەی زیار بە خۆیەوە ببینێت.  سەرۆکی ئەنجوومەنی پارێگای هەولێر گوتی: "لە کەرتی کشتوکاڵدا لە دواوەین و لە ئاستێکی زۆر نزمداین. دامەزراندنی کۆمەڵێک جووتیار بە فەرمانبەر و پێشمەرگە وایکرد کە جووتیاران پشت بە کەرتی کشتوکاڵ نەبەستن و زەوییەکانیان بە کرێ بدەنە هاووڵاتیی دیکە. ئێستا بەشیکی زۆری جووتیارەکانمان لە شارەکان دانیشتوون و کەسی دیکە بە کرێ کاریان بۆ دەکەن. هەروەها خەریکە کەرتی تەندروستیشمان بە تەواوەتی دەبێتە تایبەت کە ئەمەیش بارگرانییە بۆ سەر خەڵک. "  راپەڕینی هاونیشتمانیانی هەرێمی کوردستان دژی دەسەڵاتی حکومەتی بەعسی عێراقی لە رۆژی ١٩٩١/٠٣/٠٥ لە شاری رانیەوە دەستی پێکرد کە لە رۆژانی دوای ئەودا هەموو شار و شارۆچکەکانی گرتەوە و لە هەرێمی کوردستاندا کۆتایی بەو دەسەڵاتە هێنرا.