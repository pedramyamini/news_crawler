لامەرکەزی لە گەرمەی مشتومڕدایە، دەنگی بەرز بۆ لامەرکەزیی کارگێڕی و دارایی لە سلێمانییەوە دەبیسترێت. لە کارنامەی کابینەی نۆیەم هاتووە؛ حکومەت کاردەکات بۆ چەسپاندنی لامەرکەزیەتی ئیداریی پارێزگاکان کە گونجاو بێت لەگەڵ سیستەمی یاسایی هەرێمی کوردستان، بۆ شۆڕکردنەوەی دەسەڵاتەکان و دابەشکردنی ئەرک و بەرپرسیارەتی بەپێی یاسا لەژێر چاودێری سەرۆکایەتی حکومەت. کارنامەکەش بە رێککەوتنی هەرسێ لایەنی پارتی، یەکێتی و گۆڕان بووە، بەڵام ئێستا ئەو لایەنانە لەسەر میکانیزمی جێبەجێکردنی لامەرکەزییەت ناکۆکن.  هیچ لایەنێکی بەشداربووی حکومەت دژایەتی لامەرکەزیەت ناکات، بەڵام هەرلایەنە و دەیەوێت پرۆژەکەی ببێتە بنەمای جێبەجێکردنی. یەکێتی سوورە لەسەر لامەرکەزی ئیداری و دارایی بۆ پارێزگاکان، جێبەجێنەکردنیشی بە مەترسی دەزانن لەسەر پرۆسەی سیاسی و چارەنووسی رێککەوتنی نێوان پارتی و یەکێتی لە پێکهێنانی کابینەی نۆیەم.  ئارێز عەبدوڵڵا، ئەندامی سەرکردایەتیی یەکێتیی نیشتمانیی کوردستان بە رووداوی راگەیاند "ئەوە لە بەرژەوەندی حکومەت و پاریزگاکان و هاووڵاتیانە، ئێمە رێککەوتووین کە ناناوەندێتی بکرێت، واتا پارتی کە حیزبی یەکەمی حکومەتە لەو رێککەوتنە پەشیمان بووەتەوە، واتا لە بەرنامەی کار پەشیمان بووەتەوە. ئەوکاتە بێگومان هەڵویستی یەکێتیش دیاردەبێت کاتێک من لەگەڵ لایەنێک رێککەوتن بکەم و ئەو لایەنە لە بەشێک لە رێککەوتنەکە پەشیمان ببێتەوە منیش پەشیمان دەبمەوە. "  پارتی وەک لایەنی یەکەمی حکومەت گوێی بۆ لایەنەکان گرتووە، بەڵام دەیەوێت قسەی کۆتاییش لای خۆی بێت، بەجۆرێک هەر لامەرکەزییەک ببێتە مەترسی بۆ سەر قەوارەی هەرێمی کوردستان رەتیدەکاتەوە.  هیوا ئەحمەد، ئەندامی سەرکردایەتیی پارتی دیموکراتی کوردستان بە رووداوی راگەیاند "هەفتەیەک تێنەپەڕیوە پارێزگاری سلێمانی رایگەیاند و دانی بەوەدانا کە دەسەڵاتەکانی لە پارێزگارەکانی هەولێر و سلێمانی زیاترە، ئەوە کارێکی باشە و ئێمە سوورین لەسەری، بەڵام ئەگەر گەیشتە ئەوەی سلێمانی و هەڵەبجە لە هەولێر و دهۆک داببڕن ئێمە لەگەڵ ئەوەدانین و رەتیدەکەینەوە، بۆیە ئەگەر وابێ ئەوە کارێکی سیاسییە و هەڵەیەکی ستراتیژییە کورد بیکات. "  گۆران یەکێکە لەو لایەنانەی خاوەن پرۆژەی خۆیەتی بۆ لامەرکەزی، بەڵام گۆڕان ئەو لامەرکەزییە قبووڵناکات کە ببێتە تۆخکردنەوەی سنوورەکانی دووئیدارەیی.  هێمن شێخانی، ئەندامی جڤاتی نیشتمانیی بزووتنەوەی گۆڕان دەڵێت "هەندێک لایەنی سیاسی بۆ مزایەدە یان بۆ ئامانجی تایبەت وشەی لامەرکەزی ناشیرن دەکەن و بەکاریدەهێنن، ئێمە لەگەڵ لامەرکەزیەتداین بەو مەرجەی بڕیاردان لەسەری هێماکانی دوو ئیدارەیی تۆخنەکاتەوە و جوگرافیای هەرێمایەتیمان نەشێوێنی. "  حکومەت دەیەوێت لە چوارچێوەی پرۆژەیاسای بودجەی ٢٠٢١ لامەرکەزی پارێزگاکان بچەسپێنێت. لە ٢٣ی شووباتی ٢٠٢١ سەرۆکوەزیرانی هەرێمی کوردستان لەگەڵ پارێزگارەکان کۆبووەوە، لە کۆبوونەوەکەدا باس لە پەرەپێدانی پارێزگاکان کرا و ٣٤٩ ملیار و ٧٠٢ ملیۆن دینار بۆ پەرەپێدانی پارێزگاکان لە ساڵی ٢٠٢١ تەرخانکرا کە زیاتر لە ١٤٤ ملیار دینار بۆ سلێمانی و هەڵەبجەیە.