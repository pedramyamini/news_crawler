باڵیۆزخانەی ئەمریکا لە سووریا لە راگەیێندراوێکدا دەڵێت: "ویلایەتە یەکگرتووەکان پاڵپشتی لە دیالۆگی کوردی - کوردی دەکات و چاوی لەوەیە پێشکەوتن بەدەستبهێنێت. "  لە بەشێکی دیکەی راگەیێندراوەکەدا هاتووە، ئەو دیالۆگە پاڵپشتی لە پرۆسەی سیاسیی گشتی لە چوارچێوەی بڕیاری ٢٢٥٤ی ئەنجوومەنی ئاسایشی نێودەوڵەتی دەکات، بە ئاراستەی دابینکردنی داهاتوویەکی گەشتر بۆ تەواوی سوورییەکان.   باڵیۆزخانەی ئەمریکا لە سووریا ئاماژە بەوە دەکات، ئەو دیالۆگە تەواوکەری ئەو پرۆسە سیاسییە گشتگیرەیشە کە لە چوارچێوەی بڕیارەکەی ئەنجوومەنی ئاسایشدا بەڕێوەدەچێت.   چەندین مانگ پێش ئێستا دیالۆگی کوردی - کوردی بە مەبەستی دروستکردنی یەکڕیزیی نێوان هێز و لایەنە سیاسییەکانی رۆژئاوای کوردستان دەستی پێکرد.   رۆژی ٢٠٢٠/٠٥/٢٩ مەزڵووم عەبدی، فەرماندەی گشتیی هێزەکانی سووریای دیموکرات (هەسەد) لە تویتەر رایگەیاند، قۆناخی یەکەمی پرۆژەی دیالۆگی کوردی - کوردی سەرکەوتوو بوو و قۆناخی دووەم دەستی پێکردووە.   لە ماوەی رابردوودا بەرپرسانی ئەمریکا چەندین جار پاڵپشتیی خۆیان بۆ بەردەوامبوونی ئەو دیالۆگە دەربڕیووە.   رۆژی ٢٠ ـی ئەیلوولی رابردوو، جەیمس جێفری، نێردەی ئەو کاتەی سەرۆکی ئەمریکا بۆ هاوپەیمانیی نێودەوڵەتی دژی داعش و نوێنەری ئەو کاتەی ئەمریکا بۆ کاروباری سووریا سەردانی رۆژئاوای کوردستانی کرد.   جێفری رۆژی ٢٠٢٠/٠٩/٢٢ ـیش لە هەولێر لەگەڵ نێچیرڤان بارزانی، سەرۆکی هەرێمی کوردستان کۆبووەوە و یەکێک لە تەوەرە سەرەکییەکان قسەیان لەبارەوە کرد، دانوستاندنی دیالۆگی کوردی - کوردی بوو.