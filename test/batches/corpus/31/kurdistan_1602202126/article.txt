گەنجێکی ٢٩ ساڵان دوای ئەوەی بۆ دابینکردنی بژێوی ژیان بۆ خێزانەکەی دەچێتە تورکیا، حەوت مانگ لەوێ گیر دەخوات و ناتوانێت بگەڕێتەوە هەرێمی کوردستان. کەلسووم قادر، دایکی ئەو گەنجە دەڵێت: "سێ رۆژە دەستم بە کار کردووە بۆ ئەوەی پارە بۆ گەڕاندنەوەی کوڕەکەم کۆبکەمەوە. "   هیوا خدر، نوێنەری فیدراسیۆنی پەنابەرانی عێراقی لە تورکیا دەڵێت: "هەندێک کۆچبەری کورد خۆیان بە خەڵکی سووریا یان ئێران دەناسێنن، ئەمەش زۆر جار گرفتیان بۆ دروست دەکات. داوا دەکەم هیچ پەنابەرێک خۆی بە سووری یان ئێرانی نەناسێنێت، ئەگینا دیپۆرتی ئەو وڵاتانە دەکرێتەوە، چونکە گەنجێک دوای ئەوەی خۆی بە سووری ناساندووە، دیپۆرتی ئەو وڵاتە کراوە و تائێستا بێسەروشوێنە. "  کەلسووم قادر کە نیشتەجێی هەولێرە کوڕەکەی بە ناوی "هەڵمەت ئازاد" کە لە دایکبووی ساڵی ١٩٩٩ یە لە تورکیا گیری خواردووە و بە رادیۆی رووداوی راگەیاند: " کوڕەکەم هیچ بەڵگەنامەیەکی پێ نییە، نە رەگەزنامە و نە پاسپۆرت، بۆیە لەوێ گیری خواردووە. دوو - سێ رۆژە دەستم بە کارکردن کردووە بۆ ئەوەی پارەیەک کۆبکەمەوە و کوڕەکەم بگەڕێنمەوە. رۆژانەکەم  ١٠ هەزار دینارە. "  کەلسووم قادر ئاماژە بەوە دەکات کە لەبەر نەبوونی ناچاربووە کوڕەکەی بنێرێتە دەرەوە تاوەکو بژێوی ژیانیان بۆ دابین بکات و دەڵێت: "دەمانویست بچێتە دەرەوە، چونکە هیچمان نەبوو. چارەمان نەبوو، لێرە هیچ کاری دەست نەدەکەوت. "  دایکی ئەو گەنجە دەڵێت: "حەوت مانگ دەبێت کوڕەکەم چووە بۆ تورکیا تاوەکو لەوێوە بچێت بۆ یۆنان و دواتر بۆ وڵاتانی دیکە، بەڵام لە یۆنان دیپۆرتکرایەوە بۆ تورکیا. مانگێک دەبوو سۆراخی نەبوو، تازە بەر لە دوو - سێ رۆژ پەیوەندیی پێوە کردین کە لە کەمپێکی تورکیایە و دەیەوێت بگەڕێتەوە. دەڵێت بلیتی فڕۆکەم بۆ ببڕن تاوەکو بگەڕێمەوە، بەڵام ئێمەیش تەنانەت پارەی ئەوەمان نییە بۆی بکڕین تاوەکو بیگەڕێنینەوە. "  هیوا خدر، نوێنەری فیدراسیۆنی پەنابەرانی عێراق لە تورکیا بە رادیۆی رووداوی راگەیاند: "بەهۆی کۆرۆنا و کەرەنتینەوە هاتنی پەنابەران و تێپەڕین لە تورکیاوە بۆ ئەوروپا زۆر کەمی کردبوو، بەڵام لەگەڵ ئەوەشدا هاتنی پەنابەران و پەڕینەوەیان بۆ ئەوروپا نەوەستابوو و بەردەوام بوو. سەرەڕای ئەوە رێژەی مردنی پەنابەران لە ساڵی ٢٠٢٠ ـدا بەراورد بە ساڵی ٢٠١٩ ٢٣ % زیادی کردبوو. "  نوێنەری فیدراسیۆنی پەنابەرانی عێراق لە تورکیا ئاماژە بەوەش دەکات، لە کەمتر لە دوو مانگدا حەوت هەزار و ٩٩٣ پەنابەر لە تورکیا دەستگیر کراون، لەو ژمارەیە ٣٠٨ ـیان پەنابەری عێراقین بە پەنابەری هەریمی کوردستان و پارێزگاکانی ناوەڕاست و خوارووی عێراقەوە. "  نوێنەری فیدراسیۆنی پەنابەرانی عێراق لە تورکیا دەڵێت "پەڕینەوەی پەنابەران زۆر ئەستەم بووە، پەنابەر هەیە  سێ چوار مانگە لە تورکیایە قاچاخچی بەڵێنی داو تێپەڕێنێت، بەڵام لەبەر ئەوەی سنوورەکان زۆر تووندوتوڵ کراون نەیتوانییەوە لە تورکیا بباتە دەرەوە، لەبەر ئەوەی پێشەکیش پارەیەکی زۆری بە قاچاخچی داوە ناتوانێت بگەڕێتەوە کوردستان "  نوێنەری فیدراسیۆنی پەنابەرانی عێراق لە تورکیا گوتی: "ئێستا پەنابەرێکی ئێجگار زۆر لە تورکیا لە چاوەڕوانی ئەوەدان لە تورکیا تێبپەڕن. خۆم دوێنێ لە ئیستەنبووڵ بە چاوی خۆم بینیم کە ناوەندی ئەو پەنابەرانەیە، دەیانەوێت لە تورکیاوە بچنە وڵاتانی دیکە. ژمارەیەکی زۆر خێزانی کوردم بینی. تەنیا لە یەک کۆڵاندا زیاتر لە ١٢ خێزانم بینی کە هەمووی منداڵیان لەگەڵدایە و منداڵی ساواشیان پێیە، بەڵام سەختیی سنوورەکان رێگە بەوە نادات لە تورکیا دەربچن؛ لەژێر چاودێریی ئەو قاچاخچییانەی کە بەڕێیان دەکەن لە هۆتێل و شووقەکاندا دەمێننەوە. "