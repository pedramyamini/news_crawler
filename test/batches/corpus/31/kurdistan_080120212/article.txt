جاسم محەممەد، فەرمانبەر دەڵێت "لە چوارشەممەی رابردووەوە تاوەکو ئێستا زبڵمان هەڵنەگیراوە، پێشتر هیچکات ئەو دیاردەیە رووینەدابوو، بەڵام ئێستا هەفتەیەکە ناچارین خۆمان بڕۆین و زبڵەکان فڕێبدەین".  غەدیر جادین، مامۆستا ئاماژەی بەوە کرد "پێشتر رۆژ نا رۆژێک دەهاتن بەڵام ئێستا حەوت رۆژە نەهاتوون و پێش دەرگای هەموو ماڵەکان وەکو دەبینن، پڕبووە لە زبڵ".  شارەوانیی هەولێر کێشەی ئەم چەند رۆژە بۆ دەستاودەستکردنی کارەکان لەنێوان کۆمپانیای پێشوو و کۆمپانیای شوێنگرەوەی دەگەڕێنێتەوە.  ژیار جەلال، لێپرسراوی هۆبەی خزمەتگوزاری و بەدواداچوون دەڵێت "کێشەیەک لە دەستاودەستکردنی کۆمپانیای نوێ و کۆمپانیای کۆن روویدابوو، بەو هۆیەوە لە چەند گەڕەک و کۆڵانێک کاری خاوێنکردنەوە کەمێک دواکەوتووە، بەڵام کاری خاوێنکردنەوە لە شاری هەولێر رانەوەستاوە و بەردەوام دەبین لە چارەسەرکردنی کێشەکە".  پیسبوونی ژینگە و کەڵەکەبوونی زبڵ و خاشاک یەکێک لەو کێشانەیە کە لەگەڵ بەرفراوانبوونی شارستانییەت، پەرەدەستێنێت. بۆیە راگرتنی هاوسەنگیی ژینگە، بەردەوام یەکێک لە نیگەرانییەکانی حکومەت و هاونیشتمانیانە.