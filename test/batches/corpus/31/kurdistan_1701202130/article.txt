بەپێی نووسراوێکی وەزارەتی خوێندنی باڵا و توێژینەوەی زانستیی عێراق، کە واژۆی د. هەنائـ عەبدولحوسێن، یاریدەدەری بەڕێوەبەری گشتیی فەرمانگەی توێژینەوە و پەرەپێدانی لەسەرە، سەبارەت بە "دزیی زانستی"، کە ئاراستەی  فەرمانگەی بەڕێوەبردن و دارایی، بەشی سامانە مرۆییەکان / یەکەی هاوئاهەنگی کراوە، تێیدا ئاماژە بە داواکارییەکی کوردە لەتیف عەبدوڵڵا کراوە کە مامۆستایە لە بەشی جیۆلۆجیی زانکۆی سلێمانی و بانگەشەی ئەوە دەکات "ناوەرۆکی ماستەرنامەکەی لەلایەن د. سەباح ئەحمەد ئیسماعیل، سەرۆکی زانکۆی کەرکووک براوە و بۆ خۆی لە دووتوێی توێژینەوەک بڵاویکردووەتەوە"، بۆیە وەزارەتی خوێندنی باڵای عێراق داوایکردووە، لەگەڵ وەزارەتی خوێندنی باڵای هەرێمی کوردستان قسە بکرێت و نامەی ماستەرەکە بە وەرەقە و ئەلیکترۆنی بۆ رەوانە بکەن.  پ. د. سەباح ئەحمەد ئیسماعیل، سەرۆکی زانکۆی کەرکووک کە کوردە، بە تۆڕی میدیایی رووداوی راگەیاند، "ئەو بابەتە بەئامانجکردنێکی سیاسییە" و بۆ لێدانە لە کەسایەتیی زانستی ئەو، "ئەگەرنا هیچ بنەمایەکی زانستیی نییە و دوورە لە راستییەوە"؛ گوتیشی، پێشتر زۆر دژایەتی کراوە، ئێستا لەو رێگەیەوە دەیانەوێت ناوبانگی زانستیی لەکەدار بکەن و دڵنیایە "ئەو کەسە هاندراوە".  سەرۆکی زانکۆی کەرکووک روونیشیکردەوە، خۆی پێشتر لەسەر ئەو تۆمەتە داوای پێکهێنانی لیژنەیەکی زانستیی کردووە، لیژنەکەش بەمنزیکانە ئەو پرسە یەکلایی دەکاتەوە، ئەوکات هەموو راستییەکان روون دەبنەوە، دواتر هەموو ئەوانەش دەدەنە دادگا کە لەپشت ئەو هەوڵە بوون.  ئەو توێژینەوەی باسی لێوە دەکرێت، بە گوتەی پ. د. سەباح ئەحمەد ئیسماعیل، بە هاوبەشی و بە پێنج کەس بڵاویانکردووەتەوە لە ساڵی ٢٠٢٠ دا، لەگەڵ دوو مامۆستای ئەمریکی و ئەڵمانی و فینلەندییەک.  پرۆفایلی پ. د. سەباح ئەحمەد ئیسماعیل:  لە ساڵی ١٩٥٨ لە کەرکووک لە دایکبووە  لە ساڵی ١٩٨٠ بەکالۆریۆسی لە جیۆلۆجی لە زانکۆی بەغدا بەدەستهێناوە  لە ساڵی ١٩٨٩ ماستەری لە زانکۆی بەغدا بەدەستهێناوە  لە ساڵی ١٩٩٧ دکتۆرای لە زانکۆی بەغدا بەدەستهێناوە  لە ساڵی ٢٠٠٩ بووەتە پرۆفیسۆر  ٦٢ توێژینەوەی زانستیی هەیە  زیاتر لە ٣٠ توێژینەوەیان لە گۆڤارەکانی دەرەوەی وڵات بڵاوبوونەتەوە  لە ساڵی ٢٠٠٨ پۆست دکتۆرای لە ئوسترالیا خوێندووە  زەمالەی توێژینەوەی هەبووە لە ژاپۆن لە ساڵی ٢٠٠٥، لە کەنەدا لە ساڵی ٢٠١٠ و لە ئوسترالیا لە ساڵی ٢٠١٢.