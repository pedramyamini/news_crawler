رۆژی چوارشەممە ٢٠٢١/٠٣/١٠ لە بەرنامەی مژاری رادیۆی رووداو باس لە کێشە و گرفتەکانی کۆمپانیاکانی پاککردنەوەی خۆڵ و خاشاکی شاری سلێمانی کرا کە گوتەبێژی شارەوانیی سلێمانی و دوو کۆمپانیا تێیدا بەشداربوون.  هەردوو کۆمپانیای پاککەرەوە گلەییان لە خەڵک و شوێنە گشتییەکان هەیە لەوەی کەمتەرخەمن و خاشاکەکانیان بە باشی کۆناکەنەوە و هەڵناگرن، ئەوەیش بووەتە مایەی ئەوەی زۆرجار کرێکارەکانیان بە سەختی بریندار ببن.  ئەبوبەکر خواکەرەم، نوێنەری کۆمپانیای شکار رایگەیاند "کرێکارێکمان لەکاتی هەڵگرتنی عەلاگەی خاشاکدا کە شووشەی تێدابووە، شووشەکە دەرچووە و دەماری قاچی بڕیوە. هەروەها کارمەندێکمان بەهۆی بوونی تێزاب لەنێو سەبەتەی زبڵ و خاشاک دەموچاوی سووتاوە و دواجار نەشتەرگەریی جوانکاریی کردووە. ئافرەت هەبووە لە نهۆمی دووەمەوە عەلاگەی خاشەکەکەی بۆ نێو ئۆتۆمبێلی حاویەکە هەڵداوە و کێشاویەتی بە دەموچاوی کرێکارەکەدا".  زەردەشت رەفیق، گوتەبێژی شارەوانیی سلێمانی بە رادیۆی رووداوی راگەیاند "رۆژانە نزیکەی ١٢٠٠ تۆن خاشاک لە شاری سلێمانی کۆدەکرێتەوە کە ٧٠ % بۆ ٨٠ % ی خاشاکمان خواردەمەنییە".  بە گوتەی گوتەبێژی شارەوانیی سلێمانی "پرۆژەی ریسایکلین لە سلێمانی هەیە، بەڵام نەکەوتووەتە کار، نازانم هۆکارەکەی چییە. ئەگەر بکەوێتەکار لەو بڕوایەدام ئەو هۆشیارییە پەیدا ببێت کە خەڵک تەنەکەی شووشە و کاخەز و ئەو شتانە جیابکاتەوە".  بەگوێرەی دەستەی ئامار، رێژەی بێکاری لە سلێمانی نزیکەی ١١ % ـە. بەپێی بڕیاری حکومەتی هەرێمی کوردستان دەبێت کرێکاری کۆمپانیاکان ٧٠ % یان خۆوڵاتی بن.  نوێنەرەکەی کۆمپانیای شکار باسی لەوە کرد "بەداخەوە گەنجی کورد ئامادە نین بەیانیان زوو هەستن گسکێک بەدەستەوە بگرن و شەقامەکان پاکبکەنەوە، بۆیە ناچارین پەنا ببەینە بەر ئەو کرێکارە عەرەبانەی کە ئاوارەی سلێمانی بوون. کوردەکەی خۆمان بە ٤٠٠ هەزار دینار ئەم کارە ناکات، بەڵام دەچێت بە ١٠٠ هەزار دینار لە خواردنگەیەکدا کاردەکات. ئێمە پارەی دەستەبەریی کرێکارەکانیش دەدەین".  خالید شینکی، بەڕێوەبەری کۆمپانیاکانی خالید شینکی لە بەرنامەکە رایگەیاند "تەنیا ١٠ % کرێکارانی پاککردنەوە لە سلێمانی خەڵکی خۆجێین. ئەو کرێکارانەیشی کە کوردن، کەمئەندامن، کرێکارانی دیکەی پاککردنەوە خەڵکی شارەکانی عێراقن یان بیانین. کۆمپانیاکان چەندجارێکیش ریکلامیان کردووە بۆ کرێکار، بەڵام کەسی ناوخۆیی نایکات. لە بەرامبەردا ستافی کارگێڕی و شۆفێرەکان و چاودێرانی کرێکاران لە کۆمپانیاکانی پاککردنەوە هەموویان خەڵکی خۆجێیین".  لە شاری سلێمانیدا سێ کۆمپانیای پاککەرەوە ئەرکی پاککردنەوەی خۆڵ و خاشاکیان لەئەستۆدایە. لەلایەن شارەوانییەوە بەرامبەر بە کۆکردنەوەی زبڵ و خاشاک هەموو مانگێک بڕی پێنج بۆ ١٠ هەزار دینار بۆ هەر ماڵێک و ١٥ بۆ ١٠٠ هەزار دینار لە هەر دووکان و شوێنێکی بازرگانی وەردەگیرێت.