لامەرکەزیی ئیداری، دارایی و یاسایی مژارێکی پارێزگای سلێمانی و ئەنجوومەنی پارێزگاکەیە؛ لەڕێگەی پرۆژەیەکەوە داوا لە حکومەتی هەرێمی کوردستان کراوە دەسەڵاتی تەواوی کارگێڕی و دارایی بدرێتە پارێزگاکە. هیچ لایەک دژایەتیی خۆی بۆ لامەرکەزییەکە رانەگەیاندووە، بەڵام تێگەیشتنی جیاواز هەیە.  عارف روشدی، راوێژکاری مەکتەبی سیاسیی پارتی دیموکراتی کوردستان، لەکاتی بەشداریکردنی لە بوڵتنی هەواڵەکانی کاژێر ١٢: ٠٠ی تۆڕی میدیایی رووداو، لەبارەی بۆچوونی پارتی لەسەر پرسی ئەو لامەکەزیەی کە یەکێتی داوای دەکات، رایگەیاند: "پرسی لامەرکەزیەت لە کارنامەی حکومەتدا جێگەی خۆی گرتووە، کارنامەی حکومەتش لەلایەن هەرسێ لایەن و پەرلەمانیش پەسندکراوە، بۆیە لەو چوارچێوەیەدا بەباشی دەزانین ئەو پرسە پێشکەوتن بەخۆیەوە ببینێت و لە ئەنجوومەنی وەزیران و پەرلەمانی کوردستان بە تێروتەسەلی تاوتوێ بکرێت و بڕیاری گونجاو بدەن".  سەعدی ئەحمەد پیرە، ئەندامی مەکتەبی سیاسیی یەکێتیی نیشتمانیی کوردستان، لەبارەی رەشنووسی ئەو پرۆژەیەی کە یەکێتی بۆ لامەرکەزی ئامادەی کردووە، رایگەیاند: "ئەو رەشنووسە لە مانگی ١١ ساڵی رابردووەوە پێشکەشی پارتی کراوە، رەنگە پرۆژەکە داوایەکی نوێ بێت، بەڵام پاڵپشتە بە یاساى ژمارە ٣ ى ساڵى ١٩٩٢ی ئەنجوومەنى وەزیران، لە هەموو هەموارەکانی رەشنووسی دەستووری هەرێمی کوردستاندا هاتووە، لە بەرنامەی کابینەی نۆیەمیش هاتووە، بەڵام لەو رەشنووسە ئامانج و سوودەکانی وردەکارییەکانی تێدا دیاریکراوە".  بەبڕوای عارف روشدی مەبەستی لامەرکەزی پێش هەموو شتێک دەبێت "خەمخۆری بێت بۆ کاروباری خەڵکی ئەو ناوچانە، هەروەها دەبێت ببێتە هەنگاوێک بۆ یەکجاری کاڵکردنەوەی زۆنی سەوز و زەرد، نەک پێچەوانەکەی، پێویستە پرۆژەکە لە خزمەتی بیری نەتەوەییدابێت نەک بۆ زیاتر پارچەکردنی".  راوێژکارەکەی مەکتەبی سیاسی پارتی دەڵێ: "کەس لاری لەوە نییە هەر پارێزگایەک ئیدارەی خۆی بدات، پێش ئەو باس و خواستانەش حکومەتی هەرێمی کوردستان لە چەند شوێنێک ئیدارەی سەربەخۆی دامەزراندووە، ئەم کارە هیچ نەبێت رۆتینیات کەمدەکاتەوە، ناشکرێت ئەو پرسە هیچ بەرگێکی سیاسی لەبەر بکرێت، باسکردن و وروژاندنی ئەو پرسە لە کەناڵەکانی راگەیاندن دەچێتە ئەو ئاستە".  عارف روشدی لەو بڕوایەدانییە جیاوازی لە نێوان پارێزگاکاندا لە رووی خزمەتگوزارییەوە کرابێت و دەڵێت: " ٥٧ % ی بودجەی هەرێمی بۆ هەولێر و دهۆکە، ٤٣ % ی بۆ سلێمانییە، ئێستاش هەموو ئەو پارەیەی لەبەر دەستی حکومەتی هەرێمی کوردستانە بەو شێوەیە دابەش دەکرێت، بۆیە تەنیا لامەرکەزی چارەسەری ئەو بابەتە ناکات، لەوە گرنگتر ئەوەیە ئایا جۆری ئەو کەسانەی کە سەرپەرشتی ئیدارەدانی ئەو شوێنانە دەکەن".  کێشەیەکی سەرەکیی بەردەم پرۆژەی لامەرکەزیی سلێمانی ئەوەیە، نازانرێت داهاتی سلێمانی چەندە، ئایا بەشی خەرجییەکانی دەکات یاخود نا. پێشتر ئەنجوومەنی پارێزگای سلێمانی داوای لە وەزارەتی دارایی کردبوو خەرجی و داهاتەکانی زۆنی سەوزیان بۆ ئاشکرا بکەن، بەڵام وەزارەتی دارایی داواکەی رەتکردەوە.  بەگوتەی عارف روشدی گرفتی سلێمانی بودجە نییە، بەڵکو بەڕێوەبردن و ئیدارەدانی ئەو بودجەیەیە کە دەنێردرێت بۆ پارێزگاکە و دەڵێت: "هیچ گرفتێکی بودجە لە ئارادا نییە، بەڵام ئیدارەدانی بودجە و کاروبارەکان پێویستە پێداچوونەوەی جیددی پێدابکرێت".