سه‌عد محه‌ممه حاجی ئاغا، نه‌وەی محه‌ممه‌د شه‌مه‌دین ئاغای سلێڤانه کە رۆڵی هەبوو لە پاراستنی ئەرمەنییەکان لە بەرامبەر هێرشەکانی دەوڵەتی عوسمان لە ساڵانی ١٩١٦ تاوەکو ١٩١٨، هەروەها لە ساڵی ١٩٢٥ لەلایەن پاپای ئەو کاتی ڤاتیکان و وەزارەتی دەرەوەی ئەو وڵاتە خەڵاتکراوە، ئێستا نزیکەی سەدەیەکە خەڵاتەکەیان لە ماڵەوە پاراستووە.  سەعد محەممەد لەو بارەوەیە دەڵێت: "ئێمە وەکو بنەماڵەی حاجی ئاغا لە هەموو ئەو کێشانەی تووشمان بوون لە ساڵانی ١٩٥٨ ـەوە تاوەکو ١٩٩١ ئەو خەڵاتەمان دەستاودەست لە بنەماڵەکەماندا پاراستووە".  محەممەد شەمەدین ئاغا یەکەم سەرۆک شارەوانی زاخۆ بوو لە ساڵی ١٩٢٠ و پاشان بووە قایمقامی شارەکە، لەو کاتەشەوە وەکو نوێنەری کوردان ئەندام بوو لە جڤاتی نیشتمانی سەردەمی مەلیک فەیسەڵی یەکەم.  پۆلس حەنا لە ساڵی ١٩٧٣ ـەوە قەشەیە و ماوەی ١١ ساڵە خانەنشین بووە، ئەو قەشەیە باسی ئەوە دەکات کە لە دوای جەنگی جیهانیی یەکەم لەڕێگەی مەتراخانەکەیەوە نامەیەک بۆ پاپای ڤاتیکان نێردراوە لەبارەی ئەوەی کە محەممەد ئاغا دژی هێزەکانی عوسمان وەستاوە و خەڵکی کریستیانی لەسەر موڵکی خۆی نیشتەجێکردبوو.  پۆلس حه‌نا هوزی لەو بارەیەوە دەڵێت: "مەترانخانەکەی ئێمە یەکەم مەترانخانە بوو لە زاخۆ، دوای ٢٤ کاژێر لە گەیشتنی عەسکەرەکان لە موسڵەوە بۆ زاخۆ، محەممەد ئاغا گەیشتە مەترانخانەکەی ئێمە، بۆ پاراستنی کریستیانەکان".  گووندی ئاڤزریکی ئەرمەنییەکان لە ناخیەی باتێل، چیرۆکی رزگاربوونی کریستیانەکان لە باو و باپیرانەوە بۆ خەڵکی ئەو ناوچەیە گێڕدراوەتەوە، لەو کاتەوە هێشتا پەیوەندیی ئەوان لەگەڵ بنەماڵەی محەممەد ئاغا نەپچڕاوە.  نێرسیك غه ریب، موختاری ئاڤزریکی کریستیانەکان لەو بارەوە دەڵێت: "محەممەد ئاغا بە باپیری ئێمەی گوت ' ماڵتان باربکەن و وەرن بۆ لای ئێمە ' ". هەروەها سه‌ركیس یوسف، دانیشتووێکی كریستیانە و دەڵێت: "مامی من بەتایبەت پێی گوتووم، ' ئەگەر بشمرن ئەوە لەبیرناکەن ' ".  لە زاخۆ نزیکەی دوو هەزار خێزانی کریستیان هەن، هەروەها زیاتر لە ٢٠ گووندیان لە زاخۆ هەیە.