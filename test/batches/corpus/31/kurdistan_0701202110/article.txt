لە پەیامێکدا کە ئالان حەمەسەعید، وەزیری پەروەردەی حکومەتی هەرێمی کوردستان ئەمڕۆ چوارشەممە ٧ - ١ - ٢٠٢١ بڵاویکردووەتەوەو ئاراستەی  مامۆستایانی وانەبێژی کردووە، رایدەگەیێنێت کە مەسرور بارزانی، سەرۆکی حکومەتی هەرێمی کوردستان بڕیایداوە بۆ مانگەکانی ١٠ و ١١ و ١٢ی ساڵی ٢٠٢٠ بڕەپارەیەکی بڕاوەی مانگانە (مقطوع) وەک شایستەی دارایی مامۆستایانی وانەبێژی دانەمەزراو خەرج بکرێت بەم شێوەیە:   ١ - هەڵگری بڕوانامەی بکالۆریۆس و سەروتر بڕی (٣٠٠) هەزار دینار.  ٢ - هەڵگری بڕوانامەی دبلۆم (٢٥٠) هەزار دینار.  مامۆستایانی وانەبێژی ئازیز   سڵاوتان لێبێت، لە کۆبوونەوەی ١ی ١٢ی ٢٠٢٠ی لیژنەی باڵای روبەروبوونەوەی کۆرۆنا، بەسەرپەرشتی بەرێز وەزیری ناوخۆی حکومەتی هەرێمی کوردستان، بەندە و بەرێز وەزیری دارایی راسپێردراین کە لە پشووەکانی ناوەندەکانی خوێندن بەهۆی ڤایرۆسی کۆرۆنا، کۆنووسێک سەبارەت بە شایستە داراییەکانی وانەبێژانی دانەمەزراو بۆ ئەنجومەنی وەزیران بنێرین، پاش کۆبوونەوەی هاوبەشی وەزارەتمان و وەزارەتی دارایی، بەسوپاسەوە لەلایەن جەنابی سەرۆکی حکومەتی هەرێمی کوردستانەوە بەرێز مەسرور بارزانی، پێشنیاری هەردوو وەزارەت پەسەندکرا و بریاردرا  بۆ مانگەکانی ١٠ و ١١ و ١٢ی ساڵی ٢٠٢٠ برەپارەیەکی بڕاوەی مانگانە (مقطوع) وەک شایستەی دارایی مامۆستایانی وانەبێژی دانەمەزراو خەرج بکرێت بەم شێوەیە:   ١ - هەڵگری بروانامەی بکالۆریۆس و سەروتر بری (٣٠٠٠٠٠) سێ سەد هەزار دینار.   ٢ - هەڵگری بروانامەی دبلۆم (٢٥٠٠٠٠) دووسەدو پەنجا هەزار دینار.