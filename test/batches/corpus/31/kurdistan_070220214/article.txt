بیژەن نامدار زەنگەنە، وەزیری نەوتی ئێران ئاماژەی بەوەش داوە، حکومەت دەیەوێت لە کێڵگە گازییەکانی باباقیر و بێستوون لە شارەکانی گیەڵان و سەرپێڵی زەهاو وەبەرهێنان بکات و دەست بە جێبەجێکردنی پرۆژەکانیش دەکرێت پێش ئەوەی ماوەی حکومەتی حەسەن رووحانی لە هاوینی داهاتوودا تەواو ببێت.  بە گوتەی وەزیری نەوتی ئێران، لە کێڵگەی گازی باباقیر نزیکەی حەوت ملیۆن مەتر سێجا و لە بێستوونیش نزیکەی ملیۆنێک مەتر سێجا گاز هەیە.  وەزیری نەوتی ئێران لەبارەی پاڵاوگەی نەوتی ئاناهیتاوە گوتی: "کارەکانی دروستکردنی ئەم پرۆژەیە راوەستاوە و ئاسۆیەکی روونیش بۆ تەواوکردنی نییە. "  هۆشەنگ بازوەند، پارێزگاری کرماشان ٢ی سێپتەمبەری ٢٠٢٠ گوتی: "دوای ١٤ ساڵ لە دانانی بەردی بناخەی پاڵاوگەی ئاناهیتای کرماشان بە سەرمایەگوزاریی سوپای پاسداران و وەزارەتی نەوتی ئێران دەست بە جێبەجێکردنی کراوە. "  پرۆژەی پاڵاوگەی ئاناهیتای کرماشان زستانی ساڵی ٢٠٠٦ و لە سەردەمی سەرۆکایەتیی مەحموود ئەحمەدی نەژاددا بڕیاری لێدرا. نۆ ساڵ دوای ئەوە عەلی رەبیعی، وەزیری کاری ئەو کاتی ئێران هاوینی ساڵی ٢٠١٥ بەردی بناخەی دانا.  هۆشەنگ بازوەند دەڵێت: "قەرارگای خاتەم ئەنبیای سوپای پاسداران ٦٧ % وەبەرهێنانی لە پاڵاوگەی ئاناهیتادا کردووە و پشکەکانی دیکەیشی وەزارەتی نەوت سەرمایەگوزاریی تێدا کردوون. "  لەم ساڵانەدا زۆر جار بەڵێندراوە کە پرۆژەکە دەست بە جێبەجێکردنی دەکرێت، بەڵام هێشتا دەستی پێنەکردووە گەرچی ٥٧١ هێکتار زەوییشی بۆ ئامادە کراوە.  ئەم بەڵێنانە هێندە دووبارە بوونەوە کە هاوینی رابردوو عەبدولڕەزا میسری، نوێنەری کرماشان لە پەرلەمانی ئێران و جێگری سەرۆکی پەرلەمان گوتی: "وادیارە حکومەت نایەوێت ئەم پرۆژەیە جێبەجێ بکات. "  بیژەن نامدار زەنگەنە دەڵێت: "سەرچاوە نەوتییەکانی پارێزگای کرماشان سنووردارن، بەڵام ئەم پارێزگایە سەرچاوەی گازی باشی هەیە کە دەتوانرێت پەرەی پێبدرێت. "  بە گوتەی بەرپرسانی کرماشان پاڵاوگەی ئاناهیتا دەتوانێت کاریگەرییەکی گەورە لە بواری پیشەسازیی رۆژهەڵاتی کوردستاندا دابنێت و رێگری لەوە بکات کە نەوتی کرماشان بە خاوی بفرۆشرێت، جگە لەوە پێویستیی نەوتی رۆژهەڵاتی کوردستان دابین بکات و بۆ وڵاتانی دیکەش هەناردە بکرێت.  ئەم پرۆژەیە رۆژانە توانای بەرهەمهێنانی ١٥٠ هەزار بەرمیل نەوتی هەیە.