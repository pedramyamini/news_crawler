١ - ١ و ١ - ٧ ئەو دوو رۆژەن کە زۆربەی هاونیشتمانیانی کوردستان وەک رۆژی لە دایکبوونیان لە ناسنامەکەیان نووسراوە، ئێستا بەشێک لەوانەی رۆژی لە دایکبوونیان راست نییە کاتێک لە دایک و باوکیان دەپرسن دەیانەوێ بزانن کەیە، زۆبەیان  نمونەی وەرزەکانیان پی دەڵێن نەک رۆژ.  ئێستا و لەم سەردەمە ئەو شتە زۆر کەمە یان هەر نییە، چونکە راستەوخۆ لە نەخۆشخانە رۆژی لەدایکبوون تەنانەت کاژێری هاتنە دونیاش تۆماردەکرێ.   لەباکووری کوردستان سەدان هەزار هاونیشتمانیمان هەیە کە لەسەر ناسنامەکەیان نووسراوە ١ - ١ لەدایکبوون و زۆرینەیان تەمەنیان لەنێوان ٣٥ بۆ ٤٠ ساڵە.   هۆکارەکەی ئەوەیە کە زۆرینەیان لە گوندەکان دەژیان و تاوەکو تەمەنیان گەورە نەدەبوو ناسنامەیان نەبوو، کاتێک پێویستیان بە کارێکی فەرمی هەبووایە ئەوکات دەچوون ناسنامە دەربهێنن. لەبەر ئەوەی کە مێژووی دروستی لەدایکبوونیان نەزانیوە کارمەندانی باری شارستانی ١ - ١ ـیان لەسەر ناسنامەکانیان دەنووسی.  ئیبراهیم پیركی هونەرمەندی باکووری کوردستان کە خۆی ناسنامەکەی ١ - ١ ـی لەسەر نووسراوە بە رووداوی راگەیاند: تاوەکو گەورە بووم کەسێک لە منی نەپرسی ناسنامەت هەیە یان نا، تاوەکو گوندەکەمان سووتان و ناچاربووین بچینە ئامەد دوایی ناسنامەیان بۆ دەرهێناین و رۆژی لەدایکبوونمان بووە ١ - ١.