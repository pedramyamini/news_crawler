نێچیرڤان بارزانی، سەرۆکی هەرێمی کوردستان، عەممار حەکیم، سەرۆکی رەوتی حیکمەی نیشتمانی و هاوپەیمانیی عێراقیون، جێگرانی سەرۆکی هەرێمی کوردستان و نوێنەرانی چەندین لایەنی سیاسیی هەرێمی کوردستان ئامادەی رێوڕەسمەکە بوون.  نێچیرڤان بارزانی، سەرۆکی هەرێمی کوردستان لە گوتارەکەیدا رایگەیاند، كێشەی سەرەكی عێراق لەسەرەتای دامەزراندنییەوە "نەبوونی شەراكەت و هاوبەشی بووە لەنێوان هەموو پێكهاتەكانی عێراق دا لە بەڕێوەبردنی عێراق دا، لەبەرئەوەش عێراق لەسەرەتای دامەزراندنییەوە بەبێ كێشە نەبووە".   سەرۆکی هەرێمی کوردستان دەڵێت "ئێمە ئامادەین بۆ ئەوەی دەست بە گفتوگۆیەكی جیددی راشکاوانە بكەین بۆ راستكردنەوەی پرۆسەی سیاسی و بەڕێوەبردنی عێراق، لێرەشەوە لەو یادە پیرۆزەدا ئەو بانگەوازە ئاراستەی هەموو لایەنە عێراقییەكان دەكەین كە دەستپێبكەین".  هەروەها عەممار حەکیم، سەرۆکی رەوتی حیکمەی نیشتمانی لە گوتارەکەیدا داوای لە هەولێر کرد رێککەوتنێکی دارایی، ئابووری، گشتگیر و دادپەروەرانە لەگەڵ بەغدا بکەن. ئەو گوتی: "داوای رێککەوتنێکی دارایی، ئابووری، گشتگیر و دادپەروەرانەتان لێدەکەم لەگەڵ بەغدا، کە کۆتایی بەو  مشتومڕە بهێندرێت لەڕێگەی ئەو بەندانەی مافی هەمووان دەپارێزێت؛ گرنگە هەستیارییەکان کۆتاییان پێبهێندرێت و بەرپرسیارێتیی هەمووانیش دیاریبکرێت  سەرۆکی رەوتی حیکمەی نیشتمانی هاوکات سەرکۆنەی هێرشە مووشەکییەکەی سەر هەولێری کرد و گوتی "هێرشەکە ئاسایشی کوردستان و عێراقی کردە ئامانج".