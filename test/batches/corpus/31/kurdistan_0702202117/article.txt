رۆژی یەکشەممە ٠٧ - ٠٢ - ٢٠٢١ سەردار ئاغای كوڕی حەمەی ئاوڕەحمان ئاغای سلێمانی، كەسایەتی دیار و نیشتمانپەروەری كوردستان و دەڤەری سلێمانی و پێشمەرگەی شۆڕشی ئەیلوول کۆچی دواییکرد.  سەرۆک بارزانی بەبۆنەی کۆچی دوایی سەردار ئاغای کوڕی حەمەی ئاوڕەحمان ئاغا پرسەنامەیەکی بڵاوکردەوە و رایگەیاند "وێڕای سوپاسگوزارییم بۆ هەموو خەڵكی خۆشەویستی كوردستان، بەهۆی پەتای كۆرۆنا و پابەندبوون بە رێنماییە تەندروستییەكان و لەپێناو سەلامەتیی هاووڵاتیان، پرسەی خوالێخۆشبوو سەردار ئاغا بەڕێوەناچێت. "  سەردار ئاغا لە بنەماڵەی بەنێوبانگی مەسرەف و لە ئاغایانی شیوەکەڵن، عەزیز ئاغای مەسرەف و ئاوڕەحمان ئاغا کاربەدەستی باڵای میرنشینی بابان بوون و حەمە ئاغا رۆڵی بەرچاوی لە شۆڕش و ئیدارەکانی شێخ مەحموود گێڕاوە و لە حکومەتی یەکەمی مەلیک مەحموود وەزیر بووە.   سەردار ئاغا کەسێکی نزیکی مەلا مستەفای بارزان بووە و جێگەی متمانەی بووە. هەروەها برا گەورەی نازدار خانی دایکی نێچیرڤان بارزانی، سەرۆکی هەرێمی کوردستان بوو.  دەقی پرسەنامەکەی سەرۆک بارزانی  بەناوی خودای بەخشندە و میهرەبان  بەداخێكی زۆرەوە سەرلەبەیانیی ئەمڕۆ یەكشەممە ٧ ـی شوباتی ٢٠٢١ كەسایەتیی دیار و نیشتیمانپەروەری كوردستان و دەڤەری سلێمانی و پێشمەرگەی شۆڕشی ئەیلوول، سەردار ئاغای كوڕی حەمەی ئاوڕەحمان ئاغای سلێمانی و، برای خوالێخۆشبوو نازدارخانی خێزانی رەحمەتی كاك ئیدریس، ئەمری خودای گەورەی بەجێ گەیاندووە و بە هۆی نەخۆشییەوە كۆچی دوایی كردووە.  وێڕای سوپاسگوزارییم بۆ هەموو خەڵكی خۆشەویستی كوردستان، بەهۆی پەتای كۆرۆنا و پابەندبوون بە ڕێنماییە تەندروستییەكان و لەپێناو سەلامەتیی هاووڵاتیان، پرسەی خوالێخۆشبوو سەردارئاغا بەڕێوە ناچێت.   لە خودای مەزن داواكارم سەبر و ئارامی بە هەموو لایەك بدات و خوالێخۆشبووش بە بەهەشتی بەرین شاد بكات.