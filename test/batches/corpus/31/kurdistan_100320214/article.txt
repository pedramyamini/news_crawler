لە ماوەی رابردوودا بەڕێوەبەرایەتیی خۆسەر ١٢ منداڵی چەکدارانی پێشووی داعشی رادەستی دایکیان کردەوە، کە هەموویان کوردی ئێزدین، رادەستکردنەوەی ئەو منداڵانە بە دایکیان، کە باوکیان ئەندامی داعش بووە، کاردانەوەی بەدوای خۆیدا هێناوە.  بەپێی زانیارییەکانی تۆڕی میدیایی رووداو سێ لەو ژنە ئێزدیانەی کە دایکی ئەو منداڵانە بوونە، ئێستا بێسەروشوێنن، یەکێک لەو ژنانە پەیامێکی دەنگی بۆ کەسوکارەکەی ناردووە و دەنگەکەی لای رووداو هەیە کە دەڵێت: "من چوومە لای منداڵەکانم لە سلێمانی".  بە گوتەی کەسوکاری ئەو ژنە، چەند رۆژێکە کچەکەیان بێسەروشوێنە، دوای چەند رۆژێک پەیامێکی دەنگیان بۆ هاتووە گوایە لای منداڵەکانیەتی لە شاری سلێمانی.  لە ماوەی رابردوودا دەیان ژن و کچی کوردی ئێزدی لە ناوچەکانی ژێر دەسەڵاتی داعش لە سووریا رزگارکران و گەڕێندرانەوە باشووری کوردستان، بەڵام ژمارەیەکی زۆریان ناچاربوون منداڵەکانیان بەجێبهێڵن، ئەوەش بەهۆی ترسی رەتکردنەوەیان لەلایەن کۆمەڵگەکەیانەوە.  تاوەکو ئێستاش ئەنجوومەنی روحانی کوردانی ئێزدی بڕیارێکی یەکلاکەرەوەی نەداوە سەبارەت بە چارەنووسی ئەو منداڵانە، بەپێی پەیڕەوی ئایینی ئێزدی رێگەی بە گەڕانەوەی ئەو منداڵانە بۆ لای دایکیان نادرێت، بەپێی یاساکانی عێراقیش هەر کەسێک باوکی دیار نەبێت کاتێک ناسنامەی بۆ دەردەکرێت بە موسوڵمان لە قەڵەم دەدرێت، ئەمەش دژی بنەماکانی ئایینی ئێزدییەکانە.  بەڕێوەبەرایەتیی خۆسەر ١٢ منداڵی چەکدارانی پێشووی داعشی رادەستی دایکیان کردەوە. کە هەموویان کوردی ئێزدین. رۆژی ٦ - ٣ - ٢٠٢١ زەینەب ساروخان، بەرپرسی دەستەی ژنان لە هەرێمی جزیرێ بە تۆڕی میدیایی رووداوی راگەیاند، "منداڵەکان تەمەنیان لەنێوان دوو ساڵ و پێنج ساڵاندا بوو؛ دایکیان ئێزدی و باوکیان ئەندامی داعش بووە. ئەوان رادەستی دایکیان کرانەوە".  داعش لە ٣ی ئابی ٢٠١٤ دا هێرشی کردە سەر شنگال و دەوروبەری، هەزاران کچ و ژنی کوردی ئێزدی رفاند و سەتان پیاو و کوڕیشی کوشتن.  زۆرینەی ئەو ژن و کچانە دەستدرێژییان کرایەسەر، بە کۆیلەکران، ناچارکران ژیانی هاوژینی لەگەڵ چەکدارانی داعش پێکبهێنن. تاوەکو ئێستا ٣٥٤٥ کوردی ئێزدی رزگارکراون، بەڵام چارەنووسی ٢٧٦٨ کەسی دیکەش دیار نین.  سارووخان دەڵێت، لایەنی پەیوەندیدار لە بەڕێوەبەرایەتیی خۆسەر بە رێکوپێکی چاودێری ئەو منداڵانەیان کردووە تاوەکو رادەستی دایکیان کراونەتەوە لە باشووری کوردستان.