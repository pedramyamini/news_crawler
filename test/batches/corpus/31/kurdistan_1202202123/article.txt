ئەو سێ لیوایەی حەشدی شەعبی لە موسڵ و نەجەف و کەربەلاوە براونەتە سنووری شنگال و ئامادەکاری بۆ هەر هێرشێک دەکەن.  عەباس عەلی، فەرماندەی لیوای ٢١ ـی حەشدی شەعبی بە تۆڕی میدیایی رووداوی راگەیاند: "حەشد دەستی ئاسنی دەوەشێنێت. نە تورکیا و نە پەکەکە و نە هیچ کەسێکی دیکە ناتوانن هیچ بکەن. تاوەکو حەشد لێرە بێت، هیچ روونادات. ئێمە بەهێزانە هاتووینەتە ئێرە. هەموو هێزەکانمان لێرەن. نە تورکیا و نە هیچ کەسێکی دیکە ناتوانن بێنە ئێرە. مەگەر وڵاتی ئێمە بێسەروبەرە؟ حەشد هەیە. "  زیاتر لە دوو هەزار شەڕڤانی یەکینەکانی بەرخۆدانی شنگال (یەبەشە) لە شنگالن کە زیاتر لە ٢٠٠ شەڕڤانیان لە فەوجی ٨٠ی حەشدی عەشایەری وەرگیراون.  حەسۆ ئیبراهیم، جێگری هاوسەرۆکی ئەنجوومەنی خۆسەریی شنگال بە رووداوی راگەیاند: "هێزەکانمان هەمیشە ئامادەن و لە هەموو لایەکەوە هەین. "  شەش ساڵە حەوت هێزی چەکدار لە خۆیان بە خاوەنی شنگال دەزانن و کەسیان ئامادە نییە چۆڵی بکات.