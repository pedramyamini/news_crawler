نێچیرڤان بارزانی، سەرۆکی هەرێمی کوردستان بە پاپا فرانسیس، پاپای ڤاتیکانی راگەیاند، "بەناوی هەرێمی کوردستانەوە زۆر بە گەرمی بەخێرهاتنی قەداسەتی پاپا فرانسیس دەکەین.. سەردانیان رووداوێکی مێژوویی مەزنە و جێگەی ئەوپەڕی شانازی و خۆشحاڵییە. ئێمە بە هەموو پێکهاتەکانی کوردستانەوە شانازی بە سەردانەکەی دەکەین. بڕوای تەواومان بە ئازادی و فرەئایینی هەیە".  سەرۆکی هەرێمی کوردستان باسی لەوەش کرد، لێبووردەیی، پێکەوەژیان و یەکدی قبووڵکردنی نێوان پێکهاتەکان، ناسنامە و کولتووری کوردستانییانە.  نێچیرڤان بارزانی ئەوەشی گوت، بە هەموو توانایەکیانەوە بەرگری لەو پێکەوەژیانە دەکەن و "هەمیشە لەگەڵ ئاشتی و دیالۆگداین".  دوای گەیشتنی بە فڕۆکەخانەی نێودەوڵەتیی هەولێر و کۆبوونەوەی لەگەڵ نێچیرڤان بارزانی، سەرۆکی هەرێمی کوردستان، پاپا فرانسیس لەگەڵ سەرۆک مەسعود بارزانی کۆبووەوە، بەپێی راگەیێندراوی بارەگای بارزانی لەبارەی کۆبوونەوەکە، پاپا فرانسیس سوپاسی سه‌رۆك بارزانی كردووە بۆ پاراستنی پێكهاته ئایینی و نه‌ته‌وه‌ییه‌كان له هه‌رێمی كوردستان.  هەروەها سەرۆکوەزیرانی هەرێمی کوردستان لە تویتێکدا لەبارەی پێشوازیکردن لە پاپای ڤاتیکان ئاماژە بەوە دەکات، پەیامی خۆشەویستی و لێبووردەیی پاپا فرانسیس و ئەو پێشوازییەی لێیکرا، پابەندیی ئەوان دووپاتدەکاتەوە بۆ ئاگاداربوون لە دۆخی هەژاران، پەراوێزخراوان و ئەوانەی چەوساونەتەوە.  لە تویتەکەیدا مەسرور بارزانی، سەرۆکوەزیرانی هەرێمی کوردستان دەشڵێت، پێکەوە دەوەستین بۆ بەرگری لە ئازادیی ئایینی و جیاوازییەکان. ئەوەش لەلایەن چەندین نەوەوە بەردەوامی هەبووە. دواترینیان دانانەوەی خاچی سەر کەنیسەیەکی باشیک لەلایەن "پێشمەرگە قارەمانەکانەوە".