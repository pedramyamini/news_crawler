بەیانی ئەمڕۆ چوارشەممە ٣ - ٣ - ٢٠٢١ هێزە عێراقییەکان و حەشدی شەعبی ئۆپەراسیۆنێکیان لە سنووری کەرکووک، سەلاحەددین و دیالە بۆ سەر ئەو ناوچانە دەستپێکرد کە جموجۆڵی داعشی تێدایە، مەحموود سەنگاوی، بەرپرسی میحوەری گەرمەسێری پێشمەرگە بە تۆڕی میدیایی رووداوی راگەیاند، کاژێر ٧: ٣٠ بەیانی ئەمڕۆ، مەفرەزەیەکی هێزە عێراقییەکان لە نزیک گوندی ئوم حنتە، لە سنووری گوڵاڵە، کەوتوونەتە بۆسەیەکی چەکدارانی داعشەوە و شەڕ و پێکدادان لەنێوانیاندا روویداوە.  مەحموود سەنگاوی گوتی: "بەهۆی شەڕەکەوە , کە نزیکەی ٤ کاژێری خایاندووە سێ سەربازی عێراقی بریندار بوون و براونەتە نەخۆشخانەی گوڵاڵە، دواتر دوو لە بریندارەکان گیانیان لەدەستداوە، لە شەڕەکەدا چەکدارێکی داعشیش کوژراوە".  هەر لە کاتی ئۆپەراسیۆنەکاندا، بەیانی ئەمڕۆ لە باشووری کەرکووک، بۆمبێکی چێنراو بە هێزە عێراقییەکاندا تەقیەوە. عەلی حوسێنی، گوتەبێژی میحوەری باکووری حەشدی شەعبی بە رووداوی راگەیاند، تەقینەوەکە تەنیا زیانی ماددی هەبووە.  ئەمڕۆ چوارشەممە، لە ١٠ میحوەر ئۆپەراسیۆنێکی ئەمنی و سەربازی فراوان لە سنووری هاوبەشی نێوان هەرسێ پارێزگاکانی کەرکووک، دیالە و سەلاحەددین، دژی جموجۆڵەکانی داعش دەستیپێکرد.   عەلی حوسێنی، گوتەبێژی میحوەری باکووری حەشدی شەعبی گوتی: دوای هێرش و پەلامارەکانی چەکدارانی داعش لە داقووق و متێبجە و چەند ناوچەیەکی دیکە، ئەمڕۆ چوارشەممە بە بەشداریی سوپا و پۆلیس و حەشدی شەعبی و هێزە جیاجیاکان و بە پشتیوانیی هێزی ئاسمانیی عێراقی ئۆپەراسیۆنێکی فراوانی سەربازی دەستپێکردووە، بەمەبەستی پاککردنەوەی ناوچەکە لە مۆڵگەی چەکدارانی داعش و راوەدوونانی پاشماوەکانی داعش.  گوتەبێژی میحوەری باکووری حەشدی شەعبی روونیکردەوە ئۆپەراسیۆنەکە لە ١٠ میحوەرەوە دەستیپێکردووە لە زنجیرە چیاکانی حەمرین لە پردی زەرگەوە بە ئاراستەی بەنداوی عوزێم و وادی زەیتوون و وادی شای لە ناوچەی هاوبەشی نێون کەرکووک، سەلاحەددین و دیالە.   لەبارەی هاوئاهەنگیکردن لەگەڵ هێزەکانی پێشمەرگە، عەلی حوسێنی ئاماژەی بەوەکرد، ئۆپەراسیۆنەکە دوورە لە ناوچەکانی نزیک پێشمەرگە، بۆیە هیچ هاوئاهەنگییەک لەو ئۆپەراسیۆنەدا نییە. بەڵام مەحموود سەنگاوی دەڵێ: "ئەوان نایانەوێت پێشمەرگە هاوکارییان بکات و ئامادەی هاوئاهەنگی نین".