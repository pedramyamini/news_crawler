مەحمود رەشۆ، بەرپرسی گیراوانی دەستی داعش لە ئەنجوومەنی ماڵی ئێزدیان لە رۆژئاوای کوردستان، بە تۆڕی میدیایی رووداوی راگەیاند: "دوو ئافرەتی دیکەی ئێزدی لە ناوچەکانی باکوور و رۆژهەڵاتی سووریا رزگارکران، ئێستا یەکێک لە رزگارکراوەکان گەیێندراوەتە ماڵی ئێزدیان، ئافرەتێکی دیکەش لەلایەن هێزەکانی ئاسایشەوە رزگارکراوە، لە چەند رۆژی داهاتوودا رادەستی ماڵی ئێزدیان دەکرێت. "  لەبارەی ناسنامەی ئافرەتە رزگارکراوەکان، مەحمود رەشۆ، گوتی: "یەکێکیان ناوی عاسمە جاسم خدرە و کەسوکارەکەی دانیشتووی شنگالن، دووەمیان ناوی نەجلا سەعیدە و خەڵکی کۆمەڵگەی تلقەسەبە لە شنگال. "  بەپێی ئاماری بەڕێوەبەرایەتیی گشتیی کاروباری ئێزدییەکان لە وەزارەتی ئەوقاف و کاروباری ئایینیی هەرێمی کوردستان، لە ٠٣ - ٠٨ - ٢٠١٤ وە تاوەکو ٢٩ - ٠٧ - ٢٠٢٠ لە کۆی ٦٤١٧ کوردی ئێزدیی رفێندراو لەلایەن داعشەوە، ٣٥٣٠ کەسیان رزگارکراون و بە کەسوکاریان شادبوونەتەوە. بەڵام ٢٨٨٧ کوردی ئێزدی لە دەستی داعش ماون یان هیچیان شتێک لەبارەی چارەنووسیانەوە نازانرێت.