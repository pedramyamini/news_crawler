ئەحمەدی موفتیزادە کوڕی مەلا محەممەدی موفتی کوڕی عەللامە مەلا عەبدوڵڵای دشەییە، دشە گوندێکی هەورامانە نزیک بە پاوە، ساڵی ١٩٣٣ لە شاری سنەی رۆژهەڵاتی کوردستان لەدایکبووە.      لە منداڵیدا لای باوکی، کە زانایەکی گەورەی بەناوبانگ بووە، فێری خوێندەواری بووە و زانستە ئیسلامییەکانی خوێندووە.      دواتر بۆ دەستخستنی زانیاریی زیاتر لە ناوەڕاستی سەتەی بیستەمدا و لە مێرمنداڵیدا لە رۆژهەڵاتی کوردستانەوە بۆ باشووری کوردستان دەکەوێتە ڕێ. لەلای چەندین زانای گەورەی تەوێڵە و بیارە و هەڵەبجە دەخوێنێت کە بەناوبانگترینیان "مامۆستا مەلا عەبدولکەریمی مودەڕیس" بووە.     دوای دەستخستنی زانستە شەرعییەکان و شارەزابوون تێیاندا، دەگەڕێتەوە رۆژهەڵاتی کوردستان و، باوکی لە شوێنی خۆیدا دەیکاتە وانەبێژی مزگەوتی "دارولئیحسان"ـی سنە.  یەکەم جار بیرۆکەی دروستکردنی زانکۆی سنە لەلایەن ئەحمەدی موفتیزادەوە سەر هەڵدەدات.  کاتێک لە زانکۆی تاران مامۆستا بووە، لەگەڵ چەند شارەزایەکی زمانی کوردیدا رۆژنامەی "کوردستان"ـیان بڵاوکردووەتەوە. هەر لەو سەردەمەدا لە بەشی کوردیی رادیۆی تاران کاری دەکرد. هەر ئەویش بوو بۆ یەکەم جار هونەرمەندی گەورەی کورد، حەسەن زیرەکی بردە رادیۆی تاران و گۆرانیی بۆ تۆمار کرد.  ئەحمەدی موفتیزادە سەرەڕای ئەوەی زانایەکی ئایینی بووە، کەسایەتییەکی نیشتمانپەروەر بووە. لەبەر ئەوەی دەیبینی گەلەکەی دەچەوسێنرێتەوە و زمانی خۆی لێ قەدەخە کراوە، بۆیە بڕیاری دا پەیوەندی بە ریزەکانی "حیزبی دیموکراتی کوردستان"ـەوە بکات. دوای ماوەیەک بووەتە سەرۆکی کۆمیتەی تارانی ئەو حیزبە.   بەهۆی ئەندامێتی لە حیزبی دیموکراتی کوردستاندا لەلایەن دەزگای هەواڵگریی ئەو کاتی ئێران (ساواک) لە تەمەنی ٣٠ ساڵیدا دەستگیر دەکرێت و زیاتر لە ساڵێک لە زیاندانێکی تاران دەمێنێتەوە.  موفتیزادە لە زینداندا تووشی گۆڕانکارییەکی هزری و دەروونیی بنەڕەتی دەبێت. دەگاتە ئەو بڕوایەی کە "ئیمان تاکە رێگەی ئازادی و رزگاریی مرۆڤە و گەورەترین دەردی مرۆڤیش دوورکەوتنەوەیە لە قورئان و سوننەت. " ئەوەیش دەبێتە دەستپێکێکی نوێ لە ژیانیدا و لەوە بەدواوە وەک زانایەکی ئایینی و رابەرێکی شۆڕشگێڕی نەتەوەیی و بیرمەندێک ناوی دەرکرد.  دوای ئازادکرانیشی، بەهۆی چالاکییە ئایینی و سیاسییەکانیەوە، بە تایبەتی لە مزگەوتی سەید مستەفای سنە، حکومەتی ئێران لە ماڵەکەی خۆیدا گەمارۆی سیاسی و ئابووریی دەخاتە سەر کە دەگاتە ئاستێک تووشی هەژارییەکی زۆر دەبن. لەم سەروبەندەدا خاتوو "خەدیجە"ی خێزانی نەخۆش دەکەوێت و بۆ چارەسەر دەچنە تاران و لەوێ کۆچی دوایی دەکات. ئیدی موفتیزادە بۆ هەمیشە دەگەڕێتەوە سنە.  هەر لەو ماوەیەدا حکومەتی شاهەنشایی ئێران چەندین پلە و پێگەی حکومی و سیاسیی بۆ پێشنیاز دەکات، بەڵام موفتیزادە رەتیان دەکاتەوە. ئەوەیش دەبێتە مایەی ئەوەی لەناو خەڵکدا خۆشەویستتر و بەهێزتر ببێت.  لە ساڵی ١٩٧٣ دا دەستی کردە چالاکیی ئایینی و لە پاڵیشیدا داکۆکیی لە دۆزی رەوای نەتەوەی کورد دەکرد.  لە حەفتاکانی سەتەی بیستەمدا ژمارەیەک قوتابخانەی لە شار و شارۆچکەکانی کوردستاندا بە ناوی "مەدرەسەی قورئان" کردنەوە کە دواتر بە ناویان "مەکتەب قورئان" گۆڕدرا.  لەپێش شۆڕشی گەلانی ئێراندا پەیوەندیی لەگەڵ سەرانی ئۆپۆزیسیۆنی حکومەتی شاهەنشاییدا هەبووە، بە تایبەتی لەگەڵ ئایەتوڵڵا خومەینی کە نامەی بۆی ناردووە بۆ نەجەف.  ئەحمەدی موفتیزادە داواکارییەکانی بۆ پرسی کورد لە درووشمی "نەهێشتنی ستەمی سێکوچکەی نەتەوەیی و مەزهەبی و چینایەتی"ـدا پوخت کردبوونەوە.  لەگەڵ هەڵگیرسانی ئاگری شۆڕشی گەلانی ئێراندا، موفتیزادە بە مەبەستی یەکخستنی "ئەهلی سوننەتی ئێران" و رێگریکردن لە سەرهەڵدانی دووبەرەکی لە ریزەکانی شۆڕشدا، واز لە کاری سەرەکیی خۆی کە پەروەردە و وانەگوتەنەوە بوو دەهێنێت و، تا سەرکەوتنی شۆڕشەکە رابەرایەتیی ئەهلی سوننەتی ئێران لە ئەستۆ دەگرێت.  موفتیزادە لە ساڵی ١٩٧٩ دا لە کاتی شۆڕشدا رابەرایەتیی بەشێکی کوردانی رۆژهەڵاتی کوردستانی دەکرد بە تایەبەتی لە دەوروبەری سنەدا و رۆڵێکی کارای لە سەرکەوتنیدا هەبوو. ئەو دەیویست مافەکانی گەلەکەی لەو رێگەیەوە بچەسپێنێت.  دوای سەرکەوتنی شۆڕش گۆڕەپانی سیاسەت جێ دەهێڵێت و دەگەڕێتەوە سەر کارە سەرەکییەکەی لە مەکتەب قورئان.  دوای ئەوەی کۆماری ئیسلامیی ئێران دروست کرا و داواکارییەکانی کورد جێبەجێ نەکران، ئەحمەدی موفتیزادە بەرهەڵستی سەرکوتکردنی کوردی کردووە.  کە شەڕی ناوخۆ لە رۆژهەڵاتی کوردستان لەنێوان لایەنە کوردییەکاندا تەشەنە دەستێنێت، موفتیزادە لەگەڵ هاوڕێیانیدا کۆچ دەکات بۆ کرماشان، لەوێیش زۆر نامێنێتەوە و دەڕوات بۆ تاران.  لە تاران بۆ بەرگریکرن لە مافەکانی ئەهلی سوننەتی ئێران "شوورای مەرکەزیی سوننەت (شەمس)" دادەمەزرێنێت.  لە ساڵی ١٩٨٢ دا شەپۆلی گرتنی لایەنگرانی موفتیزادە لەلایەن حکومەتی کۆماری ئیسلامیی ئێرانەوە دەستپێدەکات. لە ئاکامدا موفتیزادەیش لە تاران دەگیرێت.  پاش بەسەر بردنی ١٠ ساڵ زیندانی و ئەشکەنجەکێشان لە زیندانەکانی "کۆمیتەی موشتەرەک" و "قزڵ حەسار" و "ئێڤین"ـی تاران، لە کۆتاییەکانی ساڵی ١٩٩٢ دا بە دۆخێکی تەندروستیی خراپەوە کە چەند بڕبڕەی ملی شکابوون، ئازاد کرا.  لە سەردەمی خۆیدا درێژترین ماوەی بەندی تاکەکەسیی (انفرادي) لە زیندانی ئێڤینی تاران بەسەر برد کە شەش ساڵ و سێ مانگ بوو.  موفتیزادە لە زینداندا گەلێک شیعر و کتێب لە بوارەکانی ئایین و سیاسەت و هزردا دەنووسێت و بۆ خوێندکار و لایەنگرەکانی دەیاننێرێت.  دوای سێ مانگ مانەوە لە نەخۆشخانەی ئاسیای تاران، لە رۆژی ١٩٩٣/٠٢/٠٨ ـدا لە تەمەنی ٦٠ ساڵیدا کۆچی دوایی کرد. پاش گەڕاندنەوەی تەرمەکەی بۆ شاری سنە، لە رێوڕەسمێکی جەماوەریی فراواندا لەسەر "تەپەی شێخ حەمەباقر" بە خاک سپێردرا.  موفتیزادە لەو زانا ئیسلامییانە بوو کە باوەڕی بە "کوشتنی هەڵگەڕاوە لە ئیسلام" و "بەردبارانکردنی زیناکار (رجم)" نەبوو.  کۆمەڵێک بەرهەمی نووسراو و دەنگیی لەپاش بەجێ ماوە کە نووسراوەکان کتێب و نامە و دەفتەری شیعرن بە هەردوو زمانی کوردی و فارسی. زیاتر لە ٣٠٠ کاسێتی دەنگییشی بە هەردوو زمانی کوردی و فارسی لە بوارەکانی تەفسیری قورئان، فەلسەفە، فیکر، ئابووری و سیاسەتدا ماون.  لایەنگرانی بە "کاک ئەحمەد" بانگیان کردووە و، ئێستاکە بەشێکیان خوێندنەوەی جیاواز بۆ روانگە و هزر و بۆچوونەکانی دەکەن.  هەژاری موكریانی لە چێشتی مجێوردا لەبارەی ئەحمەدی موفتیزادەوە دەڵێت: " لە هەرای ئازادیخوازیی دوای ئینقلابی ئیسلامیدا زۆر كەس لە كوردەكانی سابڵاخ و سنە خراپەی ئەحمەدی موفتیزادەیان دەگوت، بەڵام كە لەگەڵی ئاشنا بووم، زانیم لە غەرەزێكی نەزانانەوە خراپەی دەڵێن؛ گوناهی هەر ئەوە بووە كە موسڵمانێكی بەڕاستییە و ئەم بڕوایەشی بۆ كۆمۆنیستان و زۆر لە لاوانی ئەمڕۆمان قووت ناچێ. موفتیزادە بە دڵ ویستوویە ئازادی بۆ کوردستان بستێنێ، زۆریش ماندوو بووە. نەیشیزانیوە مەلای حاکم درۆیان لە لا گوناح نییە، فریوی بە قسەیان خواردووە کە لای وا بووە کە قەولی ئازادیی کوردستانی پێ دەدەن، راست دەکەن. خۆی کە بێدرۆ و دڵپاک بووە، لای وا بووە قەولدەرەکانیش دڵپاکن! وا ئێستا کە ئەم رووپەڕانە دەنووسم، کاک ئەحمەد لە زینداندایە و زۆر جزیا دەدرێت و بە سەدان لە هاوکارانی - کە زۆریان تازەلاون - لە سووچی زیندان توند کراون و هیچیان لە پەیڕەویی کاک ئەحمەد پاشگەز نین و لەسەر بڕوای خۆیان سوورن. لەو ساوە خۆم رووبەڕوو کاک ئەحمەدم دیوە و سەفەرم بۆ شیمال دەگەڵ کردووە، زۆر وە بەر دڵم کەوتووە. لام وایە بە مردووییش هەزاران کومۆنیستی نەزانی دەبێ بە قوربان بکرێ. "  نەوشیروان مستەفا لە كتێبی "پەنجەكان یەكتری دەشكێنن"ـدا لەبارەی موفتیزادەوە دەڵێت: "ئەحمەدی موفتیزادە كە لایەنگرانی بە عەللامە ناویان دەبرد، لە سنە بەهێزترین كەسایەتیی گوێلێگیراو بوو، دژی رێكخراوە چەپەكان بوو بە گشتی، بە تایبەتی دژی رێكخراوە ماركسییەكان بوو، كێشەی نەتەوایەتیی كوردی بەلاوە گرنگ نەبوو. "  سەڵاحەددینی موهتەدی، سیاسەتمەداری کورد كە لە سەردەمی شۆڕشی گەلانی ئێراندا یەكێك بووە لە رێبەرانی حیزبەکانی رۆژهەڵاتی کوردستان و ژنبرای موفتیزادەیشە، لە گفتوگۆیەکی رۆژنامەوانیدا گوتی: "لە ژیانمدا عەزیەتی زۆری كاك ئەحمەدی موفتیزادەم دا، بەڵام ئێستا زۆر پەشیمانم، بریا ئازارم نەدایە؛ پیاوێكی دڵسۆز و نەرم‌ونیان بوو. هیچ كات زیانیشی بە كێشەی كورد نەگەیاندووە. "