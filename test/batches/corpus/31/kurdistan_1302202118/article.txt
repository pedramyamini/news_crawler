یوسف یەکێک لە قوربانییەکانی ئەو پیلانەیە، ئێستا لە ماڵەکەی دەرکراوە. بەگوتەی خۆی کەسێکی عەرەب بە ناوی حەشدی شەعبییەوە خانووەکەی لێ سەندووە و ئەوانی دەرکردووە، دوای ئەوەی لەلایەن ئیدارەی راکان جبوورییەوە گرێبەستی لەسەر خانووەکە بۆ کراوە.  یوسف خەلیل، کوردێکی دەرکراو لە خانووەکەیەتی و دەڵێت: "ئەو کەسەی هاتووەتە سەر خانووەکەم ناوی عەمار عەلی حوسێنە. ئەو شەوەی چوومەوە ماڵەکەی خۆم، پۆلیس و هێزە ئەمنییەکان لەوێ بوون. لە بەرچاوی ئەواندا پێی گوتم: ' گوێت بە پلایس رادەکێشم.' بەڵگەیەکی پێیە دەڵێت: ' لە پارێزگا کردوومەتە ناوی خۆمەوە.' کەچی لە هەرکەس دەپرسم دەڵێن ئەم کابرایە ساختەچی و تەزویرچییە. "  هەوڵمان دا لێدوانی ئەو کەسە وەربگرین کە خانووەکەی پێدراوە، بەڵام لە کاتی چوونمان بۆ کۆمەڵگەکە لەلایەن چەند کەسێک کە بە ئەمنی حەشدی شەعبی خۆیان ناساند رێگریمان لێکرا و بۆ ماوەیەک دەستبەسەر کەرەستەکانماندا گیرا.  لە کۆمەڵگەی شۆراو کە هاوشێوەی کۆبانێیە و ٣٢٠ خانووە، چەند ماڵێک ئاگادار کراونەتەوە کە خانووەکانیان چۆڵ بکەن.    جیاوازیی ئەم کۆمەڵگەیە ئەوەیە لە ناوچەیەکی کوردییە و تەواوی دانیشتووانەکەی کوردن، بۆیە خەڵکی گەڕەکەکە رێگە بەهاتنی کەسانی دیکە نادەن. داوایان کردووە ئەو کرێ کەڵەکەبووەی سەرییان بە قیستی مانگانە بدرێتەوە.  هیدایەت رەشید، مامۆستایە و دەڵێت: "بە راستی لە ناکاوێکدا هاتن. هەیە ئەو پارەیەی نییە. پێشنیازمان کرد بیکەنە قیستی مانگانە بۆیان، یان پێشوەخت مۆڵەتیان بدایە تا دابینمان بکردایە. کەچی هاتن و خەڵک هەیە خانووەکەی دراوەتە کەسێکی دیکە. "  لەبارەی ئەو کێشەیەوە ئیدارەی کەرکووک دەڵێن هەر کەسێک پابەندی دانەوەی کرێی مانگانەکەی نەبێت کە ٣٠ هەزار دینارە، خانووەکەی لێوەردەگرنەوە.  نوێنەرێکی کورد لە پەرلەمان ئەو هەوڵەی ئیدارەی راکان جبووری بە پیلانگێڕی دژی کورد دەزانێت. هاوکات لەگەڵ دانیشتووانەی ئەو کۆمەڵگەیەدا لە هەوڵدایە کرێی مانگانەیان بدەن و هیچ بیانوویەک بۆ راکان جبووری و ئیدارەی کەرکووک نەهێڵنەوە.  ئەڵماس فازڵ، پەرلەمانتارە و دەڵێت: "هەندێک گرفت هەیە، ئاڵوگۆڕ بە خانووەکان کراوە یان کڕین و فرۆشتنی پێکراوە، یان کرێیان نەدراوە، بۆیە ئیدارەی کەرکووک هاتوون ئەمەیان قۆستووەتەوە کە خۆیان دژی خەڵکی کەرکووک و کوردن. بۆیە داوایان کردووە چۆڵی بکەن. ئێمە دڵنیایی دەدەین هاوکاری خەڵک دەبین. دووساڵ پێشتریش هەوڵمان دا رایبگرین. "  ئەو پرۆژانە لە سەردەمی ئیدارەی پێشووی کەرکووکدا بۆ ئەو خێزانانە دروست کران کە هەژار و کەمدەرامەت بوون و لە شوێنێکی نەشیاودا دەژیان. جیا لە خانوو، ئەو کات چەندین باڵەخانەی نیشتەجێبوون دروست کران، بەڵام تائێستا دابەش نەکراون.