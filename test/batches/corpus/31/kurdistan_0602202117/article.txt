بەهار عەباسی، رۆژنامەڤانە و دەڵێت: "بەدواداچوون بۆ کوشتنی نامووسی دەکەم. ئەو کچانە بە شیوەیەکی زۆر خراپ مامەڵەیان لەگەڵدا دەکرێت، هەموویان ئەزموونی تووندوتیژیی خێزانییان هەبووە. "  بەپێی ئاماری رێکخراوی خۆشبژێویی ئێران، پارێزگاکانی ئیلام، کرماشان، هەمەدان، خووزستان و لوڕستان لە رووی رێژەی خۆکوشتنی گەنجانەوە لە پلەکانی یەکەمی پارێزگاکانی ئێراندان.   لە مانگی کانوونی دووەمی ٢٠٢١ مدا رێکخراوەکانی مافی مرۆڤ لە رۆژهەڵاتی کوردستان لە هەر پێنج پارێزگای ئیلام، لوڕستان، کرماشان، سنە و ورمێ ٢١ کەسیان تۆمار کردووە کە کۆتاییان بە ژیانی خۆیان هێناوە.   هەروەها رێژەی تووندوتیژیی خێزانی و کوژرانی ژنان و کچان بە دەست برا، باوک و مێردەکانیانەوە گەیشتووەتە ١٣ کەس.   بەهار عەباسی دەڵێت: "ئەم ماوەیە هەر کوشتن بە بیانووی نامووس زۆر نەبووە، بەڵکو خۆکوژییش زۆر بووە. خەڵک لە رووی دەروونی و رۆحییەوە لەژێر فشاردایە. لە رۆژهەڵاتی کوردستان پیاوان زیاتر کاریان لە دەست داوە کە پێشتر لە سەر سنوورەکان کاریان دەکرد کە ئێستا سنوورەکان داخراون و بێکار بوون. "  مەجید ئەبهەری، پسپۆڕی زانستە دەروونناسییەکان دەڵێت، خەمۆکیی گەنجان لە شوێنی ژیانیاندا کە لە باری خراپی خێزانی و نەبوونی دۆخی ئابووریی باشی خێزانەکانەوە سەرچاوە دەگرێت، بووەتە هۆی بێهیواییان بە ژیان.   لە ماوەی مانگی کانوونی دووەمی ٢٠٢١ ـدا چەند کەیسی گەورەی کوشتنی خێزانی لە پارێزگاکانی ورمێ، ئیلام و کرماشان بە بیانووی پاراستنی نامووس و هەروەها بەهۆی خراپیی باری ئابووریی خێزانەوە روویان دا کە کاردانەوەی زۆری لێکەوتەوە.  دوایەمین کەیسیش کوژرانی ژنێکە لە ناوچەی برادۆستی ورمێ بە دەست باوک و براکەیەوە کە رۆژی چوارشەممە ٢٠٢١/٠٢/٠٣ روویداوە. کاردانەوەی ئەو جۆرە هەواڵانە بووەتە هۆی زیانی کۆمەڵایەتی لە رۆژهەڵاتی کوردستان و دیار نییە خاڵی چارەسەری ئەو کێشانە لە کوێیە.