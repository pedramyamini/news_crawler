ئەمڕۆ چوارشەممە ٢٤ - ٢ - ٢٠٢١ تەحسین قاسم، پەیامنێری تۆڕی میدیایی رووداو و وێنەگرەکەی نایف عیدۆ لە کاتی ئامادەکردنی راپۆرتێک لە رۆژهەڵاتی شنگال لەلایەن هێزێکی حەشدی شەعبییەوە دەستگیرکران. پێش دەستگیرکردنی و لە دوایین پەیوەندیی تەحسین قاسم لە شنگال لەگەڵ ناوەندی سەرەکی تۆڕی میدیایی رووداو لە هەولێر، رایگەیاندبوو، لیوای ٢١ی حەشدی شەعبی ئاگادارییان کردووەتەوە کە بڕیاری دەستگیرکردنی دەرچووە و دەبرێتە تەلەعفەر و لەوێ لێکۆڵینەوەی لەگەڵدا دەکرێت.   لە رۆژی ھەینی رابردووەوە، حەشدی شەعبی بەردەوام ھێز لە شنگال کۆدەکاتەوە. قوتابخانە و باڵەخانەی گشتی و خانووە چۆڵەکانی نێو سەنتەری شار و ناوچەکانی دەوروبەری، دەکەنە بارەگا. ئەو جموجووڵە سەربازییەی حەشدی شەعبی ھاوکاتە لەگەڵ جووڵەپێکردنی ھێزەکانی سەر بە پارتی کرێکارانی کوردستان "پەکەکە" لەناو شنگال و دەوروبەری.  تەحسین قاسم، پەیامنێری رووداو لە شنگال باسی ئەو ساتە دەکات کە لەگەڵ کامێرامانەکەی بە مەبەستی ئامادەکردنی راپۆرتێک دەچنە رۆژهەڵاتی شنگال و دەڵێت: "کاژێر ٨: ٠٠ی بەیانی لە ماڵ چووینە دەرەوە، نزیک کاژێر ٨: ٣٠ گەیشتینە گوندی سینۆ، کاتێک گەیشتینە گوندەکە هێزەکانی سەر بە لیوای ٢١ حەشدی شەعبی لەوێ بوون، کاتێک لە ئۆتۆمبێل دابەزین بۆ ئەوەی بچین مۆڵەتیان لێوەربگرین، لە کاتێکدا کامێرا و مایکەکەمان لەنێو ئۆتۆمبێل جێهێشتبوو، چووین و خۆمان پێناساندن و گوتمان ئێمە تیمێکی کەناڵی رووداوین، لەو کاتەدا خاڵێک لە چەکداری حەشدی شەعبی لێبوو بە عەرەبی قسەیان دەکرد راستەوخۆ هێرشیان کردە سەر من هاوکارەکەم نایف عیدۆ، نەک تەنیا ئیهانەیان کردین، بەڵکو لێشیان داین".  بە گوتەی پەیامنێری رووداو دواتر هەر لە نێو گوندی سینۆ ئەوانیان بردووەتە ژوورێک و پێیان گوتوون: "ئێوە کەناڵێکی کوردین بە هیچ شێوەیەک نابێت لەو سنوورە کار بکەن، منیش گوتم ئێمە نەهاتووین کار بکەین، بەڵکو هاتووین داوا لە ئێوە بکەین ئەگەر مۆڵەتمان پێ بدەن بۆ ئەوەی کار بکەین، ئەگەر مۆڵەتیشمان پێ نەدەن ئەوا دەگەڕێینەوە، بەڵام بەر لە هەر شتێک دوو سەربازیان کە جلوبەرگی حەشدیان لەبەر بوو هێرشیان کردە سەرمان".  پەیامنێری رووداو لە شنگال دەڵێ: "دوای مانەوەمان بۆ ماوەی کاژێرێک، گوتیان دەبێت بڕۆن ئێمەیان بردە سەربازگەیەکی هەواڵگری لەنێوان قەزای تەلەعفەر و شنگال، لەوێش هێرشیان کردە سەرمان و گوتیان چۆن بێمۆڵەت دێنە ئەو ناوچەیە، ئێمەش گوتمان ئێمە هاتووین مۆڵەت لە ئێوە وەربگرین و لێدوانمان بۆ بدەن، بەرپرسێکی حەشدی شەعبی پێی گوتم ' ئێوە دەزانن ئێمە لە نەجەف و کەربەلاوە هێزێکی خۆمان هێناوەتە ناوچەکە و دەزانن ئێمە بۆ شەڕێک هاتووینەتە ئێرە، ئێوەش دەتانەوێت دیمەنی ئێمە پیشانی کوردستان و جیهان بدەن؟' ".  لە بەشێکی دیکەی قسەکانیدا تەحسین قاسم لەبارەی رووداوەکەی ئەمڕۆوە دەیگێڕێتەوە: "دواتر لەو بارەگا هەواڵگرییەی حەشدی شەعبی بە ئیهانەکردن ئێمەیان رەوانەی بارەگای هەواڵگریی تەلەعفەر کرد، من دەمویست ئۆتۆمبێلەکەی خۆم ببەم، بەڵام رێگەیان پێنەداین، هەموو کەلوپەلەکانیشیان لێ سەندین. پاشان ئێمەیان بردە لیوای ٥٣ی سەید موختار، کاتێک لەو بارەگایەبووین ناوەندی تۆڕی میدیایی رووداو و کاک محەممەد خۆشناو، بەرپرسی پەیوەندییەکان پەیوەندییان بە فەرماندی لیواکەوە کرد و لەوێ بڕیاری ئازادکردنیان داین. واتە لە کاژێر ٨: ٣٠ خولەکەوە دەستگیرکراین تاوەکو کاژێر ١٢: ١٥ خولەک".  لەبارەی چۆنێتی بریندارکردنەکەشیان تەحسین قاسم گوتی: "کاتێک هێرشی سەر ئێمەیان کرد و گوتیان دەبێت لە دواوەی پیکابەکە سوار ببن، منیش گوتم ئەگەر بشمکوژن سواری دواوەی پیکاب نابم، لەو کاتەدا یەکێک لە چەکدارەکان بە پۆستاڵ لێمی داو لاقی بریندارکردم. بە هەمان شێوەش ئازاری هاوکارەکەم نایف عیدۆشیان دا".  پەیامنێری رووداو باس لەوەش دەکات کە ئەوانەی هێرشیان کردووەتە سەری جلوبەرگی حەشدی شەعبیان لەبەر بووە و، بەناوی حەشدەوە هێرشیان کردووەتە سەریان، بەڵام ئەوان دڵنیا نەبوون کە ئەوانە حەشد بوون یان نا، "چونکە لیوای ٥٣ی سەید موختار رێزێکی زۆریان لێگرتین. ئەوەشیان پێ راگەیاندین کە ئەو هێزە سەر بەوان نەبووە، واتە بە گوتەی فەرماندەی لیوای ٥٣ ئەو هێزەی لە گوندی سینۆ بوون سەر بە ئەوان نین، چونکە گرووپێکی زۆری حەشدی شەعبی لەوێ هەن".  لەو بارەیەوە فەرماندەیی ئۆپەراسیۆنەکانی حەشدی شەعبی لە نەینەوا، ئەمڕۆ چوارشەممە، لە راگەیەندراوێکدا رایگەیاند: "تۆڕی میدیایی رووداو هەواڵێکی بڵاوکردەوە، کە گوایە هێزێکی لیوای ٢١ ـی حەشدی شەعبی، بەیانی ئەمڕۆ چوارشەممە، پەیامنێر و وێنەگری تۆڕەکەی دەستگیرکردووە، بۆیە دەمانەوێ رووداوە پەیوەندیدارەکان بەم هەواڵە روونبکەینەوە، چونکە تیمی رووداو هاتە ناوچەی سینۆی سەر بە شنگال و بەبێ وەرگرتنی رەزامەندیی پێشوەخت وێنەی هێزەکانی حەشدی شەعبی گرت لە ناوچەکە، بۆیە هێزە ئەمنییەکانمان لە ناسنامەکانیان دڵنیابوونەوە، دواتر بە سەلامەتی گەڕانەوە".  فەرماندەیی ئۆپەراسیۆنەکانی حەشدی شەعبی لە نەینەوا دەشڵێت: "ئەو هەواڵانەی کە باس لە دەستگیرکردنی تیمەکەی رووداو دەکەن راست نین، جەختیش دەکەینەوە کەوا پێویستە هەموو دەزگاکانی راگەیاندن پێشوەخت هاوئاهەنگی بکەن لە رووی رۆژنامەڤانی و ئەمنییەوە بۆ پێشکەشکردنی ئاسانکاری و پاراستنی تیمەکان، بەتایبەت لە ناوچەی نێوان هەردوو شارۆچکەی تەلەعفەر و شنگال کە دانیشتووانی تێدا نییە".  جوڵەی هێزەکانی حەشدی شەعبی و هێزەکانی سەر بە پەکەکە لە شنگال لە کاتێکدایە ھەولێر و بەغدا رۆژی ٩ی ئۆکتۆبەری ٢٠٢٠ رێککەوتن لەسەر دوورخستنەوەی گرووپە چەکدارە نێوخۆیی و گرووپە چەکدارە بیانییەکانی نێو شنگال و پاراستنی ئەمنییەتی ناوچەکە لەلایەن سوپای عێراقەوە، بۆ ئەوەی خەڵکی ناوچەکە بتوانن بگەڕێنەوە سەر زێدی خۆیان.  بەپێی زانیارییەکانی رووداو لە هەینی رابردووەوە حەشدی شەعبی سێ لیوای بۆ شنگال ناردووە، ئەوانیش لیوای ١٤ی هێزی کەتائب سەیدوشوهەدا بۆ چیای شنگال. لیوای ٢١ی رێکخراوی بەدر بۆ رۆژهەڵاتی شنگال لە چیای سینۆ و  لیوای ٣٣ی هێزی وەعدوڵڵا - لیوای شەباب رسالی بۆ رۆژئاوای شنگال. ئەوە جگە لە هێزەکانی نوجەبا و حیزبوڵڵا و ئەو هێزە حەشدەی بۆ کوردی ئێزدی دروستکراون.