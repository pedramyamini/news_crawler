سەلاحەدین محەممەد بەهائەدین، ئەمینداری گشتیی یەكگرتووی ئیسلامیی كوردستان رایگەیاند "لەم وەرزی فەریزەی حەج و مەراسیمی عەرەفە و قوربانەدا، هاووڵاتییان لەجیاتی خۆشی و شادیی جەژن، هەست بە نائارامی و دڵەڕاوكێ دەكەن و نیگەرانی ئاییندەی خۆیان و ماڵ و منداڵیانن".  ئەمینداری گشتیی یەكگرتووی ئیسلامیی كوردستان دەشڵێت "لەم دەرفەتە قودس و پیرۆزەدا، دەخوازین هەموو لایەكمان بەخۆدا بچینەوە و قوربانی بە بەرژەوەندی شەخسی و حیزبی بدەین لەپێناو گەل و وڵاتماندا، بەتایبەت هێزەكانی دەسەڵاتی هەرێمی كوردستان كۆتایی بە ستەم و پێشێلكردنی مافەكان و برسیكردن و ناعەدالەتی بهێنن و لەگەڵ خودا و لەگەڵ خەڵكدا ئاشت ببنەوە، ئازادییەكان بپارێزن، مووچە و بژێوی هاووڵاتییان دابین بكەن، واز لە ململانێی ناڕەوای دەسەڵاتداری بهێنن و بڕیاری خزمەتكردنی میللەت بدەن".  دەقی پەیامەكەی ئەمینداری گشتیی یەکگرتووی ئیسلامیی کوردستان:  هاتنەوەی جەژنی پیرۆزی قوربان لە جەماوەری ئیمانداری كوردستان و سەرجەم موسڵمانانی جیهان پیرۆز ئەكەین... داواكارین لە خودای میهرەبان ئەم بۆنەیە بكاتە مایەی گێڕانەوەی تەبایی و ئاشتەوایی جیهانی و ئاسودەیی گەلی ئێمە و گشت گەلانی جیهان.  جەژنی قوربان قوتابخانەی فیداكاری و قوربانیدانە بۆ ڕەزامەندی خودا و خزمەتی بەندەكانی خودا.. ئەزموونی كردارییە بۆ یەكتربوون و برایەتی و هاوكاری و دەستگرتنی هەژاران.. وانەی بڵند ڕاگرتنی كەرامەتی مرۆڤ و پەروەردەكردنی و راهێنانیەتی بۆ سەركردایەتیی عادلانە و لەگۆڕنانی خۆپەرستی و ئەنانیەت.  جێگەی داخە كە لەم ڕۆژە پیرۆزانەدا ئاڵۆزی سیاسی و ناكۆكی ناوخۆیی و سەختی بژێوی و ناعەدالەتی كۆمەڵایەتی و ناسەقامگیریی ئەمنی تاڕادەیەك باڵی كێشاوە بەسەر وڵاتماندا.  لەم وەرزی فەریزەی حەج و مەراسیمی عەرەفە و قوربانەدا، هاووڵاتیان لەجیاتی خۆشی و شادی جەژن هەست بە نائارامی و دڵەڕاوكێ دەكەن و نیگەرانی ئایندەی خۆیان و ماڵ و مناڵیانن.  بۆیە لەم دەرفەتە قودسی و پیرۆزەدا دەخوازین هەموو لایەكمان بەخۆدا بچینەوە و قوربانی بە بەرژەوەندی شەخسی و حیزبی بدەین لەپێناو گەل و وڵاتماندا، بەتایبەت هێزەكانی دەسەڵاتی هەرێمی كوردستان كۆتایی بە ستەم و پێشێلكردنی مافەكان و برسیكردن و ناعەدالەتی بهێنن و لەگەڵ خودا و لەگەڵ خەڵكدا ئاشت ببنەوە و ئازادییەكان بپارێزن و مووچە و بژێوی هاووڵاتیان دابین بكەن و واز لە ململانێی ناڕەوای دەسەڵاتداری بهێنن و بڕیاری خزمەتكردنی میللەت بدەن.  مامۆستا سەلاحەدین محەممەد بەهائەدین  ئەمینداری گشتی یەكگرتووی ئیسلامی كوردستان