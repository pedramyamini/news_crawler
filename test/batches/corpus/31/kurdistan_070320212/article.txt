نێچیرڤان بارزانی، سەرۆکی هەرێمی کوردستان بە پاپا فرانسیسی راگەیاند، "بەناوی هەرێمی کوردستانەوە زۆر بە گەرمی بەخێرهاتنی قەداسەتی پاپا فرانسیس دەکەین.. سەردانیان رووداوێکی مێژوویی مەزنە و جێگەی ئەوپەڕی شانازی و خۆشحاڵییە. ئێمە بە هەموو پێکهاتەکانی کوردستانەوە شانازی بە سەردانەکەی دەکەین. بڕوای تەواومان بە ئازادی و فرەئایینی هەیە".   سەرۆکی هەرێمی کوردستان باسی لەوەشکرد، لێبووردەیی، پێکەوەژیان و یەکدی قبووڵکردنی نێوان پێکهاتەکان، ناسنامە و کولتووری کوردستانییانە.   نێچیرڤان بارزانی ئەوەشی گوت، بە هەموو توانایەکیانەوە بەرگری لەو پێکەوەژیانە دەکەن و "هەمیشە لەگەڵ ئاشتی و دیالۆگداین".  سەرۆکی هەرێمی کوردستان دوای سەردانەکەی پاپا فرانسیس لە تویتێکدا ئاماژەی بەوە کردووە، "شەرەفمەندبووم بە پێشوازی لە پاپا فرانسیس لە هەولێر لەکاتێکدا سەردانە مێژووییەکەی بۆ کوردستان دەستی پێکرد. "  پاپا فرانسیس کاتێک پێی خستە سەر خاکی کوردستان و تەوقەی لەگەڵ نێچیرڤان بارزانی کرد، پێی گوت، "زۆر خۆشحاڵم کە جارێکی دیکە لێرە دەتبینمەوە. "       لەبارەی نێوەڕۆکی دیدارەکەیشیان، سەرۆکی هەرێمی کوردستان لە تویتێکدا نووسیویەتی، "پابەندیی خۆمان بۆ ئاشتی، ئازادیی ئایینی و برایەتی دووپاتکردەوە. "    هەر لە کۆبوونەوەکەدا باسی پێشمەرگەش کراوە، سەرۆکی هەرێمی کوردستان لە تویتەکەیدا دەڵێت، "یادی قارەمانەکانی پێشمەرگە و هەموو ئەوانەمان کردەوە کە قوربانییاندا بۆ بەرگری لە ئاشتی و ئازادی بۆ هەموو عێراقییەکان. "   لاى خۆیەوە پاپا فرانسیس لە بەشێکى قسەکانیدا گوتى: زۆر سوپاس بۆ ئەو پێشوازییە گەرمەى لێتان کردین. زۆر دەمێک بوو دەمویست سەرەدانى هەرێمى کوردستان بکەم و خۆشحاڵم کە ئەمڕۆ بە دەنگ بانگهێشتەکانتانەوە هاتم. زۆر پێزانینم هەیە کە وێڕاى ئەوەى لە شەڕدان بوون، بەڵام پێشوازیتان لە ئاوارە مەسیحییەکان لە موسڵ و دەشتى نەینەوا و قەرەقۆش و لە پێکهاتەکانى دیکە کرد. ئێوە باوەشتان بۆ کریستیانەکان کردووەتەوە.    پاپای ڤاتیکان ئەوەشی گوتووە، "هاتووم تاوەکو پێکەوە لەگەڵ ئێوە نزا بۆ ئێوە و بۆ مەسیحییەکان و بۆ هەموو مرۆڤایەتى بکەین. دووژمن هات بۆ ئەوەى ئەم وڵاتە تێکبدات، بەڵام ئێوە بە رەسەنیى خۆتان خزمەتتان کرد و پێشوازیتان لە ئاوارەکان و پێکهاتەکانى دیکە کرد. شەڕ رووخاندن و وێرانکردنە، بەڵام ئێوە دووژمنتان بەزاند و وڵاتەکەتان ئاوەدان دەکەنەوە".    لە بەشێکى دیکەى قسەکانیدا قەداسەتى پاپا ئاماژەی بەوە کردووە، "هاتووم موبارەکەى ئەم خاکە بکەم. ئێوە پاکن، دەستى بەزەییتان بۆ هەمووان درێژ کردووە، بۆ منیش نزا بکەن. سوپاس بۆ هەموو ئەوەى لەگەڵ هەموو ئایینەکان و هەموو پێکهاتەکان دەیکەن. لە کوردستان ئازادى بەرقەرارە. دووبارە سوپاس بۆ پێشوازیى گەرم و میوانداریتان. "