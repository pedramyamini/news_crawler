عەبدولڕەزاق موشیر، بەرپرسی لقی هەولێری کۆمیسیۆنی باڵای سەربەخۆی هەڵبژاردنەکانی عێراق لە کۆنگرەیەکی رۆژنامەڤانیدا ئاماژەی بەوە کرد، نوێکردنەوەی تۆماری دەنگدەرانیش بۆ ماوەی دوو مانگی دیکە درێژکراوەتەوە تاوەکو ٣١ - ٣ - ٢٠٢١ بەردەوام دەبێت.    لە وەڵامی پرسیاری تۆڕی میدیایی رووداو، لەبارەی ئەو هاوپەیمانێتی و بەربژێرانەی تاوەکو ئێستا خۆیان تۆمارکردووە، کۆمیسیۆن ئاماژەی بەوە کرد، لەبەر ئەوەی تۆمارکردنی حیزبەکان لە بەغدایە، بۆیە "زانیارییەکی ئەوتۆمان نییە".   بە گوتەی بەرپرسەکەی کۆمیسیۆن، زیاتر لە ٨٠ % ـی ئاوارەکان تۆماری بایۆمەترییان بۆ کراوە.     هاوکات فەرهاد ئەسعەد، بەرپرسی هۆبەی حیزبەکان لە کۆمیسیۆن ئاماژەی بەوە کرد، تاوەکو ئێستا هیچ بەربژێرێک لە نووسینگەی هەولێری کۆمیسیۆن خۆی بۆ هەڵبژاردنەکان تۆمارنەکردووە.        لە وەڵامی پرسیاری رووداو لەبارەی وەکو لقی هەولێری کۆمیسیۆنی هەڵبژاردنەکانی عێراق ئامادەن بۆ هەڵبژاردنی پێشوەختە؟ عەبدولڕەزاق موشیر وەڵامی دایەوە کە "وەکو کۆمیسیۆنی هەڵبژاردنەکان هەموو ئامادەکارییەکمان کردووە، لە ئامادەباشییەکی تەواوداین، تەنیا یەک کێشەمان هەیە، ئەویش کەمی کارمەندە".