ئەمڕۆ دووشەممە ١ی شووباتی ٢٠٢١ مەسرور بارزانی، سەرۆکی حکومەتی هەرێمی کوردستان پێشوازیی لە ستیڤن هیکی، باڵیۆزی بەریتانیا لە عێراق  و جەیمس سۆرنتن، کۆنسوڵی گشتیی بەریتانیا لە هەولێر کرد، لە کۆبوونەوەیاندا بارودۆخی عێراق و ناوچەکە و پەرەپێدانی پەیوەندییەکانی هەرێمی کوردستان و بەریتانیا تاوتوێ کران.  بەپێی راگەیێندراوێکی حکومەتی هەرێمی کوردستان، باڵیۆزی بەریتانیا لە عێراق ئاماژەی بەوە داوە کە وڵاتەکەی ئامادەیی هەر هاوکارییەکە بۆئەوەی هەرێمی کوردستان و حکومەتی فیدراڵی بگەنە رێککەوتنێکی دادپەروەرانە و درێژخایەن لەسەر بنەمای دەستوور.  وەکو لە راگەیێندراوەکەدا هاتووە، سەرۆکی حکومەت جەختی لەوە کردووەتەوە کە هەرێمی کوردستان هەمیشە پابەندبوونەکانی خۆی لە چوارچێوەی دەستووردا جێبەجێ کردووە، بە ئاراستەی گەیشتن بە رێککەوتن لەگەڵ حکومەتی فیدراڵی کە مافە دەستوورییەکانی خەڵکی هەرێمی کوردستان دابین بکات.  میکانیزمەکانی سەرکەوتنی پرۆسەی هەڵبژاردنەکانی داهاتووی عێراق، گرنگیی جێبەجێکردنی رێککەوتننامەی شنگال و دەرچوونی میلیشیا و هێزە چەکدارە نایاساییەکان لە ناوچەکە، بەشێکی دیکەی گفتوگۆکان بوون لە کۆبوونەوەکەدا.  پێشتر جەیمس سۆرنتن، کۆنسوڵی گشتیی بەریتانیا لە هەولێر لەمیانی بەشداریکردنی لە بووڵتەنێکی هەواڵەکانی تۆڕی میدیایی رووداو رایگەیاند، وڵاتەکەی پەرۆشی رێککەوتنی نێوان حکومەتی هەرێمی کوردستان و بەغدایە و هیوا دەخوازێت لەسەر بودجە، نەوت، ناوچە کێشەلەسەرەکان و پرسە ئەمنییەکان رێکبکەون.    کۆنسوڵی گشتیی بەریتانیا لە هەولێر ئامادەیی وڵاتەکەی دەربڕی کە وەکو چاودێر سەرپەرشتیی گفتوگۆکانی نێوان هەولێر و بەغدا بکات ئەگەر هەردوولا بەوە رازیبن.    کلیک بکە بۆ خوێندنەوەی دەقی هەڤپەیڤینەکەی رووداو لەگەڵ کۆنسوڵی گشتیی بەریتانیا لە هەولێر