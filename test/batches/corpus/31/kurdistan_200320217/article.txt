هەژار سەعدوڵڵا، خاوەنی شوێنی گەشتیاری لە دهۆک دەڵێت، "بێگومان بەهۆی رێکارەکانی خۆپاراستن لە کۆرۆنا کاریگەرییەکی گەورە لەسەر کارەکەمان دروستبووە، ئەوەش بەهۆی نەهاتنی ئۆتۆمبێلی گەورە، هەرچەندە ئۆتۆمبێلی بچووک دێن، بەڵام قەرەبووی ئۆتۆمبێلە گەورەکان ناکاتەوە".  بە گوتەی گەشتیارانی پارێزگاکانی عێراق، هەرێمی کوردستان نزیکترین جێگەیە بۆ گەشتوگوزار.  گەشتیارێک بەناوی عەلی خزر دەڵێت، بۆئەوەی خۆیان لە گوشارەکانی ناوخۆی ناوەڕاست و باشووری عێراق رزگاربکەن، زۆربەی گەنج و خێزانەکان دەچنە هەرێمی کوردستان و ناوچەکانی دیکەی باکووری عێراق، ئەو گەشتیارە ئاماژەی بەوەش کرد، هەرێمی کوردستان جێگەی گەشتیاریی زۆری هەیە وەکو تاڤگە و هاوینەهەوار و بەرەوپێشچوونی بیناسازیی بەخۆوە بینیوە.  دەستەی گەشتوگوزاری هەرێمی کوردستان باس لەوە دەکات، رێکارەکانی رووبەڕووبوونەوەی کۆرۆنای بووەتە هۆی کەمبوونەوەی رێژەی گەشتیار. ئەمەل جەلال، سەرۆکی دەستەی گەشتوگوزار لە هەرێمی کوردستان دەڵێت، داخستنی بازگەکان و رێکارەکان کە بڵاودەکرێنەوە، جۆرێک هۆشداری و ترس لەلای گەشتیار دروستدەکات لەوەی کە ناتوانێت سەردانی شوێنەکان بکات "بەڕاستی هێشتا هۆشیارییەکی باشیشمان نییە لەڕووی پێشوازیکردن لە گەشتیار لە بازگەکانەوە تاوەکو شوێنە گشتییەکان. پێویستمان بەوەیە دامەزراوە پەیوەندیدارەکان لەڕووی ئەمنی، تەندروستی و رێگەوبان هەموو شوێنەکانی کە پەیوەستە پێیانەوە، لە بەرپرسیارەتی و بونیاتنانی ژێرخانی گەشتوگوزاری دەبێت هاوکارمان بن".  بەگوێرەی ئاماری دەستەی گەشتوگوزاری هەرێمی کوردستان، رێژەی کەمیی هاتنی گەشتیاران لە ساڵی ٢٠٢٠ بەراورد بە ساڵی ٢٠١٩ لە پارێزگای هەولێر ٦٨ %، لە دهۆک ٧٦ % و لە سلێمانیش ٩٥ % كەم بووەتەوە.