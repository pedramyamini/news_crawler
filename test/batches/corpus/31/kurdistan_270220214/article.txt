هۆگر عەزیز، گوتەبێژی پۆلیسی هەولێر بە سیداد لەشکری، پەیامنێری تۆڕی میدیایی رووداوی راگەیاند: "دوێنێ ئێوارە لە کاتی گەڕانەوەی هاونیشتمانیان رووداوێکی شەڕە تەقە لە شەقامی ٤٠ مەتریی هەولێر روویداوە، هۆکارەکەشی بۆ ئەوە دەگەڕێتەوە کە ئۆتۆمبێلەکان دەستیان شکاندووەتەوە سەر یەکدی".  دوای رووداوەکە پۆلیسی هەولێر گەیشتووەتە شوێنەکە و هەردوو شوفێرەکە بە ناوەکانی (ا. ش. م) و (ا. ھ. ع) دەستگیرکردووە، بەپێی زانیارییەکانی گوتەبێژی پۆلیسی هەولێر ئۆتۆمبێلەکان لە جۆرەکانی کیا کادێنزا و تۆیۆتا کرۆلا تەکسی بوون، دەست بەسەر هەردوو ئۆتۆمبێلەکە و دەمانچەیەکدا گیراوە و پاشان رادەستی بنکەی پۆلیسی ئاشتی کران بە مەبەستی گرتنەبەری ڕێکاری یاسایی بەرامبەریان.  لەبارەی رووداوێکی دیکە کە لە ناحیەی هەریر روویدا، هۆگر عەزیز رایگەیاند: "دوێنی لە ئاهەنگێکی بووکگواستنەوە دەمەقاڵێ دروستبووە و گرژی بەدوادا هاتووە و پێنج کەس بریندار بوون و نۆ کەسیش دەسگیرکراون"، هەروەها دەشڵێت: پەڕاوی لێکۆڵینەوەیان بۆ دەستگیرکراوان کردووەتەوە بۆ ئەوەی رێڕەوی یاسایی جێبەجێبکرێن.  سەبارەت بە رەوشی هۆکاری رووداوەکەی هەریریش هۆگر عەزیز رایگەیاند: هۆکاری ئەو شەڕەش هەر شکاندنەوەی ئۆتۆمبێل بووە.  محەممەد ئامۆکەیی، بەرپرسی راگەیاندنی بەڕێوەبەرایەتیی تەندروستیی شەقڵاوە بە رووداوی راگەیاند ئەو کەسانەی برینداربوون، بە "چەقۆ، خەنجەر بۆکس و شێلانی ئۆتۆمبێل" برینداربوون.   بەپێی زانیارییەکانی رووداویش، ئەو کەسانەی شەڕیان کردووە تەمەنیان لەنێوان ٢٠ بۆ ٣٥ ساڵان بووە و سەرجەمیان دانیشتووی هەولێر بوونە. بۆ ئاهەنگی بووکگواستنەوەکە لەلایەن ماڵی زاواوە بانگهێشتی هەریر کرابوون