عەلی فەتاح حوسێن کە رۆژی یەکشەممە لە رێگەی رووداو ئاشکرایکرد بڕێکی زۆر پارەی دۆزیوەتەوە و بەدوای خاوەنەکەی دەگەڕێت بە رووداوی راگەیاند، تاوەکو ئێستا خاوەنەکەی نەدۆزیوەتەوە و چاوەڕێی دۆزینەوەی خاوەنی راستەقینەی پارەکەیە.  عەلی فەتاح ئاشکرایدەکات کە لە رۆژی رابردووەوە دەیان تەلەفوونی بۆ کراوە و هەرکەسێک هەوڵدەدات بە زانیاریی ناڕاست خۆی بکاتە خاوەن پارەکە. ئەو چەند پەیوەندییەک بە نموونە دەهێنێتەوە وەک ئەمانەی خوارەوە:  - کەسێک پەیوەندیی کردووە و دەڵێت ئەزانم پارەکە هین منە بەڵام نازانم چی تێدایە و بڕەکەی چەندە  - کەسێک پەیوەندیی کردووە و دەڵێت، دەزانم دۆلار و یۆرۆی تێدایە و بڕەکەی ٢٥٠ ملیۆن دینارە!! کە وادیارە هەواڵەکەی ئێوەی خوێندووەتەوە.  - کەسێک پەیوەندیی کردووە و دەڵێت پارەکەی من ٢٥٠ ملیۆن دۆلارە، کە من پێمگوتووە برا ئەو پارەیە بە ٢٠ ـی وەک منیش نادۆزرێتەوە، ئەو هەموو پارەیەت لەکوێ بوو کە ئاوا بزرت کردووە!!!!  - کەسێک لە بەریتانیاوە تەلەفوونی کردووە و دەڵێت من پارەم بۆ سلێمانی حەواڵە کردووە و بزربووە پێموایە پارەکەی منە!!!  - دوو کەس هاتوونەتە ماڵەوە و هەرکامەیان باسی بڕێکی پارە دەکەن و ناونیشانی هەڵەیان دەدا کە بڕەکەی زۆر جیاوازە لەوەی دۆزیومەتەوە  داواکارییەکان لە عەلی فەتاح  - کەسێک تەلەفۆنی کرد کە پارەم پێویستە و داوادەکەم بڕێک لەو پارەیەم پێبدەی  - یەکێک داوا دەکات لە هەولێرە و قوتابیە بەشکو کۆمپیوتەرێکم بۆ بکڕی  - یەکێک دەڵێت ئەگەر پارەکەت دایەوە بە خاوەنەکەی کە خۆت هیچت ناوێ بەشکو شتێکم بۆ وەرگری   عەلی فەتاح لەبارەی پارەکەوە دەڵێت، ئەو بڕە پارەیەم لەماڵەوە دانەناوە و لە شوێنێکی ئەمینە بۆیە کەس هەوڵی ئەوە نەدات بێتە سەرماڵەکەم. هەروەها دەڵێت، لە دوێنێوە زانیوەمە خەڵکی ئێمە هەر خەریکی پارە بزرکردنن.  سەبارەت بەوەی ئەگەر هەر خاوەنی پارەکە نەدۆزرایەوە پلانی چییە و چی لەو پارەیە دەکات؟، عەلی فەتاح حوسێن گوتی: "شەرعی ئیسلام چیم پێبڵێ وادەکەم بەڵام پلانی خۆم ئەوەیە، تاوەکو ساڵێک چاوەڕێ دەکەم، دواتر دوو خانووی پێ دەکڕم و هەر دوو ساڵ جارێک دەیدەمە دوو خێزانی هەژار بەبێ بەرامبەر تێیدا بن، هەر کاتێکیش خاوەنی پارەکە دۆزرایەوە یان خانووەکانی رادەست دەکەم یان دەیفرۆشین و پارەکەی دەدەمەوە".