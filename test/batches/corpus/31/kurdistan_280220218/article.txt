لە هەواڵەکانی نووڕۆژی رادیۆی رووداودا کە رۆژی یەکشەممە ٢٠٢١ - ٠٢ - ٢٨ لەلایەن ئەدلین قاسمەوە پێشکێشکرا، باس لە پرسی لامەرکەزیی پارێزگاکانی هەرێمی کوردستان کرا و هەریەکە لە سەرۆکانی ئەنجوومەنی پارێزگاکانی سلێمانی و هەولێر میوان بوون.  ئازاد محەممەد ئەمین، سەرۆکی ئەنجوومەنی پارێزگای سلێمانی رایگەیاند: ئەوان وەکو ئەنجوومەنی پارێزگای سلێمانی و هەموو پارێزگاکانی دیکەی هەرێمی کوردستان یەک یاسایان هەیە ئەویش یاسای ژمارە ٣ ـی ساڵی ٢٠٠٩ یە. یاساکە لە پەرلەمانەوە دەرچووە و تاوەکو ئێستاش بۆ ئەنجوومەنی وەزیرانی هەرێمی کوردستان بەرکارە.  لە یاسای ژمارە ٣ ـی ساڵی ٢٠٠٩ ـی پارێزگاکانی هەرێمی کوردستاندا لە ماددەی ٢ ـی ئەو یاسایەدا دەسەڵات و ئەرکەکانی سەرۆک و جێگر و ئەندامانی ئەنجوومەنی پارێزگا دیاری کراوە و دەڵێت: "ئەم یاسایە دەسەڵات و پرەنسیپی ئەنجوومەنەکان و سەرۆکەکان و ئەندامەکانیان دەستنیشان دەکات بۆ پتەوکردنی پرەنسیپی ناسەنتەری لە دابەشکردنی ئەرکەکان و گەیاندنی خزمەتگوزاریی گشتی بۆ هاووڵاتیان. "  سەرۆکی ئەنجوومەنی پارێزگای سلێمانی گوتی: "ئەو لامەرکەزییەی ئێمە دەمانەوێت لامەرکەزیی کارگێڕی و داراییە. واتە لە چوارچێوەی یاساکەدایە. لە سەرووی هەموویشییەوە ئەو لامەرکەزییەتە لە چوارچێوەی چاودێرییەکی تووند و بەهێزی ئەنجوومەنی وەزیران، وەزارەتی دارایی و دیوانی چاودێری، دەستەی دەستپاکی و داواکاری گشتیدا دەمانەوێت بۆ ئەوەی باشترین خزمەتگوزاری پێشکەش بکرێت. هەروەها حکومەتە خۆجێییەکان دەسەڵاتیان هەبێت ئەو پرۆژانە پێشکەش بکەن کە لەپێشترن و بەشێکی گرنگن لە دابەشکردنی دەسەڵاتەکان، دابینکردنی دادپەروەری و پێشکەشکردنی شەفافیەت لە سنووری پارێزگاکاندا. ئەوەی ئێمە داوای دەکەین بۆ هەموو پارێزگاکان وەکو یەک داوای دەکەین. "  لە ماددەی ٥ و بڕگەی ٨ ـی ماددەی ٦ ـی هەمان یاسای ژمارە ٣ ـی ساڵی ٢٠٠٩ دا دەڵێت: "ئەنجوومەنی پارێزگا دەسەڵاتێکی چاودێرییە لە سنووری جوگرافیی پارێزگادا بۆ رێکخستنی کاروباری کارگێڕی و دارایی بە شێوەیەکی پرەنسیپی لامەرکەزی بۆ پێشکەشکردنی باشترین خزمەتگوزاری بە مەرجێک پێچەوانەی دەستوور و یاسا کارپێکراوەکان نەبێت. "  هەروەها عەلی رەشید، سەرۆکی ئەنجوومەنی پارێزگای هەولێر رایگەیاند: "ئێمە هەرسێ ئەنجوومەن کۆکین. لە یاسای ژمارە ٣ ـی ساڵی ٢٠٠٩ی ئەنجوومەنەکاندا زۆر بە روونی باس لە دەسەڵاتی ئەنجوومەن و لامەرکەزییەت دەکات. لە ماددەی پێنجەمدا باس لە ئەنجوومەنی پارێزگا دەکات و دەڵێت دەسەڵاتی چاودێرییە لەناو سنووری کارگێڕیی پارێزگادا مافی ئەوەی هەیە بڕیار و پێڕەو و رێنماییەکان بۆ رێکخستنەوەی کاروباری کارگێڕی و دارایی لەناو سنووری پارێزگادا دەربچێنێت تاوەکو بتوانێت سەرپەرشتیی کاروباری پارێزگا بەپێی پرەنسیپی ناسەنتەری بکات. "  سەرۆکی ئەنجوومەنی پارێزگای هەولێر ئاماژەی بەوە دا کە  هەرسێ ئەجوومەنەکە لەسەر ئەوە کۆکن کە ئەگەر ئەو یاسایە بەشێکی باشی جێبەجێ بکرێت لامەرکەزیەت دێتە دی.  بە گوتەی عەلی رەشید: "کێشەکە ئەوەیە کە لەلایەن هەندێک لە وەزارەتەکانەوە دەسەڵات هەن، بۆ نموونە ئەنجوومەنی پارێزگا دەسەڵاتی دەرکردنی بڕیار و رێنمایی هەیە، لە هەمان کاتدا وەزیرەکانیش دەسەڵاتی دەرکردنی بڕیار و رێنماییان هەیە. وەزیرەکان هەر بڕیار و رێنماییەک دەردەکەن بۆ هەموو کوردستانە، بەڵام ئێمەی ئەنجوومەن بەپێی کولتوور و شوێنی جوگرافیی پارێزگاکەمان بڕیار و رێنماییەکان دەردەکەین. "  سەرۆکی ئەنجوومەنی پارێزگای هەولێر گوتی: "ئێمە داوا دەکەین بەپێی ئەم یاسایە پێویستە پلان و بەرنامەی هەموو فەرمانگەکانی پارێزگا لە رێگەی پارێزگارەوە بێتە ئەنجوومەن و لەوێ پەسند بکرێت و بەرەو وەزارەتی دارایی بڕوات. بەڵام ئێستا پلانی فەرمانگە بە فەرمانگە دەچێتە وەزارەتی پلاندانان و دارایی. داواکاریی ئێمە ئەوەیە کە نامانەوێت بۆ نموونە خەڵکێک لە زاخۆوە بچێتە دهۆک و دوو رۆژ لەوێ بمێنێتەوە بۆ ئەوەی واژۆیەکی بۆ بکرێت، ئینجا بێتە هەولێر و لێرەیش سێ شەو بمێنێتەوە ئەوجا بگەڕێتەوە. ئێمە دەمانەوێت کێشەی کارگێڕی هەر پارێزگایەک لەو پارێزگایە چارەسەر بکرێت و پێویست نەکات بچێتە دیوانی وەزارەت. "  عەلی رەشید جەختی لەوە کردەوە کە کێشە داراییەکان دوو جۆرن و لەوە گەورەترن کە چاوەڕێیان دەکەن و گوتی: "هەندێک فەرمانگە هەن کە فەرمانگەی هەرێمایەتین و ئێمە ناتوانین ئیدارەیان بدەین و یاسایش رێگەی لێ گرتووین، وەکو پێشمەرگە، زانکۆکان و دادگاکان. پرسی لامەرکەزی زۆر لەوە وردترە کە لە شەقامدا باس دەکرێت. ئێمە هەرسێ ئەنجوومەنەکە لەسەر ئەوە کۆکین کە ئەگەر یاسای ئەنجوومەن جێبەجێ بکرێت بەشێکی زۆری کێشەی هاووڵاتییان جێبەجێ دەکرێت و بەشێکی زۆری لامەرکەزییەتیش دێتە دی. "  هەروەها سەرۆکی ئەنجوومەنی پارێزگای سلێمانی ئاماژەی بەوە دا کە ئەوان ئەو پرۆژەی لامەرکەزییەی ئامادەیان کردووە تێیدا داوایان کردووە دەسەڵاتە کارگێڕی و داراییەکان بە شێوەیەکی گشتی بدرێنە پارێزگارەکان و سەرپەرشتیاری ئیدارە سەربەخۆکان.   ئازاد محەممەد ئەمین باسی لەوە کرد کە ئەوان داوای دەسەڵاتەکان بۆ پارێزگارەکان دەکەن کە دەسەڵاتی پارێزگاریش بۆ پرۆژەکان لەلایەن ئەنجوومەنی پارێزگاوە پەسند بکرێت.   سەرۆکی ئەنجوومەنی پارێزگای سلێمانی ئەوەی خستەڕوو ئەوان دەڵێن، با داهاتی پارێزگاکان بخرێتە هەژمارێکی بانکییەوە بە ناوی پارێزگا و ئیدارە سەربەخۆکانەوە و، دەسەڵاتی خەرجکردنی بڕێک لەو پارەیەیان هەبێت. هەروەها بەشێکیشی بۆ تەواوکاریی مووچەی مووچەخۆرانی هەرێمی کوردستان بۆ وەزارەتی دارایی بگەڕێتەوە.   ئازاد محەممەد ئەمین جەختی لەوە کردەوە: "ئێمە هەموو لایەک دڵنیا دەکەینەوە کە لە چوارچێوەی یاساکە ناچینە دەرەوە. هەرچەندە ئێمە ئێستاکە پێمان وایە کە یاساکەیش پێویستی بە هەموارکردنەوەیە، چونکە لە ساڵی ٢٠٠٩ وە دەرچووە و ئێستا ساڵی ٢٠٢١ ـە. مەبەستمان تەنیا کەمکردنەوەی گەندەڵی و بەرقەراکردنی شەفافیەتە. "  هاوکات عەلی رەشید ئەوەی ئاشکرا کرد کە ئەوان دەڵێن دەسەڵات شۆڕ بکەنەوە با کاری خەڵک رایی ببێت و دەسەڵاتەکە لەژێر چاودێریی پارێزگاردا بێت بە پەسندکردنی ئەنجوومەنی پارێزگا.   سەرۆکی ئەنجوومەنی پارێزگای هەولێر گوتیشی: "ئەوەی هەندێک جار لەبارەی لامەرکەزییەوە لەلایەن هەندێک لە سیاسییەکانەوە گوێمان لێی دەبێت سەربەخۆبوونە نەک لامەرکەزی، بەڵام ئەوەی کاک ئازاد باسی دەکات و ئەوەی من و کاک فەهیمیش لە دهۆک باسی دەکەین ئەوە لامەرکەزیەتە. بۆیە ئێمە دەمانەوێت زۆرترین دەسەڵات بێتە پارێزگا و لەوێیش بە چاودێریی ئەنجوومەنی پارێزگا دوای پەسندکردنی بدرێتە فەرمانگەکان. "  یەکێتیی نیشتمانیی کوردستان رەشنووسی پرۆژەیاسای لامەرکەزیی سلێمانیی بڵاوکردەوە کە خۆی لە ١١ ماددەدا دەبینێتەوە و تێیدا مەبەست لە ناناوەندێتیی بەڕێوەبردن و ئامانجەکانی روونکراونەتەوە. لەناو بەشێک لە خەڵک و بەتایبەت لە سلێمانى و دەورووبەرى وا بڵاوبووەتەوە کە لامەرکەزى هەوڵێکە بۆ جیاکردنەوەى ئەو پارێزگایە لە هەولێر.  ئازاد محەممەد ئەمین گوتی: "ئێمە پرۆژەکەی لامەرکەزیمان ئاراستەی ئەنجوومەنی وەزیرانی هەرێمی کوردستان کردووە، خۆ بۆ هیچ شوێنێکی دیکەمان نەناردووە. لەگەڵ پەیڕەوەکەی یەکێتیی نیشتمانیی کوردستاندا بۆ ئەوێمان ناردووە. ئەنجوومەنی وەزیرانیش لیژنەی پێکهێناوە بۆ ئەوەی بزانێت چۆن وەڵامی پرۆژەکەی ئێمە و پەیڕەوەکەی یەکێتی بداتەوە، بەڵام بە داخەوە تا ئێستا وەڵامی نەداوینەتەوە. ئەگەر لە چوارچێوەی قەوارەی سیاسیی هەرێمی کوردستاندا نەبێت بۆچی بۆ ئەنجوومەنی وەزیرانی دەنێرین؟ پرۆژەکەمان بۆ بەهێزکردنی حکومەت و پاراستنی قەوارەی سیاسیی هەرێمی کوردستانە. "  لەبارەی ئەوەیشی کە ئەگەر حکومەت بە پرۆژەکەیان رازی نەبێت چ هەڵوێستێکیان دەبێت، سەرۆکی ئەنجوومەنی پارێزگای سلێمانی گوتی: "حکومەتی هەرێمی کوردستان لە پارتی و یەکێتی و گۆڕان پێکهاتووە، بۆیە ئێمە داوا دەکەین کە ئەم جۆرە لامەرکەزییەتە بە سازان بێت. پرۆژەکەیش گشتگیرە بۆ هەموو پاریزگاکان و تەنیا بۆ سلێمانی نییە. هیوادارین حکومەت جێبەجێی بکات. ئەگەر جێبەجێی نەکات دەبێت بگەڕێینەوە بۆ ئەو بڕیار و رێنماییانەی لە ئەنجوومەنی پارێزگا دەردەچن. "  لای خۆیشیەوە عەلی رەشید رایگەیاند، "ئێمە داوامان کردووە کە گواستنەوەی فەرمانبار لە سنووری پارێزگایەکدا لە فەرمانگەیەکەوە بۆ فەرمانگەیەکی دیکە لە دەسەڵاتی پارێزگادا بێت بە پەسندکردنی ئەنجوومەنی پارێزگا و نەچێتەوە وەزارەتەکان"، جەختی لەوەشکردەوە "دەبێت یاسای ژمارە ٣ رێکبخرێتەوە کە هەندێک کەموکووڕیی تێدایە. "  ساڵی ٢٠١٧ ئەنجوومەنی پارێزگای سلێمانی پرۆژەی لامەركەزیی پەسندكرد و داوای پێدانی دەسەڵاتی خەرجكردنی پارەی سلێمانیی كرد. دواتر نێچیرڤان بارزانی، سەرۆکوەزیرانی پێشووی هەرێمی کوردستان دەسەڵاتی بۆ هەموو پارێزگارەكانی كوردستان زیاد كرد.