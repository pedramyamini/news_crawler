ژنە نیپاڵییەکە دوو مانگ بووە لاى دایکی بەهمەن بووە. ئەو ئاگاداری دوایین ساتەکانى نەخۆشکەوتن و گیانلەدەستدانى سامشا ساشا بووە.  بەهمەن رەشید، خاوەنکارى ئافرەتە نیپاڵییەکەیە و دەڵێت: "بەیانى بوو دایکم تەلەفۆنى بۆ کردم گوتى سام نەخۆشە. بردم بۆ نەخۆشخانەى شار، لە رێگەى هەر دەیگوت: ' سنگم ئازارى هەیە.' کە گەشتین دکتۆرەکان گوتیان مردووە و بە هۆى کۆرۆناوە بووە. بەڵام من دەپرسم " ئەگەر کۆرۆنایە، بۆ لە ماڵى ئێمە کەسى دیکە تووش نەبوو. "  تەرمى سامشا ساشاى هیندۆسى، نزیک بە ٣ مانگ لە پزیشکی دادى سلێمانى دەهێڵرێتەوە. دواى ئەوەى رێکارەکانى ناردنەوەى تەرمەکەى بۆ نیپاڵ سەرناگرێت، لە گۆڕستانى مەسیحییەکانى سلێمانى دەستەبژێرێک لە باوەڕدارانى مسوڵمان، زەردەشتى و کریستیان ئەسپەردەى خاکیان کرد.  خەندە عەبدوڵڵا، خاوەنکارى پێشووى سامشایە و دەڵێت: "لەگەڵ ئێمە زۆر باش و کراوە و دەستپاک و خۆشەویست بوو. دایکم پێیدەگوتم: ' سامم بە قەدەر تۆ خۆش دەوێت.' زۆر بەداخەوە بۆ مردنەکەى! "  بەپێى ئامارى رێکخراوى کرێکارانى بیانى، لە ساڵى ٢٠١٩ و ٢٠٢٠ ـدا لە هەرێمى کوردستان و عێراقدا ٢٥ کرێکارى بیانى مردوون، ٥ کچى نیپاڵى دەستدرێژیى سێکسییان کراوەتە سەر، ١٣٠ کەیسى بازرگانىکردنیش بە کرێکارانەوە تۆمارکراون.  حەمە هەژار، سەرۆکى رێکخراوى کرێکارانى بیانى بە تۆڕی میدیایی رووداوی راگەیاند: "لەگەڵ نیپاڵ زۆر لەسەر هێڵ بووین و هەوڵمان دا، بەڵام دواجار بە نووسراوێک پێیانگوتین کە مادام کۆرۆناى گرتووە، وەریناگرینەوە. "  کرێکارى کۆمەڵێک وڵات لە هەرێمى کوردستان کاردەکەن، لەوانە فلیپین، بەنگلادیش، هیندستان، نیپاڵ، چین، تایلەند، ئەسیوپیا، مالیزیا، ئێران و سووریا. بەپێى ئامارەکان ئێستا لە هەرێمی کوردستان زیاتر لە ٤٠ هەزار کرێکارى بیانى هەن.