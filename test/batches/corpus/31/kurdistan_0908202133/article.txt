لەو ئاگادارییەی دەروازە سنوورییەکەدا هاتووە، "ئەوانەی بەنیازن لە رێگەی دەروازەی نێودەوڵەتیی حاجی ئۆمەرانەوە گەشت و سەردانی کۆماری ئیسلامیی ئێران بکەن، لە رۆژی چوارشەممەوە (١١ - ٠٨ - ٢٠٢١)، پێویستە بڕوانامەی پشکنینی کۆرۆنا ئەنجامی نێگەتیڤ (PCR) لە یەکێک لە تاقیگەکانی باوەڕپێکراوی وەزارەتی تەندروستیی حکومەتی هەرێمی کوردستانیان هەبێت".  هەروەها ئاماژە بەوەش کراوە، "بە پێچەوانەوە هەر هاووڵاتی یان گەشتیارێک بڕوانامەی پشکنینی کۆرۆنای نەبێت، لەلایەن سەرکۆنسوڵگەریی کۆماری ئیسلامیی ئێران لە هەولێر ڤیزای پێنادرێت و دەوڵەتی ئێران رێگەیان پێنادات سەردانی وڵاتی ئێران بکەن و دەگەڕێندرێنەوە".  دەروازەی حاجی ئۆمەران ئەوەشی خستووەتەڕوو، بۆئەوەی خەڵک تووشی گرفت و زەحمەتی رێگە نەبن، "داوا لە هەموو گەشتیارە بەڕێزەکان دەکەین، بەبێ هەبوونی بڕوانامەی پشکنینی کۆرۆنا بە مەبەستی چوون بۆ وڵاتی ئێران سەردانی دەروازەی نێودەوڵەتیی حاجی ئۆمەران نەکەن، چونکە رێگەیان پێنادرێت".  ئەمەش لەکاتێکدایە، ماوەیەکە ژمارەی تووشبوون و گیانلەدەستدان بە ڤایرۆسی کۆرۆنا رووی لە هەڵکشان کردووەتەوە.