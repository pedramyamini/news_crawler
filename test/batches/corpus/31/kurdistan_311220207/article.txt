نێچیرڤان بارزانی، سەرۆکی هەرێمی کوردستان لە پەیامی پیرۆزبایی بۆ ساڵی نوێ لەبارەی بڕینی مووچە و بودجەی هەرێمی کوردستان لەلایەن بەغداوە دەڵێت، حكومه‌تى عێراق ده‌بێ شايسته داراييه‌كانى ساڵى ٢٠٢٠ ى هه‌رێمى كوردستان به‌پێى رێككه‌وتنه‌كانى پێشوو قه‌ره‌بوو بكاته‌وه. هەروەها پێیوایە، "سه‌رۆكوه‌زيرانى عێراق و حكومەتى فیدراڵ و هەموو دەزگا فەرمییەكانی دەوڵەتی عێراق، نەدەبووایە ئەو نادادپەروەرییە بەرامبەر به فەرمانبەران و مووچەخۆران و خەڵكی هەرێمی كوردستان قبووڵ بكەن".  سەرۆکی هەرێمی کوردستان هەروەها لەبارەی دۆخی ناوخۆیی هەرێمی کوردستانەوە دەڵێت، "بەداخەوە ناكۆكيی سیاسيی نێوان لایەنە سياسييه‌كان بەردەوامە، باری ژیان و دەروونیی خەڵكی كوردستان بە شەڕێكی ئاستنزمى سۆشیاڵمیدیا خراپتر كراوە و زۆركردنی ئەو جیاوازییە سیاسيانە، هێزی سیاسيی هەرێمی كوردستان زۆر لاواز ده‌كات".  ساڵى تازه له هه‌موو كوردستانييان، له خانه‌واده‌ى سه‌ربه‌رزى شه‌هيدان، له گه‌لى عێراق و نوێنه‌رانى وڵاتان و هاوپه‌يمانان له كوردستان و عێراق، هه‌روه‌ها له جيهان پيرۆز ده‌كه‌م، هيوادارم له ساڵى تازه‌دا كوردستان، عێراق و ته‌واوى مرۆڤايه‌تى، ناخۆشى و سه‌ختييه‌كانى ساڵى ڕابردوو، په‌تاى كۆڤيد _ ١٩ و لێكه‌وته‌كانى جێبهێڵن و ساڵێكى پڕ له ئارامى، خۆشى و سه‌قامگيرى به‌ڕێ بكه‌ن و ژيان ئاسايى ببێته‌وه.  ساڵى ڕابردوو هه‌رێمى كوردستانيش وه‌ك هه‌موو جيهان كه‌وته به‌ر لێكه‌وته سه‌خته‌كانى بڵاوبوونه‌وه‌ى ڤايرۆسى كۆرۆنا، دۆخێكى نه‌خوازراوى ته‌ندروستى، دارايى و ئابووريى سه‌خت، به‌رۆكى هه‌رێمى كوردستانى گرت كه له هه‌موو ڕوويه‌كه‌وه بارقورسييه‌كى زۆرى خسته سه‌ر شانى هاووڵاتييان. به سه‌دان خانه‌واده‌ى كوردستان به‌هۆى په‌تاوه ئازيزان و خۆشه‌ويستانيان له ده‌ست دا، سه‌ره‌خۆشييان لێده‌كه‌م و هاوخه‌ميانم.  به‌رله كۆتاييى ساڵى ٢٠٢٠، لە پەرلەمانی عێراق هەڵسوكەوتی هێزە سیاسییە سه‌ره‌كييه‌كانى عێراق لەگەڵ هەرێمی كوردستان زۆر سته‌مكارانه بوو. سیاسەتێكی پڕ لە دژایەتیكردنی هەرێمی كوردستان بوو به ئامانجى پەكخستنی خزمەتگوزارییەكان و برسیكردنی خەڵكی هەرێمی كوردستان. له یاسای پڕكردنەوەی كورتهێنانی دارایيدا، هه‌موو هه‌وڵێكيان دا و به ناوى ياساوه فەرمانبەران و مووچەخۆرانی هەرێمی كوردستانیان بە هەموو شێوەیەك لە مووچه و شايسته دارايييه‌كان بێبەش كرد.  ئەمە دژى گیانی هاوچارەنووسی و پێكەوەژیانه و هەستنەكردنە بە هیچ بەرپرسیاريه‌تییەك بەرامبەر به بەشێكی فەرمانبەرانی دەوڵەتی عێراق. به‌ڕێز سه‌رۆك وه‌زيرانى عێراق و حكوومەتى فیدراڵ و هەموو دەزگا فەرمییەكانی دەوڵەتی عێراق، نەدەبووایە ئەو نادادپەروەرییە بەرامبەر به فەرمانبەران و مووچەخۆران و خەڵكی هەرێمی كوردستان قبووڵ بكەن. حكوومه‌تى عێراق ده‌بێ شايسته دارايييه‌كانى ساڵى ٢٠٢٠ ى هه‌رێمى كوردستان به‌پێى ڕێككه‌وتنه‌كانى پێشوو قه‌ره‌بوو بكاته‌وه، هه‌وره‌ها چاوه‌ڕێين نه‌ته‌وه يه‌كگرتووه‌كان، كۆمه‌ڵگه‌ى نێوده‌وڵه‌تى و هاوبه‌شانمان ڕۆڵى خۆيان له چاره‌سه‌ركردنى كێشه‌كاندا بگێڕن.  پشوودرێژيی شاندی حكوومەتی هەرێمی كوردستان و مانەوە بۆ زياتر له دوو هه‌فته لە بەغدا و نه‌هێشتنى هيچ به‌هانه‌يه‌ك بۆ ڕێكنه‌كه‌وتن، ئەوپەڕی نیازپاكی و ئامادەیيی هەرێمی كوردستانه بۆ چارەسەركردنی كێشەكان، بەڵام بەداخەوە تا ئێستا وەڵامێكی باش و كرده‌يى لەلایەن حكوومەتی فیدراڵى عێراقه‌وه بۆ كەمترین مافە داراییيەكانی هەرێمی كوردستان نييه!  ئەوە بە هیچ شێوەیەك ئامادەیی نییە بۆ چارەسەركردنی كێشەكان لەگەڵ هەرێمی كوردستان، بەڵكو سزادانی خەڵكی كوردستانە كه به هيچ شێوه‌يه‌ك ياسايى و ده‌ستوورى نييه و ته‌نيا بە مەبەست و بڕیاری سیاسی ده‌كرێت. ئاماده‌يى و خواست و ويستمان بۆ گه‌يشتن به چاره‌سه‌ر و ڕێككه‌وتنێكى يه‌كجاره‌كى له‌سه‌ر بنه‌ماى ده‌ستوورى عێراق دووپات ده‌كه‌ينه‌وه كه ماف و شايسته‌كانى گه‌لى كوردستان و سه‌قامگيرى بۆ ته‌واوى عێراق مسۆگه‌ر بكات.  لەسەر ئاستی سیاسيی هەرێمی كوردستانيش، بەداخەوە ناكۆكيی سیاسيی نێوان لایەنە سياسييه‌كان بەردەوامە، باری ژیان و دەروونیی خەڵكی كوردستان بە شەڕێكی ئاستنزمى سۆشیاڵمیدیا خراپتر كراوە! زۆركردنی ئەو جیاوازییە سیاسیيانە، هێزی سیاسيی هەرێمی كوردستان زۆر لاواز ده‌كات و دەبێتە هۆی پەرتكردنێكی گه‌وره‌ى كۆمەڵگە، ئەوەش سەقامگیريی كۆمەڵایەتی و ئاسایش لە هەرێمی كوردستان تێك دەدات و پێویستە بە زووترین كات ڕابگیرێت.  ئه‌ركى هەموو هێزە سیاسییەكانی كوردستانه بیر لە پاراستنی مافەكان و قەوارەی ده‌ستوورى و سیاسيی هەرێمی كوردستان و سيستمى فيدراڵى بكەنەوە و پێكه‌وه كارى بۆ بكه‌ن، لەبەرئەوەش دەبێ دەستبەجێ كۆتایی بەو ناكۆكییە سیاسیيانە بهێنرێت و لەسەر چارەسەركردنی كێشەكانمان ڕێكبكەوین، سه‌رۆكايه‌تيى هه‌رێمى كوردستانيش وه‌ك هه‌ميشه به هه‌موو شێوه‌يه‌ك هاوكار و پشتيوان ده‌بێت.  وێڕاى ده‌ربڕينى ئه‌وپه‌ڕى سوپاس و ڕێز و پێزانينمان بۆ تێگه‌يشتن و به‌رگه‌گرتن و خۆڕاگريى هاووڵاتييانى كوردستان، سوپاسى پێشمه‌رگه قاره‌مانه‌كان و ته‌واوى هێزه ئه‌منييه‌كان ده‌كه‌م كه پارێزه‌رى كوردستانن، هه‌روه‌ها سوپاسى پزيشكان و په‌رستاران و ته‌واوى كارمه‌ندانى كه‌رتى ته‌ندروستى ده‌كه‌م كه له ڕيزى پێشه‌وه‌ى به‌ره‌نگاربوونه‌وه‌ى ڤايرۆسى كۆرۆنادا بوون.  هه‌رێمى كوردستان وه‌ك هه‌ميشه به فاكته‌رێكى ئارامى و سه‌قامگيرى له عێراق و ناوچه‌كه ده‌مێنێته‌وه. له‌سه‌ر بنه‌ماى به‌رژه‌وه‌نديى هاوبه‌ش، په‌ره به په‌يوه‌ندييه‌كانى له‌گه‌ڵ وڵاتانى دراوسێ و جيهان ده‌دات. له هاوكارى و هه‌ماهه‌نگى له‌گه‌ڵ هاوپه‌يمانان و هاوبه‌شانمان به‌رده‌وام ده‌بێت كه هێشتا له عێراق و هه‌رێمى كوردستان پێويستيمان به به‌رده‌واميى ئه‌رك و پشتيوانييانه.  پێكه‌وه به يه‌كڕيزى و يه‌كهه‌ڵوێستى ده‌توانين به‌سه‌ر هه‌موو سه‌ختى و قه‌يرانه‌كاندا سه‌ر بكه‌وين، شوێن و پێگه‌يه‌كى باشتر له عێراق، ناوچه‌كه و جيهان بگرين و ڕه‌وڕه‌وه‌ى په‌ره‌پێدان و پێشكه‌وتن له وڵاته‌كه‌مان بخه‌ينه‌وه گه‌ڕ. هه‌موومان له كوردستان به ته‌بايى، لێبورده‌يى و يه‌كترقبووڵكردن، به ئومێده‌وه به‌ره‌و ئاينده‌يه‌كى ڕووناك هه‌نگاو ده‌نێين.  ساڵى تازه له هه‌مووان پيرۆز بێت، هيواى ساڵێكى پڕ له خۆشى و سه‌ركه‌وتن بۆ هه‌مووان ده‌خوازم.