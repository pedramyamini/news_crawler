سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند، بەیانی ئەمڕۆ دووشەممە بەندکراوێکی تەمەن ٦٨ ساڵان، لە زیندانی گرتن و  گواستنەوەی سلێمانی لە گەرماودا بە لفکەی خۆشوشتن خۆی خنکاندووە.  سەرکەوت ئەحمەد گوتی: "کاژێر ٨: ٠٠ی بەیانی لەکاتی نانخواردندا زانراوە کە ئەو زیندانییە خۆی خنکاندووە و لە ژوورەوە دەرگای گەرماوەکەشی لەسەر خۆی داخستبوو".  بەندکراوەکە دانیشتووی قەزای دەربەندیخان بوو و بەپێی ماددەی ٤٠٥ لە یاسای سزاکان راگیرابوو کە تەقەی لە هاونیشتمانییان کردبوو، بەڵام تاوەکو ئێستا دادگا بڕیاری لەبارەیەوە نەداوە و هۆکاری خۆخنکاندنەکەشی نەزاندراوە.  ماددەی ٤٠٥ی یاسای سزاکانی عێراق، تایبەتە بە کوشتنی بە ئەنقەست و سزاکەشی زیندانیکردنی هەتاهەتایی یان کاتییە.