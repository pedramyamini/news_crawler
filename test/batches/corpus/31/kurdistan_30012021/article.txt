تارق حەمە تالب کارگێڕی ناوچەی یەکی پارتی لەسلێمانی بە تۆڕی میدیایی رووداوی راگەیاند: کاژێر ٠٦: ١٣ خولەکی سەرلەبەیانی ئەمڕۆ ٣٠ - ١ - ٢٠٢١ ئۆتۆمبێلێکی جۆری لاندکروزەر تەقەی لە ناوچەی یەکی پارتی لەگەڕەکی ئازادی سلێمانی کرد.  بەگوتەی کارگێڕی ناوچەی یەکی پارتی لەسلێمانی، تەقەکردنەکە هیچ زیانێکی گیانی نەبووە زیانەکان تەنیا ماددین.  هۆرڤان رەفعەت، پەیامنێری رووداو لە سلێمانی ئاماژەی بەوە کرد، بەپێی زانیارییە سەرەتاییەکان ئەو کەسانەی تەقەیان کردووە سێ کەس بوونە.  شوێنی گوللە بەسەر بارەگاکەوە دەبینرێت، پاسەوانەکانی بارەگاکە بە پەیامنێری رووداویان گوتووە، ٤٨ قەوانیان هەڵگرتووەتەوە و کە ئەو گوللانەی تەقێندراون، زۆر لەوە زیاترن.     شێخ سەڵاح، بەرپرسی ناوچەی ناوچەی یەکی پارتی ئاماژەی بەوە کرد، ئەو کەسانە نەناسراونەتەوە، وەک لە کامێراکانی چاودیرییەوە دەرکەوتووە، ئۆتۆمبێلەکەیشیان تابلۆکەی بە "عەلاگە شاردراوەتەوە".    بەرپرسی ناوچەی ناوچەی یەکی پارتی ئاماژەی بەوەشکرد، "پێشمەرگەکانمان تەقەیان لێکردوون، بەڵام ئەوان مەجالیان نەداوە، لەسەر یەک تەقەیان کردووە و دواتر رۆیشتوون".