عەقید دەیڤ ویلیامز، فەرماندەی ناوەندی هاوبەشی هاوئاهەنگیی هاوپەیمانیی نێودەوڵەتی لە هەرێمی کوردستان دەڵێت "ئێمە ئەمانە پێشکەش بە پێشمەرگە دەکەین بۆ بەرەنگاربوونەوەی داعش، بۆ هەردوو جۆری ئۆپەراسیۆنی هێرشبردن و بەرگریکردن. هەروەها بەردەوام دەبین لە هاوکاریی پزیشکیش بۆ پێشمەرگە. بۆ ساڵی ٢٠٢١ ئامانجمان ئەوەیە کە هاوکارییەکان زیاتر بکەین کە ١٢ پاکێجی هاوکاریی دیکە دەبێت بۆ هێزەکانی پێشمەرگە".  ئۆتۆمبێلەکان بە ئامادەبوونی بەرپرسانی وەزارەتی پێشمەرگەی هەرێمی کوردستان دابەشکران. لە مانگی کانوونی یەکەمی ساڵی ٢٠٢٠ دا ٤٠ ئۆتۆمبێلی سەربازی لەلایەن هێزەکانی هاوپەیمانان پێشکەش بە هێزەکانی پێشمەرگە کران.  عەمید شێرزاد ئەسعەد، سەرۆکی لیژنەی وەرگرتنی هاوکارییەکانی هاوپەیمانان لە وەزارەتی پێشمەرگە دەڵێت "هاوپەیمانان لە هاوکارییەکانیان بەردەوامن و ئەو هاوکارییانەش بۆ دابینکردنی کەموکوڕییەکانن لە بواری سەربازی، پزیشکی و بواری جۆراوجۆر".  لە چوارچێوەی هاوپەیمانیی نێودەوڵەتیی دژی داعش لە سەرەتای شەڕی داعش، لە کۆی ١٤ لیوای یەکگرتووی پێشمەرگە، ئەمریکا چوار لیوای پڕچەک کردووە. لە ساڵی ٢٠١٥ شەوە ئەمریکا ٨٥٠ ملیۆن دۆلاری خستووەتە سەر مووچەی وەزارەتی پێشمەرگە. بڕیارە لە بوجەی ساڵی ٢٠٢١ی ئەمریکا زیاتر لە ١٦٥ ملیۆن دۆلار هاوکاریی تەندروستی، سووتەمەنی، خۆراک، هاوکاریی دیکە بگاتە دەست هێزەکانی پێشمەرگە.