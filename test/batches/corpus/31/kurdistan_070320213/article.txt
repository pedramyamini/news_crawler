بەپێی میدیای ڤاتیکان، لە نامەکەدا، نادیە موراد، رێکخراو و گرووپەکان، داوای لێدەکەن زامنی پاراستنی کەمایەتییەکانی عێراق بکات کە رووبەڕووی ھەڕەشە دەبنەوە لەلایەن رێکخراوە تیرۆریستییەکان و بەھۆی کۆمەڵێک یاسا کە بەپێی گوتەی نادیە موراد "یاسای ستەمکارن".  نادیە موراد بەناوی رێکخراوی "دەستپێشخەرییەکانی نادیە" کە رێکخراوێکی ناحکومییە و لە ساڵی ٢٠١٨ بۆ داکۆکیکردن لە مافی رزگاربووانی کچان و ژنانی کوردی ئێزیدی لە تووندوتیژیی سێکسی و دووبارە بونیاتنانەوەی کۆمەڵگەکان لە کاتی قەیرانەکاندا، دایمەزراند، واژۆی لە لیستی ئەو رێکخراوانە کردووە کە نامەیان بۆ پاپا فرەنسیس ناردووە.   لە نامەکەدا، نادیە موراد و رێکخراوەکان ئاماژەیان بەوەداوە؛ سەردانەکەی پاپا بۆ عێراق لە کاتێکی ھەستیار دێت. ھاوکات ھەل و دەرفەتێکی گرنگە بۆ بەھێزکردنی بنەماکانی ئاشتیی و تەبایی و کاری پێکەوەیی بۆ بەرگرتن لە تاوانی گەورە کە دەبێتە ھۆی نەھامەتی بۆ نەوەکانی داھاتوو.   جەخت لەوەشکراوەتەوە، داپڵۆسێن و ھێرشی تووند لە دژی کەمایەتییەکانی عێراق لەسەر بنەماکانی بیروباوەڕی ئایینی روو لە ھەڵکشانی بەردەوامدایە و ئەم دۆخەش کەمایەتییەکان ناچار دەکات خاکی باوک و باپیرانیان جێبھێڵن و کۆچ بکەن بەرەو دەرەوەی وڵات.   لە نامەکەدا تیشکخراوەتە سەر ئەوەی کە سەرباری شکستی داعش لە رووی سەربازی و لەدەستدانی خاک، بەڵام ھەڕەشەکانیان تاوەکو ئێستاش بەردەوامن بۆ ئەنجامدانی تاوانی داھاتوو. ھاوکات گوتاری رق و کینە لەلایەن بەشێک لە پیاوانی ئایینییە پەڕگیرەکان و دەمارگیری ریشەییش لە دژی کەمایەتییەکان بەردەوامە.   نادیە موراد، دوو جار لەگەڵ پاپا فرەنسیس کۆبووەتەوە. جاری یەکەم رۆژی ٣ ـی ئایاری ٢٠١٧ بوو. جاری دووەمیش لە رۆژی ٢٠ی کانوونی یەکەمی ٢٠١٨ بە بەیاوەریی ھاوژینەکەی ئەنجامیاندا و چیرۆکی کەسیی خۆیان بۆ گێڕایەوە.   نادیە موراد ساڵی ١٩٩٣ لە گوندی کۆچۆ لە شارۆچکەی شنگال لەدایکبووە. چالاکڤانی کوردی ئێزیدییە و ساڵی ٢٠١٦ کرایە باڵیۆزی نیازپاکی نەتەوە یەکگرتووەکان. رۆژی ٥ ـی تشرینی یەکەمی ٢٠١٨ خەڵاتی نۆبڵی بۆ ئاشتی وەرگرت.   لەکاتی کۆنترۆڵکردنی شنگال لەلایەن داعشەوە، نادیە موراد و دایک و شەش براو خوشکی و خەڵکی گوندەکەی دیلی دەستی داعش بوون. دوای ماوەیەک توانی خۆی لەژێر دەستیان رزگاربکات و دواتر روویکردە ئەڵمانیا و چارەسەری دەروونی و جەستەیی بۆ کرا بەھۆی ئەو ئازار و ئەشکەنجانەی چەشتبووی.