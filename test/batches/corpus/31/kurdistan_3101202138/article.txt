پرۆفیسیۆری یاریدەدەر سیروان عارەب سادق، راگری کۆلێژی پەروەردەی بنەڕەتیی زانکۆی سەلاحەددین بە تۆڕی میدیایی رووداوی راگەیاند "ساڵی ٢٠١٢ لە کۆلێژی پەروەردەی بنەڕەتی خوێندنی ئێوارانمان کردەوە، ئەوکات مامۆستایانی پەروەردەمان وەردەگرت، کە لای ئێمە خوێندنیان تەواوکرد و بڕوانامەی بەکالۆریۆسی پیشەییان پێدەدرا و نەیاندەتوانی خوێندنی ماستەر و دکتۆرا تەواوبکەن، بەڵام لێرە بەدوا لە بڕوانامەکانیان چیتر نانوسرێت بەکالۆریۆسی پیشەیی، بەڵکو هاوتای دەرچووانی دیکەی هەڵگری بڕوانامەی بەکالۆریۆس دەکرێت".  راگری کۆلێژی پەروەردەی بنەڕەتیی زانکۆی سەلاحەددین ئاماژەی بەوەش کرد "دەتوانن خوێندنی باڵا، واتە ماستەر و دکتۆرا، تەواو بکەن؛ دەتوانن لەناو هەرێمی کوردستان خوێندنیان تەواوبکەن و پارەیش نابەنە دەرەوە و لە ناوخۆ بەگەڕدەخرێت، سوودی ئەوەشی هەیە کە ئەوانە کادیری وەزارەتی پەروەردەن و ئاستی زانستی لەو وەزارەتە بەرزدەبێتەوە. زیاتر لە ٤٠٠٠ دەرچوومان هەیە کە دەرچووی پیشەییەکانن".  بەپێی فەرمانێکی کارگێڕی، کە ناو و واژۆی پرۆفیسیۆری یاریدەدەر سیروان عارەب سادقی لەسەرە، بە ژمارە ٦٠٥ لە ٣١ی کانوونی دووەمی ٢٠٢١ دەرچووە، تێیدا هاتووە:  ئاماژە بە نووسراوی سەرۆکایەتیی زانکۆی سەلاحەددین، ژمارە ١/٢/٥٣ لە رێککەوتی ٢٧/١/٢٠٢١، هەروەها نووسراوی وەزارەتی خوێندنی باڵا و توێژینەوەی زانستی، ژمارە ٢٢٢ لە رێککەوتی ٢٠/١/٢٠٢١ تایبەت بە دەرچووانی (کۆلیژی پەروەردەی بنەڕەتی / ئێواران)، کە هەڵگری (پەیمانگا و ئامادەیی پیشەیی) سەر بە وەزارەتی پەروەردەن، کە لە پۆلی سێیەمی ناوەندییەوە وەرگیراون، لە کۆلێژەکەی ئێمە بڕوانامەی (بەکالۆریۆسی پیشەیی پەروەردەیی)یان پێدراوە لەسەر رەزامەندیی وەزارەتی خوێندنی باڵا و توێژینەوەی زانستی و سەرۆکایەتیی زانکۆی سەلاحەددین.  - جۆری بڕوانامەیان لە (بەکالۆریۆسی پیشەیی پەروەردەیی) دەگۆڕدرێت بۆ بڕوانامەی ئەکادیمی (بەکالۆریۆس).  - ئەم بڕیارە گشت دەرچووانی ساڵانی رابردوو (٢٠١٥ - ٢٠١٦/٢٠١٦ - ٢٠١٧/٢٠١٧ - ٢٠١٨/٢٠١٨ - ٢٠١٩/٢٠١٩ - ٢٠٢٠) بۆ دەرچووانی هەردوو خولی یەکەم و دووەمی گشت ساڵەکانی ئاماژە پێ کراوە.