شۆڕش ئیسماعیل، گوتەبێژی پۆلیسی ئیدارەی راپەڕین بە تۆڕی میدیایی رووداوی راگەیاند، تاوەکو ئێستا کەیسی سلێمان هەڵشۆیی بە کراوەیی ماوەتەوە و ئێستاش خەڵک هەیە کە سكاڵا لە دژی تۆماردەکەن و لێکۆڵینەوەش لە رووداوەکە بەردەوامە.   بەگوتەی شۆڕش ئیسماعیل، پێشتر چەند کەسێک کە لەگەڵ سلێمان هەڵشۆیی هاوبەشبوون و مامەڵەیان لەگەڵ خەڵکدا کردبوو دەستگیرکرابوون، بەڵام ئێستا ژمارەی دەستگیرکراوان کە تۆمەتبارن بەوەی لەگەڵ سلێمان هەڵشۆیی مامەڵەیان لەگەڵ خەڵکی دیکەدا کردبێت گەیشتووەتە ٤١ کەس.   سلێمان هەڵشۆیی، کە خۆی بە بازرگان و سەرمایەدار لە سنووری ئیدارەی راپەڕین دەزانی، رۆژی ٢٠ی مانگی ١٢ی ساڵی رابردوو مایەپووچبوونی خۆی راگەیاند و دواتر پۆلیسی ئیدارەی راپەڕین دەستگیری کرد و تاوەکو ئێستاش لە زیندانەوە و ئازادنەکراوە. ئەوانەیشی پارەیان لای سلێمان هەڵشۆییە بەردەوام سکاڵا تۆماردەکەن و هەندێک رۆژێیش گردبوونەوە دەکەن و داوای مافی خۆیان دەکەن.  لە دوایین کاردانەوەکان سەبارەت بە کەیسی سلێمان هەڵشۆیی، شەوی رابردوو مامۆستایەکی ئایینی بەناوی ئیسماعیل تووەسوورانی لە سنووری قەزای پشدەر بە رووداوی راگەیاند، پێش ئەوەی کتێبەکەی چاپ و بڵاوبکاتەوە، سلێمان هەڵشۆیی لەگەڵ مامۆستایەکی دیکەی ئایینی سەردانی ماڵەکەی کردووە و بڕی ٢٠٠٠ هەزار دۆلاری بۆ چاپکردنی کتێبەکەی پێداوە و ئەویش وەریگرتووە. بەڵام دواتر کوڕێکی ئەو مامۆستا ئایینییە چووەتە لای سلێمان هەڵشۆیی و بڕی ١١ هەزار دۆلاری پێداوە و تاوەکو ئێستا پارەکەی نەداوەتەوە.