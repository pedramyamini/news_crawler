لیوا هێرش ئەحمەد، بەڕێوەبەری گشتیی رەگەزنامەی هەرێمی کوردستان بە تۆڕی میدیایی رووداوی راگەیاند، ئەوەی هەیە ٨٠ % ی مووچەکە هەرێمی کوردستان دابینی دەکات و ٢٠ % یشی لە بەغداوە دەنێردرێت.  بەڕێوەبەری گشتیی رەگەزنامەی هەرێمی کوردستان ئاماژە بەوە دەکات "ئەو فەرمانبەرانەی لە سنووری سلێمانی بایکۆتی دەوامیان کردووە، بۆ ناردنی مووچە نییە، بەڵکو داوادەکەن ١٠٠ % ی مووچەکانیان پێبدرێت".  بە گوتەی لیوا هێرش ئەحمەد، حکومەتی عێراق چوار مانگە ئەو ٢٠ % ـەشی نەناردووە، بۆیە حکومەتی هەرێمی کوردستان هاوشێوەی فەرمانبەری وەزارەت و بەڕێوەبەرایەتییەکانی دیکە مووچەیان پێدەدات.  ئەمڕۆ یەکشەممە لە سلێمانی ژمارەیەک لە فەرمانبەرانی پاسپۆرت، نشینگە و رەگەزنامە و کارتی زانیاریی سەر بە بەڕێوەبەرایەتیی گشتیی رەگەزنامەی هەرێمی کوردستان بایکۆتی دەوامیان کرد و رایانگەیاند، هەڵوێستەکەیان بەهۆی دواکەوتنی مووچەوەیە.