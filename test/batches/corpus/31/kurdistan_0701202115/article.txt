هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند "دوای ئەوەی لە شارۆچکەی دارەتووی سەر بە قەزای دەشتی هەولێر، پیاوێک بە چەقۆ و لێدان ئەشکەنجەی هاوسەرەکەیی دا و دواتر هەڵاتووە، ئەمڕۆ لەلایەن هێزە ئەمنییەکانەوە دەستگیرکرا".  بە گوتەی هۆگر عەزیز "دوای ئاگادارکردنەوەی پۆلیس، تیمەکانمان بەپێی ماددە ٧ی یاسای بەرەنگاربوونەوەی تووندوتیژیی خێزانی تۆمەتبارەکەیان دەستگیرکرد و لێکۆڵینەوەش بەردەوامە".  پۆلیسی هەولێر رایگەیاندووە، تۆمەتبارەکە ناوی (م. م. ص)ـە، بەشێوەیەکی دڕندانە تووندوتیژیی بەرامبەر هاوسەرەکەی ئەنجامداوە و زامداری کردووە و هەڵاتووە. ئاماژەی بەوەش کردووە کە تۆمەتبارەکە دانی بە تاوانەکەیدا ناوە، بۆیە بە بڕیاری دادوەر و بەپێی ماددە ٧ی تووندوتیژیی خێزانی، راگیراوە.  هۆکاری دەستگیرکردنی تۆمەتبارەکە لەلایەن گوتەبێژی پۆلیسی هەولێرەوە بۆ ئەوە گەڕێندرایەوە کە بەڕێوەبەرایەتیی بەرەنگاربوونەوەی تووندوتیژیی دژی ئافرەتان و خێزان لەو سنوورە بنکەی نییە، بۆیە وەکو هاوئاهەنگیی تیمەکانی ئەوان بەو کارە هەستاون.