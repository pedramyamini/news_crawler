چاوشین حەسەن، بەڕێوەبەری پەیوەندییە گشتییەکانی کۆمپانیای کۆڕەک تیلیکۆم بە تۆڕی میدیایی رووداوی راگەیاند، سەرەڕای دابەزینی نرخی دینار، ئامادەنین نرخی کارتی مۆبایل گران بکەن و بڕیاریانداوە نرخەکە بە جێگیری بمێنێتەوە.  چاوشین حەسەن گوتی: "هەرچەندە ئێمە کڕینمان بە دۆلار و فرۆشتنمان بە دینارە، کە ئەمە دەبێتە هۆی زیان بۆمان، بەڵام نامانەوێ لەمکاتەدا نرخی کارت گران بکەین".  هاوکات عەبدوڵڵا حەسەن، گوتەبێژی کۆمپانیای ئاسیاسێڵ له تۆڕی كۆمه‌ڵایه‌تی فه‌یسبووك نووسیویەتی: "هەندێ پەیج لە تۆڕه كۆمه‌ڵایه‌تییه‌كان هەواڵی گرانبوونی نرخی کارتی ئاسیاسێڵیان بڵاوکردووه‌تەوە، ئەم هەواڵانە دوورن لە راستییەوە، ئاسیاسێڵ نرخی کارتەکانی وەک خۆی دەهێڵێتەوە و نرخه‌كه‌شی هه‌ر بە دینار دەبێت".