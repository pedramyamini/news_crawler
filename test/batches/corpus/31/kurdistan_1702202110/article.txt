حوسێن محەممەد بە پۆست بەرپرسی بنکەی ئاوی دیانەیە، بەڵام بە کار لەگەڵ هاوکارەکانی دیکەیدا لێک جیاناکرێنەوە. هەمیشە خاکەنازی بە دەستەوەیە و کامە کاری سەختە ئەو دەیکات. کەمتر لە فەرمانگەکەیە، بەڵکو لە کوێ کار هەبێت ئەو لەوێ دەبینرێت.  حوسێن محەممەد، بەرپرسی فەرمانگەی ئاوی دیانە بە تۆڕی میدیایی رووداوی راگەیاند: "هیچ کات دڵم ئاو ناخواتەوە خۆم لە بنکە بم و کرێکارەکانیشم لەناو کار و قوڕ و لیتەدا بن. هەمیشە لەگەڵیاندا دەبم و پێکەوە کارەکە دەکەین. ئامانجیشم ئەوەیە جێگەی رەزامندیی خوا و خەڵک بم. "  ساڵی ٢٠٠٠ وەک گرێبەست بووەتە کارمەندی بنکەکە، ساڵی ٢٠٠٣ دامەزراوە و ساڵی ٢٠١٥ یش بووەتە بەرپرسی بنکەی دابەشکردنی ئاوی دیانە. بڕوانامەی بنەڕەتیی هەیە و مووچەی مانگانەی ٥٠٠ هەزار دینارە و خاوەنی پێنج منداڵیشە.  حوسێن محەممەد دەڵێت: "سێ رۆژ لەمەوپێش لەم گەڕەکەدا گوتیان ئاوی خواردنەوەمان بۆنی دێت و پیس بووە. بەردەوام گەڕاوم تا کێشەکەم دۆزیەوە و ئێستایش بۆم چاککردن. شەممە و هەینی نایخوا، کارە و دەبێت بیکەین. "  رۆژانی پشوو و کاتەکانی دەوامی دیار نییە. کارمەندەکانیشی وەک خۆی رایهێناون. هەر کات گەڕەکێک کێشەی ئاوی بۆ دروست ببێت، بە زوویی چاکی دەکەن.  سەفین ساڵح، کارمەندی بنکەی ئاوی دیانەیە و دەڵێت: "من ١٦ ساڵە کرێکاری ئەوم. ٢٠ رۆژێک پێش ئێستا تەلەفۆنی بۆ هات و گوتیان هاوژینەکەت جەڵتەی دڵ لێی داوە، چووینە نەخۆشخانە و لەوێ پەیوەندییان پێوەکرد ئاوی گەڕەکی شەهیدانی ئازادی شکاوە، نەخۆشخانەی جێهێشت و هات ئاوەکەی چاککردنەوە. "  کاری دڵسۆزانەی بیست ساڵی خزمەتی بووەتە جێگەی دەستخۆشیی دانیشتووانی دیانە.  دیانە لە ١٩ گەڕەک پێک دێت، ژمارەی دانیشتووانی نزیکەی ٥٠ هەزار کەسە، زیاتر لە ١٢ هەزار بەشداربووی ئاوی هەیە.