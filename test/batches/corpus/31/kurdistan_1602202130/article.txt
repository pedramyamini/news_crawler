لوقمان و دوو هاوڕێی دیکەی بۆ گەیشتن بە بەریتانیا، وڵاتی خەونەکانیان، درەنگانی شەو سواری بارهەڵگرێک بوون، بەڵام بارهەڵگەرەکە رێگەیەکی دیکەی گرتەبەر، رێگایەک کە مەرگی لوقمانی پێوە بوو.   لوقمان مەرەسەنە، تەمەن ٢٥ ساڵ، خەڵکی گوندی بێورانی سەر بە شاری سەردەشت لە رۆژهەڵاتی کوردستان رۆژی ٤ی شوباتی ٢٠٢١ لە فەرەنسا لەنێو بارهەڵگرێدا مرد. لە چەند مانگی رابردوودا ئەو هەشتەمین کەسە لەو رێگەیەدا دەبێتە قوربانی.  رەسوڵ ئێراننەژاد و هاوژینەکەی لەگەڵ کچێک و دوو کوڕیاندا رۆژی ٢٧ی ئۆکتۆبەری ٢٠٢٠ لە ئاوەکانی نێوان بەریتانیا و فەرەنسا خنکان. دوو کەسی دیکەش کە لەگەڵ ئەوان بوون هێشتا بێسەرشوێنن کە سەردەشتی بوون.   سەردەشت شارێکی بچووکی پارێزگای ورمێیە لەسەر سنووری باشووری کوردستان هەڵکەوتووە. شارێکی پیشەسازی و کشتوکاڵی نییە و هەلی کار تێیدا زۆر کەمە.   کەمال حوسێنپوور، نوێنەری سەردەشت و پیرانشار لە پەرلەمانی ئێران رۆژی ٢٢ی ئۆکتۆبەری ٢٠٢٠ بە ماڵپەڕی "رویداد ٢٤ "ی گوت: "لە ماوەی ٥ مانگدا زیاتر لە هەزار کەس لە لاوانی ئەم شارە بۆ وڵاتانی ئەوروپایی کۆچیان کردووە. "  ئەو ئاماژەی بەوە دا کە هەندێک لەو کەسانە بە بنەماڵەوە کۆچیان کردووە و هۆکارەکەیشی ئەوەیە کە ناتوانن بژێوی ژیانیان دابین بکەن و درێژە بە ژیانیان بدەن.  لوقمان مەرەسەنە نزیک بە مانگێک بوو لە دارستاندا بوو؛ شوێنێک لە فەرەنسا کە بۆ پەناخوازان بەناوبانگە. چاوەڕێ بوو لەوێوە بپەڕێتەوە بەریتانیا.   شەوی ٤ی شوباتی ٢٠٢١ کاژێر ١٢: ٠٠ قاچاخچی لەگەڵ دوو هاوڕێی لە کۆگەیەکی نزیک پاریسەوە سواری بارهەڵگریان دەکات. ئامانجی ئەوان بەریتانیایە. هاوڕێیەکی بە ناوی مورتەزا بە رووداوی گوت: "دوای نزیک لە ١٢ کاژێر تێگەیشتن کە بارهەڵگرەکە بەرەو بەلجیکا دەڕوات. "  بارهەڵگرەکە بارەکەی تایەی ئۆتۆمبێل بووە و لە ئیسپانیاوە کەوتووەتە رێ. مورتەزا کە خۆی خەڵکی تارانە و چوار مانگە ئێرانی جێهێشتووە، لە رێگەی واتس ئاپەوە بە رووداوی گوت: "کە زانیمان بەرەو بەلجیکا دەڕوات، من گوتم با هاتوهاوار بکەین بۆ ئەوەی پۆلیس بمانگرێت، بەڵام لوقمان و هاوڕێیەکەی دیکە گوتیان پۆلیس دەمانگرێت و کێشەمان بۆ دروست دەبێت. رابکەین باشترە. " هاوڕێیەکەی دیکەیان خەڵکی رانیەی باشووری کوردستان بووە.  مورتەزا دەڵێت: "کوڕە رانیەییەکە بە چەقۆ خێوەتی سەر بارهەڵگرەکەی دڕی و من بە لوقمانم گوت بچۆ لە کابینەی شۆفێرەکە بدە بۆ ئەوەی هەندێک خێرایی کەم بکاتەوە تاوەکو بتوانین باز بدەین. "  ئەو باس لەوە دەکات: "لوقمان گوتی: ' من کەلوپەلەکەم کۆ دەکەمەوە، تۆ بچۆ.' من لە پێشەوە رۆیشتم و کوڕە رانیەییەکە دوای من هات. چووینە مەودای نێوان ترەیلە و کابینەی شۆفێرەکە. لە کابینەکەمان دا و بارهەڵگرەکە هێوری کردەوە، لەو کاتەدا دەنگێکی کپ، وەک بەرکەوتنی شتێکمان لەنێو تریلەکەوە بیست، بەڵام لوقمان هەر نەهات. "  مورتەزا باس لەوە دەکات کە لەو کاتەدا گەیشتوونەتە بازگەیەک، "بۆیە من و کوڕە رانیەییەکە خۆمان فڕێ دا. " ئەو درێژەی دەداتێ: "ئەمە کاژێر نزیک ١٥: ٣٠ بوو. من تاوەکو دوای کاژێر ١٦: ٠٠ چاوەڕێی لوقمان بووم. پێم وابوو لە شوێنێکی دیکە بازی داوە، دوای هەندێ گەڕام، بەڵام نەمدۆزیەوە. پەیامم بۆ مۆبایلەکەی نارد، وەڵامی نەبوو. دواتر من بە ناچار بە شەمەندەفەر بۆ دانکیخ گەڕامەوە. "  هاوڕێیەکی دیکەی لوقمان دەڵێت: "لوقمان لە کەمەر بۆ سەرەوە لە دەرەوەی خێوەتی ترەیلەکە بووە. روون نییە بۆچی نەیتوانیوە لاقی بێنێتە دەرەوە. رەنگە گیری کردبێت. هەر ئەمە وادیارە بووەتە هۆی ئەوەی کە لەشی بەر شتێکی سەخت، وەک تابلۆیەک یان شتێک، بکەوێت. "  بە گوتەی ئەو هاوڕێیەی لوقمان، پزیشکی دادی فەرەنسا گوتوویەتی: "زەبرێکی زۆر قورسی بەرکەوتووە کە لە توانای مرۆڤدا نەبووە. "  لوقمان و هاوڕێیەکانی ئاگاداری مردنی بنەماڵە سەردەشتییەکە بوون، بەڵام دیسانیش پاشگەز نەبوونەتەوە.  هاوڕێیەکی لوقمان دەڵێت: "دوای ئەم رووداوە گوتمان یان ئێمەش دەمرین یان دەگەینە بەریتانیا و هەم ژیانی خۆمان دابین دەبێت و هەم دەیشتوانین یارمەتیدەری بنەماڵەمان بین. جگە لەوە ئێمە بۆ ئەم رێگەیە قەرزمان کردبوو و دەبوو قەرزەکەمان بدەینەوە. "  لوقمان تاوەکوو پۆلی ٣ی دواناوەندیی خوێندبوو، ئەو کرێکاری بیناسازی بوو و ساڵەکانی ٢٠١٥ - ٢٠١٦ لە سنوورەکان کۆڵبەریی کردووە و ویستوویەتی لەو ژیانە رزگاری ببێت.  لوقمان ٢٠ی سێپتەمبەری ٢٠٢٠ سەردەشتی بەجێهێشت و چووە شاری ئیستەنبووڵ لە تورکیا.   یەکێک لە هاوڕێکانی کە نایەوێت ناوی ئاشکرا بکرێت لە رێگەی واتس ئاپەوە بە رووداوی گوت: "رۆژی ١٤ی دیسەمبەری ٢٠٢٠ لە ئیستەنبووڵەوە بەرەو ئیتالیا بەڕێکەوتین، بەلەمەکە نزیکەی ١٣ مەتر درێژ بوو، بەڵام ١١٠ کەسی تێدا بوو کە ٢٣ کەسیان خەڵکی رۆژهەڵاتی کوردستان بوون. بەلەمەکە خەڵکی باشووری کوردستان، فارس و عەرەبیشی تێدا بوو. زۆربەیان ژن و منداڵ بوون. "  ئەو ئاقماژەی بەوە دا کە رێگەیەکی زۆر ناخۆش بوو، ٥ - ٦ جار لە ئاوەکانی سێپەنجەدا کەوتوونەتە ژێر شەپۆلی دەریا و مەرگیان بە چاوی خۆیان بینیوە. پێش بەڕێکەوتنیش قاچاخچی بڕیار بووە بەرگی خۆڕزگارکردنیان بۆ بکڕێت، "بەڵام درۆی کرد، بەس من و لوقمان بە دزییەوە هێنابوومان. "  ئەو دەڵێت: "بە ٨ هەزار دۆلار لە تورکیاوە پەڕیینەوە بۆ ئیتاڵیا. لەوێیشەوە بە بارهەڵگر بردیانیان بۆ مارس لە فەرەنسا و لەوێیش بە شەمەندەفەر بۆ دارستان. "  ئەو لە درێژەدا گوتی: "بۆیە ویستمان بچینە بەریتانیا، چونکە باشتر خەڵکی رۆژهەڵاتی کوردستان وەردەگرێت. رەوشی کار لەوێ باشترە و بە پێچەوانەی وڵاتانی دیکەی ئەورووپاییەوە دوای چەند ساڵێک ناتنێرێتەوە بۆ وڵاتەکەی خۆت. "  یەکێک لە هاوڕێکانی لوقمان دەڵێت: "بۆ ئەم گەشتە پارەمان لە خزم و کەسوکار قەرز کرد و خۆیشمان هەرچیمان هەبوو فرۆشتمان. لوقمان هەندێک زەوی و زێڕ و ئۆتۆمبێلێکی هەبوو فرۆشتی. "  هاوڕێکەی لوقمان دەڵێت: "من ٤٠٠ ملیۆن تمەنم خەرج کردووە، بە نرخی ئەمڕۆی تمەن دەکاتە نزیکەی ١٦ هەزار دۆلار. "   بەڵام ئەو هێشتا نەگەیشتووەتە ئەو شوێنەی خۆی دەیەوێت.   ئەو و لوقمان پێنج جار هەوڵیان داوە بپەڕنەوە، ٣ جار بە بەلەم رۆیشتوون و دەڵێت: "جاری یەکەم ٤ کاژێر بەڕێوە بووین، بەڵام لە ناکاو ماتۆڕی بەلەمەکەمان تێکچوو و بە ناچار پۆلیسی فەرەنسامان ئاگادار کردەوە کە رزگارمان بکات. جاری دووەم دەریا شەپۆلی دەدا، چەندین جار ژێر ئاو کەوتین، زۆر بە زەحمەت رزگارمان بوو. جاری سێیەمیش ماتۆڕی بەلەمەکە هەر لە سەرەتاوە ئیشی نەکرد. "  جاری یەکەم کە ویستمان بە بارهەڵگر بچین، شۆفێرەکەی پێمانی زانی و رێگەی نەدا لەگەڵی بڕۆین. جاری دووەمیش کە ئاوای لێ بەسەر هات.