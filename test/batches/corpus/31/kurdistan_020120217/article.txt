بەپێی زانیارییەکانی رووداو كە لە سەرچاوەیەكی ئاسایشی  قەزای سەیدسادق دەستی كەوتووە، رووداوەکە پێشنیوەڕۆی ئەمڕۆ روویداوە و لەنێوان هەردوو گوندی کانی سپیکە و بەردەڕەشدا بووە. "لەسەر بەرزاییەک ئاڵایەكی داعش دانراوە،  كاتێك هێزێكی ئاسایشی سەیدسادق دەچن بۆ لابردنی ئاڵاكە بۆمبێك لەژێر  ئاڵاكەدا دەتەقێتەوە بەو هۆیەوە "دوو كەس لە هێزەكانی ئاسایش بریندار  دەبن".     سەرچاوەکەی رووداو کە بەمەرجی نەهێنانی ناوی قسەی کرد، ئاماژەی بەوە کرد، یەكێكە لە بریندارەكان دەستی بە سەختی بریندار  بووە هەر بۆیە گواستراوەتەوە بۆ نەخۆشخانەی شار لە سلێمانی "ئێستا  هەموو هەوڵێكی پزیشكەكان بۆ ئەوەیە دەستی نەبڕنەوە و چارەسەر  بكەن".   ئەو کارمەندەی ئاسایش کە برینەکەی سەختە ناوی عەتا قادرە و تەمەنی ٤٧ ساڵانە. بڕیارە کاژێر ٠٧: ٠٠ ـی ئەم ئێوارەیە نەشتەرگەری بۆ بکرێت.     قەزای سەیدسادق نزیكەی ١٣٠ هەزار دانیشتووی هەیە و بە دووری ٥٨ كلیۆمەتر كەوتووەتە بەشی خۆرهەڵاتی شاری سلێمانییەوە. یەك ناحیە  سەر بەو قەزایەیە ئەویش ناحیەی بەرزنجەیە.   شایەتحاڵێکی رووداوەکە کە گەنجێکی گوندی بەردەڕەشە و بە رووداوی راگەیاند، "نزیکەی کاژێر ٠٩: ٠٠ بووە و لەگەڵ چەند هاوڕێیەکمان هاتین بۆ گەشت، ئاڵاکەمان بینی کە رەشبوو، لێی نزیک بووینەوە دەرکەوت ئاڵای داعشە و هێزەکانی ئاسایشمان لێ ئاگادار کردەوە".     ئەو شایەتحاڵە ئاماژەی بەوەشکرد، "پێم وایە، لە شەودا دانراوە، چونکە رۆژی رابردوو ئاڵاکەی لێنەبووە".     شایەتحاڵێکی دیکەش قسەی بۆ رووداو کرد، گوتی، "بۆمبێکی دیکەش لە ناوچەکە ماوە و هێزەکانی ئاسایش سەرقاڵی پووچەڵکردنەوەین".   سەرچاوەیەك لە نەخۆشخانەی شار لە سلێمانی بە رووداوی راگەیاند، باری تەندروستیی هەردوو ئاسایشەكە جێگیرە و ئێستا یەكێكیان ئامادە دەكرێت بۆ ئەنجامدانی نەشتەرگەری بۆ دەستی. "ئاسایشەكەی دیكەش یەك پارچە بەر قاچی كەوتووە و گرفتی گەورەی نییە".