نەواف یوسف، کوردی ئێزدیی و کەسوکاری قوربانیت دەستی داعشە و دەڵێت: "ئاشتبوونەوە نییە، من قوربانیم. ماڵ هەن پێنج و شەش و حەوتیان کوژراون. هەن کچیان رفێنراوە، هەن ژنیان رفێنراوە. ئێستاش کە دەگەڕێنەوە، پێش ئەوەی ئاشتبوونەوە بکرێت، با ئاشتبوونەوەی نیشتمانی بکرێت و پێکەوە دابنیشن. بڵێن فڵان لە فڵان هۆز داعشە، وەرن رادەستی حکومەتی بکەن. "  تائێستا زیاتر لە ٢٠٠ هەزار کوردی ئێزدی گەڕاونەتەوە ناوچەکانی خۆیان لە شنگال، بەڵام ئەوان ئامادەنین پێشوازی لە هاتنەوەی عەرەبەکانی نەوچەکە بکەن.  عەلی حوسێن، کوردی ئێزدییە و دەڵێت: "بە ئاشکرا پێت دەڵێم کە ناتوانین تۆڵە بکەینەوە، بەڵام ئەگەر لە چۆڵەوانییەک بییان بینم، رەنگە شتێک بکەم. "  لەوەتەی داعش لە ناوچەکەدا دەسەڵاتی نەماوە، عەرەبی سوننەی دانیشتووانی گوندی خیلۆ لە نزیک گوندی تەل بەنات لە شنگال دەڵێن چەندین جار لەگەڵ چەکدارانی ئێزدی بە شەڕ هاتووین.  شێخ نەواف محەممەد، سەرۆکهۆزێکی عەرەبە لە شنگال و دەڵێت: "ئەو هێزە یاخیبووانە کە لە یاسا دەرچوون، خێزانی داعش و خێزانی دیکە لە یەکتر جیاناکەنەوە. ئەوان تەنیا لە ناوچەکەدا پشێوی دەنێنەوە. ئامانجیان تێکدانی ناوچەکەیە. هەروەها ئامانجیان نەگەڕانەوەی دانیشتووانە بۆ ئەم ناوچانە. "  زۆربەی کوردانی ئێزدی عەرەبی سوننەی دانیشتووی ناوچەکانیان بە پاڵپشتیکردنی چەکدارانی داعش تۆمەتبار دەکەن کە گوند و مەزارگەکانی ئێزدییەکانیان کاولکرد. هەرچی پیاوی ئێزدییش بە دیل کەوتە دەستیان کوشتیان، ئافرەتان و منداڵانی ئێزدییشیان بە کۆیلە برد و بازرگانییان پێوە کردن؛ هەموو ئێزدییەکانیش ئەوەیان لە بیرە.