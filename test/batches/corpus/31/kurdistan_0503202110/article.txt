لە پەیامێکدا لە تویتەر، نێچیرڤان بارزانی، سەرۆکی هەرێمی کوردستان لەبارەی سەردانەکەی پاپا فرانسیس، پاپای ڤاتیکان، نووسیویەتی "هیوادارم سەردانە مێژووییەکەی پاپا فرانسیس بۆ عێراق پێکەوەژیانی ئاشتیانە و هاوسەنگیی لەنێو دین و ئیتنیکە جیاوازەکانی وڵاتەکە بەهێز بکات و ببێتە هۆی هێنانەئارای داهاتوویەکی باشتر بۆ هەمووان".  لە بەشێکی دیکەی تویتەکەیدا، سەرۆکی هەرێمی کوردستان دەڵێت "من و گەلی کوردستان تامەزرۆی پێشوازیکردنی قەداسەتی [پاپا] ین لە هەولێر".  لە کاژێر ٠٩: ٣٥ خولەک بە کاتی هەولێر، پاپا فرانسیس لە فڕۆکەخانەی فیومیچینۆ لە رۆمای پایتەختی ئیتاڵیاوە بەرەو بەغدا بەڕێکەوت و پاشنیوەڕۆی ئەمڕۆ دەگاتە فڕۆکەخانەی نێودەوڵەتیی بەغدا.  لە فڕۆکەخانەی نێودەوڵەتیی بەغدا بەشێوەیەکی فەرمی و لە رێوڕەسمێکدا، لەلایەن مستەفا کازمی، سەرۆکوەزیرانی عێراق پێشوازیی لە پاپا فرانسیس دەکرێت و دواتر لە هۆڵی ڤی ئای پی فڕۆکەخانەی نێودەوڵەتی بەغدا، پاپا فرانسیس و سەرۆکوەزیرانی عێراق کۆدەبنەوە.  دوای کۆبوونەوەکەی لەگەڵ کازمی، بەرەو کۆشکی سەرۆکایەتیی لە بەغدا (کۆشکی ئاشتی) بەڕێدەکەوێت و لە رێوڕەسمێکدا لەلایەن د. بەرهەم ساڵح، سەرۆککۆماری عێراق پێشوازیی لێدەکرێت و، لە نووسینگەی تایبەتی سەرۆککۆماری عێراق لەگەڵ بەرهەم ساڵح کۆدەبێتەوە.  رۆژی هەینی ٥ی ئادار پاپای ڤاتیكان جگە لە دیداری سیاسییەکان، سەردانی کەنیسەی "سەیدە نەجات"ی سریانی كاسۆلیك لە بەغدا دەکات. رۆژی دواتر دەگاتە نەجەف و ئایەتوڵڵا عەلی سیستانی دەبیبنێت، هەر هەمان رۆژ سەردانی شاری ئوور لە زیقار دەکات.  رۆژی یەكشەممە ٧ی ئاداری ٢٠٢١، پاپا دەگاتە فڕۆكەخانەی نێودەوڵەتیی هەولێر، دوای بینینی بەرپرسانی حكومی و ئایینی، لە هەمان رۆژدا دەچێتە موسڵ و نوێژ بۆ قوربانیانی شەڕ دەكات. دواتر سەردانی كەنیسەی "تاهرە"ی گەورە لە قەرەقووش دەکات.  لە دوایین وێستگەی سەردانەکەیدا، پاپا بەشداریی ئاهەنگی پیرۆزی کریستیانەکان لە یاریگەی فرەنسۆ هەریری دەکات، رۆژی دووشەممە دەگەڕێتەوە فڕۆكەخانەی بەغدا و لەوێ بەرەو ڤاتیکان بەڕێدەکەوێت.