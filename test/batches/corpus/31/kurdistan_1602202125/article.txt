ئاكۆ عەلی، جێگری سەرۆكی شارەوانیی سلێمانی گوتیشی: "لە سبەینێوە هەڵمەتی لابردنی زێدەڕۆییەكان دەستپێدەكەین بە تایبەت بۆ  دووكاندار و فرۆشیارانی گەڕەكی كانی با یان نزیك نەخۆشخانەی هیوا. ".    لەبارەی وشکبوونی سەوزاییەکانی نێو شۆستەکانی سلێمانییەوە ئاكۆ عەلی گوتی: "بازنەی مەلیك مەحموود و سلێمانی - تاسلوجە و پاركی هەواری شار كێشەی بێ‌ئاوی هەیە. تائێستا  نەدراونەتە هیچ كۆمپانیایەك بۆ ئاودانیان. ئەگەر گرێبەست نەكرێت گرفتی  گەورە دروست دەبێت. لە ٢٠٢٠ مدا كۆمەڵێك سەرمایەدار فریامان كەوتن و لە  وشكبوون پاراستنیان. "   زیادبوونی سەگی بەرەڵڵا لە شەقام و گەڕەکەکانی سلێمانی یەکێکی دیکە بوو لەو مژارانەی خرایە بەر باس و جێگری سەرۆکی شارەوانی گوتی: "بەپێی یاسای عێراقی و هەرێمی كوردستانیش دەبێت هێزە ئەمنییەكان  سەگە بێلانەكان بكوژن و ئێمەش ژێرخاكیان بکەین، بەڵام لەبەر رێكخراوەكانی  مافی ئاژەڵان كار بە یاسایانە ناكەین. ئێستا خەریکین چارەسەرێکی دیکە بۆ ئەو سەگانە بدۆزینەوە. ".   هەروەها كاسترۆ مەعرووف، ئەندامی ئەنجوومەنی پارێزگای سلێمانی  کە میوانێکی دیکەی بەرنامەکە بوو بە رادیۆی رووداوی گوت: "ئەو  فرۆشیارانەی زێدەڕۆییان كردووە یان دەیكەن، دەبێت رووپێوییەک بكرێت  دواتر لە گەڕەكەكان شوێنیان بۆ دروست بكرێت بۆ ئەوەی لە چەقی  بازاڕەكاندا زێدەڕۆیی نەكەن. "    كاسترۆ مەعرووف گوتیشی: "كۆمەڵێك كرێكار لەبەردەم مزگەوتی گەورەی سلێمانی دەوەستن بۆ  كاری رۆژانە قەرەباڵخیی زۆر دروست دەكەن. بۆ چارەسەری ئەو گرفتە ئەگەر  شارەوانی زەویمان بۆ دابین بكات، ئێمە ئامادەین شوێنێكیان بۆ دروست  بكەین. لەم هەفتەیەدا بە فەرمی ئەو پێشنیازە  دەخەمە بەردەم شارەوانی. "