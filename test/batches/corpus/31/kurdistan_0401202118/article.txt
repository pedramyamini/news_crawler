٢٢ی ئەیلوولی ٢٠١٧ سەرجەم ئەو کۆچبەرانەی لە بەلەمێکدا، کە کوردی باشوور و رۆژهەڵاتی کوردستان بوون، لە ناوەڕاستی دەریای رەشدا لەنێوسنووری ئاوی تورکیا و بولگاریا بەهۆی تێکشکانی بەلەمەکەیانەوە نوقم بوو، ٥٧ کەسیان خنکان.  زانا عەبدوڵڵا لەنێو بەلەمەکەدا سێ منداڵ و هاوژینەکەیی لەدەستدا. دوای ئەوە بڕیاری داوە ئەو رێگایە بگرێتە بەر کە رێگە لە دووبارەبوونەوەی ئەو رووداوە دەگرێت کە بەسەر ئەودا هات. ئێستا لە رێکخراوێکی تایبەت بە کاروباری کۆچبەران کار دەکات.  زانا عەبدوڵڵا دەڵێت: "ساڵی ٢٠١٧ بوو، ئەوە بوو ژیانێکی زۆر ناخۆشمان هەبوو. لەگەڵ خێزانمدا بڕیارمان دا خانوو و هەموو شتێكمان بفرۆشین بۆ ئەوەی بچینە دەرەوە و ژیانێکی باشتر بۆ ماڵ و منداڵم پێک بهێنم. نزیکەی ٠٣: ٠٠ی شەوی ٢٢ی ئەیلوولی ٢٠١٧ بوو، بەلەمەکەمان گازی تێدا نەما. گڵۆپەکانی کوژانەوە، کە شکا و ئاوی تێ چوو، ئیتر هیچ شتێک نەما و هەر گوێم لە هاوار بوو. رێک لە چرکەیەکدا من نەمتوانی بەرەو دەرگاکەی بچم و بەلەمەکە نوقمی ئاو بوو. "  بەپێی ئامارێکی دەزگای لووتکە، لە ساڵی ٢٠١٥ تاوەکو ٢٠٢٠ لە ٢٥١ هاونیشتمانی لە عێراق و هەرێمی کوردستان لە رێگەی تاراوگەدا مردوون و ١٧٣ کەسیش تا ئێستا بێسەروشوێنن.  زانا لە خێزانە پێنج کەسییەکەی تەنیا یەک کەسی ماوە. هەرکات هەست بە تەنیایی و بێتاقەتی دەکات، دەچێتە لای گۆڕی محەممەد و هاوژینەکەی کە ئەو کات دووگیان بووە. تا ئێستاش تەرمی ئەحمەدی کوڕی نەدۆزراوەتەوە.