نزیکەی هەفتەیەک پێش ئێستا بەهۆی بەرزبوونەوەی ژمارەی تووشبووانی کۆرۆنا دەروازەی نێودەوڵەتیی باشماخ داخرا، بەهمەن مورادنیا، پارێزگاری سنە رایدەگەیێنێت: ئەگەر کۆرۆنا زیاتر تەشەنەبسێنێ هاتووچۆی گەشتیاران بە تەواوەتی رادەگیرێت، "چونکە ناتوانین ئەو گەشتیارە ئێرانییانە کەرەنتین بکەین، کە دەگەڕێنەوە و ئەمە تێچوویەکی زۆری هەیە".  لە بەشێکی دیکەی قسەکانیدا پارێزگاری سنە ئاماژە بەوە دەدات: ئەو ئێرانییانەی کە دەگەڕێنەوە لە دەروازەی باشماخ پشکنینێکی خێرایان بۆ دەکرێت و ئەگەر ئەنجامە سەرەتاییەکەی پۆزەتیڤ بێت، پشکنینی PCR یان لێوەردەگیرێ و لە ماڵەوە کەرەنتین دەکرێن.  بەرپرسانی پارێزگای سنە لەسەر داواکاریی زانکۆی زانستیی ئەو پارێزگایە رۆژی ٢٣ی شوباتی ٢٠٢١ دەروازەی سنووریی باشماخیان بەڕووی گەشتیاراندا داخست.   لەم ماوەیەدا تەنیا هەڵگرانی پاسپۆرتی ئێرانی یان عێراقی دەیانتوانی بۆ وڵاتی خۆیان بگەڕێنەوە، بەڵام بەگوتەی پارێزگاری سنە ئەگەر بارودۆخ خراپتر ببێت ئەوەش رادەگیرێت.  فەرزین رەزاعی، سەرۆکی زانکۆی زانستی پزیشکیی سنە دەڵێ: نیگەرانی ئەو کرێکار و گەشتیارانەین کە لە هەرێمی کوردستانەوە دەگەڕێنەوە، هەروەها دەشڵێت: بەپێی بڕیارە نوێیەکانی ناوەندی بەرەنگاربوونەوەی کۆرۆنا، هەموو ئەو کەسانەی کە لە دەرەوە دەگەڕێنەوە دەبێت کەرەنتین بکرێن، بەڵام پارێزگای سنە ئەو توانا و پێداویستییەی نییە.  بەپێی راپۆرتی زانکۆی زانستی پزیشکیی سنە لەو پارێزگایەدا نزیکەی ٢٠ کەس گومانیان لێدەکرێت هەڵگری کۆرۆنای گۆڕاو بن، بەڵام تاوەکو ئێستا تەنیا تووشبوونی یەک کەس لەو پارێزگایە بە کۆرۆنای گۆڕاو پشتڕاستکراوەتەوە.