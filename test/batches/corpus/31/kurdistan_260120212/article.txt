نەسرەدین هەورامی لە ساڵی ١٩٤٠ لە گەڕەکی خەمە کاوەی تەوێڵە لە هەورامان لەدایکبووە و تەنیا قۆناخی سەرەتایی خوێندووە، دواتر باوکی لە قوتابخانە دەریهێناوە "بۆ ئەوەی کاسبی بکات".   ئەو رۆژەی نەسرەدین هەورامی کۆچی دواییکرد، ئەنوەر حاجی عوسمان، بریکاری پێشووی وەزارەتی پێشمەرگە بە تۆڕی میدیایی رووداوی راگەیاند، "ئەو لە ساڵی ١٩٦١ وەک پێشمەرگەیەکی ئازا و بوێر بووەتە پێشمەرگەی پارتی دیموکراتی کوردستان... لە زۆربەی هێرشەکان بەرامبەر دوژمن وەستاوە و لە شەڕەکاندا بەشداربووە و خۆیشی  بۆ شۆڕش وەک مێژوویەک بووە. "  ماڵباتی نەسرەدین هەورامی لەبارەی پەیوەندیکردنی بە شۆڕشی ئەیلوولەوە بە رووداویان گوت، ساڵی ١٩٥٩ لە لایەن حکومەتەوە دەبردرێت بۆ سەربازیی ناچاری، رەوانەی سەربازگەیەک لە سلێمانی دەکرێت و نزیکەی ساڵێک لەوێ مەشقی سەربازی دەبینێت، پاشان رەوانەی فیرقەی کەرکووک دەکرێت.  ساڵی ١٩٦١ لە سەروبەندی هەڵگیرسانی شۆڕشی ئەیلوول بە رابەرایەتیی مەلا مستەفا بارزانی، حکومەت هێز دەنێرێت بۆ دەڤەری بادینان بۆ رووبەڕووبوونەوەی هێزەکانی شۆڕش، نەسرەدین هەورامی ئەوکات سەربازبوو، لەگەڵ هێزێک دا دەگوازرێتەوە بۆ دەڤەری زاخۆ، "دوای گەیشتنیان فەرمانیان پێدەکرێت لە پێشمەرگە بدەن، نەسرەدین هەورامی قبووڵی ناکات و بڕیار دەدات بچێتە ریزی شۆڕش و ئەو چەکەی دەستیشی کە رەشاشێک بووە لەگەڵ خۆی دەبات و لەوکاتەوە دەبێتە پێشمەرگە".   ماڵباتەکەی دەڵێن، ساڵی ١٩٧٥ و لەگەڵ نسکۆی شۆڕشی ئەیلوول، نەسرەدین هەورامی چەکەکەی رادەست ناکاتەوە و لەنێو مەرقەدی شێخ عوسمانی تەوێڵە دەیشارێتەوە. ساڵی ١٩٧٨ ـیش ئەو چەکەی کە شاردبوویەوە دەری دەهێنێت و "بە نهێنی خواحافیزی لە خێزانی دەکات و بە قاچاخ دەچێتە گەچینە و بێرواز و لە گوندی هەسوونێ پەیوەندی بە شۆڕشی گوڵانەوە دەکات".  هەر لە ساڵی ١٩٧٨ نەزیرە کەریمی خێزانی کە لە ساڵی ١٩٦٧ ژیانی هاوژینییان پێکهێنابوو، لەگەڵ چوار منداڵی له لایەن حکومەتی ئەوکاتی عێراقەوە دەستگیر دەکرێن و نزیکەی ساڵێک لە سلێمانی زیندانیان دەکەن.  نەسرەدین هەورامی باوکی چوار کچ و چوار کوڕە، لە رۆژی ژیانئاواییکردنی، ئەنوەری حاجی عوسمان بە رووداوی گوت، "سەرۆك مەسعود بارزانی بەردەوام ئاگای لە تەندروستیی نەسرەدین هەورامی بوو، بە تایبەت کە تووشی کۆرۆنا بوو". تەرمی نەسرەدین هەورامی بەرەبەیانی رۆژی پێنجشەممە ١٧ - ١٢ - ٢٠٢٠ لە گۆڕستانی کەسنەزان لە هەولێر بەخاکسپێردرا.