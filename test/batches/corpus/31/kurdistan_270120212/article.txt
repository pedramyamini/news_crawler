ئاسیە پەناهی، تەمەن ٥٥ ساڵ، خەڵکی شاری کرماشان بوو، رۆژی ١٩ی ئایاری ٢٠٢١ هەوڵی دەدا رێگەنەدات شارەوانی ژوورەکەی بڕووخێنێت، بەڵام فەرمانبەرەکانی شارەوانی گازی بیبەریان بەکارهێنا و تووندوتیژییان بەرامبەر نواند کە ئەوانە بوونە هۆی مردنی.  ئاسیە پەناهی لە ژوورێکدا دەژیا، بەڵام شارەوانی دەیگوت ژوورەکەی زێدەڕۆییە و دەبێت بڕووخێنرێت.  حەسەن دەروێشیان، سەرۆکی رێکخراوی چاودێریی ئێران مانگی حوزەیرانی ٢٠٢٠ گوتی: "فەرمانبەرەکانی شارەوانی مۆڵەتی دەزگای دادیان بۆ رووخاندنی ئەو ژوورە نەبووە. "  بەپێی راپۆرتی پزیشکی داد، ئاسیە پەناهی بەهۆی جەڵتەی دڵەوە مردووە، بەڵام گوشاری دەروونی بەهۆی هەوڵی شارەوانی و بەکارهێنانی خراپیی بەرپرسیارێتی لەو رووداوەشدا، ١٠ % لە مەرگی ئەودا کاریگەرییان هەبووە.  دادگا بۆ ئەو دوو تۆمەتە، حوکمی ١٨ مانگ زیندانیی هەڵپەسێردراو و خوێنبایی بەسەر جێگری سەرۆکی شارەوانیی کرماشان بۆ کاروباری جێبەجێکردندا سەپاند.