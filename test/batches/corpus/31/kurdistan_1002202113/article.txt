دوێنێ سێشەممە لە قوتابخانەی گوندی باخ لە نزیک شارۆچکەی تاسڵوجەی سەر بە سلێمانی، بەهۆی گومانکردن لە تووشبوونی سێ قوتابی بە کۆرۆنا، قوتابخانەکە داخرا.  بەکر محەممەد، بەڕێوەبەری پەروەردەی سلێمانی بە تۆڕی میدیایی رووداوی راگەیاند، ئەمڕۆ لە ئەنجامی پشکنینی سێ قوتابییەکە ئاگادارکراینەوە کە هەڵگری ڤایرۆسەکە نین و پشکنینەکانیان پاک بووە.  بەڕێوەبەری پەروەردەی سلێمانی باسی لەوەش کرد، مادام هیچ تووشبووییەک تۆمار نەکراوە، دەوامی قوتابخانەکە ئاسایی دەبێتەوە.  هەر سێشەممەی رابردوو لە گوندێکی بارزان لە سنووری پارێزگای هەولێر قوتابییەک تووشی کۆرۆنا بوو.  غەفوور ئەحمەد، قایمقامی مێرگەسۆر بە تۆڕی میدیایی رووداوی راگەیاند، قوتابییە تووشبووەکە لە قوتابخانەی گوندی ھەندلایە لە سنووری ناحیەی بارزان. ڤایرۆسەکەشی لە خێزانەکەیەوە بۆ گوازراوەتەوە، بەهۆیەوە پۆلەکەی بۆ ماوەی چواردە رۆژ داخراوە.