رووداوەکە لەدوای کاژێر ١٠: ٠٠ ـی شەوی شەممە بووە، بە گوتەی موقەدەم عەلی قدووری، گوتەبێژی پۆلیسی گەرمیان کە بۆ رووداو قسەی کرد، سەرەتا کەسوکاری ئەو نەخۆشە هێرشیان کردووەتە سەر کارگوزارێک، ئەویش پەنای بۆ پۆلیسی نەخۆشخانەکە بردووە.   دوای دەمەقاڵێ، شەڕی دەستەویەخە لەنێوان پۆلیسەکان و کەسوکاری نەخۆشەکە روویداوە و شەش پۆلیس برینداربوونە. گوتەبێژی پۆلیسی گەرمیان گوتی، "هەشت کەس بە بڕیاری دادگە لە کەسوکاری نەخۆشەکە دەستبەسەر کراون".   لەبارەی هۆکاری شەڕەکەوە، گوتەبێژی پۆلیسی گەرمیان رایگەیاند، لێکۆڵینەوەکانیان بەردەوامە، "بەڵام پێدەچێت بەهۆی دۆخی دەروونی و هەڵچوونی کەسوکاری نەخۆشەکەوە بووبێت کە هەر شەوی رابردوو گیانی لەدەستدا".   لەبارەی ئاستی خزمەتگوزاریی لە نەخۆشخانەکە و بەدەمەوەچوونی پزیشکان، د. سیروان محه‌ممه‌د، به‌ڕێوەبه‌رى گشتیی ته‌ندروستیی گه‌رمیان بە رووداوی گوت، نەخۆشخانەی شەهید هەژار یەکێکە لە نەخۆشخانە باشەکانی فریاکەوتن. "پێشتر هەندێک کەموکوڕی هەبووە و چارەسەرکراوە، کێشەکەش پەیوەندی بە لایەنی تەندروستییەوە نەبووە".   گوتەبێژی پۆلیسی گەرمیان باسی لەوەشکرد، ئەو پۆلیسانەی هێرشیان کرابووەسەر ئێستا گەڕاونەتەوە سەر ئەرکەکانیان. هاوکات ئیدارەی نەخۆشخانەی شەهید هەژاریش لە کەلار سەرکۆنەی ئەو هێرشەیان کردووە بۆسەر پۆلیسی نەخۆشخانەکەیان.