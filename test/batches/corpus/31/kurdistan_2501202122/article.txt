بەرزان و جەمال دوو کۆچبەری کوردن کە پێنج ساڵە لە کەمپی دۆسلدۆرف نیشتەجێ کراون. هیوایەکی زۆریان لەسەر ڤاکسینی کۆرۆنا هەڵچنیوە، بەڵام تا ئێستا هیچ کام لە ٤٠٠ کۆچبەرەکەی کەمپەکە پشکنینیان بۆ نەکراوە و نەکوتراون.  بەرزان دەڵێت: "ئێمە لەم کەمپیەین. لێرە ژیان نییە. زۆربەی هاوڕێکانم تووشی کۆرۆنا بوون. ئێمە هەرچەندە خۆ بپارێزین هەر سوودی نییە. نەخۆشی هەر دەمانگاتێ. داوا دەکەین پزیشکمان بۆ بهێنن و لێمان بپرسنەوە. "  جەمال  دەڵێت: "دەمانەوێت ڤاکسینمان بدەنێ. خەڵکێکی زۆر لێرەن. هەموومان لە کۆرۆنا دەترسین. "  ١٧٣ هەزار و ٢٥١ کۆچبەر لە کەمپەکانی ئەڵمانیا نیشتەجێن کە لە هەندێک کەمپدا چەندین کەس لە ژوورێکدا دەژین. سەرەڕای تێکەڵاویی زۆر و بەکارهێنانی ژوور و چێشتخانە و گەرماوی هاوبەش، کۆچبەران لە ریزی ئەو گرووپانەدا دانەنراون کە پێویستە سەرەتا ڤاکسین وەربگرن.  پرۆفیسۆر دکتۆر ڤالتەر ڤیلەر، سەرۆکی ئینستیتیوتی رۆبەرت کۆخ بە تۆڕی میدیایی رووداوی راگەیاند: "زۆربەری کۆچبەران لە کەمپەکاندا کەسانی گەنج و تەندروستن، بۆیە ئەوان لەناو ئەو گروپانەدا نین کە لە سەرەتادا ڤاکسینەکە وەردەگرن. بەڵام کەمپی کۆچبەران شوێنێکە کە دەکرێت زۆر بە خێرایی ئەو ڤایرۆسەی تێدا بڵاو ببێتەوە. بۆیە پێویستە زۆر بە تایبەتی بپارێزرێن و پێویستییان بە رێکاری تایبەتی خۆپاراستن هەیە کە بۆ هەموو نەتەوەکان قبوڵکراوبێت. لەبەر ئەوەی کەمپەکان بە راستی شوێنی مەترسیی بڵاوبوونەوەی ئەو ڤایرۆسەن و پێویستە لە رێگەی رێکارەکانەوە بپارێزرێن. "   بە بڕیاری وەزارەتی تەندروستی، ئەڵمانیاییەکان لە سێ قۆناخدا دەکوترێن. گرووپی یەکەم کەسانی سەرووی ٨٠ ساڵ و کارمەندانی فریاگوزار و چاودێریی چڕ دەگرێتەوە کە زیاتر لە ٨ ملیۆن و نیو کەسن.  کۆچبەران لە گرووپی دووەم و لەدوای کەسانی تەمەن سەروو ٧٠ ساڵ و هێزەکانی پۆلیسەوە دەکوترێن و گرووپی سێیەم کەسانی تەمەن سەروو ٦٠ ساڵ و ئەوانەن کە نەخۆشیی درێژخایەن و مەترسیداریان هەیە.