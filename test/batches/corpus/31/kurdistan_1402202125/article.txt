ئەمڕۆ یەکشەممە ١٤ - ٠٢ - ٢٠٢١، ئەنجوومەنی سەرکردایەتیی یەکێتیی نیشتمانیی کوردستان بە سەرۆکایەتیی بافڵ تاڵەبانی و لاهوور شێخ جەنگی، هاوسەرۆکانی یەکێتی کۆبووەوە.  بەپێی راگەیێندراوێکی ئەنجوومەنی سەرکردایەتیی یەکێتیی نیشتمانیی کوردستان لە کۆبوونەوەکەدا باسی دۆخی سیاسیی هەرێمی کوردستان و عێراق، دۆخی ئابووری و چەند پرسێکی دیکە کراوە. لەبارەی دەستگیرکراوانی دەڤەری بادینان ئاماژە بەوە دراوە "لە کۆبوونەوەکەدا سەركۆنەی هەموو جۆرە گرتن و زیندانیكردنێك لەسەر بیروڕای ئازاد و چالاكی سیاسی و مەدەنی كرا، بەتایبەت لە دەڤەری بادینان، بۆیە داوای ئازادكردنی بەپەلەی سەرجەم گیراوان دەكات لە رۆژنامەنووسان، چالاكانی مەدەنی، كادیرانی یەكێتی و حیزبەكانی دیکە. "  ئەنجوومەنی سەرکردایەتیی یەکێتیی نیشتمانیی کوردستان جەختی لەسەر هەڵوێستی نەگۆڕ و جێگیری یەكێتی كردووەتەوە لەبارەی لامەرکەزیی لە چوارچێوەی هەرێمی كوردستاندا.  دەقی راگەیێندراوەکەی ئەنجوومەنی سەرکردایەتیی یەکێتیی نیشتمانیی کوردستان   ئەمڕۆ ٢٠٢١/٢/١٤ ئەنجوومەنی سەركردایەتی بە سەرۆكایەتیی هاوسەرۆكان كۆبوونەوەی ئاسایی خۆی بەساتێك وەستان بۆ گیانی پاكی شەهیدان دەستپێكرد. سەرەتا هاوسەرۆكان هەڵسەنگاندنێكی وورد و بابەتیانەیان لەبارەی دۆخی سیاسی و ئابووری و هەمەلایەنەی كوردستان و عێراق پێشكەشكرد.  ئەنجوومەنی سەركردایەتیی جەختی لەسەر هەڵوێستی نەگۆڕ و جێگیری یەكێتی كردەوە لەبارەی پرسەكانی:  ١. سیستەمی نا ناوەندێتی كارگێڕی و دارایی (لامەركەزی) لەچوارچێوەی هەرێمی كوردستاندا.  ٢. پشتیوانیكردنی تیمی دانوستاندنی حكومەتی هەرێم لەگەڵ حكومەتی ئیتیحادی، هاوكات فراكسیۆنی یەكێتی لەپارلەمانی عێراق راسپارد كەهاوكار و پشتیوانی تیمەكە بێت.  ٣. چاككردنی دۆخی گوزەران و ژیانی خەڵكی كوردستان. لەم بارەیەوە رێككەوتن لەچوارچێوەی دەستووری عێراق بۆ بەدەستهێنانی ماف و شایستە داراییەكانی هەرێمی كوردستان لە بودجەی ٢٠٢١ دا، بەپێویست زانرا.  ٤. تەئكیدكردنەوە لەسەر پێویستی جێبەجێكردنی ئەركە دەستووری و نیشتمانییەكانی حكومەتی ئیتیحادی و حكومەتی هەرێمی کوردستان لە پاراستنی سەروەری وڵات و رێگرتن لە پێشێلكارییەكانی سنوورەكان، كە پێچەوانەی یاسا نێودەوڵەتییەكان و پرەنسیپی (دراوسێیەتیی باش)ن.  ٥. سەركۆنەی هەموو جۆرە گرتن و زیندانیكردنێكی لەسەر بیروڕای ئازاد و چالاكی سیاسی و مەدەنی كرد بەتایبەت لە دەڤەری بادینان، بۆیە داوای ئازادكردنی بەپەلەی سەرجەم گیراوان دەكات لە رۆژنامەنووسان، چالاكانی مەدەنی، كادیرانی یەكێتی و حیزبەكانی دیکە.  بەشێكی دیکەی كۆبوونەوەكەی ئەنجوومەنی سەركردایەتی تایبەت بوو بەكاروبارەكانی حیزب و راپۆرتی كۆمیسیۆنەكان. لەم بارەیەشەوە راسپاردەی پێویستیان لەبارەوە وەرگیرا.  ئەنجوومەنی سەركردایەتیی یەكێتیی نیشتمانیی كوردستان