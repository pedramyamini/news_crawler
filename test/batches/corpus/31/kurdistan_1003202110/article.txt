نەوزاد شێخ کامل، بەڕێوەبەری گشتیی بازرگانی هەرێمی کوردستان بە تۆڕی میدیایی رووداوی راگەیاند، چەکی پارەی گەنمی جووتیاران بۆ ساڵانی ٢٠١٤ و ٢٠١٥ و ٢٠١٦ گەیشتووەتە هەرێمی کوردستان و چەکەکان راستکردنەوەیان بۆ کراوە و بانکەکان سەرقاڵی ئامادەکردنی ئەو چەکانەن، بەڵام تاوەکو ئێستا بڕی پارەکە لە بانکی ناوەندیی عێراقەوە رەوانەی لقی بانکی ناوەندیی هەرێمی کوردستان نەکراوە بۆ ئەوەی بەڕێوەبەرایەتیی بازرگانی بتوانێت بەسەر بانکە دیاریکراوەکان دابەشی بکەن، دەست بە خەرجکردنی پارەکە بکرێت.  بەڕێوەبەری گشتیی بازرگانی هەرێمی کوردستان رەتیکردەوە هیچ گرفتێکی سیاسی لە پشت دواکەوتنی پارەکە هەبێت، بەڵکو دەڵێت: گرفتەکان تەکنیکی و کارگێڕین، بەشێکی پەیوەندی بەوە هەیە، لە بەغدا هەفتانە چەند رۆژێک دەوامی فەرمانگەکان نییە و هەموو فەرمانبەران دەوام ناکەن، بەڵام چاوەڕان دەکرێت هەفتەی داهاتوو ئەو بابەتە یەکلایی بێتەوە و پارەکە بگات.  حکومەتی عێراق ٥٥٧ ملیار دینار پارەی جووتیارانی هەرێمی کوردستانی بۆ ساڵەکانی ٢٠١٤ و ٢٠١٥ و ٢٠١٦ تاوەکو ئێستا خەرج نەکردووە، بەڵام دوای هەوڵێکی زۆر وەزارەتی بازرگانی عێراق بڕیاری دا، ٢٦٨ ملیار دینار بنێرێت.  هاوکات بەڕێوەبەری گشتیی بازرگانی هەرێمی کوردستان ئاماژەی بەوەکرد، شەوی رابردوو چەکی وەجبەی حەوتەمی شایستە داراییەکانی جووتیارانی هەرێمی کوردستان بۆ ساڵی ٢٠٢٠ گەیشتووەتە هەرێمی کوردستان، کە کۆی گشتییەکەی دەکاتە ٢٢ ملیار و ٢٦٠ ملیۆن دینارە، کە بەم شێوەیەیە: هەولێر ٨ ملیار و ٥٦ ملیۆن دینار، سلێمانی ٧ ملیار و ١٧٦ ملیۆن دینار، دهۆک ٧ ملیار و ٢٨ ملیۆن دینار.  نەوزاد شێخ کامل، ئاماژەی بەوەکرد، ئەو چەکانە پێویستیان بە راساندنە و لە هەفتەی داهاتووە دەست بە رێکارەکان دەکەن، بەمەبەستی خەرجکردنی ئەو بڕە پارەیە.