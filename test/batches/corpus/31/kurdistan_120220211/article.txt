میدیاکانی پەکەکە دەڵێن: "بەپێی ئەو زانیارییانەی کە لە سەرچاوە هەرێمییەکان وەرگیراوە، سوپای تورک بە نیاز بوو لە رێگەی ٥ هەلیکۆپتەری کۆبرا  و ٢ هەلیکۆپتەری سکۆرسکی، سەربازەکانی لە چیای گارە دابەزێنێت. بەڵام گەریلاکان لێیان هاتنە دەست و بە سەختی وەڵامیان دانەوە".  هەر بەگوێرەی میدیای پەکەکە، سوپای تورکیا لە هەوڵی ئەوەدابوون، سەربازەکانیان لەسەر چیای گارە دابەزن و جێگیر ببن، "بەڵام لە ئەنجامی وەڵامدانەوەی تووندی گەریلا، ناچاربوون هێزەکانیان بکشێننەوە".   شەوی رابردوو، ئیبراهیم کاڵن گوتەبێژی سەرۆکایەتیی کۆماری تورکیا بە میدیای فەرمیی تورکیای راگەیاند، هێزەکانیان لە چیای گارەدان و شەڕ و رووبەڕووبوونەوە بەردەوامە و سێ ئەفسەریان کوژراون. جەختیشی لەوەکردەوە، کە ئۆپەراسیۆنەکە بەردەوام دەبێت.   کاژێر ٠٢: ٥٥ خولەکی بەرەبەیانی رۆژی چوارشەممە ١٠ی شوباتی ٢٠٢١، سوپای تورکیا ئۆپەراسیۆنی چڕنووکی هەڵۆ - ٢ی لە چیای گارەی باشووری کوردستان لە دژی پەکەکە راگەیاند.  سوپای تورکیا تائێستا کوژرانی سێ ئەفسەری خۆی راگەیاندووە، بەڵام هێزەکانی پاراستنی گەل "هەپەگە" ئاماژەیان بە هیچ زیانێکی خۆیان نەداوە و دەڵێن لانیکەم نۆ سەرباز و ئەفسەری تورکیا کوژراون.   رۆژی پێنجشەممە ١١ی شوبات، خولوسی ئاکار وەزیری بەرگریی تورکیا لەبارەی ئۆپەراسیۆنەکانی سوپای وڵاتەکەی لە باشووری کوردستان دژ بە گەریلاکانی پەکەکە رایگەیاند، هێرشەکانیان تووندتر و فراوانتر دەبن.