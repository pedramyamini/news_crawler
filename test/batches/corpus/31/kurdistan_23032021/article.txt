نەریمان فازڵ، بەڕێوەبەری راگەیاندنی بەڕێوەبەرایەتیی گشتی گەشتوگوزاری هەولێر، لەمیانەی بەشداریکردنی لە گفتوگۆی رۆژانە، لە بوڵتەنی هەواڵەکانی تۆڕی میدیایی رووداو، راگەیاند: لە سێ بۆ چوار رۆژی رابردوو و لە نەورۆزدا ٣٤ هەزار گەشتیار هاتوونەتە پارێزگای هەولێر.   رۆژانی هەینی و شەممە و یەکشەممە قەدەخەی هاتووچۆیە لە شارەکانی باشوور و ناوەڕاستی عێراق، بەهۆی ئەوەی لەکاژێر ٦: ٠٠ی بەیانی رۆژی دووشەممە ٢٢ - ٣ - ٢٠٢١ قەدەخەی هاتووچۆی شارەکانی باشوور و ناوەڕاستی عیراق هەڵگیراوە، پێشبینی دەکرێت هاتنی گەشتیارانیش بۆ هەولێر و شارەکانی دیکەی هەرێمی کوردستان زیاد بکات.  گوتەبێژی گەشتوگوزاری هەولێر، باسیشی لەوەکرد: رێنماییەکانی حکومەت و قەدەخەی هاتووچۆ هۆکارن بۆ کەمبوونەوەی گەشتیاران. بەوهۆیەشەوە بەراورد بە ساڵانی رابردوو، رێژەی هاتنی گەشتیاران لە عێراقەوە بۆ هەولێر بەڕێژەی ٥٠ %  کەمیکردووە.  نەریمان فازڵ ئاماژەی بەوەدا کە لەسەرەتای ساڵ جموجۆڵێكی باش هەبووە، بەتایبەتی لە جەژنی سەری ساڵ و لە زستاندا، هەندێک چالاکی لەو ناوچانە ئەنجامدرا کە بەفریان لێ دەبارێت، بۆیە لە زستانیش گەشتیارێکی زۆر سەردانی هەولێریان کردووە. بەگشتی لە سەرەتای ئەمساڵەوە نزیکەی ٢٠٠ هەزار گەشتیار سەردانی هەولێریان کردووە.  بەپێی ئامارەکانی دەستەی گەشتوگوزاری هەرێمی کوردستان، لە هەرێمی کوردستان زياتر له ٢٣٠ شوێنى گه‌شتيارى، زیاتر له ٥٧٥ هوتێل، ٣٠٠ موتێل، ٧٥ گوندی گه‌شتیاری و ١٨٠٢ رێستۆرانت و كافی هەن.   زیاتر له ١٧ میوانخانه‌ی پێنج ئه‌ستێره، ٥٠ میوانخانەی چوار ئه‌ستێره، ٨٥ میوانخانەی سێ ئه‌ستێره و ٧٥ كۆمه‌ڵگەی گه‌شتیاری هه‌ن.  له ساڵی ٢٠٠٧ ژمارەی گەشتیاران ٣٧٧ هه‌زار کەس بوو،  ساڵی ٢٠١٣ گه‌یشته ٣ ملیۆن گه‌شتیار، تێكڕاى رێژه‌ى گه‌شتيارى ساڵانه ٣٠ % به‌رز بووەته‌وه، به‌ڵام دواى هاتنى داعش رێژه‌كه دابه‌زيوه.   لە ساڵی ٢٠١٤ هاتنی گەشتیاران ٦٠ % دابه‌زى. لە ساڵی ٢٠١٩ زیاتر لە ٣ ملیۆن و ٧٠٠ هەزار گەشتیار روویان لە هەرێمی کوردستان کردووە، بەڵام رێژەی هاتنی گەشتیاران لە ساڵی ٢٠٢٠ بەراورد بە ساڵی ٢٠١٩ بەشێوەیەکی بەرچاو کەمبووەتەوە، بەجۆرێک لە پارێزگای هەولێر ٦٨ %، لە دهۆک ٧٦ % و لە سلێمانیش ٩٥ % كەم بووەتەوە.