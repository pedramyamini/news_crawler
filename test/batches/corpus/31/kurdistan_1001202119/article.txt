ئۆتۆمبێلەکە کاژێر ٠٢: ٠٠ی بەرەبەیانی ئەمڕۆ ١٠ - ٠١ - ٢٠٢١ دۆزراوەتەوە پۆلیسی ئیدارەی راپەڕین دەڵێت "لەلایەن سەرچاوەیەکەوە بنکەی پۆلیسی ماکۆک ئاگادارکرابوویەوە کە ئۆتۆمبیلێکی جۆری لاند کروزەر مۆدێل ٢٠١١ لەلایەن چەند کەسێکەوە دزراوە. بۆ ئەومەبەستەش لە بنکەی پۆلیسی بەحرکە لە هەولێر سکاڵا تۆمارکراوە. "  پۆلیس لە روونکردنەوەکەدا ئاماژە بەوە دەدات، کە دوای گەیشتنی فەرمانی دادوەری دادگای هەولێر بۆ "دەستبەسەرداگرتنی ئۆتۆمبێلی دزراو و دەستگیرکردنی تۆمەتباران"، دواتر بۆ ئەو مەبەستە دادگای لێکۆڵینەوەی حاجیاوا ئاگادارکرایەوە و بڕیاری دادوەری لێکۆڵینەوەی حاجیاوا بەدەستهات.  دەستبەجێ مەفرەزەیەک بەسەرپەرشتی ئەفسەری بنکەی پولیسی ماکۆک پێكهێنرا و چەندشوێنێکی گوماناوی پشکنینیان بۆ کرا. "  دوای کۆکردنەوەی زانیاری و بەدواداچوونی پۆلیس، "توانراوە کاژێر ٢: ٠٠ی بەرەبەیانی ئەمڕۆ یەکشەممە ١٠ - ٠١ - ٢٠٢١، بەهاوکاریی بازگەی ئاسایشی قەمتەران دەست بگیرێت بەسەرئۆتۆمبیلی دزراودا و تۆمەتبارێك بەناوی (م، ت، ح)ی تەمەن ٢٧ ساڵ لە رەگەزی نێر دانیشتووی هەولێر دەستگیرکراوە. "  ئێستا تۆمەتباری ناوبراو بە فەرمانی دادوەر بە پێی مادەی ٤٤٦ لە یاسای سزادانی عیراقی راگیراوە و لێکۆڵینەوە لەو رووداوە بەردەوامە.