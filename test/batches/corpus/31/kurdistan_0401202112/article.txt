ئەژی چەتۆ، گوتەبێژی بەڕێوەبەرایەتیی گشتیی کەشناسی و بوومەلەرزەزانیی هەرێمی کوردستان، بە تۆڕی میدیایی رووداوی راگەیاند: "ئەم هەفتەیە کەشوهەوای هەرێمی کوردستان بەگشتی لەنێوان ساماڵ و پەڵە هەوردا دەبێت، تاوەکو رۆژی هەینیی داهاتووش ئەگەری بارانبارین نییە".  سەبارەت بە بارانبارین لە رۆژانی داهاتوودا ئەژی چەتۆ دەڵێت: پێشبینکردنی مەودای دوور بۆ بارانبارین زۆر ئاستەمە. بەڵام دواکەوتنی بارانبارین بە گرفت نازانێت و دەڵێت: "لە هەندێک لەو ناوچانەی زەوییەکانیان داچێنراوە مەترسی نییە، چونکە هێشتا رێژەی شێ لەهەوادا هەیە. لەماوەی رابردووشدا لە ناوچە شاخاوییەکاندا بەفر باریوە. "  لە دوای هەر تەوژمێکی بەفربارین وەکو پێشبینیکراوە بۆ ماوەی هەفتەیەک ئاسمان ساماڵ دەبێت، بەهۆی ئەوەی بەرزە پاڵەپەستۆکان روو لەناوچەکە دەکەن.   گوتەبێژی کەشناسی دەڵێت: "ئێستا بەرزە پاڵەپەستۆ لەسەر ناوچەکەمان زاڵە و کەمێک بارانبارین دواکەوتووە، بەڵام هیچ زەنگێکی وشکەساڵی لەلایەن هیچ دەزگایەکەوە لێنەدراوە تاوەکو بڵێین مەترسی وشکەساڵی هەبێت. لە سنووری پارێزگاکانی؛ سلێمانی و دهۆک بەفر و بارانێکی باش باریوە، لە هەلێریش بەهەمانشێوە رێژەیەکی بەرچاو باران باریوە. "  بەپێی پێشبینییەکانی کەشناسی، سبەی سێشەممە (٠٥ - ٠١ - ٢٠٢١) لە هەرێمی کوردستاندا ئاسمان لەنێوان ساماڵ بۆ پەڵە هەور دەبێت.   لە سنووری پارێزگای هەولێر بەرزترین پلەی گەرما ١٨ پلە و نزمترین ٥ پلە دەبێت، لە سلێمانی ١٨ بە ٣ پلە، لە دهۆک ١٧ بە ٦ پلە و لەکەرکووک ٢١ پلە بە ٧ پلەی سیلیزی دەبێت.. خێرایی با بەگشتی لەنێوان ٥ - ١٠ کیلۆمەتر / لە کاژێرێکدا و مەودای بینین ١٠ کیلۆمەتر دەبێت.