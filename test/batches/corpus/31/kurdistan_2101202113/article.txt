غازی حازم محەممەدی تەمەن ٤٧ ساڵ خاوەنی ٥ منداڵە و خەڵکی کۆمەڵگەی رزگارییە لە دهۆک، ٢٠ ساڵ بوو کاری بازرگانیی دەکرد، بەرهەمە وەرزییەکانی هەرێمی کوردستانی دەبردە بەغدا و شارەکانی دیکەی عێراق، برا گەورەی حەوت خوشک و دوو برا بوو، ئەمڕۆ لە تەقینەوەیەکدا لە بەغدا گیانی لەدەستدا.  گەلاڤێژ حازم، خوشکی غازی دەڵێت، براکەی "فەقیر بوو، هیچ کێشەی نەبوو، بۆ کارکردن هاتووچۆی بەغدای دەکرد، بەڵام چووە ئەوێ و رزقی کەوتە بەر تەقینەوە".  پێش دوو رۆژ، غازی لەگەڵ دوو کوڕی خۆی و خاڵ و خاڵۆزایەکی بارێکی گوێز، هەنگوین و مێووژی بردبووە بەغدا. لەکاتی تەقینەوەکەدا لە گۆڕەپانی تەیەران کە سەردانی کڕیارەکانیانیان کردبوو، بەر یەکێک لە تەقینەوەکان کەوتن و گیانی لەدەستدا.  ئەیاد ئیسلام، خاڵۆزای غازی دەڵێت "گوتیان بڕۆ، بردوویانەتە جوملەی عەسەبیە، رێگە نەبوو، منیش بە پیادە چوومە ئەوێ، لەوێ سەیرم کرد، گوتیان غازی ڕەمەزان، گوتیان ئەوەیە لە ژوورەوەیە، منیش بینیم، سەر و پێیەکانی پارچەی تەقینەوەکەی بەرکەوتبوو".  هاوژین و بەشێک لە ئەندامانی بنەماڵەکەی غازی چوونەتە بەغدا بۆ گەڕاندنەوەی تەرمەکەی و داوادەکەن حکومەتی هەرێمی کوردستان ئاسانکارییان بۆ بکات لە گەڕاندنەوەی تەرمەکەی.