نیوەڕۆى رۆژی چوارشەممە ٢٤ی شوباتی ٢٠٢١ نێچیرڤان بارزانى، سەرۆکى هەرێمى کوردستان پێشوازیی لە ئارتاك ئاپیتۆنیان، جێگری وەزیری دەرەوەی ئەرمەنستان كرد. سەرۆکی هەرێمی کوردستان كردنەوەی باڵیۆزخانەی ئەرمەنستانی لە بەغدا و كۆنسوڵخانەی گشتییان لە هەولێر و ناوەندێكی رۆشنبیریی ئەرمەنی لە قەڵای هەولێر، لەگەڵ كاركردن بۆ كردنەوەی گەشتی راستەوخۆی ئاسمانی لە بەغدا و هەولێرەوە بۆ یەریڤان، بە هەنگاوی باشی برەودان بە پەیوەندییەكانی عێراق و هەرێمی كوردستان لەگەڵ ئەرمەنستان لە قەڵەم دا و خۆشحاڵیی خۆی بەو هەنگاوانە دەربڕی.  لە كۆبوونەوەیەكدا كە هەریەکە لە باڵیۆزی ئەرمەنستان لە بەغدا و كۆنسوڵی گشتییان لە هەولێر ئامادەی بوون، گفتوگۆ سیاسی و دیپلۆماسییەكانی جێگری وەزیری دەرەوەی ئەرمەنستان لە بەغدا، پەرەپێدانی پەیوەندییەكانی هەرێمی كوردستان و عێراق لەگەڵ ئەرمەنستان، پەیوەندییەكانی نێوان هەردوولا بەتایبەتی لە بوارەكانی خوێندنی زانكۆیی، تەكنەلۆژیا و كشتوكاڵدا، دۆخی رەوەندی كوردی لە ئەرمەنستان و پێكهاتەی ئەرمەن لە هەرێمی كوردستان، تاوتوێ كران.  بەپێی راگەیێندراوی سەرۆکایەتیی هەرێمی کوردستان، جێگری وەزیری دەرەوەی ئەرمەنستان خواستی وڵاتەكەی بۆ برەودانی زیاتر بە پەیوەندییەكانی لەگەڵ هەرێمی كوردستان لە هەموو بوارەكاندا دووپاتكردەوە و "سوپاسی هەرێمی كوردستانی كرد بۆ ئەو گرنگییەی بە پێكهاتەی ئەرمەن دراوە كە توانیویانە لە پەرلەمانی كوردستان نوێنەرایەتییان هەبێت و كەنیسە بكەنەوە و مافەكانیان پارێزراو بێت".