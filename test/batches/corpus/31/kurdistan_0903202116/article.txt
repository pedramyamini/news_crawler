یوسف حەسەن حسێن، قایمقامی کۆیە بە رادیۆی رووداوی راگەیاند: "بەداخەوە دوای ٣٠ ساڵ لە حکومڕانیی کوردی ئەگەر بەراوردی بکەین بە شارەکانی دیکەی هەرێمی کوردستان وەکو پێویست خزمەت نەکراوە، لە کاتێکدا دوو سەرۆککۆماری عێراق کۆیی بوون و خانمی یەکەمی ئێستای عێراقیش کۆییە. داوا لە حکومەت و لایەنە پەیوەندیدارەکان دەکەین ئاوڕێکی جیددی لەم شارە بدەنەوە. "  رۆژی سێشەممە ٢٠٢١/٠٣/٠٩ ساڵوەگەڕی ٣٠ ساڵەی راپەڕینی شاری کۆیەیە دژ بە حکومەتی بەعس و کۆتاییهێنان بە دەسەڵاتەکەی لەو شارەدا.  قایمقامی کۆیە گوتی: "ئەگەر کۆیە بە شارەکانی دیکەی کوردستانی بەراورد بکەین، وەکو پێویست خزمەت نەکراوە و بە قەدەر بەشێک لە ماندووبوونی خەڵکەکەی نییە. "  شاری کۆیە چەقی پێکەوەبەستنی رێگاوبانەکانی هەرسێ پارێزگای هەولێر، سلێمانی و کەرکووک و، ئیدارەی راپەڕینە.  یوسف حەسەن حسێن ئاماژەی بەوە دا، گرنگترین کار کە پێویستە بۆ کۆیە بکرێت تەواوکردنی رێگەی دووسایدی کۆیە - هەولێرە.   هاوکات قایمقامی کۆیە ئاشکرایشی کرد: "بەهۆی قەیرانی داراییەوە کارەکانی توونێلەکەی کۆیە راوەستاون کە ساڵی ٢٠١٠ بەردی بناخەی دانرا و دەبوو لە سێ ساڵدا تەواو بکرێت. لە کۆبوونەوەمان لەگەڵ جێگری سەرۆکوەزیرانی هەرێمی کوردستاندا داوامان کرد دەست بە کارەکانی بکرێتەوە، ئەوان بەڵێنیان پێداین کە ساڵی ٢٠٢١ دەست پێبکەنەوە. "  بۆ یەکەمجار بە فەرمی لە ساڵی ١٨٨٥ ـدا قوتابخانە لە کۆیە دامەزراوە. لە ساڵی ١٩١٨ دا کراوە بە قەزا. لە ساڵی ١٩٨٨ ـدا وەک کاردانەوەیەک دژی چالاکییەکانی پێشمەرگە حکومەتی عێراق کۆیەی لە قەزاوە بچووک کردەوە و کردی بە ناحیە، بەڵام دوای ساڵی ١٩٩١ جارێکی دیکە حکومەتی ھەرێمی کوردستان کردیەوە بە قەزا.