ئالان حەمەسەعید، وەزیری پەروەردەی حکومەتی هەرێمی کوردستان دوای کۆبوونەوەی لەگەڵ لیژنەی پەیوەندییەکانی دەرەوە و رەوەندی کوردستانی لە پەرلەمانی کوردستان قسەی بۆ رۆژنامەڤانان کرد.  ئالان حەمەسەعید، سەبارەت بە کردنەوەی ناوەندەکانی خوێندن ئاماژەی بەوەدا ئەوان پێشنیازەکانیان ئامادەکردووە و چاوەڕێی هەڵسەنگاندنی وەزارەتی تەندروستی دەکەن.  وەزیری پەروەردە گوتی: "ئێمە ناتوانین نزیکەی ملیۆنێک و ٨٠٠ هەزار قوتابی و خوێندکار وەکو جاران ببەینەوە نێو ناوەندەکانی خوێندن، دەبێت میکانزمی نوێ بگیرێتەبەر بە رێنمایی و راسپاردەی وەزارەتی تەندروستی، بۆ ئەوەی بتوانین دەرگای قوتابخانەکان بکەینەوە، بەڵام بە شێوازێک گیانی مامۆستایان و قوتابیان و خوێندکاران پارێزراو بێت".  وەزیری پەروەردەی حکومەتی هەرێمی کوردستان دەڵێت لە هەر حاڵەتێکدا هەستیانکرد کردنەوەی ناوەندەکانی خوێندن مەترسی گەورە لەسەر تەندروستی گشتی دروست بکات: "ئەوا لە لیژنەی باڵای رووبەڕووبوونەوەی کۆرۆنا کە بەشێوەی دەوری کۆدەبێتەوە بڕیاری پێویست دەدەین".  ئامارەکانی تووشبوون بە کۆرۆنا لە هەرێمی کوردستان بە رێژەیەکی بەرچاو دابەزیون، بە جۆرێک ئێستا رۆژانە کەمتر لە ١٠٠ کەس تووشی کۆرۆنا دەبن، مردنیش بە ڤایرۆسەکە زۆر کەمبووەتەوە.   ئالان حەمەسەعید دەڵێت: "لە رووی مەبەدەئییەوە تا راددەیەک ئامارەکان دڵخۆشکەرن، تا راددەیەک زەمینەکە گونجاوە لە رووی تەندروستییەوە بۆ ئەوەی بتوانین ناوەندەکانی خوێندن بەو میکانزمانەی کە وەزارەتی تەندروستی بۆ ئێمە دیاری دەکەن، بکەینەوە".  هەرچەندە پێشتر جووتیار عادل، گوتەبێژی حکومەتی هەرێمی کوردستان رایگەیاندبوو - رۆژی ٢ - ٢ - ٢٠٢٠ لێژنەی باڵای کۆرۆنا کۆدەبێتەوە، بەڵام وەزیری پەروەردە گوتی: "رەنگە کۆبوونەوەی لیژنەی باڵای رووبەڕوونەوەی کۆرۆنا رۆژێک بۆ دوو رۆژ دوا بکەوێت، بەهۆی ئەوەی چەند ئەندامێکی سەرەکی ئەو لیژنەیە ئیلتیزامی دیکەیان هەیە".  رۆژی ١٣ - ١ - ٢٠٢١ لیژنەی باڵای رووبەڕووبوونەوەی کۆرۆنا کۆبووەوە، بڕیاردرا لە رۆژی شەممە ١٦ - ١ - ٢٠٢١ خوێندنی پۆلی ١٢ی ئامادەیی دەستپێبکاتەوە، هەروەها دەوامی قۆناخەکانی دیکەش لە ١ ـی بنەڕەتی تاوەکو ١١ی ئامادەیی لە ١ - ٣ - ٢٠٢١ دەستپێدەکاتەوە.  پێشتر دکتۆر ئاسۆ حەوێزی، گوتەبێژی وەزارەتی تەندروستیی هەرێمی کوردستان بە تۆڕی میدیایی رووداوی راگەیاندبوو هەوڵێک هەیە بۆ کردنەوەی قوتابخانەکان زووتر لەوادەی خۆیدا، کە یەکی مانگی سێیە، ئەو هەوڵەش بە هاوئانگی نێوان وەزارەتی تەندروستی و پەروەردەیە، بە لەبەرچاوگرتنی رێکارە پێویستەکان دەبێت. "