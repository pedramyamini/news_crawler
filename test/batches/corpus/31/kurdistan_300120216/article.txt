لە دوو رۆژی رابردووش چەند کەسێکیان دەستگیرکردوون، یەکێک لە دەستگیرکراوەکانیش ئافرەتێکە کە بە کەفالەت ئازادکراوە، ئەو ئافرەتە داوا لە سەرکردایەتی کورد دەکات بە هانایانەوە بچن.  هەردی محەممەد، پەیامنێری رووداو لە کەرکووک رایگەیاند: لە دوو رۆژی رابردوودا بە بەردەوام پۆلیس و هێزە ئەمنییەکان هەڵدەکوتنە سەر ماڵە کوردەکانی دانیشتووی گەڕەکی عەرەفەی کەرکووک و داوایان لێدەکەن خانووەکانیان چۆڵبکەن بە بیانووی ئەوەی ئەو خانووانە موڵکی کۆمپانیای نەوتی باکوورە.  گەڕەکی (عەرەفەی موسەیەجە) ئەو گەڕەکەیە کە لە دوای ساڵی ٢٠٠٣ کاتێک ئاوارەکانی کەرکووک گەڕانەوە شارەکەیان، ئەوانەی بێ ماڵ و جێگەبوون بە ناچاری لەو گەڕەکە گیرسانەوە، بۆ ئەوەی دواتر حکومەتی هەرێمی کوردستان یاخود حکومەتی عێراق جێگەیان بۆ بکاتەوە، کە پێشتر ئەو ماڵە بەعسیانە لەو گەڕەکە نیشتەجێبوون کە دەگوترێ "دەستیان بە خوێنی کورد سووربووە".  گوشارەکان بۆسەر ئەو ماڵە کوردانەش بە دیاریکراوی لە دوای هێرشەکانی ١٦ ئۆکتۆبەری ٢٠١٧ دەستیپێکردووە، ئەمە جاری یەکەمیشیان نییە لە رابردوودا چەندین جاری دیکە هێزە ئەمنییەکان هەڕەشەیان لەو ماڵە کوردانە کردووە و مۆڵەتیان پێداون بۆ ئەوەی ماڵەکانیان چۆڵ بکەن.  باجی ئاڵتوون، دانیشتووی گەڕەکی عەرەفەیە و کاتێک پۆلیس چووەتە ماڵەکەیان دەستگیریان کردووە، دواتر بە کەفالەت ئازاد کراوە، ئەو بۆ رووداو باسی چۆنیەتی دەستگیرکردن و هۆکارەکەی دەگێڕیتەوەو دەڵێ: "بەیانییەکی زوو هەڵیانکوتایە سەرمان، گوتیان لە بنکەی پۆلیس داواکراون و دەبێت لەگەڵمان بێیت، لەوێ دوای وەرگرتنی گوتەکانت خۆمان دەتهێنینەوە، کاتێک کە چوومە بنکەی پۆلیس دەستگیریان کردم و گوتیان تۆ فەرمانی دەستگیرکردنت هەیە بەو پێیەی لە خانووەکانی کۆمپانیا دانیشتووی، منیش گوتم خۆ ئەو خانووانەمان زەوت نەکردووە. شوێنێکمان بۆ دابین بکەن بۆ ئەوەی دەرچین، لە وەڵامدا گوتیان دەبێت کرێی ئەوەندە ساڵەشتان لێ بستێنین کە لەنێو ئەو خانووانە دانیشتوون، ئەوەبوو تاوەکو کاژێر ٧: ٣٠ شەو لەوێ بە دەستبەسەرکراوی مامەوە، براکانم هاتن و گوتیان ئێمە لەبری خوشکمان دەستبەسەر بکەن ئەو ئافرەتە، گوتیان بەو مەرجە ئازاد دەکرێیت فەرمانبەرێک ببێتە کەفیلی، ئەوبوو بە کەفالەی ٥ ملیۆن دینار ئازاد کرام".  باجی ئاڵتوون داوایەک ئاراستەی سەرۆک مەسعود بارزانی دەکات بۆ ئەوەی بەهانایانەوە بچێت و دەڵێت: "داواکارییەکەمان لە کاک مەسعودە شتێکمان بۆ بکات و بە هانامانەوە بێت، بەس نییە هەتاوەکو ئێستا کورد ئەمەی لە بەرامبەر دەکرێت؟ ئێستاش وەکو کاتی سەددام عەرەب و تورکمان لەگەڵمان بکەن و زیندانیمان بکەن، کاتی سەددام ژنیان دەبرد و زیندانیان دەکرد".  یەکێکی دیکە لە دانیشتووانی گەڕەکی عەرەفە، لەبارەی چارەسەرکردنی کێشەکەیان، بۆ رووداو گوتی: "دەبێت بە دەنگمانەوە بێن، ئێمە لە ٢٠٠٣ وە لێرە دانیشتووین نزیکەی ٢٥٠ ماڵین، هەر رۆژەو بە بیانووێک دێن و چەند کەسێکمان لێ دەستگیر دەکەن و دەمانبەن و بەڵێننامەمان پێ پڕدەکەنەوە ئەگەر دەرنەچین دەبێت زیندانی بکرێین".