بورهان عەلی فەرەج، سەرۆکی رێکخراوی یەکێتیی پیاوانی کوردستان سکاڵاکانی پیاوانی بۆ ساڵی ٢٠٢٠ ئاشکرا کرد و رایگەیاند: "بەپێی لیژنەی بەدواداچوون و تۆمارکردنی کەیسەکان لە رێکخراوی یەکێتیی پیاوانی کوردستان لە ساڵی ٢٠٢٠ دا، ٥٥٣ جۆری سکاڵا و تووندوتیژی بەرامبەر بە پیاوان لە سەرجەم لق و ناوچەکانمان تۆمارکراون".  لە بەشێکی دیکەی قسەکانیدا بورهان عەلی فەرەج ئاماژەی بە ژمارەی خۆکوشتن دەدات و دەڵێت: لە ٢٠٢٠ دا ٩١ حاڵەتی خۆکوشتنی پیاوان تۆمارکراوە، ئاماری خۆکوشتنی پیاوان لە ساڵی ٢٠١٢ بە دواوە روو لە زیادبوونە، کوشتن و خۆکوشتنی پیاوان بە شێوەیەک زیادیکردووە هەموو رۆژێک لە هەرێمی کوردستان یەک تاوەکو پێنج پیاو یان دەکوژرێن یان خۆیان دەکوژن، هەروەها دەشڵێت: "تەنیا لە یەک هەفتەی رابردوو ١٥ پیاو یان کوژراون یان خۆیان کوشتووە، بەڕاستی خەریکە وڵات دەبێتە قەسابخانەیەک بۆ پیاوان".  لە کۆی ئەو ٥٥٣ سکاڵا تۆمارکراوەی کە رێکخراوی یەکێتی پیاوانی کوردستان ئاماژەی پێدا: "لە ئەمساڵدا هەشت پیاو لەلایەن هاوژینەکانیانەوە بە هاوکاریی کەسانی دیکە کوژراون، هەروەها ٣٧ کەیسی دەرکردنی پیاوی بەتەمەن تۆمارکراوە، لەگەڵ ٥٢ کەیسی خیانەتی هاوژینی و ١١ کەیسی تووندوتیژیی جەستەیی و ٢٠ کەیسی گوشاری دەروونی و سێکسی و ٩ کەیسی دەستبەسەرداگرتنی مووچە".  هەروەها بورهان عەلی فەرەج دەشڵێت: "بەداخەوە ئاماری جیابوونەوە و پێکهێنانی هاوژینی لە یەک نزیکبووەتەوە، رۆژانە دەیان خێزان هەڵدەوەشێتەوە، بەپێی باری یاسای کەسێتی هەموو خەرجی و پێداویستی لەسەر باوکەکەیە، بەڵام باوکەکە بێبەش دەکرێت لە بینینی منداڵەکەی".