پێشنیوەڕۆی ئەمڕۆ دووشەممە ٨ - ٣ - ٢٠٢١ کۆبوونەوەی وەزیرانی دارایی و پێشمەرگە بە ئامادەبوونی نوێنەری هەردوو یەکەی ٧٠ و ٨٠ی هێزەکانی پێشمەرگە بە مەبەستی یەکخستنەوەی بودجەی ئەو دوو یەکەیە و دەستنیشانکردنی بودجەکەیان لە رەشنووسی یاسای بودجەی ٢٠٢١ی هەرێمی کوردستان و خستنەوەی یەکە ژمێرییەکانیان بۆسەر یەکەی ژمێریاری وەزارەتی پێشمەرگە کۆبوونەوە.   لە كۆبوونەوەكەدا هەریەك لە فەریق جەبار یاوەر، ئەمینداری وەزارەتی پێشمەرگە و عەبدولحەكیم خەسرەو، سەرۆكی فەرمانگەی هەماهەنگی و بەدواداچوون لە ئەنجوومەنی وەزیران و چەندین پلەدار و ئەفسەری هێزەكانی ٧٠ و ٨٠ ئامادەبوون.  بەپێی راگەیێندراوێکی وەزارەتی دارایی و ئابووریی هەرێمی کوردستان "ئاوات شێخ جەناب، وەزیری دارایی و ئابووری باسی لە گرنگی پرۆژەیاسای ٢٠٢١ كرد و لەو چوارچێوەیەشدا یەكخستی میلاكاتی هێزەكانی ٧٠ و ٨٠. هەروەها شۆڕش ئیسماعیل، وەزیری پێشمەرگە هەوڵەكانی هەموولایەكی بەرز نرخاند تاوەكو لە چوارچێوەی پرۆژەیاسای بودجەی ساڵی ٢٠٢١ میلاكاتی هێزەكانی ٧٠ و ٨٠ دیاری بكرێت و یەكبخرێت. "  یەکێک لەو هۆکارانەی کە تاوەکو ئێستا وەزارەتی دارایی نەیتوانیوە رەشنووسی یاسای بودجەی ٢٠٢١ی هەرێمی کوردستان رادەستی ئەنجوومەنی وەزیران بکات، دیارنەبوونی بودجەی دیاریکراوی ئەو دوو هێزە بۆ ئەوەی لە رەشنووسی یاسای بودجە جێی بۆ بکرێتەوە.  بەپێی یاسای چاکسازیش بێت، دەبێت یەکە ژمێریاریەکانی ئەو دوو یەکەیە بخرێتەوە سەر یەکەی ژمێریاری وەزارتی پێشمەرگە، بۆ ئەوەی ژمارەی راستەقینەیان بزاندرێت لەگەڵ ئەو بودجەیەی بۆ ئەو دوو یەکەیە پێویستە.