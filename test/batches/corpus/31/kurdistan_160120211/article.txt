هۆرڤان رەفعەت، پەیامنێری رووداو لە سلێمانی رایگەیاند، لە سنووری پارێزگای سلێمانی، هەڵەبجە و هەردوو ئیدارەی گەرمیان و راپەڕین دەوامی قوتابیانی پۆلی ١٢ ـی ئامادەیی بە هەموو بەشەکانیەوە دەستیپێکردووەتەوە، سەرجەم ئامادەییەکانیش بۆ ئەو مەبەستە کراونەتەوە.  مامۆستا ئاریان، بەڕێوەبەری ئامادەیی رزاوی کچان لە سلێمانی، لەبارەی ئامادەکارییەکانیان بۆ دەستپێکردنەوەی دەوام، بە رووداوی راگەیاند: "لە دوو رۆژی رابردوودا دوای ئەوەی سەرجەم کۆبوونەوەیەک بۆ سەرجەم بەڕێوەبەرانی ئامادەییەکان سازکرا، هەموو ئامادەکارییەکان بۆ کردنەوەی دەرگای قوتابخانەکان کرد، سەرجەم مامۆستایانیش پێیانخۆشە دەوامی قوتابخانەکان بکرێتەوە، بە تایبەتی پۆلی ١٢ کە ئەمساڵ ساڵێکی چارەنووسسازە بۆ ئەوان، ئێمە پێمانخۆشە دوانەکەون، لەگەڵ ئەوەش دەبێت حکومەت ئاگای لە بژێوی مامۆستایان بێت".  بە هەمان شێوە لە پارێزگای هەولێرش خوێندنی قوتابیانی قۆناخی ١٢ ـی ئامادەیی دەستیپێکردەوە، رەنجە جەمال، پەیامنێری رووداو لە هەولێر رایگەیاند، تەنیا لە سنووری پەروەردەی ناوەندی هەولێر دەرگەی ٩٤ ئامادەیی بە رووی زیاتر لە ١٩ هەزار قوتابی قۆناخی ١٢ بە رێنمایی و رێکاری تەندروستی کرایەوە.  لەبارەی ئامادەکارییەکانیش بۆ دەستکردنەوە بە دەوامی قوتابیانی ١٢ ـی ئامادەیی، دلێر عەبدوڵڵا، بەڕێوەبەری پەروەردەی ناوەندی هەولێر بە رووداوی راگەیاند: "لەسەر بڕیاری لیژنەی باڵای بەرەنگاربوونەوەی کۆرۆنا، ئەمڕۆ بۆ جاری دووەم دەرگای قوتابخانەکان بە رووی قوتابیانی پۆلی ١٢ی ئامادەیی دەکرێتەوە، بۆ بەردەوامبوونیش لەسەر ئەو خوێندنە پێویستمان بە خۆپارێزی و پابەندبوونی مامۆستایان و قوتابیان هەیە بە تەواوی رێکارەکانی خۆپارێزی".  لە پارێزگای دهۆکیش قوتابیان چوونەوە هۆڵەکانی خوێندن، ناسر عەلی، بەڕێوەبەری نووسینگەی رووداو لە دهۆک رایگەیاند: دوای راگرتنی دەوام بۆ ماوەی زیاتر لە دوو مانگ و نیو، بڕیارە ئەمڕۆ شەممە ١٦ - ١ - ٢٠٢١ لە سەرجەم ئامادەییەکانی سنووری پارێزگای دهۆک قوتابیانی ١٢ ـی ئامادەیی بچنەوە هۆڵەکانی خوێندن و دەست بە دەوام بکەنەوە، بەڕێوەبەرایەتیی گشتیی پەروەردەی پارێزگای دهۆک هەموو ئامادەکارییەکی بۆ دەستپێکردنەوەی دەوام کردووە.  ئەحمەد زوبێر، بەڕێوەبەری راگەیاندنی بەڕێوەبەرایەتیی گشتیی پەروەردەی دهۆک لە لێدوانێکدا بە رووداوی راگەیاند: کاری لەپێشینەی ئێمە پاراستنی گیانی مامۆستایانە، بۆ بەردەوامیدانیش بە پرۆسەی خوێندن کە ئەمڕۆ دەستپێدەکات، دەبێت خۆپارێزی کاری سەرەکیی مامۆستا و قوتابیان بێت، هەموو ئامادەکارییەکی لۆجیستی و تەکنیکی لەلایەن پەروەردەوە کراوە بۆ ئەوەی هیچ کێشەیەک دروست نەبێت، کۆبوونەوەمان لەگەڵ بەڕێوەبەرایەتی هەر ١٠ پەروەردەی قەزاکانی دهۆک کردووە هەموو ئامادەکارییەکمان کردووە".  رۆژی ١٣ - ١ - ٢٠٢١ لیژنەی باڵای رووبەڕووبوونەوەی کۆرۆنا کۆبووەوە، وەزیرانی تەندروستی و پەروەردە پرۆگرام و هەڵسەنگاندنی خۆیان پێشکێش کرد، لیژنەکە پرۆگرامی وەزارەتی پەروەردەی پەسندکرد و بڕیاردرا لە رۆژی شەممە ١٦ - ١ - ٢٠٢١ خوێندنی پۆلی ١٢ دەستپێبکاتەوە، هەروەها دەوامی قۆناخەکانی دیکەش لە ١ ـی بنەڕەتی تاوەکو ١١ی ئامادەیی لە ١ - ٣ - ٢٠٢١ خوێندن دەستپێدەکاتەوە.   بۆ دەستپێکردنەوەی خوێندن پشت بە دوایین پلانی وەزارەتی پەروەردە بەستراوە کە تیێدا هاتووە: قوتابیانی پۆلی ١٢ ـی ئامادەیی لە ١٦ - ١ - ٢٠٢١ تاوەکو ١٨ - ٦ - ٢٠٢١ دەخوێنن، هەروەها ٢٥ - ٧ - ٢٠٢١ تاقیکردنەوەی کۆتایی ساڵ ئەنجامدەدەن.  قوتابیانی پۆلەکانی ١ تاوەکو ١١ی ئامادەیی لە ١ - ٣ - ٢٠٢١ تاوەکو ١ - ٦ - ٢٠٢١ وەک وەرزی یەکەم دەخوێنن، دوای پشووی هاوین بۆ قۆناخی دووەمی خوێندنی ٢٠٢٠ - ٢٠٢١ لە ١ - ٩ - ٢٠٢١ تاوەکو ١٦ - ١١ - ٢٠٢١ دەخوێنن و تاقیکردنەوەی کۆتایی ئەنجامدەدەن.  بەپێی پلانەکە خوێندنی ٢٠٢١ - ٢٠٢٢ لە ناوەڕاستی مانگی کانوونی یەکەمی ٢٠٢١ دەستپێدەکات. سەرجەم بەڕێوەبەرایەتی پەروەردەکانی هەرێمی کوردستانیش ئامادەکارییان کردووە بۆ جێبەجێکردنی پلانەکانی وەزارەتی پەروەردە.  لە رۆژی ٢٧ - ٩ - ٢٠٢٠ پۆلی ١٢ ئامادەیی و ١٠ - ١٠ - ٢٠٢٠ قوتابیانی پۆلی یەک و دووی بنەڕەتی دەستیان بەخوێندن کرد، بەڵام بەهۆی مەترسییەکان و بەرزبوونەی رێژەی تووشبووانی کۆرۆنا، لە ١ - ١١ - ٢٠٢٠ دەرگای قوتابخانەکان داخران.  بەگوێرەی ئامارەکانی وەزارەتی پەروەردە، بۆ خوێندنی ٢٠٢٠ - ٢٠٢١ نزیکەی ملیۆنێک و ٨٠٠ هەزار قوتابی دەخوێنن.