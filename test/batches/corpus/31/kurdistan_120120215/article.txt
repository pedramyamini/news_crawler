عەلی حوسێن، ئەندامی سەرکردایەتیی و بەرپرسی پەیوەندییە نیشتمانییەکانی پارتی دیموکراتی کوردستان بە تۆڕی میدیایی رووداوی راگەیاند، کاژێر ٢: ٣٠ی دوای نیوەڕۆی ئەمڕۆ سێشەممە، شاندێکی باڵای پارتی دیموکراتی کوردستان سەردانی بارەگای مەکتەبی سیاسیی یەکگرتووی ئیسلامی کوردستان دەکات و رۆژانی دواتریش سەردانی سەرجەم حیزب و لایەنە سیاسییەکانی دیکە دەکات.  عەلی حوسێن گوتی: "رۆژی پێنجشەممەش سەردانی مەکتەبی سیاسیی یەکێتی لە هەولێر دەکەین و کاژێر ١١: ٠٠ی پێشنیوەڕۆ کۆدەبینەوە".  لەبارەی ئەجێندای سەردانەکانیش بەرپرسی پەیوەندییە نیشتمانییەکانی پارتی ئاماژەی بەوەکرد، بۆ ئامادەکاریی و راگۆڕینەوەیە بۆ هەڵبژاردنی عێراق و کێشە نێوخۆییەکانی هەرێمی کوردستان. لەبارەی سەردانیشیان بۆ مەکتەبی سیاسیی یەکێتی گوتی: "سەردانەکەمان تەواوکەری کارەکانی ئەو لیژنەیە دەبێت کە بۆ ئاساییکردنەوەی پەیوەندییەکانمان دروستکراوە".  جگە لە سەردانی حیزبەکانی کوردستان، شاندێکی پارتی بە سەرۆکایەتیی دکتۆر رۆژ نووری شاوەیس لە بەغدان، بۆ تێپەڕاندنی بودجە و دەسکارینەکردنی بەشی هەرێمی کوردستان لەگەڵ سەرۆکی پەرلەمان و لایەنە سیاسییەکان گفتوگۆ دەکەن.