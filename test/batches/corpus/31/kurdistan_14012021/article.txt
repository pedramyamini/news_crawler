فەریق جەبار یاوەر مەندە، ئەمینداری گشتیی وەزارەتی پێشمەرگە، بە تۆڕی میدیایی رووداوی راگەیاند: "پلە بەرزکردنەوەی ئەفسەرانی هێزەکانی پێشمەرگە، زێرەڤانی، بەرگری و فریاکەوتن و یەکەکانی ٧٠ و ٨٠ی هێزەکانی پێشمەرگە دەستیپێکردووەتەوە. لیژنەکانی پلە بەرزکردنەوەی وەزارەت لەگەڵ یەکەکانی ٧٠ و  ٨٠ خەریکن لیستەکانی پلەبەرزکردنەوەی بۆ ساڵی ٢٠١٨ ئامادە بکەن. لەدوای ئەوانیش دەست بە ئامادەکردنی خشتەی ٢٠١٩ و ٢٠٢٠ دەکرێت. "  جەبار یاوەر گوتی: "هەموو ساڵێک دوو خشتەی پلەبەرزکردنەوەمان هەیە، کە مانگەکانی ئادار و ئەیلولە، ئەوە یاسایە، لە عێراقیش هەمان شت هەیە، بەڵام ئەوان خشتەی مانگی کانوونی دووەم و تەمموزیان هەیە. کاتێک هەردوو خشتەکەی ساڵی ٢٠١٨ تەواوبوو دەچێتە ئەنجوومەنی وەزیران و پاشان سەرۆکایەتی هەرێمی کوردستان، دوای پەسەندکردنی دەست بە ئامادەکردنی دوو خشتەکانی ساڵی ٢٠١٩ دەکەین. واتە؛ هەردوو خشتەی ساڵێک کە وەڵامەکەی هاتەوە دەست بە خشتەی ساڵەکەی دوای ئەو دەکەین. "  بەپێی نووسراوێکی سەرۆکایەتی ئەنجوومەنی وەزیران، کە بە ژمارە ٨٨ لە ٧ - ١ - ٢٠٢١ دەرچووە، ناو و واژۆی سەرۆکی حکومەتی بەسەرەوەیە، تێیدا هاتووە پاڵپشت بە فەرمانی هەرێمی ژمارە ٢٤٩ لە ١٠/١٢/٢٠٢٠ بڕیارماندا بە بەرزکردنەوەی پلەی ئەو ئەفسەرانەی ناوەکانیان لە ١٤ خشتەی هاوپێچداهاتووە، ژمارەیان ٥٧٥٩ ئەفسەرە، بۆ پلەی پێشنیازکراو کە بەرامبەر ناوەکانیان دیاریکراوە بۆ هەردوو خشتەی نەورۆز و ئەیلولی ساڵی ٢٠١٧ ـە.  هەروەها فەرمانی ژمارە ٨٩ یش کە لە ٧ - ١ - ٢٠٢١ دەرچووە، تێیدا هاتووە؛ پاڵپشت بە فەرمانی هەرێمی ژمارە ٢٥٠ لە ١٠/١٢/٢٠٢٠ بڕیارماندا بە: بەرزکردنەوەی پلەی ئەو ئەفسەرانەی ناوەکانیان لە ٨ خشتەی هاوپێچدا هاتووە، ژمارەیان ٣٣٧ ئەفسەرە، بۆ پلەی پێشنیازکراو کە بەرامبەر ناوەکانیان دیاریکراوە بۆ هەردوو خشتەی نەورۆز و ئەیلولی ساڵی ٢٠١٦.   ئەوەش روونکراوەتەوە، پلەبەرزکردنەوەکان بەپێی ماددە ٥ لە یاسای راژە و خانەنشینی پێشمەرگە ژمارە ٣٨ی ساڵی ٢٠٠٧، لەسەر میلاکی وەزارەتی پێشمەرگە، کراوە.  ئەمینداری گشتی وەزارەتی پێشمەرگە گوتی: "ئەگەر بەزوویی لە ئەنجوومەنی وەزیران و سەرۆکایەتی هەرێمی کوردستان خشتەی پلەبەرزکردنەوکان بگەڕێتەوە رەنگە ئەمساڵ بتوانین دوو بۆ سێ خشتەی پلە بەرزکردنەوە تەواو بکەین. شەش خشتەی پلەبەرزکردنەوە دوا کەوتووین، کە هی ساڵەکانی ٢٠١٨ و ٢٠١٩ و ٢٠٢٠ ە. "