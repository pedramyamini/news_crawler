بەپێی راپۆرتی تۆڕی مافی کوردستان، ئەو ١٣ کەسە لە شارەکانی نەغەدە، پیرانشار و بۆکان دەستبەسەرکراون و بۆ شوێنی نادیار بردراون. بەمەش ژمارەی ئەو چالاکڤانانەی لە ماوەی کەمتر لە دوو هەفتەی رابردوودا دەستبەسەرکراون  بۆ ٤٣ کەس بەرزبووەوە.  رێکخراوی هەنگاو بۆ مافەکانی مرۆڤ بڵاوی کردووەتەوە، لە ماوەی ١١ رۆژی رابردوودا ٥٠ چالاکڤان دەستبەسەرکراون. تەنیا رۆژی سێشەممە ١٥ کەس لە شارەکانی بۆکان، نەغەدە، پیرانشار و ناوچەی کەڵاتەرزانی سنە دەستبەسەرکراون.  کاوە کرماشانی، ئەندامی دەستەی بەڕێوەبەریی تۆڕی مافی مرۆڤی کوردستان دەڵێت: زۆربەی گیراوەکان لە بوارە مەدەنی، کولتووری، ژینگەپارێزی و خوێندکارییەکاندا چالاکی دەکەن و بەشێکیشیان خەڵکی ئاسایین.  کاوە کرماشانی پێیوایە بە سەرنجدان بە دەستبەسەرکردنی هاوکات و بە کۆمەڵی ئەو هاونیشتمانییانە، رەنگە لایەنە ئەمنییەکان بیانەوێت دۆسیەیەکی هاوبەش بۆ هەموویان دروست بکەن.  دەستبەسەرکردنی چالاکڤانانی کورد بەردەوام هەبووە، بەڵام هیچ کاتێک بەو شێوەیەی ئێستا بە کۆمەڵ و هاوکات نەبووە.  هەنگاو  بڵاوی کردووەتەوە، سەرەتای ئەم هەفتەیە دوو کەس لە ئەندامی گرووپی مۆسیقای ژنانی "گلاریس" لە شاری کرماشان لەلایەن هێزەکانی پۆلیسەوە دەستبەسەر کراون، بەڵام دوای ئەوەی کە لێکۆڵینەوە لەگەڵ نازەنین ئەتابەکی و نەسرین یەزدانپوور کراوە، بە دانانی بارمتە و بەشێوەی کاتیی ئازاد کراون.  بەپێی ئەو راپۆرتە، سەرجەم ئەندامانی دیکەی ئەو گرووپە بانگکراون و بەڵێننامەیان پێ واژۆ کراوە.    پێشتر حەسەن حەیدەری، بەرپرسی پۆلیسی ئاسایشی گشتیی کرماشان، گوتی: دوو کچیان دەستبەسەر کردوون کە رێکلامیان بۆ یەکەیەکی پیشەیی کردووە و لە رێوڕەسمێکدا گۆرانییان گوتووە.  پۆلیسی ئاسایشی گشتی کرماشان هەروەها گوتی: کاری ئەو کچانە دژی دابونەریتە کۆمەڵایتییەکان بووە و خەڵکی بێزار کردووە، بۆیە ئەوانیش بەدواداچوونیان بۆ کردووە.