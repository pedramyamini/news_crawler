د. موسەننا ئەمین، پەرلەمانتاری کورد لە پەرلەمانی عێراق بە تۆڕی میدیایی رووداوی راگەیاند، ئێوارەی رۆژی دووشەممە ٢٠٢١/٠٢/١٥ ئەندازیار عەبدولڕەحمان حەجی تۆفان، بەڕێوەبەری کۆمپانیای دانەوێڵەی عێراق بە ناوی وەزیری بازرگانیی عێراق پەیوەندیی پێوە کردووە و پێی راگەیاندووە، ئەمڕۆ لە کۆبوونەوەیاندا رەزامەندیی تەواو دراوە لەسەر خەرجکردنی نیوەی شایستەی دارایی جووتیارانی هەرێمی کوردستان بۆ ساڵانی ٢٠١٤ و ٢٠١٥ و ٢٠١٦.   موسەننا ئەمین ئاماژەی بەوە دا، بەڕێوەبەری کۆمپانیای دانەوێڵەی عێراق گوتی لە سبەیەوە داوا لە نوێنەرانیان دەکەن لە پارێزگاکانەوە بچن و چەک وەربگرن بۆ خەرجکردنی پارەکە کە بڕەکەی ٨٢٦ ملیار و ٨٩٢ ملیۆن دینارە. هەروەها لەگەڵ ئەوەشدا شایستەی دارایی جووتیارانی هەرێمی کوردستان بۆ ساڵی ٢٠٢٠ ـیش خەرج دەکرێت.   موسەننا ئەمین باسی گوتی: "ئەمە مژدەیەکی خۆشە و دەستکەوتێکی گەورەیە. پشتیوان بە خودا لە سبەیەوە دەکەوێتە بواری جێبەجێکردنەوە. "  ئەو پەرلەمانتارە کوردە باسی لەوە کرد کە لە هەنگاوی داهاتوویاندا هەوڵەکانی خۆیان چڕ دەکەنەوە بۆ ئەوەی نیوەی پارەکەی دیکەش خەرج بکرێت.  حکومەتی عێراق ٥٥٧ ملیار دینار دیناری جووتیارانی هەرێمی کوردستانی بۆ ساڵەکانی ٢٠١٤ و ٢٠١٥ و ٢٠١٦ لایە و تا ئێستا خەرجی نەکردووە.