مەسرور بارزانی، سەرۆکوەزیرانی هەرێمی کوردستان بەبۆنەی ساڵی نوێی ٢٠٢١ پیرۆزبایی خۆی ئاراستەی هاونیشتمانییانی کوردستان، پێشمەرگە و بنەماڵە و کەسوکاری شەهیدان دەکات و دەڵێت "هیوادارم ساڵێکی پڕ لە کامەرانیی و ئاشتی و ئارامیی و کۆتایی هاتنی نەهامەتی و قەیرانەکان بێت لە کوردستان و عێراق و جیهاندا. "  سەرۆکوەزیرانی هەرێمی کوردستان لە بەشێکی پەیامەکەیدا لەبارەی رێککەوتنی هەولێر و بەغدا ئاماژەی بەوەداوە کە هەولێر و بەغدا لەسەر بودجەی ساڵی ٢٠٢١ گەیشتوونەتە رێککەوتن و دەشڵێت "هیوادارم رێککەوتنەکە وەکو خۆی جێبەجێبکرێت و لایەنە سیاسییەکانی عێراق چیدی رێگەنەدەن ماف و شایستە داراییەکانی خەڵکی کوردستان بکرێتە کارتێکی فشاری سیاسی لە دژی خەڵکی مافخوراوی کوردستان. " دووپاتیشی دەکاتەوە، کە هەرگیز دەستبەرداری مافە دەستوورییەکانیان نابن.  مەسرور بارزانی داوایەک ئاراستەی هێز و لایەنە سیاسییەکانی هەرێمی کوردستان و خەڵکی کوردستان دەکات کە "هەموو جیاوازیی و ناکۆکییەک بەلاوەبنێن و بەرگری لە خاک و قەوارەی فيدراڵی هەرێمی کوردستان و دەسکەوتەکان بکەن و یەکگرتووانە، رووبەڕووی هەموو هەڕەشەکان ببنەوە و داکۆکی لە مافە رەوا و دەستوورییەکانیان بکەن. دڵنیام بە یەکڕیزی و یەکگرتوویی، دەتوانین هەموو قەیران و ئاستەنگەکان تێپەڕێنین. "   دەقی پەیامەکەی مەسرور بارزانی بەبۆنەی سەری ساڵی نوێ  بەبۆنەی سەری ساڵی نوێی زایینی ٢٠٢١، گەرمترین پیرۆزبایی لە  هاونیشتمانیانی کوردستان بەگشتی و پێشمەرگە قارەمانەکان و بنەماڵە و کەسوکاری سەربەرزی شەهیدان بە تایبەتی دەکەم. هیوادارم ساڵێکی پڕ لە کامەرانیی و ئاشتی و ئارامیی و کۆتایی هاتنی نەهامەتی و قەیرانەکان بێت لە کوردستان و عێراق و جیهاندا.  لەکاتێکدا پێ دەنێینە ساڵی نوێوه، هەرێمی کوردستان و جیهان به‌گشتی، ساڵێكی زۆر سه‌ختی به‌ڕێكرد، ئەویش بەهۆی بڵاوبوونەوەی پەتای ڤایرۆسی کۆرۆنا و لێکەوتە ئابوورییە سەختەکانی و نەناردنی شایستە داراییەکانی هەرێمی کوردستان لە لایەن کاربەدەستانی حکومەتی فیدراڵی لە بەغدا، کە لە ئەنجامدا  قەیران ودۆخێکی دارایی سەخت و بارگرانییەکی زۆر لە سەر هاونیشتمانیانی خۆشەویستی هەرێمی کوردستان دروستبوو، ئێستا کە له‌سه‌ر بودجه‌ی ٢٠٢١ له‌گه‌ڵ حكومه‌تی عێراق گه‌یشتووینه‌ته رێککەوتن.  هیوادارم ڕێککەوتنەکە وەکو خۆی جێبەجێ بکرێت و لایەنە سیاسییەکانی عێراق، چیتر رێگە نەدەن ماف و شایستە داراییەکانی خەڵکی کوردستان، بکرێتە کارتێکی فشاری سیاسی لە دژی خەڵکی مافخوراوی کوردستان. دووپاتیشی دەکەینەوە کە ئێمە هەرگیز دەستبەرداری مافە دەستوورییەکانمان نابین.  گەلی کوردستان خاوەن پرسێکی نەتەوەیی و نیشتمانییە و قوربانییەکی زۆری لەم پێناوە داوە و قەوارەی هەرێمی کوردستان، بەرهەمی خەبات و تێکۆشانی سەدان هەزار شەهیدە و پێویستە بە هەموومان داکۆکی لێ بکەین و بیپارێزین، چونکە کەرامەت و سەربەرزی خەڵکی کوردستان، بەندە بە هەبوون و بەهێزبوونی ناسنامەی نیشتمانیی و نەتەوەییمان و ڕێزگرتن لە مافە دەستوورییەکانمان. داوا لە هەموو هێز و لایەنە سیاسییەکان و خەڵکی خۆڕاگری کوردستان دەکەم، هەموو جیاوازیی و ناکۆکییەک بەلاوەبنێن و بەرگری لە خاک و قەوارەی فيدراڵی هەرێمی کوردستان و دەسکەوتەکان بکەن و یەکگرتووانە، ڕووبەڕووی هەموو هەڕەشەکان ببنەوە و داکۆکی لە مافە ڕەوا و دەستوورییەکانیان بکەن. دڵنیام بە یەکڕیزی و یەکگرتوویی، دەتوانین هەموو قەیران و ئاستەنگەکان تێپەڕینین.   لێرەدا جەخت لە هەوڵە بەردەوامەکانمان بۆ درێژەدان بە چاکسازی و  باشترکردنی ژیان و گوزەرانی خەڵکی هەرێمی کوردستان و سەروەری یاسا و دادپەروەریی و سەقامگیرکردنی زیاتری ئاسایش و ئارامی دەکەینەوە.  ئێمە بە گەشبینی و ئومێدەوە، دەڕوانینە داهاتوو، بەو هیوایەی هەرێمی کوردستان پێ بنێتە قۆناغێکی نوێی گەشەکردن و پڕ دەستکەوت و ئاوەدانی و دووربێت لە هەموو ناخۆشی و دۆخێکی نەخوازراو.   ساڵی نوێ لە هەموو لایەک پیرۆز بێت و کوردستانیش هەمیشە، بەهێزتر و سەرفرازتر و ئاوەدانتر بێت.  سەرۆکی حکومەتی هەرێمی کوردستان