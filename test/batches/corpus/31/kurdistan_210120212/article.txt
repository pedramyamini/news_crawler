هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند، دوای ئەوەی پۆلیس لە دزینی ماتۆڕسکیلێک ئاگادارکرایەوە، پۆلیس دەستی بە بەدواداچوون و لێکۆڵینەوە کرد و توانی تۆمەتبارێک بەناوی (ر. س. ع) دەستگیربکات.  هۆگر عەزیز ئاماژەی بەوەشکرد، تۆمەتبارەکە لەکاتی دەستگیرکردنیدا رووبەڕووی ئەو هێزەی پۆلیس بووەتەوە، کە ویستوویانە دەستگیری بکەن، بەو هۆیەوە پۆلیسێکی بە چەقۆ بریندارکردووە.  بەگوتەی پۆلیس ئەو کەسە ئاڵوودەی مادەی هۆشبەر بووە. گوتەبێژی پۆلیسی هەولێر گوتی: "تۆمەتبارەکە لەکاتی دەستگیرکردنیدا ماددەی هۆشبەری پێبووە. دانی بەوەدا ناوە، کە تائێستا پێنج ماتۆڕسکیلی دزیون و فرۆشتوونی بۆ دەستخستنی ماددەی هۆشبەر".