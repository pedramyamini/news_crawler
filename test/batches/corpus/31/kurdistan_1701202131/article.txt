بەهرۆز ئیسماعیلی تەمەن ٢٣ ساڵ و راستی مەحموودی تەمەن ١٩ ساڵ، ٢٣ی کانوونی یەکەمی ٢٠٢٠ لە ئیتاڵیا بەر شەمەندەفەر کەوتن و گیانیان لەدەستدا.  دایکی بەهرۆز ٢٥ رۆژە جگەرگۆشەکەی گیانی لەدەستداوە و جارێکی دیکە پرسەیان بۆ نوێ بووەتەوە.  عەزیمە قادر، دایکی بەهرۆز دەڵێت "وەڕز بوو هێندەی لەدوای کار و کاسبی بێت و بڕیاریدا بەرەو ئەوروپا بڕوات، من حەزم نەدەکرد و زۆر لێی پاڕامەوە کە نەڕوات و رزق لەسەر خودایە، دواجاریش کە قسەم لەگەڵی کرد دەیویست خەونێکم بۆ بگێڕێتەوە، کوڕە بچووکەکەم نەیهێشت و گوتی کاتی ئەوە نییە".  لە گۆڕستانی حاجیاوا خەڵکێکی زۆر پەرۆشییان بۆ دوو گەنجەکە پێوە دیاربوو، هەردوو خێزانەکە ئۆتۆمبێل و زەوییان بۆ کوڕەکانیان فرۆشتووە تاوەکو بە ئیتاڵیا گەیشتوون، تێچووی هێنانەوەی تەرمەکانیش حکومەتی هەرێمی کوردستان بۆی لەئەستۆ گرتن.  شاخەوان مەحموود، برای راستی سوپاسی حکومەت و نوێنەرایەتیی حکومەتی هەرێمی کوردستانی لە ئیتاڵیا کرد لەوەی ئەو "خەمە گەورەکەیان وەئەستۆ گرت و تەرمەکانیان بۆ گەڕاندینەوە".  بەپێی ئاماری کۆمەڵەی پەنابەرە گەڕاوەکانی ئەوروپا، لە ساڵی رابردوو تەنها لە ئیدارەی راپەرین ١١ هەزار و ٧٠٠ گەنج کۆچیان بۆ ئەوروپا کردووە.  بەکر عەلی، سەرۆکی کۆمەڵەی پەنابەرە گەڕاوەکانی ئەوروپا لە هەرێمی کوردستان دەڵێت "ساڵی رابردوو ٢٥ کەس لەو رێگەیەدا تیاچوونە، تەرمی حەوت کەسمان دۆزیونەتەوە و ئەوانی دیکە تاوەکو ئێستا بێسەروشوێنن".  ئێستا وەرگرتنی ڤیزەی تورکیا ئاسان نییە، هەربۆیە گەنجان لەڕێگەی وەرگرتنی ڤیزەی ئێرانەوە بەرەو ئەوروپا دەڕۆن.