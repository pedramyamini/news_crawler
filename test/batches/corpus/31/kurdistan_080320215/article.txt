عەلی حەمەساڵح، سەرۆکی لیژنەی وزە و سامانە سرووشتییەکان لە پەرلەمانی کوردستان لە کۆنگرەیەکی رۆژنامەڤانیدا رایگەیاند، لە ماوەی رابردوودا لێکۆڵینەوەیان لەسەر ٥ دۆسیە کردووە "کە تەنیا گەندەڵی نین، بەڵکو مەترسیی یەکجار گەورەی تێدایە، رەنگە گوشار هەبووبێت بۆ ئەوەی ئەو دۆسیانە نەوروژێندرێت یان بڵاو نەکرێتەوە یان نەگاتە رای گشتی، بەڵام رێوشوێنی خۆمان گرتووەتەبەر، جگە لە رێکارە پەرلەمانییەکان لام گرنگ و مەبەستدارە کە خەڵکی کوردستان باش لەو مەترسییە تێبگات و دۆسیەکە باشتر بگاتە دەسەڵات بۆ ئەوەی رابگیرێت".  بە گوتەی عەلی حەمەساڵح، "ئێستا ٩٦ % ی جگەرەی کوردستان بە قاچاخ هاوردە دەکرێت، کە لە ٣٦٠ ملیار دینار تەنیا ١٦ ملیار دیناری بە فەرمی هاتووە، ئەمە مەترسی ئەوەی نییە کە مانگانە ١٠ ملیۆن دۆلار زەرەری لە داهاتی گشتی داوە، بەڵکو کۆمەڵێک بەرپرس خراپترین جۆری کوالێتی جگەرە ساختە دەکەن لە شوێنی دیکەوە دەیهێنن و بە مارکەی دیکە دەفرۆشرێتەوە، ئەوە بەپێی شیکردنەوەی ئەوانەی پسپۆرن و هاوکارییان کردووین مەترسییەکانی دە هێندە زیاترە".  لەبارەی کوالێتی خواردنەوە کحولییەکان سەرۆکی لیژنەی وزە و سامانە سرووشتییەکان دەڵێت: " ٤٠ % ی خواردنەوە کحولییەکانی کوردستان بە قاچاخ هاوردە دەکرێت، کە خراپترین جۆر دەهێنن و لۆگ و مارکەکەی دەگۆڕن و دەکرێت بە شتێکی دیکە، لەمانەش خراپتر لە کوردستان ژمارەیەک کارگەی مەشروب و جگەرە هەن بە مۆڵەت و بێمۆڵەتیشیان تێدایە، بەبێ ئەوەی هیچ کەسێک بزانێت چی تێکەڵ دەکەن و چۆن دروستی دەکەن، جۆرەها جگەرە مەشروب دروست دەکەن و دەیخەنە بازاڕاوە".  عەلی حەمەساڵح ئاماژە بە دۆسیەیەکی دیکە دەکات و بە "هەستیار و مەترسیدار"ی ناو دەبات و دەڵێت: " ٩٥ % ی ئەو بەرهەمەی کە وەکو گازوایل بە مۆلیدە و بارهەڵگرەکان دەفرۆشرێت، گازوایل نین، بەڵکو لە کۆمەڵێک ماددەی چەند گۆڕەپان و پاڵاوتگەی بێمۆڵەت لە سلێمانی و هەولێر و دهۆک دروست دەکرێن، کە چەندین ماددەی زیانبەخشی تێدایەو دەبنە هۆی شێرپەنجەی پێست و بۆرییەکانی هەناسە و لەنێوبردنی بەروبوومی کشتوکاڵی لە کوردستاندا و قەبارەی ساڵانەی ئەو بازرگانییەش نزیکەی ٢٥٠ ملیۆن دۆلارە".  لە کۆتایی قسەکانیدا سەرۆکی لیژنەی وزە و سامانە سرووشتییەکان ئاماژە بەوەش دەدات "گوشارێکی زۆر هەیە بۆ ئەوەی کار لەسەر ئەو دۆسیەیە نەکرێت، لەبەر ئەوەی ئەوانەی لە پشتی کارگەکانی جگەرە و مەشروبەوەن دەسەڵاتدارەکانن".