بەپێی زانیارییەکانی تۆڕی میدیایی رووداو، ئەم هەفتەیە لانیکەم ٥ ئەندامی ئەنجوومەنی شاری ورمێ و ژمارەیەک بەرپرسی شارەوانی و دامودەزگا حکومییەکانی ئەو شارە بانگکراونەتە ئیتلاعات و لەبارەی دۆسیەکانی گەندەڵی لێکۆڵینەوەیان لەگەڵدا کراوە.  لە پێنج ئەندامەکەی ئەنجوومەن کە بانگکراون، دەگوترێ یەکێکیان کوردە. ئەندامانی ئەنجوومەنی شار و ژمارەیەک لە بەرپرسە بانگکراوەکان ئازادکراون و تائێستا تەنیا محەممەد کازم زەوار، جێگری سەرۆکی شارەوانیی ورمێ بۆ کاروباری تەکنیکی و ئاوەدانکردەوە دەستبەسەرکراوە.  سەرچاوەیەکی ئاگادار بە رووداوی راگەیاند، دوای گۆڕینی بەڕێوەبەری گشتیی ئیتلاعاتی پارێزگای ورمێ لە چەند مانگی رابردوودا، هێزەکانی ئیتلاعات دەستیان بە لێکۆڵینەوە لە دۆسیەکانی گەندەڵی لە شارەوانی و ئەنجوومەنی شار کردووە و گرتنی محەممەد حەزرەتپوور، سەرۆکی پێشووی شارەوانیی ورمێ و ژمارەیەک بەرپرسی دیکەی ئەو شارەی لێکەوتووەتەوە.  بەڕێوەبەری ئیتلاعاتی ورمێ رۆژی دووشەممە لەو بارەوە بە میدیاکانی ئێرانی راگەیاند، ئەوان دۆسیەکانی گەندەڵی حەزرەتپووریان داوەتە دادگا و لەوێ بڕیاری گرتنی دراوە. دەشڵێت، تەواوی ئەو کەسانەی لەسەر دۆسیەی گەندەڵی لە شارەوانی گیراون، دانیان بەوە داناوە کە فەرمانەکانی سەرۆکی پێشووی شارەوانیی ورمێیان جێبەجێکردووە.  محەممەد حەزرەتپوور دوو مانگ لەمەوبەر دەستبەسەرکرا و بەرپرسانی دادوەری دەڵێن، ئێستا لە گرتووخانەی ناوەندیی ورمێ راگیراوە و چاوەڕێی بڕیاری دادگا دەکات لەبارەی ئەو تۆمەتانەی دراونەتەپاڵی.