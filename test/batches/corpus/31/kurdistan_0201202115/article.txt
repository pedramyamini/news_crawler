د. ئاسۆ حەوێزی، گوتەبێژی وەزارەتی تەندروستیی حکومەتی هەرێمی کوردستان بە تۆڕی میدیایی رووداوی راگەیاند، "تاوەکو ئێستا هیچ تووشبوویەک بە ڤایرۆسە گۆڕاوەکەی کۆرۆنا لە هەرێمی دەستنیشان نەکراوە، بۆ رێگریکردن لە هاتنی ئەو ڤایرۆسەش سبەی یەکشەممە وەزارەتی تەندروستی کۆدەبێتەوە و رێکار و پلانی نوێ دەگرێتەبەر. "  گوتەبێژی وەزارەتی تەندروستی ئاماژەی بەوە دا، تاوەکو ئێستا رێکارەکان وەکو خۆیانن، پشکنینی کۆرۆنا لە دەروازە سنوورییەکان و فڕۆکەخانە هەیە و ئەو کەسانەشی دەگەڕێنەوە یان سەردانی هەرێمی کوردستان دەکەن دەبێت دوو هەفتە کەرەنتین بکرێن.  تاوەکو ئێستا لە هەرێمی کوردستان ٢١ هەزار و ٨٧١ کەس کەرەنتین کراون و ٩٤٨ هەزار و ٧٣١ پشکنینیش بۆ دەستنیشانکردنی تووشبووانی ڤایرۆسی کۆرۆنا کراون.  بە کۆی گشتی لە هەرێمی کوردستان ١٠٣ هەزار و ٥٦٥ تووشبووی ڤایرۆسی کۆرۆنا تۆمارکراون، لەو ژمارەیە ٧٢ هەزار و ١٥٨ کەسیان چاکبوونەتەوە، ٢٨ هەزار و ١٧ کەسیان لەژێر چارەسەردان و سێ هەزار و ٣٩٠ تووشبوویش مردوون.