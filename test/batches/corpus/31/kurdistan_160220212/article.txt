بەرپرسێکی کۆشکی سپی دەڵێت جۆ بایدن، سەرۆکی ئەمریکا لە هێرشەکە ئاگادارکراوەتەوە، کە مەترسی لێدەکرێت گرژی و ئاڵۆزی زیاتر لە ناوچەکە بەدوای خۆیدا بهێنێت.  شەوی رابردوو چەند کاتیۆشایەکی ١٠٧ مللیمەتری لەنێوان فڕۆکەخانەی نێودەوڵەتیی هەولێر و ئەو شوێنە کەوتنەخوارەوە، کە بنکەی هێزەکانی ئەمریکای لێیە، بەرپرسێک لە وەزارەتی دەرەوەی ئەمریکا دەڵێت هێرشەکە لەلایەن گرووپێکی میلیشیایی شیعە کراوە.  ئەو بەرپرسە دەڵێت: "زووە بڵێین ئاخۆ هێرشەکە لەلایەن ئێران ئاڕاستە کراوە یان نا، بەڵام هێرشەکانی پێشوو کە لەلایەن گرووپە میلیشیاکان بۆ سەر ئەمریکا و هاوپەیمانی نێودەوڵەتی لە عێراق کراون، پەیوەندییان بە تارانەوە هەبووە".  هێرشی مووشەکی هاوشێوەی ئەوەی شەوی رابردوو بۆ سەر هەولێر و هەرێمی کوردستان بە دەگمەن روودەدەن، دوایینجار ئەم سنوورە کرابێتە ئامانج، پێنج مانگ لەمەوبەر بوو.  لە ٣٠ی ئەیلوولی ٢٠٢٠ شەش مووشەک لە نزیک فڕۆکەخانەی نێودەوڵەتیی هەولێر کەوتنە خوارەوە، ئەو مووشەکانە لە دواوەی ئۆتۆمبێلێکەوە لە نزیک بەرتەللەوە لە پارێزگای نەینەوا ئاڕاستەی هەولێر کرابوون.  هۆشیار زێباری، ئەندامی مەکتەبی سیاسی پارتی دیموکراتی کوردستان رایگەیاند، ئەوانەی بەرپرسیارن لە هێرشەکە، بە سزای خۆیان دەگەن.  بەڵام هێرشی مووشەکی بۆ سەر بنکە و بەرژەوەندییەکانی ئەمریکا ناوە بەناوە روودەدەن، زۆر جاریش باڵیۆزخانەی ئەمریکا لە بەغدا دەکرێتە ئامانج، ئەو کاروانانەش دەکرێنە ئامانج، کە کەرەستە و کاڵا بۆ هاوپەیمانیی نێودەوڵەتی دەگوازنەوە.  ئەنتۆنیۆ گۆتێرێز، سکرتێری گشتیی نەتەوە یەکگرتووەکان داوا لە حکومەتی عێراق دەکات ئەوانە سزا بدات کە هێرش دەکەنە سەر نێردە و کاروانە دیپلۆماسییەکان.  هێرشی گرووپە چەکدارییەکان تەنیا بۆ ماوەیەکی کەم لە کاتی دەستبەکاربوونی جۆ بایدن وەکو سەرۆکی ئەمریکا کەمیان کرد، ئیدارەی پێشووی ئەمریکا گرووپە میلیشیاکانی سەر بە ئێرانی بە بەرپرس لە بەرامبەر هێرشەکان بۆ سەر بەرژەوەندییەکانی ئەمریکا لە عێراق دەزانی.  گرژی و ئاڵۆزی لەنێوان ئەمریکا و عێراق گەیشتە ئاستێکی زۆر مەترسیدار و هەستیار کاتێک لە ٣ی کانوونی دووەمی ٢٠٢٠ فرۆکەی بێفرۆکەوانی ئەمریکا قاسم سولەیمانی، فەرماندەی فەیلەقی قودسی سوپای پاسدارانیان و ئەبومەهدی موهەندیس، جێگری سەرۆکی دەستەی حەشدی شەعبی لە نزیک فرۆکەخانەی نێودەوڵەتیی بەغدا کوشت.  ئەم هێرشانەی ئەمریکا دوای ئەوەهات لە کانوونیی یەکەمی ٢٠١٩ بەڵێندەرێکی ئەمریکی لە نزیک کەرکووک لە هێرشێکی مووشەکی گیانی لەدەستدا، ئەوکات ترەمپ رایگەیاند، کوشتنی بەڵێندەرە ئەمریکییەکە بەزاندنی هێڵی سوورە.  ئەمریکا ژمارەی سەربازانی لە عێراق کەمکردووەتەوە، ئێستا ٢٥٠٠ سەربازی ئەمریکی لە عێراقن، ئەو سەربازانە چیدی لەگەڵ هێزە ئەمنییەکانی عێراق بەشداری لە شەڕی دەستەویەخە لە دژی گرووپە چەکدارییەکاندا ناکەن.