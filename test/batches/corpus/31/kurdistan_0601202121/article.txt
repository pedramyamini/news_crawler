شەریف رەحیم، جێگری بەڕێوەبەری تەندروستی و گوتەبێژی تەندروستیی چەمچەماڵ بە تۆڕی میدیایی رووداوی راگەیاند، کاژێر ٠٤: ٣٠ی ئێوارەی ئەمڕۆ، تەرمێک و بریندارێک هێنرانە نەخۆشخانەی شەهید پێشڕەو؛ گەنجێکی ٣٥ ساڵ بەهۆی تەقینەوەی گوللە هاوەنەوە گیانی لەدەستدابوو، باوکە ٧٠ ساڵانەکەشی بە سەختی بریندار ببوو و دوای وەرگرتنی چارەسەری سەرەتایی رەوانەی نەخۆشخانەی فریاکەوتنی سلێمانی کرا".  گوتەبێژی تەندروستی چەمچەماڵ گوتیشی "رووداوەکە بەهۆی تەقینەوەی گوللە هاوەنێکی سەردەمی دەسەڵاتی بەعس لە بەرزاییەکانی بانی مەقان لەناو باخچەی ماڵێک روویداوە".  شەریف رەحیم ئەوەی خستەڕوو، ئەمڕۆ کاژێر ٠١: ٣٠ی نیوەڕۆ، بەڕێوەبەری بنکەی دارستانی سەنگاو هێنرایە نەخۆشخانە، کە لەکاتی قەدەخەکردن و رێگریکردن لە راوچییانی ناوچەکە، لەگەڵ راوچییەکان گوللە بەر سکی کەوتووە".  هاوکات جێگری بەڕێوەبەری تەندروستیی چەمچەماڵ باسی لەوەش کرد، بەڕێوەبەری بنکەی دارستانی سەنگاو چارەسەری سەرەتایی بۆ کرا و دواتر رەوانەی سلێمانی کرا، چونکە پێویستی بە نەشتەرگەری بوو.