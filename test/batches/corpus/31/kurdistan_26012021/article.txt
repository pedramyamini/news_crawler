نێچیرڤان بارزانی، سەرۆکی هەرێمی کوردستان لە چاوپێکەوتنێکدا لەگەڵ بڵاوکراوەی براند کوردستان، ئاماژە بە چەند بوارێک دەکات کە گرنگییان بۆ هەرێمی کوردستان هەیە لەرووی ئابووری و کۆمەڵایەتییەوە، لەوانەش ژینگەی جیهانی، فرەچەشنی سەرچاوە ئابوورییەکان، رۆڵی ژنان و پێکەوەژیان.   سەبارەت بە فرەجۆرکردنی ئابووری لە هەرێمی کوردستان، بارزانی پێیوایە هاوکاریکردنی پرۆژە بازرگانییە بچووکەکان و هەروەها هاندانی گەنجان بۆ بەشداریکردن لە گەشەی بازرگانیدا رێگای کاریگەرن بۆ ئەوەی کوردستان ببێتە خاوەن سەرچاوەی ئابووریی جیاواز و فرەڕەنگ.  سەرۆکی هەرێمی کوردستان دەڵێت سەرمایەگوزاری و بازرگانیی بچووک هۆکاری جەوهەرین بۆ فرەسەرچاوەکردن و پێشخستنی ئابووری و پاراستنیشی. ئەو وڵاتانەی کە زیاتر هاوکاری بازرگانیی بچووک دەدەن و هانی خەڵک دەدەن لەو بوارەدا، دەرفەتی زیاتریان هەیە بۆ بەدەستهێنانی ئابووریی بەهێز.  بارزانی دەشڵێت کوردستان پێویستی بەوەیە بەربەستەکان لە بەردەم پرۆژە بازرگانییە بچووکەکاندا نەهێڵێت و هانی خەڵک بدات بۆ  دەستپێکردنی ئەو جۆرە بازرگانییە، ئەویش لە رێگەی کەمکردنەوەی باج و پێدانی هاوکاری دارایی بۆ ئەوانەی لەو جۆرە پرۆژانەیان هەیە.  سەبارەت بە رۆڵی ژنان، سەرۆکی هەرێمی کوردستان پێیوایە ئێستا لە کوردستان ژنان رۆڵێکی باشیان هەیە، هەر بۆیە سێیەکی ئەندامانی پەرلەمانی کوردستان ژنن، ئەمە جگە لەوەی سەرۆک و سکرتێری پەرلەمانیش ژنن، بەڵام دەشڵێت سەرباری ئەوانە هێشتا گرنگیدان بە پاراستنی مافی ژنان لە کوردستان یەکێکە لە ئاڵنگارییەکان. بۆیە دەبێت بەردەوام بن لەسەر ستراتیژ و سیاسەتی کاریگەر لەپێناو یەکسانیی رەگەزی و بەرزکردنەوەی رۆڵی ژنان.  بارزانی پێیوایە بوونی ئاینی جیاواز و پێکهاتەی جیاواز لە کوردستان خاڵێکی بەهێزی هەرێمی کوردستانە و ئەمە وایکردووە کولتوورێکی دەوڵەمەندی هەبێت لە قبوڵکردنی ئەوانی دیکەدا، هەر بۆیە هەرێمی کوردستان بووەتە پەناگەی پەنابەرانی وڵاتانی دیکە و ئێستا لە کوردستان پەنابەرانی ئێران، تورکیا، سووریا و عێراق و تەنانەت فەڵەستینیش هەن.  سەرۆکی هەرێمی کوردستان ئاماژەی بەوەشکردووە، سەرباری ئەوەی کوردستان ژمارەیەک زۆر لە پەنابەر و ئاوارەی لە خۆگرتووە، بەڵام هێشتا ئامادەیە هاوکاری ئەوانە بکات کە لە کوردستان بەدوای پەناگەدا دەگەڕێن.  خاڵێکی دیکە کە بارزانی لە چاوپێکەوتنەکەدا جەختی لێکردووەتەوە، پرسی ژینگەیە و دەڵێت: کوردستان چاوی لەوەیە بەشداریی لە هەوڵە جیهانییەکاندا بکات بۆ پاراستنی ژینگەی گۆی زەوی.  چۆن وەسفی روانگەی جیهانیی هەرێمی کوردستان دەکەیت لە پێشخستنی پەیوەندییە دیپلۆماسی، ئابووری و کولتوورییەکاندا؟    نێچیرڤان بارزانی: بۆ چەند دەیەیەک، ئێمە لەلایەن کۆمەڵگەی نێودەوڵەتییەوە گۆشگیر کرابووین و فەرامۆش کرابووین. لە ساڵی ١٩٩١، ئێمە لە مەنفاوە گەڕاینەوە بۆ نیشتمانی خۆمان، لەکاتێکدا ئابڵووقە بازرگانییەکانی نەتەوە یەکگرتووەکان پەیوەندییەکانی ئێرەی لەگەڵ جیهاندا بڕیبوو. بازرگانیی جیهانی زۆر بە خراپی گەیاندنی خۆراک و دەرمانی سنووردار کردبوو، تۆڕە پەیوەندییەکان پچڕابوون، هەروەها گەشتکردن بۆ دەرەوەی سنوورەکان تاڕاددەیەک ئەستەم بوو. کەوتبووینە بەر هەڕەشە و ئەگەری هێرشکردن بۆ سەرمان لەلایەن دراوسێکانمانەوە. ئەم گۆشەگیرکردنە رێگربوون لە هەوڵەکانمان لەپێناو ناساندن و گەیشتنی هاوکاریی شایستە.    لە ٢٠٠٣ وە ئێمە چالاکانە دەستمان بە پەرەپێدانی پەیوەندییەکانمان کرد لەگەڵ وڵاتان، رێکخراوەکان و دەزگاکان لە جیهاندا، ئەو پەیوەندییانەش بە شێوەیەکی بەرچاو بەرەوپێش چوون و گەشەیان کرد. لە زۆر سێکتەردا، ئاستی سەرمایە و وەبەرهێنانی  نێودەوڵەتی لە هەرێمەکەی ئێمەدا بە شێوەیەکی دراماتیکی زیادیان کرد.    لەپێناو خزمەتکردنی زیاتری بەرژەوەندییەکانی گەلی خۆمان، هەوڵی پاراستن و بەهێزکردنی پێگەی هەرێمی خۆمان دەدەین لە چوارچێوەی عێراقێکی دیموکراتدا. تاوەکو ئاستێکی ئەرێنی، ئەم ئامانجە بە هاوکاری و پەیوەندی لەگەڵ ٤٠ لایەنی دیپلۆماسیدا، لەگەڵ رێکخراوە نیودەوڵەتییەکانی وەکو رێکخراوە ناحکومییەکان، ئاژانسەکانی نەتەوە یەکگرتووەکان و بانکی جیهانیدا بەدیهاتووە. روانگەی ئێمە سادەیە: پێویستە بەردەوامبین لە شوێنکەوتنی هاوبەشییە نیودەوڵەتییەکاندا کە دەبنە هۆی بنیاتنانی پەیوەندیی کولتووری، دیپلۆماتی و ئابووری لەپێناو بەرژەوەندیی هاوبەشدا. پەیوەندیی نێودەوڵەتی شیاو و پێشکەوتوو خاڵی جەوهەرین لەپێناو نیشاندانی ئەوەی ئێمە هاوبەشێکی خاوەن متمانەپێکراوین بۆ ئاشتی و سەقامگیری، هەروەها بۆ ئەوەی کە نیشانی بدەین هەرێمەکەمان ئاسایشی و ئارامیی هەیە و دەتوانێت سەرنجی وەبەرهێنان رابکێشێت.    تاوەکو چەند پاراستنی ژینگەی کوردستان گرنگە؟    نێچیرڤان بارزانی: ئەو خاکەی لەسەری رێدەکەین، ئەو ئاوەی لە کانیاوەکانی ئێمەدا هەیە، ئەو هەوایەی هەڵیدەمژین، هەموویان تەنیا بۆ ژیانی ئێمە گرنگ نین، بەڵکو گرنگییان بۆ شوناسی ئێمەش هەیە. وەکو سەرچاوەیەک بۆ ژیان و خۆشگوزەرانی، ماوەی چەند سەدەیەکە نزیکەی هەموو خێزانێکی ئەم هەرێمە قوربانیی بۆ ئەم خاکە داوە. چیاکانمان پەناگەی ئێمە بوو. میراتی دەوڵەمەندی کولتووریمان کە شوناسی ئێمە جیادەکاتەوە، ریشەی لەناو ئەم خاکەدا هەیە، کە ئێمە خۆمانمان لەپێناو بەخت کردووە. ئێمە ململانێمان دەکرد لەپێناو مانەوە دوای هەڵمەتە کۆمەڵکوژییەکان کە لە دژمان دەکرا، هەروەها ئەو وێرانکارییەی کە رووبەڕووی هەزاران ناوچەی ئێمە بووەتەوە، هێرشی چەکی کیمیایی بۆ زیاتر لە ١٠ ناوچە و بڕینەوەی بەئەنقەستی دارستانەکان و راگواستنی زۆرەملێ کە وایانکرد خەڵکی ئێمە لە وار و ژیانی خۆیان داببڕێن. لەوکاتەی حکومەتی هەرێمی کوردستان لە ناوەڕاستی ١٩٩٢ دامەزرا، سەدان ناوچەی وێرانکراو ئاوەدانکرانەوە و دواتر خزمەتگوزاریی رێگەوبان، ئاو، کارەبا و تۆڕی پەیوەندییان بۆ دابینکرا. لەپێناو دابینکردنی کوالێتیی ژیان لە ناوچە شارنشین و گوندنشینەکانیشدا، سەرباری هەندێک کێشەی دارایی قورس و شکستی جاروباری سیاسی، ئێمە تەرکیزمان خستەر سەر سەرنجدانی زیاتر و هەوڵ و سەرچاوەی زیاتر سەبارەت بە پارکە باش هەڵکەوتووەکان بۆئەوەی هەمووان بتوانن چێژی لێ ببینن. ئێمە ئاستی هۆشیاری سەبارەت بە نیگەرانییە ژینگەییەکان بەرزدەکەینەوە و بەدوای چارەسەردا دەگەڕێین. لە ئاستی کەسی و کۆمەڵایەتیشدا دەستمان بە تەرکیزکردن لەسەر ئیدارەدانی خاشاک و زبڵ و گرنگیدان بە درەخت لەپێناو دروستکردنی ژینگەیەکی بێ زبڵ و خاشاکدا کردووە. هەروەها پاراستنی  خاک و ئاو بۆ بەدەستهێنانی سەرنجی خەڵک بۆ ناوچە سەرنجڕاکێشەکانمان و بەشداریکردن لە کەمکردنەوەی کاریگەرییە نەرێنییەکانی گۆڕانی کەشوهەوا.    بۆ ئێمە ژینگەخوازی چەمکێکی نامۆ نییە. لە هەندێک ناوچەی دیاریکراو، سەدەیەک دەبێت چالاکیی کۆمەڵایەتیی ناوخۆیی ئەنجامدراون لەپێناو پاراستنی سیستەمی ژینگەییدا لەڕێگەی هەوڵی ژینگەپارێزییەوە. بۆ نموونە لە ناوچەی بارزان، رێسای کۆمەڵایەتیی زۆر باش دانراون دژ بە بڕینەوەی درەختی بەردار و بڕینی دار لەسەر رێگەکان، راوکردن لە وەرزی زاوزێ یان کوشتنی ئاژەڵەکان لەکاتی ئاوخواردنەوە، مەترسیی دروستکردن بۆسەر هەنگی کێوی لەپێناو بەدەستهێنانی هەنگویندا، کوشتنی ماری بێ ژەهر یان راوەماسی بە تەقەمەنی. ئێمە دەمانەوێت بەشداری لە هەوڵە جیهانییەکانی پاراستنی ژینگەدا بکەین تاوەکو هاوبەشی بکەین لە تێگەیشتن و چارەسەری کاریگەردا. گەنجەکانمان و ئەوانی دیکەش ئێستا رێز لە ژینگەی خۆیان دەگرن لەڕێگەی هەڵمەتی پاککردنەوە و هەڵمەتی دژ بە پیسکردنی ژینگە. رێکخراوەکان و تاکە کەسەکان، بە خۆشمەوە، راستەوخۆ بەشداریمان لە چاندنی نەمامدا کردووە. ئێمە دەمانەوێت ئەم هەوڵانە و هەوڵە ژینگەییەکانی دیکەش ببنە جوڵانەوەیەکی گشتی کە بە شێوەیەکی چاوەڕوانکراو کاریگەرییان لەسەر ژیانی رۆژانە هەبێت.    تاوەکو چەند گرنگە گەنجانی کوردستان هانبدرێن بەشداری لە وەبەرهێنان و داهێناندا بکەن؟    نێچیرڤان بارزانی: دڵخۆشم بە دیتنی ئەو گەنجانەمان کە خەریکی پەرەپێدانی کاری بازرگانین کە دەتوانێت خزمەتی فرەسەرچاوەکردنی ئابوورییەکەمان بکات.    گرنگیی پاڵپشتیکردنی وەبەرهێنەران لە ئابوورییەکەماندا مەزەندە ناکرێت. بەشداریی ئەوان لەڕێگەی پرۆژەی بچووک و مامناوەندەوە ئەوپەڕی گرنگیی هەیە بۆ دروستکردنی ئابوورییەکی گەشاوەی سەقامگیر. وەبەرهێنەران و بازرگانییە بچووکەکان پێویستن بۆ فرەسەرچاوەکردن و بەرەوپێشبردن و سەقامگیرکردنی ئابوورییەکەمان. ئەو وڵاتانەی گرنگی بە وەبەرهێنەر و بازرگانییە بچووکەکانیان دەدەن و پاڵپشتییان دەکەن، دەرفەتیان زیاترە بۆ ئاواکردنی ئابوورییەکی بەهێز و خۆڕاگر. بۆیە گرنگە پاڵپشتیی کاریگەر پێشکەش بە بازرگانییە سەرەتایی و بچووکەکان بکەین لەڕێگەی رێکخستنی بەرهەمهێنەران، بۆئەوەی بەربەستەکانی بەردەمیان کەمببنەوە و نەمێنن، تاوەکو دەستیان بە سەرچاوەی دارایی بگات، لەوانەش لەڕێگەی کەمکردنەوەی باج.    رۆڵی ژنان لە کۆمەڵگەی هەرێمی کوردستان چۆن دەبینن؟    نێچیرڤان بارزانی: ژنان لە زووەوە رۆڵێکی گرنگیان لە کوردستاندا هەبووە. ئێمە ژنانی سەرکردەمان هەبووە، وەکو عادیلا خانمی هەڵەبجە، میر خانزاد (خانزاد سوڵتانی)ی شانشینی سۆران، و مەیان خاتوونی ئێزدیی میراتگری شانشینی شێخان، مارگرێت جۆرج شەلێی ژنە پێشمەرگەی کریستیان، و لەیلا قاسمی چالاکڤان کە لەلایەن رژێمی بەعسی عێراقییەوە لەسێدارەدرا.    ئەمڕۆ  پێگەی ژنان لەنێو حکومەتدا یەکێکە لە سەرچاوەکانی هێزی ئێمە. یەک لەسەر سێی ئەندام پەرلەمانەکانمان ژنن و سەرۆک و سکرتێری پەرلەمانیش هەر ژنە، هەروەها ژنان لە هەموو وەزارەتەکاندا رۆڵی گرنگ دەبینن. ژنان لە دامەزراوە ئەمنییەکانیشماندا پێگەی گرنگیان هەیە، لەوانەش وەکو هێزەکانی پۆلیس و هەرەوها وەکو سەرباز لە شەڕی دژی داعش؛ بەڵام پاراستنی مافی ژنان بە سەختی ماوەتەوە و ئێمە بەردەوامین لە چەسپاندنی ئەو ستراتیژیەت و سیاسەتانەی بە شێوەیەکی کاریگەر پەرە بە یەکسانیی رەگەزەکان و بەرەوپێشبردنی پێگەی ژنان دەدەن. بۆ نمونە، ئێمە بەردەوامین لە پاڵپشتیکردنی هەوڵەکانی دژی تووندوتیژیی خێزانی و هەڵمەتەکانی دیکەی پاراستنی مافی ژنان بۆ بەرەوپێشبردنی یەکسانی، هەروەها بەهێزکردنی رۆڵی ژنان لە هەموو سێکتەرەکان و هەموارکردنەوەی یاساکان لە بەرژەوەندیی پاراستنی مافی ژناندا. لەپێناو بەدیهێنانی یەکسانی لەنێوان رەگەزەکان، ژمارەیەک یاسا هەموارکراونەتەوە و ژمارەیەکی نوێیشیان چالاککراون بۆ دابینکردنی پارێزگاریی زیاتر بۆ مافی ژنان.    لەڕووی پێکەوەژیانی ئاشتییانەوە، ئێوە چۆن وەسفی کوردستان دەکەن؟    نێچیرڤان بارزانی: ئەو فرە نەتەوەییەی چەندین سەدەیە هەمانبووە، یەکێکی دیکەیە لە خاڵەکانی هێزەکەمان. میراتە فەرهەنگییە دەوڵەمەندەکەمان بەهۆی باب و باپیرانمانەوەیە کە لە چەندین نەتەوە و ئایینی جیاواز بوون. هەر لەم دواییانەدا، نیشتمانەکەمان سەرچاوەیەکی ئەو خانەوادانە بوو کە بە زۆرەملێ لە ماڵەکانیان دەربەدەر کرابوون. ئێستا ئێمە بووینەتە پەناگەیەک بۆ ئاوارەکان. من بڕوام وایە کوردستان نموونەیەکی بەهێزی پێکەوەژیانی ئاشتییانەیە لە رۆژهەڵاتی ناوەڕاست و جیهانیش. ئێمە لەڕووی نەتەوەیی و ئایینییەوە کۆمەڵگەیەکی زۆر فرەچەشنین.    لەکاتێکدا کە زۆرینەی خەڵکەکەمان موسڵمانی سونین؛ ئێمە موسڵمانی شیعە، ئێزدی، کریستیان (ئاشووری، کلدانی، سریانی، ئەرمەنی)، مەندانی، کاکەیی، زەردەشتی، بەهائی و جووشمان هەن. لە ساڵی ٢٠٠٣ وە، دوای گەیشتنی ژمارەی ئاوارەکان بۆ لووتکەی دوو ملیۆن، هەرێمەکەمان بووەتە پەناگەیەک بۆ هەموو پێکهاتە ئایینی و نەتەوەییەکانی عێراق و پەنابەرانی سووریا، تورکیا، ئێران و تەنانەت فەڵەستینیش. زۆربەیان بەهۆی ئەو تاوانە جینۆسایدیانەی کە داعش دژی کۆمەڵگەکانیان ئەنجامیدابوون، پەنایان هێنایە بەر هەرێمەکەمان، لەکاتێکدا دەوڵەتی ئیسلامی کە ناوچەیەک بوو لە عێراق و سووریا رووبەرەکەی لە بەریتانیا گەورەتربوو.    وێڕای لەنێوچوونی دەوڵەتی ئیسلامی، بە شێوەیەکی سەرەتایی، بەهۆی نەبوونی سەقامگیریی پێویست زۆربەی ئەو ئاوارە و پەنابەرانە ناتوانن بگەڕێنەوە ناوچەکانیان. ئەگەرچی ئەوە تێچوویەکی گەورەیە بۆ حکومەتەکەمان، ئێمە بەردەوام دەبین لە پێشوازیکردن، پاراستن و لەخۆگرتنی ئەو کەسانەی کە لە نیشتمانەکەماندا بەدوای پەناگەیەکدا دەگەڕێن. پێکەوەژیانی ئاشتییانە لەنێو روانگەی ئێمەدایە و ئامانجمان ئەوەیە پاراستنی پێکهاتەکان لە یاسا و سیاسەتەکانماندا بچەسپێنین.