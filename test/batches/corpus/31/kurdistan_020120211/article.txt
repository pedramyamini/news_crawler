لە پارێزگای بەدلیس دوای بارینی بەفر، تەمومژ زۆربەی ناوچەکانی گرتەوە و مەودای بینین بۆ ١٠ مەتر کەمیکرد. بەم هۆیەوە هاتووچۆ بەراورد بە رۆژانی پێشوو لە شەقامەکانی بەدلیس کەمتر بووەوە.  لە ئاگری، پلەی گەرما ١٢ی ژێر سفری سیلیزییە و زۆربەی شوێنەکان بەستوویەتی. ماوەی هەفتەیەکە ساردییەکی وشک هەیە.  هاونیشتمانیان هەموو بەیانییەک ناچارن بەر لە رۆیشتن، ئۆتۆمبیلەکانیان لە شەختەبەند پاک بکەنەوە.  خەلیل دەمیرجی، هاونیشتمانی ئاگرییە لە باکووری کوردستان و دەڵێت: "ئەم چەند رۆژە کەشوهەوا زۆر ساردە، بەردەوام جامی ئۆتۆمبێل و ماڵەکانمان دەیبەستێت. بەتایبەتی لەبەرئەوەش کە باران نەباریوە و ساماڵە، شەختەبەند زۆرە و بەردەوام خەریکی پاککردنەوەین".  لە مووش پلەی گەرما بۆ ٦ی ژێر سفری سەدی دابەزیوە، بارینی بەفر بەردەوامە و لە هەندێک شارۆچکەشدا رادەی بەستن بەرزە. ئەمە کاریگەریی لەسەر ژیانی هاونیشتمانیان دروستکردووە.  لەو پارێزگایانەی باکووری کوردستان کە رێژەی بەفربارین تێیاندا بەرزە، تیمەکانی شارەوانی بەردەوامن لە راماڵینی بەفر و کردنەوەی ئەو رێگایانەی بەهۆی کەڵەکەبوونی بەفرەوە داخراون.