دیاری رەفیق، قایمقامی قەزای سەیدسادق بە تۆڕی میدیایی رووداوی راگەیاند، "تاوەکو ئێستا روون نەبووەتەوە کە ئەو کەسانەی ئاڵای داعشیان هەڵکردووە کێن و سەر بە کێن، بەو پێیەی شوێنەکە چۆڵە و کامێرای چاودێریشی لێ نییە. لێکۆڵینەوەکان کاتیان پێویستە. "  کاژێر ٩: ٠٠ی بەیانیی شەممە ٢٠٢١/٠١/٠٢ لە سنووری قەزای سەیدسادق و لە نزیك رێگەی پێنجوێن - سەیدسادق ئاڵایەکی داعش لەلایەن کەسانی نەناسراوەوە هەڵکراو و لەژێریدا بۆمبێکیش دانرابوو. لەکاتی هەڵگرتنەوەی ئاڵاکەدا لەلایەن ئاسایشەوە، بۆمبەکە دەتەقێنەوە و دوو کارمەندی ئاسایش بریندار دەبن.  قایمقامی قەزای سەیدسادق ئامەژی بەوە دا، تاوەکو ئێستا لە سنووری سەیدسادق هیچ ئەندامێکی داعش نەبووە، تەنانەت لە سەردەمێکدا کە ئەو رێکخراوەش هەبوون.   دیاری رەفیق نیگەرانە و دەڵێت: "ئێمە تێناگەین ئەوەی کراوە شانەی نووستووی داعش بووە یان چەند کەسێکی دیکە بە مەبەستی تێکدانی ئەمنیەتی ناوچەکە ئەو کارەیان کردووە. "  شایەتحاڵێکی رووداوەکە کە نەیویست ناوی ئاشکرا بکرێت بە رووداوی راگەیاند، "نزیکەی کاژێر ٠٩: ٠٠ بوو لەگەڵ چەند هاوڕێیەکمان هاتین بۆ گەشت، ئاڵاکەمان بینی کە رەشبوو، لێی نزیک بووینەوە دەرکەوت ئاڵای داعشە و هێزەکانی ئاسایشمان لێ ئاگادار کردەوە. "  ئەو شایەتحاڵە ئاماژەی بەوەش کرد، "پێم وایە، لە شەودا دانراوە، چونکە رۆژی رابردوو ئاڵاکەی لێنەبووە. "   قەزای سەیدسادق نزیكەی ١٣٠ هەزار دانیشتووی هەیە و بە دووری ٥٨ كلیۆمەتر كەوتووەتە بەشی خۆرهەڵاتی شاری سلێمانییەوە. یەك ناحیە  سەر بەو قەزایەیە ئەویش ناحیەی بەرزنجەیە.