ئازاد تۆفیق، پارێزگاری هەڵەبجە بە رادیۆی رووداوی راگەیاند: "ئێمە بۆ جێبەجێکردنی پرۆژە بۆ پارێزگاکەمان چەندین داواکاریمان پێشکەشی حکومەت کردووە. ئێستا حکومەت بە بەهای ٣٠ ملیار دینار پرۆژە جێبەجێ دەکات. "  رۆژی چوارشەممە ٢٠٢١/٠٣/١١ جووتیار عادل، گوتەبێژی حکومەتی هەرێمی کوردستان رایگەیاند، لەسەر فەرمانی سەرۆکی حکومەتی هەرێمی کوردستان چەند پرۆژەیەکی گرنگی خزمەتگوزاری لە پارێزگای هەڵەبجە جێبەجێ دەکرێن کە بەشێکیان پەیوەندییان بە پەرەپێدانی پارێزگاکانەوە هەیە و پێشتر پەسندکراون.  - دروستکردنی پردی تووەقوت کە پرۆژەیەکی ستراتیجییە و گەرمیان و هەڵەبجە بەیەکەوە دەبەستێتەوە.  - ١٥ پرۆژەی خزمەتگوزاریی قیر و گەیاندنی ئاو لە سنووری شارەوانیی هەڵەبجە.  - نۆژەنکردنەوەی چەندین قوتابخانە.  - گەیاندنی کارەبا و دانانی بگۆڕ [محاویلە] بۆ ٩ شوێنی جیاواز لە سەنتەری شاری هەڵەبجە.  - نۆژەنکردنەوەی باڵەخانەی بەڕێوەبەرایەتیی گشتیی شەهیدان.  - تەواوکردنی بەشە ناوخۆییەکانی زانکۆی هەڵەبجە.  پارێزگاری هەڵەبجە جەختی لەوە کردەوە کە برینی هەڵەبجە بە دوو - سێ پرۆژە و بە ملیاران دۆلار ساڕێژ نابێت، بەڵام لەم دۆخە ئابوورییە ناجێگیرەدا هەنگاوێکی زۆرباشە و جێی دەستخۆشییە و هیوادارین بەردەوام بێت.   هەڵەبجە ساڵی ١٨٨٩ بووەتە قەزا و رۆژی ١٣ی ئاداری ٢٠١٤ لەلایەن حکومەتی هەرێمی کوردستانەوە بە فەرمی کرایە پارێزگا.  ئازاد تۆفیق گوتیشی: "هەڵەبجە کە لە قەزاوە بووەتە پارێزگا، هەر هەمان میلاکی هەیە. دەبێت حکومەت میلاکی زیاد بکات و خەڵکی بۆ دابمەزرێنێت و زۆر شتی دیکەیشی بۆ بکات. هیوادارین حکومەت ٥٠٠ کەسمان بۆ بکاتە میلاک بۆ ئەوەی بتوانین لە بوارەکانی شارەوانی، زانکۆ، تەندروستی، پەروەردە، کشتوکاڵ، گەشتوگوزار و شەهیداندا ئەو میلاکانەی کەمن پڕیان بکەینەوە. قەزایەک نابێتە پارێزگا ئەگەر میلاکی نوێی بۆ نەهێنیت و فەرمانبەری نوێی بۆ دانەمەزرێنیت. "  هەروەها رۆژی چوارشەممە ٢٠٢١/٠٣/١٠ تیمێکی تەندروستی لە پزیشکانی شارەزای ئێران بە مەبەستی بینینی بریندارانی چەکی کیمیایی چوونە شاری هەڵەبجە.   پارێزگاری هەڵەبجە لەو بارەیەوە گوتی: "تیمە تەندروستییەکەی ئێران بۆ بینینی ئەو بریندارانەی چەکی کیمیایی هاتوون کە پێناسی نەخۆشییان هەیە کە چارەسەری سەرەتاییان بۆ دەکەن. تیمەکە دوو رۆژ دەمێننەوە و دەتوانن زۆرینەی بریندارەکان ببینن. ئەو دوو رۆژە کەمە، چونکە ئێمە برینداری زۆرمان هەیە. "  لیژنەی باڵای رووبەڕووبوونەوەی کۆرۆنا لە هەرێمی کوردستان بڕیاری دا کە بۆ بەرەنگاربوونەوەی ڤایرۆسی کۆرۆنا و رێگریکردن لە تووشبوونی هاونیشتمانییان بەو ڤایرۆسە هیچ رێوڕەسمێک بۆ بۆنەکانی مانگی ئادار سازنەکرێت.  ئازاد تۆفیق ئەوەی خستەڕوو کە ئەمساڵ لە گۆڕستانی شەهیدان یادی کیمیابارانی هەڵەبجە دەکەنەوە و وردەکاریی شێوازەکەی لە رۆژی یەکشەممە ٢٠٢١/٠٣/١٤ ـدا باس دەکەن.  شاری هەڵەبجە ناوەندی پارێزگای هەڵەبجەیە و بە یەکێک لە شارە گەورە و گرنگەکانی باشووری کوردستان دەژمێردرێت. دەکەوێتە نێوان ھێڵی درێژی ٤٦ پلەی رۆژھەڵات و ھەر دوو بازنەی پانیی ٣٥ - ٣٦ پلەی باکوور و ٨٣ کیلۆمەتری باشووری رۆژھەڵاتی شاری سلێمانییەوە.