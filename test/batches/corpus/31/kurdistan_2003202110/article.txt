بەرپرسانی شاندی دوو لایەنی دیموکرات بۆ یەکگرتنەوە بە رووداو دەڵێن: هەردوو لایەن هەوڵ بۆ دۆزینەوەی رێگەچارە و لێکتێگەیشتن دەدەن و هیوادارن لە ساڵی نوێی کوردیدا بە ئەنجامی باش بگەن.  خالید عەزیزی، سکرتێری گشتیی حیزبی دیموکراتی کوردستانیش لە پەیامێکدا بە بۆنەی نەورۆزەوە دەڵێ: "هەردوولای دیموکرات لەسەر خەتین" و ئێمە وەک خۆمان هەموو هەوڵی خۆمان دەدەین بۆئەوەی بە "عەقڵییەت و فەرهەنگی" پێکەوەکارکردن لە داهاتوودا یەکبگرینەوە".  حیزبی دیموکرات ٥ی کانوونی یەکەمی ٢٠٠٦ جیابوونەوەی تێکەوت، بەڵام لە هەموو ئەم ساڵانەدا پرسی یەکگرتنەوە هەمیشە بابەتێکی جێی باسوخواسی ئەو دوو لایەنە بووە.  دوو لایەنی دیموکرات لە ساڵی رابردووەوە قۆناخێکی نوێی دانوستاندنیان بۆ یەکگرتنەوە دەستپێکردووە، کە دوو لایەن بە هیوای زیاترەوە لێی دەڕوانن.   عەبدوڵڵا حەسەنزادە، سکرتێری پێشووی حیزبی دیموکرات لە وتارێکدا کە کە رۆژی ٥ی ئاداری ٢٠٢١ دا بڵاویکردەوە، دیموکراتەکانی بۆ یەکگرتنەوە هاندا و گوتی: "دروست نییە رێبەرایەتیی دوو حیزبی دیموکرات هێندە وردە تێبینی ئەساسنامەیی (پێڕەوی ناوخۆ) بکەنە کۆسپ یان بیانووی دواخستنی" یەکگرتنەوە.  لەلایەکی دیکەوە حەمەنەزیف قادری، جێگری دووەمی لێپرسراوی گشتیی "حدکا" دەڵێ: شتی ئەساسنامەیی هەندێ شتی وەک گۆڕانی ناوی ئۆرگانەکان یان گۆڕانی سیستمی بەڕێوەبەری حیزبە، بەڵام دوولایەن هاوڕاین کە ئەم شتانە نەبنە کۆسپ و ناوی ئۆرگان و دامودەزگاکان نابنە تەگەرەی رێگەی یەکگرتنەوە".  کەمال کەریمی، ئەندامی دەفتەری سیاسی "حدک"یش دەڵێ: "ئیمە دوو حیزبین کە دوو پێکهاتە و پەیڕەوی ناوخۆی جیاوازمان هەیە، کە عەبدوڵڵا حەسەنزادە داوا دەکات "ئێمە  خۆمان بەو رێوشوێنە حیزبییانەوە نەبەستینەوە".  ئێستا سێیەمین گەڕێکی جیدی دانوستاندنی نێوان دوو لایەنی دیموکرات بۆ پرسی یەکگرتنەوە لە ئارادایە. گەڕی یەکەم ساڵی ٢٠١٥ دەستیپێکرد، کاتێک کە پەیوەندییەکان ئاسایی بوونەوە. دوو لایەن بۆ ماوەی چەندین ساڵ پێکەوە پەیوەندییان نەبوو. دانیشتنەکانی ئەو گەڕە ساڵی ٢٠١٦ بە بنبەست گەیشتن.  گەڕێکی دیکەی دانیشتنەکانی ئەو دوو لایەنە ساڵی ٢٠١٨ دەستیپێکرد، کاتێک سکرتێری گشتیی حدک گۆڕا و مستەفا مەولوودی بووە سکرتێری گشتی. گۆڕانکاری لە سکرتێری "حدک"دا هیوای یەکگرتنەوەی دیموکراتەکانی زیندوو کردەوە، بەڵام دووبارە هەوڵەکان بە ئەنجامێک نەگەیشتن.  هەموو ئەو جارانە دوو لایەنی دیموکرات، لایەنی بەرامبەری خۆیان وەک هۆکاری یەکنەگرتنەوە لە قەڵەم داوە. حەمەنەزیف قادری، کە بەرپرسی شاندی حدکا بۆ یەکگرتنەوەیە دەڵێ: "نامانەوێ باس لە رابردوو بکەین، چونکە لە مەبەستی سەرەکی دوورمان دەخاتەوە".  دوو شاندی یەکگرتنەوەی دیموکراتەکان کار لەسەر رەشنووسێک بۆ یەکگرتنەوە دەکەن کە لە ١٧ خاڵ پێکدێت. کەمال کەریمی، بەرپرسی شاندی حدک بۆ یەکگرتنەوە دەڵێ: "هەموو خاڵەکان گرنگن و هەموو هەفتەیەک کۆبوونەوەیان لەسەر دەکەین تاوەکو ئەوەی کە بە خاڵێک بگەین کە یەکگرتوویی حیزب لە داهاتوودا دابینبکات".  حەمەنەزیف قادری دەڵێ: "کۆبوونەوەکان بە مەبەستی لێکتێگەیشتنە، هەرچەندە بۆچوونی جیاوازیش هەن، بەڵام پێداگری لەسەر خاڵە هاوبەشەکان دەکەین و خاڵە هاوبەشەکان دەکەینە بنەما و لەسەر خاڵە جیاوازیی لەسەرەکانیش بێگومان بە ئەنجام دەگەین".  هەروەها کەمال کەریمی دەڵێ: "تاوەکو ئێستا قۆناخی باشمان بڕیوە، پەلە لە یەکگرتنەوە ناکەین، بەڵکو بە وردی باسی بابەتەکان دەکەین".