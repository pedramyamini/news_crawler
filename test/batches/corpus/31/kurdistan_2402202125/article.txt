ئێوارەی ئەمڕۆ چوارشەممە ٢٤ - ٠٢ - ٢٠٢١ ژووری ئۆپەراسیۆنی پارێزگای هەولێر بۆ بەرەنگاربوونەوەی ڤایرۆسی کۆرۆنا لە دیوانی پارێزگا کۆبووە و چەند بڕیارێکیان لەبارەی رێنمایی و رێکارە تەندروستییەکان دا و بڕیارەکان لە کاژێر ١٢ ـی ئەمشەو دەچنە واری جێبەجێکردنەوە.  وەکو لە راگەیێندراوی پارێزگای هەولێر هاتووە: یاد و بۆنە نه‌ته‌وه‌یی و نیشتمانییەکانی مانگی ئادار به‌رز و پیرۆز راده‌گیرێن به بێ ئه‌وه‌ی هیچ گردبوونه‌وه و كۆبوونه‌وه‌یه‌كی جەماوەری بۆ ئەو بۆنان بکرێن. هەروەها هه‌موو چالاكی و خولەکانی وه‌رزشی و تۆپی پێ به بێ ئاماده‌بوونی جەماوەر له یاریگاكان بەڕێوەدەچن، "هەر یانەیەکی وەرزشی و تیپێک سەرپێچی ئەو بڕیارە بکات رووبەڕووی ڕێکاری یاسایی دەبێتەوە".    لە بەشێکی دیکەی راگەیێندراوەکەدا باسی داخستنی بەشێک لە دووکان و شوێنە گشتییەکان هاتووە کە یانەکانی شه‌وانه، یانه‌كانی مه‌ی خواردنه‌وه دوای کاژێر ١٢ بە داخراوی دەمێننەوە، هەروەها هۆڵه‌كانی بووكگواستنه‌وه، ئاهەنگی شەوانە، لایڤ موزیک و هۆڵەکان هه‌موو جۆرە گردبوونەوە و کۆنفرانسێک دادەخرێن.  ژووری ئۆپەراسیۆنی پارێزگای هەولێر داوا لە مامۆستایان و پیاوانی ئایینی و یەکێتیی زانایانی ئایینیی ئیسلام دەکەن، هاوکاریی لایەنە تەندروستییەکان بکەن بۆ هۆشیارکردنەوەی نوێژخوێنان کە پابەندی رێنماییە تەندروستییەکان بن و بە هیچ شێوەیەک رێگە بە نوێژخوێنان نەدەن بەبێ بەستنی دەمامک بڕۆنە ناو مزگەوت و شوێنە ئایینییەکان و بردنی منداڵان بۆ ناو مزگەوت قەدەخەبکەن.                                                          پارێزگای هەولێر پرسەدانان لە هۆڵ، ماڵ و ژێر خێوەت و رێوڕەسمی سەرقەبران قەدەخە دەکات، لە ئەگەری دانانی پرسەش بنکەی پۆلیس و موختاری گەڕەک بەرپرسیارن، هەروەها لە راگەیێندراوەکەدا هاتووە، "هەر کەسێک پابەند نەبێت، رێکاریی یاسایی لە بەرامبەردا دەگیرێتەبەر و بەپێی بڕگەی حەوتەمی بەیانی ژمارە (٧)ی ساڵی ٢٠٢١ی وەزارەتی ناوخۆ پێبژاردنی پێدەکرێت".                            دەقی راگەیێندراوی ژووری ئۆپەراسیۆنی پارێزگای هەولێر:  یەکەم / ژووری ئۆپەراسیۆنی پارێزگای هەولێر، بۆ بەرەنگاربوونەوەی ڤایرۆسی کۆرۆنا، بە پابەندبوون بە بەیانی ژمارە (٧)ی ساڵی ٢٠٢١ی وەزارەتی ناوخۆی حکومەتی هەرێمی کوردستان و سەرجەم بڕگەکانی، داوا لەهاوڵاتییانی سنووری پارێزگای هەولێر دەکات،  لەپێناو سەلامەتی خۆیان و ئازیزانیان بەوپەڕی هەستکردن بە بەرپرسیاریەتی پابەندی ڕێنماییە تەندروستییەکان و ڕێکارەکانی خۆپارێزی لە کۆرۆنا بن و (دەمامک)ببەستن، هەر هاوڵاتییەک ڕەچاووی بەستنی (دەمامک) و ڕێکارەکانی خۆپارێزی لە ڤایرۆسی کۆرۆنا نەکات، ڕووبەڕووی ڕێکاری یاسایی دەبێتەوە و بەپێی بڕگەی چواردەیەمی بەیانی ژمارە (٥٢)ی ساڵی ٢٠٢٠ی وەزارەتی ناوخۆی حکومەتی هەرێمی کوردستان سزا دەدرێت.                                                                                                             دووەم / یاد و بۆنە نه‌ته‌وه‌یی و نیشتیمانییەکانی ئادار به‌رز و پیرۆز راده‌گیرین به‌بێ ئه‌وه‌ی هیچ گردبوونه‌وه و كۆبوونه‌وه‌یه‌كی جەماوەری بەم بۆنانەوە ئه‌نجام بدرێت.                                         سێیەم / هه‌موو چالاكی و خولەکانی وه‌رزشیی و تۆپی پێ به‌بێ ئاماده‌بوونی جەماوەر له یاریگاكان بەڕێوەدەچێت، هەر یانەیەکی وەرزشی و تیپێک، سەرپێچی ئەو بڕیارە بکات ڕووبەڕووی ڕێکاری یاسایی دەبێتەوە.                                                                        چوارەم / هەموو ئەو شوێنانەی کە کراوەن، (مۆڵ، مارکێت، شوێنە بازرگانییەکان، بازاڕ، چێشتخانه)، پێویستە تەواوی مەرجە تەندروستییەکان و ڕێکارەکانی خۆپارێزی جێبەجێبکەن لەبەستنی (دەمامک، دووری مەودای نێوان هاوڵاتییان، دروست نەکردنی قەرەباڵغی، دانانی هێمای نۆرەی هاوڵاتییان لەسەر زەوی بەتایبەتی لە مۆڵ و مارکێت و پێشوازی هۆتێل و مۆتێلەکان)، هه‌رشوێنێك پابەند نەبێت بەتایبەتی بەستنی (دەمامک)، لێژنەی قايمقامیەتەکان، تیمەکانی تەندروستی، شارەوانی، چاودێری بازاڕ، هێزە ئەمنییەکان ڕاسپێردراون، ده‌ستبه‌جێ شوێنەکە دادەخەن.                                                                                         پێنجەم / داوا لەسەرجەم مامۆستایان و قوتابیان و خوێندکارانی ئازیزی سنووری پارێزگاکەمان و کەس و کارەکانیان دەکەین، بۆ پاراستنی سەلامەتی و تەندروستی خێزانەکانیان، لەکاتی چوونی ڕۆڵەکانییان بۆ قوتابخانە و خوێندنگاکان ڕێنماییە تەندروستییەکان و ڕێکارەکانی خۆپارێزی جێبەجێبکەن و (دەمامک) ببەستن.       شەشەم / داوا لەمامۆستایان و پیاوانی ئایینی و یەکێتی زانایانی ئاینیی پیرۆزی ئیسلام دەکەین، هەروەک چۆن لە ڕابردوودا هاوکارمان بوونە، بەهەمانشێوە هاوکارمانبن بۆ هۆشیارکردنەوەی نوێژخوێنان کەپابەندی ڕێنماییە تەندروستییەکانبن و بەهیچ شێوەیەک ڕێگە بە نوێژخوێنان نەدەن بەبێ بەستنی (دەمامک) بڕۆنە ناو مزگەوت و شوێنە ئاینییەکان و بردنی منداڵان بۆ ناو مزگەوت قەدەغەبکەن.       حەوتەم / سەرجەم فەرمانبەرانی فەرمانگەکانی سنووری پارێزگای هەولێر ئاگادار دەکەینەوە دەبێت (دەمامک) ببەستن، هەر فەرمانبەرێک لەکاتی دەوام (دەمامک) نەبەستبێت، رێکاری کارگێری لەبەرامبەردا دەگیرێتەبەر، هەروەها هیچ هاوڵاتییەک بۆی نییە بۆ ڕاییکردنی مامەڵەکانی بەبێ بەستنی (دەمامک) بچێتە ناو هیچ فەرمانگەیەک.                                                                     هەشتەم / ئەم شوێنانە لەکاتژمێر ١٢ی شەو دادەخرێن:-  یانەکانی شه‌وانه، یانه‌كانی مه‌ی خواردنه‌وه (باڕ)                                                                           نۆیەم / ئەم شوێنانە بەداخراوی دەمێننەوە:                                                             (هۆڵه‌كانی بووك گواستنه‌وه، ياهەنگی شەوانە، لایف موزیک لەیانە و هۆڵەکان، هه‌موو جۆرە گردبوونەوە و کۆنفرانس و کۆبوونەوەیەک)                                                                                    دەیەم / پرسەدانان لە (هۆڵ - ماڵ - ژێرخێوەت) و مەراسیمی سەرقەبران قەدەغەیە، بنکەی پۆلیس و موختاری گەڕەک بەرپرسیارن، هەرکەسێک پابەندنەبێت، ڕێکاریی یاسایی لەبەرامبەردا دەگیرێتەبەر و بەپێی بڕگەی حەوتەمی بەیانی ژمارە (٧)ی ساڵی ٢٠٢١ی وەزارەتی ناوخۆ پێبژاردنی پێدەکرێت.                                      یازدەهەم / هۆشداری دەدەینە سەرجەم شۆفێرانی (تایبەت، بارهەڵگر، کرێ) لەکاتی هەبوونی سەرنشین لەگەڵیاندا پابەندی ڕێناماییە تەندروستییەکانبن و خۆیان و سەرنشینەکانیان (دەمامک) ببەستن، هەر کەسێک سەرپێچی لەم بڕیارە بکات، لەلایەن پۆلیسی هاتووچۆ ڕێکاریی یاسایی لەبەرامبەریدا دەگیرێتەبەر.                                                                          دوازدەهەم / خوانەخواستە يەگەر هه‌ر كاتێك بارودۆخه‌كه له‌ڕووی ته‌ندروستییه‌وه ياڵۆز بوو، ژووری يۆپەراسیۆنی پارێزگای هەولێر بۆ بەرەنگاربوونەوەی ڤایرۆسی کۆرۆنا،، کۆدەبێتەوە و بڕیاری پێویست ده‌دات.                                                                                                                                                 ژووری ئۆپەراسیۆنی پارێزگای هەولێر