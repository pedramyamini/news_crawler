رۆژی چوارشەممە ٢٠٢١/٠١/٠٦ کۆبوونەوەی پەرلەمانی هەرێمی کوردستان بۆ دەنگدان بە وەزیری سامانە سرووشتییەکان دەکرێت.  هۆشیار عومەر، رێکخەری ژووری پەیوەندییە دبلۆماسییەکانی بزوتنەوەی گۆڕان، لە کاتی بەشداریکردنی لە بەرنامەی رووداوی ئەمڕۆ لە تۆڕی میدیایی رووداو، ئاماژەی بەوە دا کە داهاتی نەوت لە هەرێمی کوردستان ناڕوونە و ئەوان متمانە بە داتاکانی کۆمپانیای دیلۆت ناکەن.  هۆشیار عومەر داوای کرد حکومەتی هەرێمی کوردستان خۆی داهات و داتای بەرهەمهێنانی نەوت بڵاوبکاتەوە و نیگەرانیشی لەوە دەربڕی کە ئەنجوومەنی نەوت و گاز لە کابینەی نۆیەمی حکومەتی هەرێمی کوردستاندا هیچ کۆبوونەوەیەکی کردووە.  رێکخەری ژووری پەیوەندییە دبلۆماسییەکانی بزوتنەوەی گۆڕان هیوای خواست دانانی وەزیری سامانە سرووشتییەکان شەفافی لە کەرتی نەوت و گاز بێنێتە ئاراوە، بۆ ئەوەی متمانە لەنێوان خەڵک و حکومەتدا دروست بکرێتەوە و رێککەوتنی هەولێر و بەغدا جێبەجێبکرێت.  هۆشیار عومەر پێی وابوو بەشێک لە هۆکارەکانی جێبەجێنەکردنی رێککەوتنەکانی هەولێر و بەغدا بۆ ناشەفافی لە کەرتی نەوت لە هەرێمی کوردستان دەگەڕێتەوە.  هۆشیار عومەر ئەوەی خستەڕوو کە پێنج مانگە ساماڵ سەردار، لەلایەن بزووتنەوەی گۆڕانە بەربژێرکراوە بۆ پۆستی سەرۆکی سندوقی کوردستان بۆ داهاتە نەوتییەکان، بەڵام دەنگی لەسەر نەدراوە لە پەرلەمان. پێیان وتراوە لەگەڵ دانانی وەزیری سامانە سرووشتییەکاندا دەنگ بە بەربژێرەکەی ئەوانیش دەدرێت،    بە گوتەی هۆشیار عومەر، هێشتا بزوتنەوەی گۆڕان بەشێک لەو پۆستانەی پێنەدراوە کە پشكی ئەوانە لە کابینەی نۆیەمی حکومەتی هەرێمی کوردستان.  هەر لە بەرنامەکەدا پێشەوا هەورامانی، ئەندامی فراکسیۆنی پارتی لە پەرلەمانی کوردستان، ئاماژەی بەوە دا کە بەربژێری وەزیری سامانە سرووشتییەکان کەسێکی شایستەیە بۆ ئەو پۆستە و ئەوان چاوەڕوانن یەکێتی و گۆڕان دەنگی پێبدەن.   لەبارەی نیگەرانییەکانی بزووتنەوەی گۆڕانیشەوە پەرلەمانتارەکەی پارتی رایگەیاند: "پارتی پابەندە بە رێککەوتنەکانیەوە لەگەڵ بزوتنەوەی گۆڕان، بەڵام هەنێک لەو پۆستانەی بۆ گۆڕان  دیاری کراون کێشەی تەکنیکییان بۆ دروستبووە. "  هەورامانی نموونەی ئەوەی هێنایەوە کە پۆستی ئەمینداری گشتیی وەزارەتی پێشمەرگە پشکی گۆڕانە، "بەڵام یەکێتی ئامادەنییە رادەستی بکات. "   لەبارەی دەنگدان بە بەربژێری گۆڕان بۆ سەرۆکی سندووقی کوردستان بۆ داهاتە نەوتییەکانیشەوە پێشەوا هەورامانی گوتی، ئەو پۆستە مافی گۆڕانە، لە هەر کاتێکدا دابمەزرێت هەر بۆ گۆڕان دەبێت.