هەڵۆ محەممەد، پەیامنێری رووداو لە گەرمیان رایگەیاند، پێشتر بەڕێوەبەری دەروازەی نێودەوڵەتیی پەروێزخان، بەڕێوەبەری گومرگی گەرمیان و چەند کارمەندێکی دەروازەی نێودەوڵەتی گەرمیان دەستگیرکرابوون و لەم رۆژانەدا بەکەفالەت ئازادکراون. "بەڵام وەک خۆیان دەڵێن نا روونییەک لە دەستگیرکردنەکاندا هەیە. "  رۆژی ٢٤ - ٠١ - ٢٠٢١ عەلی تۆفیق، بەڕێوەبەری دەروازەی سنووریی پەروێزخان و حوسێن ئەحمەد، بەڕێوەبەری گومرگی گەرمیان دەستگیرکران. ئەوکات هەردوو بەرپرسەکە بەپێی ماددەی ١٩٨ لە یاسای سزادانی عێراقی دەستگیرکران، بەڕێوەبەری گومرگی گەرمیان بە رووداوی راگەیاندبوو، ئەوان چوونەتە بەردەم دادوەر و پێیان گوتوون ئەوەی جێبەجێیان کردوون بڕیاری وەزارەتی داراییە و هیچ دۆسیەیەک لەسەر ئەوان نییە، بابەتەکەش نە لەسەر پسووڵەی ساختەیە و نە لەسەر پسووڵەی هەڵەیە، پێشتریش ئەو بابەتە براوەتە بەردەم داواکاری گشتی و خۆی پەسندی کردووە و نەدەبوو ئەوان بەو شێوەیە دەستگیربکرێن.  حوسێن ئەحمەد، بەڕێوەبەری گومرگی گەرمیان لەبارەی دەستگیرکردنی و دووبارە ئازادکردنەوەی بە تۆڕی میدیایی رووداوی راگەیاند "ئێمە بەپێی رێنماییەکانی وەزارەتی دارایی کارەکانمان راییدەکەین و هەموو لایەکیش لە کارەکانی ئێمە ئاگادارن. ئێمە چەندجارێک روونکردنەوەمان داوەتە وەزارەتی دارایی کە ناتێگەیشتن لەنێوان بڕیاری دادگا بۆ دەستگیرکردنمان و کارەکانی ئێمە هەیە. لەبەرئەوەی من دەستلەکارکێشانەوەی خۆم نووسیوە و ئەم هەفتەیە ئاراستەی وەزارەتی دارایی دەکەم و بەهیچ شێوەیەک وەکو بەڕێوەبەر کارناکەم. "  لە وەڵامی پرسیارێکی هەڵۆ محەممەد، پەیامنێری رووداو کە ئایا ئەو کارانەی لە دەروازەی سنووری پەروێزخان دەکرێن نایاسایین؟ لە وەڵامدا گوتی " نەخێر نایاسایی نین و ئەگەر نایاسایی بن ئێمە خۆمان رووبەڕووی دادگای دەکەینەوە، گومرگ دوایین فەرمانگەیە، بەڵام ناتێگەیشتنێکی زۆر زۆر گەورە هەیە و ئەوەیش پەیوەندی بە داواکاریی گشتییەوە هەیە و ئەوان تێناگەن. "  بەڕێوەبەری گومرگی گەرمیان ١٢ رۆژ لە زیندان بووە و ئەو پێیوایە کە بەشی یاسایی گومرگی گەرمیان چەندین جار روونکردنەوەی داوە کە " کارەکانی دادگە نایاسایین، بەڵام گوێمان لێناگیرێت".    لەبارەی ئەو ٨٣ ئۆتۆمبێلە بەڕێوەبەری گومرگی گەرمیان ئاماژە بەوە دەدات " ئێمە خودی بڕیاری وەزارەتی داراییمان جێبەجێکردووە و بڕیارەکەشمان رەوانەی دادگای قۆرەتوو کردووە و ئەوانیش هیچ کێشەیەکیان نەبووە و بڕیارەکەی ئێمەی لەبارەی ئەو ئۆتۆمبێلانە پەسەندکردووە، بەڵام دوای ئەوەی ئێمە بڕیارەکان جێبەجێدەکەین ئەوان کێشەمان بۆ دروست دەکەن. "  حوسێن ئەحمەد داوایەک ئاراستەی وەزارەتی دارایی دەکات و دەڵێت " هیوادارین وەزارەتی دارایی ئەو ناتێگەیشتنە یەکلایی بکاتەوە" هەرچەندە ئەو لاریی نییە لە بڕیارەکانی دادگە بەڵام دەشڵێت "ناکرێت تەنیا کار لەسەر گومرگ بکەن و هەموو کێشەکانیان لەگەڵ ئێمەدا بێت. "  لە سەروبەندی بڵاوبوونەوەی ڤایرۆسی کۆرۆنادا کە دەروازەکان داخرابوون، ٨٣ ئۆتۆمبێلی ئەمریکی براونەتە دەروازەی سنووریی پەروێزخان، ئۆتۆمبێلەکان لە دووبەیەوە هاوردە کرابوون و ئەو کوالێتی کۆنترۆڵانەیان تێدا نەبووە کە وەزارەتی ناوخۆ بڕیاری لەسەر داون، بەپێی رێنماییەکانیش هەموو ئۆتۆمبێلێک کە دێتە نێو هەرێمی کوردستانەوە دەبێت لێدراوی نەبێت، لە کوالێتی کۆنترۆڵ دەربچێت و مۆدێلیشی نزم نەبێت.  هەڵۆ محەممەد، پەیامنێری رووداو لە گەرمیان گوتی، ئەو ئۆتۆمبێلانەی هێنراونەتە دەروازەکە، ئەو کوالێتی کۆنترۆڵانەیان تێدا نەبووە کە وەزارەتی ناوخۆ دایناون، بۆی بڕیاری گەڕاندنەوەیان دراوە، گوشارێکی زۆر کراوە بۆئەوەی داخڵ بکرێن، بەڵام لەسەر بڕیاری وەزیری دارایی هەر ئۆتۆمبێلێک نزیکەی ٢٠٠ هەزار دینار غەرامە کراوە و نێردراوەتەوە بۆ ئێران، لەکاتی هێنانی ئۆتۆمبێلەکانیش بۆ دەروازەی سنووریی پەروێزخان، ئێران گوشارێکی لەسەر دەروازەکە دروستکردبوو بۆئەوەی یان ئۆتۆمبێلەکان داخڵ بکەن یاخود بیانگێڕنەوە، چونکە ئەو شۆفێرانەی کە هێنابوونیان، هەموویان ئێرانی بوون.