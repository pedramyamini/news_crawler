فەریق جەبار یاوەر، ئەمینداری گشتیی وەزارەتی پێشمەرگە بە تۆڕی میدیایی رووداوی راگەیاند، کاروانێکی دیکەی هاوکاریی هێزەکانی هاوپەیمانیی دژی داعش، گەیشتووەتە وەزارەتی پێشمەرگە کە لە چەک، ئۆتۆمبێل و کەرەستەی سەربازی پێکهاتووە.  ئەمینداری گشتیی وەزارەتی پێشمەرگە لەبارەی هاوکارییەکانی هاوپەیمانانەوە بۆ هێزەکانی پێشمەرگە ئاماژەی بەوەکرد، لەدوای یەکگرتنەوەی هێزەکانی پێشمەرگە لە ٢٠١٠ وە پەیوەندییان لەگەڵ هێزەکانی ئەمریکا هەیە و لە ٢٠١٣ وە هاوکاریی کراون، بەڵام لەدوای شەڕی داعشەوە هاوکارییەکانی هاوپەیمانان زیادیکردووە.  یارمەتییەکانی هاوپەیمانان بۆ پێشمەرگە جگە لە دابینکردنی ئۆتۆمبێل و کەرستەی سەربازی، پێدانی بەشێک لە مووچەی پێشمەرگە بووە کە بە گوتەی عەقید وەین مارۆتۆ، گوتەبێژی هاوپەیمانان بۆ رووداو، هاوپەیمانان تائێستا ٨٥٠ ملیۆن دۆلاریان وەک مووچە خستووەتە سەر حیسابی وەزارەتی پێشمەرگە.  جەبار یاوەر دەڵێت یەکەمجار لەساڵی ٢٠١٦ ئەمریکا ٤٣٠ ملیۆن دۆلاری بۆ هێزەکانی پێشمەرگە دابینکرد، هەتاوەکو ئێستا هاوکارییەکان بەردەوامن، ماوەیەک بەر لەئێستا دوو لیوای هێزەکانی پێشمەرگە چەکدارکران، بڕیار وایە هەموو هێزەکانی پیشمەرگە پڕچەک بکرێتەوە لەلایەن هاوپەیمانانەوە.  جەبار یاوەر، تیشکی خستە سەر ئەوەی لە بودجەی ساڵی ٢٠٢١ دا ئەمریکا ١٦٦ ملیۆن دۆلاری بۆ هێزەکانی پێشمەرگە دیاریکردووە، ئەوەش بەشی هەموو مووچەی پێشمەرگە ناکات و بەشێک لە پێشمەرگە لەلایەن حکومەتی هەرێمەوە مووچەیان پێدەدرێت.  ئاشکرایشیکرد، پێشتر هاوپەیمانان مانگانە ٢٠ ملیۆن دۆلاریان بۆ پێشمەرگە تەرخان کردبوو، ئەوەش بەشی مووچەی لیواکانی پیادە و بەشێک لە لیواکانی مەشقی دەکرد.  رۆژی ٣ - ١ - ٢٠٢١ عەقید وەین مارۆتۆ، گوتەبێژی هاوپەیمانان بە رووداوی راگەیاند، لە کانوونی یەکەمی ٢٠٢٠ دا ٤٠ ئۆتۆمبێلی سەربازیان رادەستی هێزەکانی پێشمەرگە کردووە، ئەو بەرپرسە ئەمریکییە دەڵێت: پاڵپشتیکردنی هێزەکانی پێشمەرگە لە بودجەی ٢٠٢١ دا خۆراک، سووتەمەنی، کەرەستەی بیناسازی، کەرەستەی پزیشکی و پارچەی یەدەگی چاککردنەوە لەخۆ دەگرێت.  هەروەها عەقید دەیڤ ویڵیامز، فەرماندەی ناوەندی هاوبەشی هاوئاهەنگیی هاوپەیمانیی نێودەوڵەتی لە هەرێمی کوردستان بە تۆڕی میدیایی رووداوی راگەیاندبوو: "هاوکاری دارایی دەچێتە سەر مووچەی وەزارەتی پێشمەرگە کە حکومەتی هەرێمی کوردستان بڕێکی دەدات، بەمەشەوە مووچەی وەزارەتەکە زیاد دەبێت. "  شۆڕش ئیسماعیل، وەزیری پێشمەرگه دەڵێت: "لە دەستپێکی شەڕی دژ بە تیرۆریستانی داعشدا سوپای ئەمریکا ھاوشانی ھێزی پێشمەرگە و وڵاتانی ھاوپەیمانان رۆڵی گەورە و کاریگەریان لە تێکشکان و راوەدوونانی تیرۆریستان لە تەواوی ناوچەکەدا ھەبووە. ئێمە بە بایەخەوە لە ھاوکاری و ھەماھەنگییەکانی ئەمریکا دەڕوانین و دۆستایەتیمان پەرەدانی زیاترە بە پاراستنی بەرژەوەندییەکان و ئارامی و ئاسایشی ھەرێم و ناوچەکە. "