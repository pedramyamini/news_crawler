ڤیان سەبری، سەرۆکی فراکسیۆنی پارتی دیموکراتی کوردستان لە پەرلەمانی عێراق بە تۆڕی میدیایی رووداوی راگەیاند، لە کۆبوونەوەی ئەمڕۆی شاندی هەرێمی کوردستان و لایەنە کوردستانییەکان لەگەڵ سەرۆککۆماردا، سەرجەم لایەنە کوردستانییەکان بە فراکسیۆنی هیوای کوردستانیشەوە جەختیان لە یەکهەڵوێستی لەبارەی پشکی هەرێمی کوردستان لە پرۆژە یاسای بودجەدا کردەوە.  ڤیان سەبری، کە یەکێک بووە لە بەشداربووانی کۆبوونەوەکە گوتی، شاندی حکومەتی هەرێمی کوردستان هیچ دەقێکی تازە و نوێی لەگەڵ خۆی نەهێناوەتە بەغدا، بەڵکو دووپاتیکردووەتەوە کە پشتیوانی و پشتگیری لەو دەقە دەکەن کە لە پرۆژە یاسای بودجەی ٢٠٢١ دا هاتووە و پێوەی پابەندن. ئەمەش لەکاتێکدایە کە تاوەکو ئێستاش لایەنە شیعەکان بە فەرمی هیچ دەقێکیان پێشکەش نەکردووە لەبارەی پشکی هەرێمی کوردستان.  سەرۆکی فراکسیۆنی پارتی ئاماژەی بەوەش کرد، شاندی هەرێمی کوردستان بڕیارە لەبارەی پشکی هەرێمی کوردستان لە پرۆژە یاسای بودجە لەگەڵ هەموو لایەنە شیعەکان کۆببێتەوە.  نووسینگەی راگەیاندنی قوباد تاڵەبانی رایگەیاندووە، شاندی هەرێمی کوردستان لەگەڵ هادی عامری، سەرۆکی هاوپەیمانیی فەتح کۆبوونەوەتەوە، بەپێی زانیارییەکان گفتوگۆیان لەبارەی پشکی هەرێمی کوردستان لە پرۆژە یاسای بودجەدا کردووە.