خالید جەمال، نوێنەری مەسیحییەکان لە وەزارەتی ئەوقاف و کاروباری ئایینی حکومەتی هەرێمی کوردستان بە تۆڕی میدیایی رووداوی راگەیاند، پاپا فرانسیس، لە سەردانەکەیدا بۆ هەولێر و نەینەوا، یاداشتی نووسراوی لە سەرجەم مەترانەکان وەرگرتووە بۆ ئەوەی پەیام و داواکارییەکانیان بە وڵاتانی جیهان بگەیێنێت، چونکە بە گوتەی ئەو "قەداسەتی پاپا پەیوەندییەکی بەهێزی لەگەڵ گەورە وڵاتانی جیهاندا هەیە و دەتوانێ کاریگەریی زۆری هەبێ".  سەبارەت با داواکاریی مەترانەکان، خالید جەمال گوتی: "زۆربەی داواکاریی مەترانەکان پەیوەستبووە بە ئاوەدانکردنەوەی مووسڵ و نەینەوا و کەنیسەکان، بۆ ئەوەی ئاوارەکانی بگەڕێنەوە زێدی خۆیان و ژیانیان ئاسایی ببێتەوە".  لەبارەی سەردانەکەی پاپا فرانسیس و داواکاریی مەسیحییەکانی هەرێمی کوردستانیشەوە، ئەو نوێنەرەی مەسیحییەکان لە وەزارەتی ئەوقاف گوتی: "کاتێک پاپا فرانسیس چووە مووسڵ و نەینەوا، بە بینینی ئەو هەموو وێرانکارییە زۆر دڵتەنگ بوو، بەڵام لە هەولێر ئەو ئاوەدانی و پێشوازییە گەرمەی بینی، زۆر دڵخۆشبوو، سەرکردەکانی هەرێمی کوردستانیش، لە نزیکەوە کێشە و کۆژانی مەسیحییەکانیان بە پاپا فرانسیس گەیاندووە".  پاپا فرانسیس پاپای ڤاتیکان، رۆژی پێنجی ئەم مانگە گەیشتە بەغدای پایتەختی عێراق. پاپا لە گەشتەکەیدا کە سەردانی نەجەف و زیقار و هەولێر و موسڵی کرد، ئەمڕۆ دووشەممە گەڕایەوە ڤاتیکان.  رۆژی یەکشەممە پاپای ڤاتیکان گەیشتە فرۆکەخانەی نێودەوڵەتیی هەولێر، لەلایەن نێچیرڤان بارزانی، سەرۆکی هەرێمی کوردستان پێشوازی لێکرا.  پاپا فرانسیس بە سەرۆکی هەرێمی کوردستانی گوت، زۆر دەمێک بوو دەیویست بە دیداری خەڵکی هەرێمی کوردستان بگات، خۆشحاڵە ئەمڕۆ بەدەم بانگهێشتەکانەوە هاتووە. پاپا فرانسیس ئەوەشی نێچیرڤان بارزانی گوت: "دوژمن هات ئەم وڵاتە تێکبدات، بەڵام ئێوە بە رەسەنیی خۆتان پێشوازیتان لە پێکهاتە و ئاوارەکان کرد. پێزانینی زۆرم هەیە کە هەرچەندە لە شەڕدا بوون، بەڵام پێشوازیتان لە ئاوارە کریستیانەکان کرد. هاتووم ئەم خاکە پیرۆز بکەم، ئێوە پاکن، دەستى بەزەییتان بۆ هەمووان درێژ کردووە".