محەممەد هاوژینەکەی کوژراوە، خۆیشی بە دوو گوللە بریندار کراوە. کاتێک چوونە سەر گۆڕی خەسووی، ژنبراکەی دەسڕێژی گوللەی لێکردوون.   محەممەد نەجات کە هاوژینەکەی کوژراوە دەڵێت: "من ئەو کچەم خۆش دەویست. هیچ کێشەیشمان نەبوو. تەنانەت داوای پارەیان کرد، دوو دەفتەریشمان پێدان، کەچی ئەو رۆژە هاتنە سەر قەبران، براکەی و خەزوورم و مامی، دوو گوللەیان لە خۆم دا، چوار گوللەشیان لە خێزانەکەم دا. "  ئەوان ساڵ و نیوێکە ژیانی هاوبەشیان پێکهێناوە. خۆی تەمەنی ٢٠ ساڵە و هاوژینەکەیشی ١٦ ساڵ بووە.  رووداوەکە لە گوندی گامێشتەپەی سەر بە شارۆچکەی گوێر روویداوە. دایکی محەممەد لەگەڵ کوڕەکەی و بووکەکەیدا بووە.  بەڵقیس ئیسماعیل، دایکی محەممەدە و دەڵێت: "سەرەتا تەقەی لە کوڕەکەم کرد و ملی لار بووەوە. دواتر چووە سەر بووکەکەم و چوار فیشەکی لەویش دا و کوشتی. منیش گوتم وامەکەن، ویستی تەقە لە منیش بکات، فیشەکی پێنەما. "  لە سەرەتاوە کەسوکاری بووکەکەیان دژ بەو هاوسەرگیرییە بوون. جگە لەمە بە قسەی کەسوکاری محەممەددا وا دیارە هیچ کێشەیەکی دیکەیان نەبووە.  ژیان نەجات، خوشکی محەممەدە و دەڵێت: "زۆر یەکتریان خۆش دەویست و هیچ کێشەیەکیان نەبوو. ئەوان ئەو دوو دڵەیان لە یەکتر کرد، خوا جەرگیان پڕ خوێن بکات. تکا دەکەین ئەو دۆسیە بە لاڕێدا نەبرێت. "  ساڵح نەجات، برای محەممەدە و دەڵێت: "کێشەمان نەبوو، تەنانەت داوای دوو دەفتەریان کرد، ئەویشمان پێدان و ١٠٠ کەس زیاتریش شایەتی ئەو بابەتە بوون. تەنانەت باوکی کچە گوتی سینییەک زیاد پاقلاوە بێنن، میوانمان زۆرە. "  خۆزگە تەمەنی ١٥ ساڵ بووە کە لەگەڵ محەممەد ژیانی هاوبەشیان پێکهێناوە. دوای ٢٤ کاژێر لە رووداوەکە هێشتا کەس لەسەر ئەو رووداوە دەسگیر نەکراوە. دۆسییەکە پەیوەندیی بە پۆلیسی ناحیەی گوێرەوە هەیە و بەپێی بەدواداچوونەکانمان لێکۆڵینەوە بەردەوامە.