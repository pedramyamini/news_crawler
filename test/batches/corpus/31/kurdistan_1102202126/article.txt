هاونیشتمانییەک کە ٢٠ ساڵە پیشەی بەرگدرووییە، ئەو لە تەمەنی کارکردنی خۆیدا هەرگیز هێندەی ئێستا حیزب و رەنگە جیاوازەکانی هەرێمی کوردستانی پەرتەوازە و کەرت کەرت نەبینیوە.  ساکار بەدەم پێکگەیاندن و درووینی رەنگە جیاوازەکانەوە لە یەک ئاڵادا، داوای یەکپارچەیی کورد لە ناوچە دابڕێنراەکان دەکات؛ یەکبوونێک بۆ سەرکەوتن لە هەڵبژاردنی داهاتووی عێراقدا.    ساکار رەفعەت، بەرگدرووە و دەڵێت: "ئەوەی تا ئێستا حیزبەکان یەک هاوپەیمانێتییان دروست نەکردووە، ئەوە کاریگەرییەکی خراپی لەسەر ناوچە دابڕێنراوەکان هەیە. پێویستە یەکگرتوو و یەکدەنگ بن؛ لە پێناو سەرکەوتن لە هەڵبژاردنەکانی عێراقدا. "   ئەو ناوچانەی بە گوێرەی پێشبینیی دەزگای هەڵبژاردنی حیزبە کوردستانییەکان چاوەڕوان دەکرێت کورد بەو حاڵەی ئێستایەوە بەهۆی گۆڕانی رێکاری هەڵبژاردنەکان و دابەشکردنی عێراق لە ١٨ بازنەوە بۆ ٨٣ بازنەی هەڵبژاردن ٣ کورسی لە دەست بدات و هەروەها نەتوانێت ئەو کورسییانەی کە هەڵبژاردنەکانی رابردوو بە لایەنە عەرەبییەکانی دۆڕاندن، بە دەستیان بهێنێتەوە کە بە ٤ بۆ ٦ کورسی خەمڵێنراون.  خەسرەو گۆران، بەرپرسی دەزگای هەڵبژاردنی پارتی دیموکراتی کوردستان بە تۆری میدیایی روودوای راگەیاند: "وێڕای بەردەوامیی هەوڵەکان، تا ئێستا هیچ رێککەوتنێک بۆ پێکهێنانی هاوپەیمانێتی نەکراوە. "  سەرجەم لایەنەکان رایانگەیاندووە لە ناوچە دابڕێنراوەکان ئامادەن بچنە نێو هاوپەیمانێتییەکی کوردستانی، بەڵام تا ئێستا ئەوە تەنیا قسەیە و کورد بەبێ هاوپەیمانێتییە.  هەژار محەممەد، بەرپرسی مەکتەبی هەڵبژاردنەکانی یەکێتیی نیشتمانیی کوردستان لە هەولێر بە رووداوی گوت: "پێشتر کە دانیشتن لەسەر ناوچە دابڕێنراوەکان دەکرا، هاوکاری و هاوئاهەنگیی باش دەکرا، بەڵام ئەم جارە کە تا ئێستا هاوپەیمانێتییەکە ئەنجامی نەبووە، هۆکارەکەی بۆ دۆخی هەرێمی کوردستان دەگەڕێتەوە. "  نەبوونی متمانە لەنێوان لایەنە سیاسییەکاندا بۆ دوای هەڵبژاردنەکان، یەکێکی دیکەیە لەو هۆکارانەی کوردی بەبێ هاوپەیمانی لە ناوچە دابڕێنراوەکان هێشتووەتەوە.  کارزان گەردی، ئەندامی ژووری هەڵبژاردنەکانی بزووتنەوەی گۆڕان بە رووداوی گوت: "ئاوا بێت لەسەر هەمووی مەترسی دروست دەبێت. شیعە لە کەرکووک و سوننە لە موسڵ چاویان لە دەنگەکانی کوردە. نەبوونی هاوپەیمانێتی راستەخۆ کاریگەریی لەسەر ئاسایشی نەتەوەیی کورد هەیە. "  لایەنەکانی ئۆپۆزیسیۆن ئامادەن لە ناوچە دابڕێنراوەکان بەشداریی هاوپەیمانێتیی لایەنە کوردستانییەکان بکەن.  هێمن ئەسکەندەر، بەرپرسی دەزگای هەڵبژاردنی یەکگرتووی ئیسلامی کوردستان گوتی: "ئەگەر باسی لۆمە بکەین، دەبێت لۆمەکە ئاراستەی یەکێتی و پارتی بکرێت، چونکە ئەوان دوو هێزی گەورەی کەرکووک و موسڵ و ئەو ناوچانەن. دەبێت ئەوان دەستپێشخەرییان بۆ کۆکردنەوەی لایەنەکان هەبێت بۆ ئەوەی هاوپەیمانێتییەک دروست بکرێت و کورد بە یەکدەنگی بەشداریی هەڵبژاردنەکانی عێراق بکات. "  ئێستا لە کۆی ٣٢٩ کورسیی پەرلەمانی عێراق، کورد خاوەنی ٥٨ پەرلەمانتارە و کەمینەیە، لە کاتێکدا خەریکە بنەمای هاوبەشی و هاوسەنگی لە عێراق باوی نامێنێت و کورد وەک فراکسیۆنێک سەیر دەکرێت.