زانکۆی لوبنانی - فەرەنسی ساڵی ٢٠١٣ بۆ یەکەم جار بەشێکی نوێی لە کۆلێژی یاسا و پەیوەندییە نێودەوڵەتییەکاندا بە ناوی بەشی کارگێڕیی یاسا کردووەتەوە.   خوێندکارەکان لەو بەشە خوێندنیان تەواو کردووە و دەڵێن بەرپرسانی زانکۆکە پێیان گوتوون بڕوانامەی ئەوان دوای دەرچوون وەک بەشێکی یاساییە، بەڵام ئێستا دوای دەرچوونیان لە زانکۆ کە داوای بڕوانامە دەکەن، زانکۆ بڕوانامەی کارگێڕییان پێدەدات کە هیچ پەیوەندیی بەو بەشەوە نییە کە خوێندوویانە.  کاروان عەبدوڵڵا، دەرچووی زانکۆی لوبنانی - فەرەنسییە و دەڵێت: "لە سەرەتادا کە دەستمان پێکرد، زۆر بەڵێنیان پێداین کە ئێمە دەبینە دەرچوویەکی یاسایی کە هەموو تایبەتمەندییەکانی کەسێکی یاساییمان دەبێت و دەتوانین  لە هەموو فەرمانگەکان کاری یاسایی بکەین، تەنانەت هەر کارێکی یاسایی بێت دەمانگرێتەوە، بەڵام بە پێچەوانەوە بوو. "  پشتیوان سەلیم، دەرچووی زانکۆی لوبنانی - فەرەنسییە و دەڵێت: "ئەوە توێژینەوەکەشمە هەر لەسەر یاسایە. ئەوە کتێبەکانم کە هەموویان یاسایین. من هیچ لە کارگێڕی و ئابووری نازانم... هیچی لێنازانم. ئەها ئەوە مێژووی یاسا، یاسای سزاکان، دەروازەیەک بۆ خوێندنی یاسا و دیراسەی شەرعی ئیسلامی. ئەو بابەتانەی ئێمە خوێندوومانن چ پەیوەندییان بە کارگێڕی و ئابوورییەوە هەیە؟ "  گەشاو شوکر، دەرچووی زانکۆی لوبنانی - فەرەنسییە و دەڵێت: "بۆ هەر قوتابییەک زیاتر لە ١١ ملیۆنمان داوە. ئەو بازرگانییەی بەو ٦٠٠ قوتابییەیان کردووە مانای چییە؟ "  بەرپرسانی زانکۆ ئەوە رەت دەکەنەوە کە بە قوتابییەکانیان گوتبێت بڕوانامەتان وەک بەشێکی یاسایی دەبێت و تەنیا کێشەی ئەو قوتابییانە بە نەبوونی ناونیشانی پیشەیی دەبین.  شڤان کۆڤلی، راگری بە وەکالەتی کۆلێژی یاسا و پەیوەندییە نێودەوڵەتییەکان لە زانکۆی لوبنانی - فەرەنسی بە تۆڕی میدیایی رووداوی راگەیاند: "کێشەی ئەو قوتابییانە وای نابینم کێشەیەکی یاسایی بێت. ئەوان بە ویستی خۆیان هاتوون بۆ بەشی کارگێڕیی یاسا لە زانکۆی لوبنانی - فەرەنسی. ئەمانە نابنە یاسایی. "  داواکاریی قوتابییەکان گەیەنراوەتە پەرلەمان و، لیژنەی پەروەردە و خوێندنی باڵا لە پەرلەمانی کوردستان خەریکە بەدواداچوون بۆ کێشەکە دەکات.  عەبدولسەلام دۆڵەمەری، سەرۆکی لیژنەی پەروەردە و خوێندنی باڵا لە پەرلەمانی کوردستان بە رووداوی راگەیاند: "ئەگەر کۆلێژی یاسایە، نەدەکرا ئەوە بە تێکڕای نمرەی ٦٥ وەربگرێت و ئەوەی دیکە بە تێکڕای نمرەی ٥٥. بەڵام بۆ دیاریکردنی ناونیشانی پیشەییان ئەوە مافێکی رەوای خۆیانە. نوسراویان بۆ کراوە لە زانکۆ بۆ وەزارەت و لە وەزارەت بۆ ئەنجومەنی وەزیران.  تاوەکو ئێستا لە هەرێمی کوردستان بەشی کارگێڕیی یاسا تەنیا لە پەیمانگەی حکومی هەیە و لە هیچ زانکۆیەک نەکراوەتەوە، جگە لەو زانکۆ تایبەتە.  لە ساڵی ٢٠١٣ دا کە ئەو بەشە لە زانکۆی لوبنانی - فەرەنسی کرایەوە، تاوەکو ساڵی  ٢٠١٨ سەر بە کۆلێژی یاسا بوو و زیاتر لە ٥٠٠ قوتابیی لێ وەرگیراون.  لە ساڵی ٢٠١٨ دا بە بڕیاری وەزارەتی خوێندنی باڵا بەهۆی ئەم کێشەی بڕوانامەیەوە ئەم بەشە لەو زانکۆیە لەسەر کۆلێژی یاسا گوازرایەوە بۆ کۆلێژی کارگێڕی و ئابووری، بەڵام تاوەکو ئێستا نازانرێت چارەنووسی بڕوانامەی ئەو ٥٠٠ قوتابییە چی بەسەردێت.