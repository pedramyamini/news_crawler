حوسێن حەمەکەریم، گوتەبێژی وەزارەتی کشتوکاڵی هەرێمی کوردستان بە تۆڕی میدیایی رووداوی راگەیاند، ئاگاداری بڵاوبوونەوەی ڤایرۆسی ئەنفلوەنزای باڵندەن لە کێڵگە پەلەوەرییەکانی سامەڕا، بڕیارە سبەی لیژنەی ئەنفلوەنزای باڵندە لەگەڵ وەزیری کشتوکاڵ کۆببێتەوە، بەمەبەستی گرتنەبەری رێکار و بڕیاری پێویست بۆ خۆپارێزی لەو ڤایرۆسە.  وەزارەتی کشتوڵی عێراق بڵاویکردووەتەوە، لە دوو کێڵگەی پەلەوەری قەزای سامەڕا لە پارێزگای سەلاحەددین، ئەنفلوەنزای باڵندە بڵاوبووەتەوە، بەهۆیەوە نزیکەی ٦٠ هەزار سەر پەلەوەر لەنێوبراون. لیژنەی ئەنفلوەنزای باڵندە کۆبووەتەوە و رێکاری پێویستی گرتووەتەبەر بۆ کۆنترۆڵکردن و رێگریکردنی زیاتر بڵابوونەوە، لەوانە: لەنێوبردنی ئەو مریشکانەی کە تووشبوونە، پاککردنەوە و دەرمانکردن بە دووری سێ کیلۆمەتر و ئەنجامدانی چەند پشکنینێکی خێرا.  بە گوتەی کشتوکاڵی عێراق کە رێکخراوی تەندروستیی جیهانی کردووەتە سەرچاوە، ئەو نەخۆشییە لە زۆربەی وڵاتان و لەنێویاندا وڵاتانی دراوسێ و ناوچەکە بڵاوبووەتەوە.   وەزارەتی کشتوکاڵ داوا لە سەرجەم کێڵگە پەلەوەرییەکان دەکات رێکاری پێویست بگرنەبەر. هەروەها داواش لە سەرجەم دەزگا ئەمنییەکان، دەستەی دەروازە سنوورییەکان و گومرگ و فەرماندەیی ئۆپەراسیۆنەکان دەکات، هاتنی مریشکی بەستوو و زیندوو قەدەخە بکەن، چونکە نەخۆشییەکە لە وڵاتانی ناوچەکە بڵاوبووەتەوە.