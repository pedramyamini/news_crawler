بەپێی ئەو وێنانەی بڵاوکراونەتەوە، نووسراوی سەر دیواری کۆلێژی زمان و ئەدەبیاتی زانکۆی کوردستان کە پێشتر بە چوار زمانی فارسی، کوردی، ئینگلیزی و عەرەبی نووسرابوو، شێوێندراوە و سێ زمانی رەشکراونەتەوە و تەنیا نووسراوە فارسییەکە ماوە.   هەروەها نووسراوی کوردی و ئینگلیزی لەسەر تابلۆی ناوەندی توێژینەوەی کوردستانناسی زانکۆکەش رەشکراونەتەوە. لە شوێنەکانی دیکەش، زۆربەی ئەو شوێنانەی کە بە کوردی نووسرابوون رەشکراونەتەوە.   بێهروز چەمن ئارا، مامۆستای بەشی زمان و ئەدەبیاتی کوردی لە زانکۆی کوردستان و سەرۆکی پێشووی توێژینەوەی کوردستانناسی زانکۆکە لە پەیجی خۆی لە فەیسبووک نووسیویەتی، بەرەبەیانیی رۆژی عاشوورا کە رۆژی پێنجشەممە بوو، هەموو تابلۆ کوردی و ئینگلیزییەکانی زانکۆی کوردستان هەڵکەندراون. دەشڵێت، پلانێکی "خراپ" لە پشت ئەو کارەیە و ئەوان وەکو مامۆستایانی زانکۆ، "ئەو کارە نەشیاو و دڕندایە سەرکۆنە دەکەن".  تاوەکو ئێستا سەرۆکایەتیی زانکۆی کوردستان لەبارەی رەشکردنەوەی نووسراوەی سەر ئەو تابلۆیانە هیچی رانەگەیاندووە.