دابان محەممەد، پەرلەمانتاری سکاڵا لەسەر تۆمارکراوی گۆڕان بە رووداوی راگەیاند: "ئێمە ئامادەین بەبێ کۆبوونەوەی پەرلەمان و هەڵگرتنی پارێزبەندی سەرمان، بچینە دادگا و سەرجەم بەڵگەکانیش بۆ سەلماندنی قسەکانمان لەبارەی قاچاخچێتی لە سنوورەکان و ئەو ٧٥٠ ملیۆن دۆلارەی لە ماوەی ١٨ مانگدا لە یەک دەروازەی سنووری بردراوە، بخەینەڕوو.  ئەو دوو پەرلەمانتارە لە نووسراوێکدا کە ئەمڕۆ سێشەممە ئاراستەی سەرۆکایەتیی پەرلەمانیان کردووە دەڵێن: "دادگا داوای رەزامەندی پەرلەمانی کوردستان دەکات بۆ هەڵگرتنی پارێزبەندی، ئەمەش لە دەسەڵاتی سەرۆکی پەرلەماندایە و دانیشتنی پەرلەمانی پێویست نییە، ئێمە ئامادەین بچینە دادگا، بۆیە داواکارین لە بەڕێزتان لە زووترین کاتدا پارێزبەندیمان لەسەر هەڵبگرن".  دادگای قەزای پێنجوێن بە نووسراوێکی فەرمی کە بۆ پەرلەمانی کوردستانی ناردووە، داوا دەکات پارێزبەندی لەسەر هەردوو پەرلەمانتاری گۆڕان عەلی حەمەساڵح و دابان محەممەد هەڵبگرێت بە مەبەستی دادگاییکردنیان بەپێی ماددەی ٤٣٣ بە تۆمەتی ناوزڕاندن.  رۆژی ٢٨ - ١١ - ٢٠٢٠ عەلی حەمەساڵح و دابان محەممەد، لە تۆڕی کۆمەڵایەتی فەیسبووک پۆستێکیان لەبارەی "قاچاخچێتی" لە دەروازەی سنووری باشماخ کردبوو "قاچاخچێتی دەسەڵاتداران لە باشماخ بەشێوەیەکی مەترسیدار زیادیکردووە، رێگا نادرێت بارھەڵگرە کوردەکان ھیچ بارێک داخڵی کوردستان بکەن (نزیکەی ھەزار بارھەڵگرن) ئامانجەکەش ئەوەیە زانیارییەکان ئاشکرا نەکەن".  ئەو دوو پەرلەمانتارە ئاماژەیان بەوەشکردبوو: "ئێستا ھەر شتێک گومرگەکەی گران بێت یان قەدەخە بێت بە قاچاخ دێت، کارتۆنی بەتاڵ، بارھەڵگرێک بە دوو ملیۆن و ٤٠٠ هەزار دینار، چبس بە دوو ملیۆن دینار، خورما، مریشک، ھێلکە، فەرش، پێوەری کارەبا، دۆشاو، پاککەرەوە، شامپۆ، کەرەستەی کارەبا و ئۆتۆمبیل".   بە گوتەی ئەو دوو پەرلەمانتارە: "تائێستا ١٦ ھەزار ئۆتۆمبێلی خوار مۆدێل ٢٠١٨ بە قاچاخ هێنراوە و قازانجەکەی ١٠٣ ملیۆن دۆلار بووە.  دابان محەممەد گوتی: ئەوان بە هەموو شێوەیەک ئامادەن بە پارێزبەندی و بەبێ پارێزبەندی بچنە دادگا و بەڵگەکان بۆ خەڵک و دادگا دەخەنەروو، چونکە رێگەی دادگا، رێگە راستەکەیە. "  ئەو پەرلەمانتارەی گۆڕان باسی لەوە کرد کە ئێستا پەرلەمان لە پشوودایە و بۆ هەڵگرتنی پاریزبەندی پێویستی بە کۆبوونەوەیە و گوتی: "بەبێ هەڵگرتنی پارێزبەندییش ئامادەین بچینە بەردەم دادگا. "  دابان محەممەد ئاماژەی بەوە دا کە "سەدان ملیۆن دۆلار لە دەروازە سنوورییەکان بەهەدەر دەدرێت" و گوتی کە دەتوانن لە دادگە "بە بەڵگەوە" بیسەلمێنن.  دادگای لێکۆڵینەوە پێنجوێن بە نووسراوی ژمارە ١٦٢ کە واژۆی دادوەر "تاڵیب مەجید"ی لەسەرە، داوای لە پەرلەمانی کوردستان کردووە کە لەسەر سکاڵای بەڕێوەبەرایەتی کۆمەڵگەی دەروازەی سنووری نێودەوڵەتی باشماخ، کە گوتوویانە ئەو دوو پەرلەمانتارە لە فەیسبووک "تۆمەتیان داوەتە پاڵیان"، بە پێی ماددەی ٤٣٣ لە یاسای سزاکان پارێزبەندییان لەسەر هەڵبگیرێت.  لیوا مەریوان شێخ کەمال، سەرپەرشتیاری دەروازەی نێودەوڵەتی باشماخ بە رووداوی راگەیاند، ئەو دوو پەرلەمانتارە تۆمەتی نادروستیان داوەتە پاڵ ئیدارەی دەروازەکە، بۆیە سکاڵای یاساییان لەسەر تۆمارکراوە.