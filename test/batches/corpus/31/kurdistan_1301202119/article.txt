رائید عامر نوری، گوتەبێژی پۆلیسی پارێزگای كەركووك بە تۆڕی میدیایی رووداوی راگەیاند: "لە كۆی هەزار و ١٠٠ بەندكراو، لە هەردوو بەشی زیندانی گواستنەوەی كەركووك ٧٠ بەندكراو تووشی كۆرۆنا بوون، بەپێی پشكنینی پزیشكی، ڤایرۆسی كۆرۆنا لە جەستەیاندا چالاك بووە، بەڵام هیچ نیشانەیەكیان تێدا دەرنەكەوتووە".  پۆلیسی پارێزگای كەركووك ئاماژەی بەوەشكرد: "ماوەی ١٢ رۆژە ٧٠ تووشبووەكە كەرەنتین كراون، بۆ دڵنیابوون لە نەمانی ڤایرۆسەكە لە جەستەیاندا، دوای سێ رۆژی دیكە پشكنینیان بۆ دەكرێتەوە. "  بەگوتەی رائید عامر، كەسوكاری بەندكراوان و لێژنەی مافەكانی مرۆڤ گوشاری زۆریان كردوە بۆ رێگەدان بە سەردانی بەندكراوان بەو پێیەی ماوەی نزیکەی حەوت مانگە بەهۆی كۆرۆناوە نەتوانراوە بیانبینن و دەڵێت: "بەو هۆیەوە بەندكراوان تووشی كۆرۆنا بوون، بۆیە جارێكی دیكە بەڕێوەبەرایەتیی پۆلیس سەردانی بەندكراوانی قەدەخە كردەوە".  شەممەی رابردوو سەرچاوەیەك لە تەندروستیی كەركووك رایگەیاند "لە زیندانی گواستنەوەی كەركووك ٥٩ بەندكراو، دوو پاسەوانی زیندانەكە و ٥ بەندكراوی ژن تووشی كۆرۆنا بوونە".  لە ٢٧ی ئاداری ٢٠٢٠ زيندانی گواستنەوەی كەركووك لە فڕۆكەخانەی كەركووك كرایەوە. بەرپرسانی ئەمنیی شارەكە دەڵێن، زیندانەكە بەگوێرەی پێوەرە نێودەوڵەتییەكان دروستكراوە و ٥٠٠ هەزار دۆلاری تێچووە، ٨ هۆڵی سەرەكی هەيە و ٤٠٠ بەندكراو لەخۆدەگرێت، سیستمێكی چاودێری پێشكەوتووی هەیە.