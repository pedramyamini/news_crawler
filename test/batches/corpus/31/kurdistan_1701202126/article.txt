عەلی حوسێن، ئەندامی سەرکردایەتی و بەرپرسی پەیوەندییە نیشتمانییەکانی پارتی دیموکراتی کوردستان بە تۆڕی میدیایی رووداوی راگەیاند "لە دوو رۆژی داهاتوودا گەڕێکی دیکەی کۆبوونەوەکانمان لەگەڵ لایەنەکان لە هەولێر دەستپێدەکاتەوە. لەگەڵ لایەنەکانی تورکمان، مەسیحییەکان، حیزبی زەحمەتکێشانی کوردستان، پارتی کرێکاران و رەنجدەرانی کوردستان و پارتی یەکێتی نەتەوەیی دیموکراتی کورستان کۆدەبینەوە".  لەبارەی کۆبوونەوەکانی رۆژانی رابردوویان لە هەولێر، سلێمانی و هەڵەبجە لەگەڵ یەکێتی، گۆڕان، یەکگرتوو، کۆمەڵ، بزووتنەوە، سۆسیالیست دیموکرات و حیزبی شیوعی کوردستان، عەلی حوسێن گوتی "هەنگاوەکان کەشێکی ئەرێنی دروستدەکەن؛ سەردانەکان دەرگای باشیان کردەوە و دەکرێت لە کۆبوونەوەی کەسانی یەکەمی حیزبەکاندا زیاتر گفتوگۆ بکرێت".  دەربارەی هاوئاهەنگییان لەبارەی هەڵبژاردنەکانی عێراق، بەرپرسی پەیوەندییە نیشتمانییەکانی پارتی باسی لەوە کرد "لایەنەکان زۆربەیان ئامادەیی خۆیان بۆ هاوئاهەنگی، بەتایبەتی لە ناوچەکانی سنووری ماددەی ١٤٠ دەربڕیوە. هەرچەندە کاتی ئەوە نەماوە هاوپەیمانی بکرێت و دەنگدان بە تاک دەبێت، بەڵام دەکرێت هاوکاریی یەک بکرێت".