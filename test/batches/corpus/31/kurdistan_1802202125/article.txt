بەپێی زانیاریی هەواڵگریی هێزەکانی پێشمەرگە، ناوچەی تەلمەنجەل لەنێوان گوندی قایە و شێرک لە سنووری ناحیەی گوڵاڵە، قەلا، گەبیە، محەممەد و مەزڵووم، شوێنی مانەوەی چەکدارانی داعشن.  خراپیی دۆخی ئەمنی کاریگەریی کردووەتە سەر ژیانی خەڵکی ناوچەکە.  محەممەد خەلەف دانیشتووی گوندی ئیسلاح دەڵێت "هەموو کەسێک دەترسێت؛ سوپا، حەشد و خەلک، هەموو دەترسن، رۆشتمە لای پەرستارێک بۆ تیمارکردن، کاژێر سێ بوو، دەنگی تەقە هات، سەربازێک کوژرا و یەکێک بریندار بوو".  سامی حەسەن دانیشتووی کوڵەجۆیە و ئاماژەی بەوە کرد "لەوێ شەڕ هەیە، لای ئێمە نییە شکور، داعش تەقینەوە دادەنێن، عەلی و وەلی ناناسن، خەڵک دەکوژن، فەلاح و باخەوان دەکوژن".  جاسم عەلی دانیشتووی گوندی قایە و دەڵێت، لای ئەوان دۆخی ئەمنی خراپە و هەندێک جاریش باشە.  هێزەکانی پێشمەرگە دەڵێن، شوێنی هاتووچۆی چەکدارانی داعش کەوتووەتە نێوان دەشتاییەکانی تبج، ئیسلاح و گوندی سەید ئەحمەدە لە باشووری رۆژئاوای گوڵاڵە، دواتر دێنە ناوچەی حەلوان، وادی عوسەج، کوباشی، زەلا و عەلی سەغەر لە باکووری رۆژئاوای گوڵاڵە، لەوێشەوە دەڕۆنە ناوچەی نەفتخانە، دۆڵی دزان، کانی ماسی و دەشتی نەدا.  عەمید جومر رۆستەم، جێگری لیوای ٣ ى هێزەکانی پێشمەرگە باس لەوە دەکات "لە ئەمساڵدا جووڵەیان زیادیکردووە، لێرە لە سەرەتای ساڵەوە ١٦ هێرشیان کردووە و نزیکەی ٤٠ بۆ ٥٠ کەس کوژراون و برینداربوون، بۆشایی زۆر هەیە، سوپاش ناتوانێت کۆنترۆڵی ناوچەکە بکات".  لە ماوەی ٤٥ رۆژی ئەمساڵدا لە سنووری کەرکووک، خورماتوو، داقوق، گوڵاڵە و خانەقین، داعش زیاتر لە ٢٥ هێرشی کردووەتە سەر هێزە عێراقییەکان و خەڵکی سڤیل، بەو هۆیەشەوە ١٥٦ کەس بوونەتە قوربانی.  بەپێی ئاماری وەزارەتی پێشمەرگە، ژمارەی چەکدارانی داعش لە عێراقدا ١٥٠٠ چەکدار دەبن، جگە لە شانە نووستووەکان.