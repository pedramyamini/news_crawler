دادگا ئەوروپییەکە، نەک هەر ئەوەندە بەڵکو داوایکردووە لەپای چوار ساڵ زیندانیکردنی دەمیرتاشدا، حکومەتی تورکیا  ٦٠ هەزار و ٤٠٠ یۆرۆ، وەک قەرەبوو بداتە هاوسەرۆکی پێشووی پارتی دیموکراتی گەلان.  ' دادگای ئەوروپا بۆ مافەکانی مرۆڤ '، گوتوویەتی بەندکردنی دەمیرتاش بەر لەدادگاییکردنی، "پەیامێکی مەترسیداری بۆ خەڵک نارد" دەکرێ ببێتە هۆکاری پەلوپۆکردنی ئازادیی گفتوگۆی دیموکراتی، ئەوەش دەڵێ، دەستگیرکردنی بۆ ماوەی چوار ساڵ بەبێ دادگاییکردن، پاڵنەری سیاسیی بێبنەمای هەیە.  دەمیرتاش وەک زۆر لە ئازادیخوازانی دیکەی دونیا، بەندیخانە و بێبەشکردن لە مافەکان، نەیانتوانیوە ویستەکانی ئەو تێکبشکێنن، بەڵکو ئەو لە بەندیخانەوە لە گۆرانیگوتن بۆ ئازادیخوازانی هاوڕێی و هاوژینەکەی بەردەوامە، هێشتا لە نووسینەوەی ئەو چیرۆکانەش نەبووەتەوە، کە تیشکدەخەنە سەر رووداوە جیاوازەکانی ژیان، لە باکووری کوردستان.  دەمیرتاش رۆژی ٤ی تشرینی یەکەمی ٢٠١٤ لەگەڵ فیگەن یۆکسکداگی هاوسەرۆکی هەدەپە و ١٣ پەرلەمانتاری دیکەی هەمان پارت، بەتۆمەتی هاوکاریکردنی پارتی کرێکارانی کوردستان (پەکەکە) دەستگیرکرا.  داواکاری بۆ ئازادکردنی دەمیرتاش لەلایەن دامەزراوە جیاوازەکانی جیهانەوە، بابەتێکی نوێ نییە لە تورکیادا، داواکاری دادگا ئەوروپییەکە، جارێکی دیکە و بەهێزەوە داخوازییەکانی ئازادکردنی گیراوە سیاسییەکانی تورکیای خستەوە بەرباس، چونکە تەنیا دەمیرتاش نییە خراوەتە ئەودیو شیشەکانی زیندان و هێشتاش تورکیا نەیتوانیوە بیسەلمێنێت، ئەو تۆمەتانەی ئاراستەی ئەویکردوون، بەڵگەدارن. رووداوەکانی پەیوەست بەژیانی دەمیرتاش بۆ کۆتاییەکانی سەدەی رابردوو دەگەڕێنەوە، ئەو رووداوانەی دەمیرتاشیان بردە ناو نێوەندە سیاسییە گەورەکەی باکووری کوردستانەوە.  رۆژی ١٠ی تەمووزی ١٩٩١، شەقامی غازی لە سەنتەری شاری ئامەد، تژی بوو لە هەزاران ماتەمگێڕی تووڕە، ئەوان تەرمی وەدات ئایدنی پارێزەریان بەسەرشانەوە بوو و بەرەو گۆڕستان دەچوون.  ئەو رۆژە گەرمبوو، بەڵام ماتەمگێڕەکان هێندەی گەرمییەکانی ناخیان تووڕەی کردبوون، هێندە گەرمای ئەو هاوینەی ئامەد بێزاری نەکردبوون. ئەوان دەیانویست وەدات بەخاکبسپێرن، ئەو چەند رۆژێک پێشتر، لە ماڵەکەی خۆی هێنرایە دەرەوە و دوای دوو رۆژ، تەرمەکەی لەژێر پردێکی شارەکەدا، بە دوو ئەژنۆی شکێنراو، دەماخێکی تەپێنراو و ١٥ گوللە بەجەستەیەوە، دۆزرایەوە.  بەر لە چەند مانگێک لەو مەرگەساتە، وەدات لە کۆبوونەوەیەکی ' کۆمەڵەی مافی مرۆڤی تورکیا ' دا لە ئامەد، کە ئەو سەرۆکی لقی شارەکەی کۆمەڵەکە بوو، بەکوردی ئاخفت. ئەوکات ئاخافتن بەکوردی، بەپێی یاسایەکی ناوەڕاستی سییەکانی هەمان سەدە قەدەخەبوو، کاتێک مستەفا کەمال و عیسمەت ئینونو و هاوڕێکانیان پێیانوابوو، ' کۆمار ' کۆتایی مێژووە و ' تورک ' دوا مرۆڤە.  وەدات ئایدن، لەو دەمانەدا سەرقاڵی زنجیرەیەک بەرهەڵستی بوو لە رێگەی زمانەوە. چونکە ئەو رۆژانە تەنیا قسەکردن بە زمانی کوردی، بەجۆرێک لە بەرهەڵستی لێکدەدرایەوە، ئەو کات بەکرێگیراوەکانی دەوڵەت، کە هەمیشە ناو و ناسنامەکانیان بە ' نەناسراو ' دەمایەوە، لەپێناو لەناوبردنی بێ لێپێچینەوە، باش دەیانزانی ئەوە چ مانایەکی هەیە، کاتێک پارێزەرێک لە ئامەد بەزمانی کوردی قسە بکات. هەربۆیە شێوازی مامەڵەکردن لەگەڵ بایدن وەک ئەوەی روویدا، ئەو رۆژگارە شێوازێکی باوبوو، ساڵانی دواتریش زیاتر بەربڵاو دەبێت، لەبەرئەوەی دەوڵەت بکوژەکانی دەپاراست.  ئەو رۆژانە باوترین دەستەواژەی ناو دۆسێیەکانی دادگا، بۆ ئەو چالاکڤانە کوردانەی لە شارەکانی باکووری کوردستاندا لەسەر کوردبوون دەکوژران، تۆمەتەکانی کوشتنیان تەنیا ئاراستەی یەک کەس دەکرا، ' بکوژ نادیار '.  لەو ماتەمگێڕی و بەخاکسپاردنە گەورەیەدا، تووڕەیی لە نێو دڵی کەسانێکی زۆردا تەقیبووەوە، بەتایبەت گەنجان، چونکە بەر لە چەند مانگێک، دەیان وێنەی هاتوو لە باشووری کوردستانەوە، زنجیرەیەکی دیکەی سزادان بەهۆی تاوانی کوردبوونەوە، لەوێ دەرخستبوو. ئەو وێنانە بوونە بڵێسە بۆ تووڕەبوونەکانی ئەوێ رۆژێی ناو ئامەد.  بەر لە چەند مانگێک لە ساردکردنەوەی جەستەی پارێزەرە کوردەکەی ئامەد، رژێمی بەعسی عێراق، دوو راپەڕینی کورد و شیعەی لە عێراقدا سەرکوتکرد. سوپای بەعس هێرشیکردە سەر شارەکانی باشووری کوردستان و دانیشتووانی کردە پەنابەر لەسەر سنوورەکانی تورکیا و ئێران. ئەوکات وێنە رۆژنامەڤانییەکان لەبارەی ئەو رووداوانەوە و شەپۆلی گەورەی دەربەدەربوونی باشوورییەکان، لەسەر سنووری وڵاتانی دیکە، برینی قووڵی کوردی  پارچەکانی دیکەی کوردستانی، کولاندەوە.  ئەو دیمەنانە، ئەو هەڵچوون و تێکچڕژانە گەورانەی ئەودەم لە باکوور روویاندەدا، بوونە پێکهێنەری وشیارییە سیاسییەکەی دەمیرتاش.  مەرگەساتەکان رۆڵی خۆیان لەسەر دوو ئاستی جیاوازدا دەبینن، یان ئەوەتا هەستی خۆبەدەستەوەدان قووڵدەکەنەوە، یان دەبنە سەرەتای ئازادبوون لە ترس. ئەوکات لەسەر شەقامی غازی لە سەنتەری ئامەددا، کۆمەڵێک رووداو پێکەوە تووڕەبوونی ئەو گردبوونەوە جەماوەرییە گەورەیەیان لە شارەکەدا بەرەو سەربرد، تووڕەبوونەکە زیاتر بوو، کاتێک ئەندامەکانی ئاسایشی تورکیا، دەستیانکرد بە تەقەکردن لە ماتەمگێڕەکان، چەندانیان کوشت و بریندارکرد، بەڵام ئەوە نەبووە هۆی چۆڵکردنی شەقامەکە، چونکە خەڵکەکە لەوێ بەدواوە بەدەنگی بەرز دەستیانکرد بە گوتنەوەی دروشمەکان بەکوردی، ئەوان بەبەردەم مزگەوتی گەورەی سەر شەقامەکەدا رێیان دەکرد.  لە نێو ئەو دیمەنانەوە، بەکاریگەربوون بەو پێکدادانە کۆمەڵایەتییە سیاسییە، لە نێوان گەل و دەوڵەتدا، وشیاری سیاسی لای ژمارەیەک لە گەنجانی نوێ دەرکەوتوو گەڵاڵە بوو، ئەوان ئێستا دیمەنی سیاسیی کورد لە تورکیادا، بەڕێوەدەبەن. لەسەرووی ئەو تووڕەبووانەی ئەوێ رۆژێوە، سەڵاحەدین دەمیرتاش دەرکەوت.  ئەوکات دەمیرتاش تەمەنی تەنیا ١٨ ساڵ بوو، یەکەمجاربوو لە ژیانیدا بەشداری رێپێوانێکی وا مەزن و قەرەباڵخ بکات. پێشتر گردبوونەوەی ئەو هەموو خەڵکە ناڕازییەی بە چاوەکانی خۆی نەدیتبوو، ئەوکات دەمیرتاش تازەکی لەگەڵ ماڵباتەکەیدا رووی لە ئامەد کردبوو، ئەوان لە ناوچەیەکی ئارامتر و دوورترەوە هاتبوون، ئەو ناوچەیە ئالازیگ بوو، پێیشیدەگوترا ' خارپێت '.  لە دەرەوەی ئامەد، کوشتن بۆ ' بکوژانی نادیار ' ئاسانتربوو، ئاخر لەوێ چاوەکان کەمتر لەسەر کارەکانی کوشتن بوون لەچاو ئامەد، کە هەردەم جمەی دەهات لەوانەی سووسەی رووداوەکان و پشتی رووداوەکانی ئامەدیان دەکرد، بەتایبەت لە ئالازیگ، ئەو ناوچەیەی دوو لقی سەرەکی کوردی باکوور لە خۆ دەگرێت، کرمانج و زازا. ماڵباتەکەی دەمیرتاش سەر بە لقی دووەمن.  ئەو رۆژانە ماڵبات بۆ دەوڵەتی تورکیا، ئامێری گواستنەوەی ئایدۆلۆژیا بوو لە باوانەوە بۆ منداڵان. کارێک لەسەرەتاکانیدا رووبەرووی چەرمەسەری زۆر بووەوە، چونکە کاتێک دەوڵەت دەیویست باوان منداڵەکانیان بە تورک بوون پەروەردە بکەن، باوانەکان خۆیان ئەوەیان هەرس نەکردبوو، بۆیە کارەکە لە ساڵانی سەرەتادا شکستێکی گەورەی هێنا، چونکە نەخوێندەواری دیارترین سیمای ناو ماڵباتی کوردان بوو، ئەوان تەنیا کوردییان دەزانی.  بەڵام ساڵانی دواتر، فراوانکردنی فێرکردن و بەردەوامبوونی خولەکانی نەهێشتنی نەخوێندەواری، لەگەڵ پێبژاردنی گەورەی ئەو کەسانەی بەکوردی دەدوێن لە نێو جووتیار و کرێکارانی کورد، هەروەها پڕۆسە بەردەوامەکانی کوشتنی کەسایەتییەکان لەسەر شەقام و شوێنە گشتییەکان، ئەو کەسایەتییانەی ملیان بەملی دەوڵەتەوە دەنا و هەوڵی لەباربردنی خەونەکانیان دەدا، هەموو ئەو هۆکارانە بوونە دروستکەری چینێک لە ماڵباتە خۆبەدەستەوەداوەکان بۆ ویستەکانی دەوڵەت، ماڵباتەکەی دەمیرتاشیش یەکێکبوون لەوان، ئەوان دەیانگوت "ئێمە تورکین".  لەو کۆبوونەوە ماتەمگێڕییەی ئامەدەوە، سەڵاحەدین خۆی لە ئایدۆلۆژیای دەوڵەت دەربازکرد، لەچنگی ماڵباتەکەشی هاتە درەوە، خۆیدایە پاڵ ' کەمینەی بەرهەڵستکار ' لە نێو زۆرینەی کوردی باکووردا، کە دەیان ساڵبوو بەتووندترین شێوە تۆقێنرابوون و ماشێنی کوشتنی بەرنامەدار، ئەوانی دەهاڕی، ئەو ئامێرەی لە بژاردەکانیدا پشتی بە دەستنیشانکردنی جۆرەکان دەبەست، نەک بڕەکان.  وەدات ئایدن کوژرا و دوای دوو ساڵ، رۆشنفکری دیاری کورد، موسا عەنتەری بەدواداهات، ئەوە وەک کوشتنی سەدان کەسبوو لەسەر شەقام. گوندەکانیش شایەتی هەزاران کوشتنی بێدەنگ و ' بکەر نادیار ' بوون.  لە ئامەد دەمیرتاش دەستی بەخوێندن لە بواری بازرگانی دەریایی و بەڕێوەبردنی کاردا کرد. کەشی شار، هەلی گەشەی زیاتری لە گوندەکان و شارە بچووکەکان زیاتر بوو، ئەوکات ئامەد تادەهات تژی دەبوو لەو گوندنشینانەی بەفەرمانی سوپا و ' بکوژانی نادیار ' گوندەکانیان چۆڵدەکرد. ماڵباتەکان هەوڵی باشترکردنی دۆخی ئابووریی خۆیاندەدا لە ژیانێکدا هێشتا پێی رانەهاتبوون، لەوانەیە هەر ئەوەش هۆکار بێت، بۆ ئەوەی سەڵاحەدین روو لە خوێندنی جۆرێک لە جۆرەکانی بزنس بکات.  ئەو رووی لە ئیزمیر کرد بۆ خوێندنەکەی، بەڵام گێچەڵە سیاسییەکان نەیانهێشت ئەو بەئاسانی لە خوێندنەکەیدا رێ بکات، بۆیە خوێندنەکەی تەواو نەکرد. چونکە ئەو ساڵانە ئاسان نەبوو رێگە بە کوردێک بدرێت روو لە شارەکانی تورکیا بکات.  لە ناوچە کوردییەکان دۆخەکە زۆر جیاواز نەبوو، بەڵام خاڵێک جێگەی سەرنجبوو، ئەوکات لە ناوچە کوردنشینەکان لەلایەن دەزگاکانی دەوڵەتەوە بوو، بەڵام لە ناوچەکانی دیکەی دەوڵەتدا، کۆمەڵگەیەک هەبوو کرابووە دەزگای ئاسایشی دەوڵەت، ئەو کۆمەڵگەیە هەڕەشەی سزادانی لە هەر کەسێک دەکرد، بەبڕوای ئەو "یەکێتیی وڵات"ی بخستایەتە بەر هەڕەشە، ئەوانەی سەرچاوەی هەڕەشەبوون بۆ سەر یەکێتیی وڵات، یان بەیاسایی سەخڵەتدەکران، یان لێیاندەدرا و گاڵتەیان پێدەکرا و بۆی هەبوو بشکوژرێن.  راستییەکان ئەوە دووپاتدەکەنەوە هێشتا لەهەندێک شوێندا لە تورکیا، هەمان رووداو دووبارە دەبێتەوە، وەک رووداوی کوشتنی باریش جاکان، کە لە حوزەیرانی ساڵی رابردوو لە ئەنقەرە. پاشئەوەی سێ کەسی سڤیل ناڕەزایەتییان بەرامبەری دەربڕی، چونکە لە گەڕەکەکەدا گۆرانی کوردی بەدەنگی بەرز لێدابوو.  دەمیرتاش سەردەمانێک بووە سەرۆکی لقی ئامەدی کۆمەڵەی مافی مرۆڤ، کۆمەڵەی مافی مرۆڤی تورکیای دروستکرد و پاشان نووسینگەی ئامەدی رێکخراوی لێبووردنی نێودەوڵەتی دامەزراند.  دەمیرتاش لە ئیزمیرەوە گەڕایەوە بۆ ئامەد، بڕیاریدا ئاراستەی خوێندنەکەی بگۆڕێت، تاقیکردنەوەی وەرگرتنی لە پارێزەری ئەنجامدا و لە زانکۆی ئەنقەرە خۆی ناونووسکرد، ئیدی لەوێ دەستی بەخوێندنی یاسا کرد.  لە مۆڵەتێکی خوێندندا، گەڕایەوە بۆ ئامەد، ئەوکات لەوێ لە نانەواخانەیەک کاریدەکرد، ماڵباتەکەی هاوبەشبوون تێیدا. نانەواخانەکە گەورەکانی ماڵباتەکە بەڕێوەیان دەبرد، ئەوکات کارکردنی سەڵاحەدین لەگەڵیاندا، وەک شانازی و دەستکەوتبوو، چونکە ئەو دەبووە پارێزەر و کەچی ئامادەبوو لە نانەواخانەی ماڵباتەکەیدا کاربکات، بۆیە باشترین کار بۆ ئەو، دانانی بوو لەسەر دەخیلەی نانفرۆشییەکە، ئەو لە پەنجەرەی دووکانەکەوە، بەدەنگ داوای کڕیارەکانەوە دەچوو، نانی دەدانێ و پارەی لێوەردەگرتن.  رۆژێک لە رۆژانی دەخیلەچیەتییەکەی سەڵاحەدین، لەبەردەم نانفرۆشییەکەدا، کیژۆڵەیەکی جوانی چاوشین کە تازە ١٦ بەهار تەمەنی بوو، لەبەردەم پەنجەرەی دووکانەکەدا دەرکەوت. ئەوە یەکەم دیداری نێوان سەڵاحەدینی تازە هاتوو بۆ شارەکە بوو، لەگەڵ باشاکی هاوژینیدا. ئەو سەر بە ماڵباتێک بوو لە ناوچە هەرە دەوڵەمەندەکەی ئامەد دەژیان، ناوچەکەیان ناوی ' سووری ئامەد ' بوو، سووری ئامەد دیارترین شوێنەواری مێژووییە لە شارەکەدا، ئێستا رۆژانی شەڕ و تێپەڕینی مێژوو، گۆڕانکاریی زۆریان لە سووردا دروستکردووە.  بەپێچەوانەی سەڵاحەدینەوە، باشاک هەموو تەمەنی لە ئامەددا بەڕێکردبوو، ئەو لە هاتنە دونیاوە تاوەکو دوای تەواوکردنی زانکۆش هەر لە شاردا بوو. کارکردنی مافخوازانەی ئەو وەک پارێزەرێک، هەروەها تێکۆشانی کۆمەڵایەتی، کە هاوژینی دەمیرتاشە، لە رووی دەروونییەوە پەیوەست دەبنەوە بە رووداوێکی منداڵییەوە، کاتێک پیاوانی ئاسایشی تورکیا بەسەر ماڵەکەی باوانی ئەویاندادا و باوکیان بەشێوەیەکی تووند و پڕ سووکایەتی، بەبەرچاوی منداڵەکانیەوە گرت. ئەوکات باشاک سێ خوشک و برایەکی هەبوو، هەموویان ئەبڵەق لە دەستگیرکردنەکەی باوکیان دەڕوانی.  باشاک لە بەڵگەفیلمێکدا لەبارەی ژیانییەوە دەڵێت، سەڵاحەدینی هاوژینی، یەکەم کەسبوو لە ' تویتەر ' لەبارەیەوە نووسی، چونکە ئەو دیمەنەی لە منداڵیی ئەمدا روویدا، دواتر لە ژیانی دەمیرتاشی هاوژینیدا روویدایەوە، کاتێک ئەو بەبەرچاوی هەردوو کچەکەیەوە، دەستگیرکرا.  دوای تەواوکردنی خوێندنی زانکۆ، سەڵاحەدین وەک پارێزەرێک گەڕایەوە ئامەد، بووە ئەندامی کۆمەڵەی مافی مرۆڤ لە شارەکەدا. ئەوکات سەرۆکی کۆمەڵەکە گەنجێک بوو تەنیا دوو ساڵ لە دەمیرتاش گەورەتربوو، ئەو گەنجە عوسمان بایدەمیر بوو، ئەو دێرینترین هاوڕێی تێکۆشانی دەمیرتاش بوو لە بواری سیاسەتدا. عوسمان دواتر بووە سەرۆکی شارەوانیی ئامەد لە ساڵانی ٢٠٠٤ تاوەکو ٢٠١٢.  بایدەمیر وەک سیاسییەکی کوردی خاوەن پاشخان، رێگەی لەبەردەم دەمیرتاشدا کردەوە، تاوەکو لەسەر رێگەی سیاسەت، هەنگاوەکانی هەڵبنێت، بەشێکی ئەو ئاسانکارییەش بۆ ئەو سیفەتانە دەگەڕایەوە، کە لە ناخی سەڵاحەدیندا هەبوون بۆ دروستکردنی جیاوازی و گردبوونەوە لە چواردەوری پڕۆژەی سیاسی دیموکراتی پارتی ' دیموکراتی گەلان '، ئەو لە ٢٠١٤ ەوە بووە سەرۆکی پارتەکە.  سەڵاحەدین دەمیرتاش، نوێنەرایەتی یەکگرتنی دوو لقی بنکەی کۆمەڵایەتی نەتەوەی کورد دەکات لە باکوور، لە زازاوە سەرچاوە دەگرێت لەنێوەندی کورمانجدا، لقەکەی دیکەشی گەڕانەوەیە بۆ کەسایەتیی سەڵاحەدین کە لە یەک کاتدا، تەنبوورژەنە، گۆرانیبێژە، پارێزەرە، هۆزانڤانە، نووسەرە، وێنەکێش و بەهەڵپەیە، ویستێکی بەهێزی هەیە و برایەکیشی هەیە بەناوی نورەدین دەمیرتاش، سەرکردەی دیاری پارتی کرێکارانی کوردستانە.  لە چاوپێکەوتنێکی رۆژنامەڤانیدا لە نێو بەندیخانەوە لە ئاداری ٢٠١٩، سڵاوی بۆ هەموو تێکۆشەران نارد، پێشبینیکرد هاوپەیمانیی ' پارتی داد و بزووتنەوەی نەتەوەیی ' لە هەڵبژاردنەکانی شارەوانیدا، لەلایەن خەڵکەوە سزا بدرێن، لە راستیشدا هەر ئەوە روویدا، کاتێک ئەو هاوپەیمانییە شارەوانییەکانی ئەنقەرە و ئیستەنبووڵی دۆڕاند.  دەمیرتاش دەڵێت بەندیخانە هەلی زیاتری بۆ خوێندنەوە بۆ رەخساندووە، بەڵام کەسایەتی ئەو نەگۆڕاوە. ئەو بۆچوون و بیرکردنەوانەی بەهۆیەوە سزادراوە، هیچ نەگۆڕاون. ئەو لە بەندیخانەدا دوو کۆمەڵە چیرۆکی بڵاوکردووەتەوە، لەگەڵ رۆمانێک، یەکێک لە کۆمەڵە چیرۆکەکانی کرایە ئینگلیزیش.  هەر لە بەندیخانەدا ئەو ١٦ گۆرانیی نوێی دانا، هیواخوازە بیتوانیایە لە بەندیخانەدا گۆرانییەکان تۆمار بکات. تائێستا تاکە کەس کە گوێی لە گۆرانییە نوێیەکانی ئەو بووە، عەبدوڵڵا زیدانی هاوزیندانیەتی، ئەو هیوای سەلامەتی و ئارامگرتنی بۆ دەخوازێت. دەمیرتاش هەندێکجار هاوژینەکەی لە گۆرانییەکانی ئاگادار دەکاتەوە، وشەکانی بۆ دەخوێنێتەوە و ئاوازەکەی پێڕادەگەیەنێت، هەندێکجاریش گۆرانییەکانی بۆ ئەو دەچڕێت. ئەو شانازی بەوە دەکات تائێستا لە گۆرانیگوتن بۆ هاوژینەکەی بەردەوامە.  ساڵی ٢٠٠٧ دەمیرتاش بووە ئەندامی پارتی کۆمەڵگەی دیموکراتی چەپی کوردی، دواتر بەنوێنەرایەتی هەمان پارت، ئەندامیەتیی پەرلەمانی تورکیای بەدەستهێنا، ساڵی ٢٠٠٩ لەلایەن دەسەڵاتدارانی تورکیا و دادگای دەستووریی باڵای وڵاتەوە، بەپەیوەندی هەبوون لەگەڵ پارتی کرێکارانی کوردستان تۆمەتبارکرا.  ئەو لە پەرلەمان هەمیشە داوای داننان بەناسنامەی کوردی دەکرد، سووربوو لەسەر رێگەدان بە زمان و کولتووری کوردی، چونکە کورد دووەم گەورەترین نەتەوەی وڵاتن و ژمارەیان لە نێوان ٢٠ تاوەکو ٢٥ ملیۆن کەسدایە، لە کۆی ٨٠ ملیۆن لە دانیشتووانی تورکیا.  دەمیرتاش لە چەندین چاوپێکەوتنی رۆژنامەڤانیدا گوتوویەتی، ئەو بۆ یەکەمجار لە قۆناخی ناوەندیدا گوێی لە ناوی ' کورد ' بووە، ئەمەش وەک دووپاتکردنەوەیەک لە شاردنەوەی میدیایی بۆ شوناسی کورد.  دواتر بووە ئەندام پەرلەمانی پارتی ئاشتی و دیموکراتی چەپی کوردی، کە دادگا قەدەخەی کرد. دەمیرتاش دواتر بەشداربوو لە دروستکردنی پارتی دیموکراتی گەلان لە ساڵی ٢٠١٢ و بووە هاوسەرۆکی ئەو پارتە لەگەڵ فیگەن یۆکسەداغ.  دەمیرتاش رووبەڕووی چەندین تۆمەت کراوەتەوە، لە نێویاندا سەرکردایەتیکردنی ' رێکخراوێکی تیرۆریستی و پڕوپاگەندەکردن بۆی '. دەسەڵاتدارانی تورکیا دەڵێن پارتی دیموکراتی گەلان، کە سێیەم گەورە پارتی پەرلەمانی تورکیایە، پەیوەندی بە پارتی کرێکارانی کوردستانەوە هەیە، کە ویلایەتە یەکگرتووەکانی ئەمریکا و دەوڵەتانی ئەوروپا، وەک رێکخراوێکی تیرۆریستی ناساندوویانە. لە کاتێکدا پارتی دیموکراتی گەلان، هەر پەیوەندییەک بە پەکەکەوە رەتدەکاتەوە.  پارتی دیموکراتی گەلان، لە پەیڕەوی ناوخۆیی خۆیدا، دەڵێ پارتەکە نوێنەرایەتی هەموو گەلی تورکیا دەکات، بەهەموو پێکهاتەکانییەوە، لە لیبراڵییە تورکەکانەوە تاوەکو ئەرمەن و لایەنگرانی ژینگە و بەرگریکارانی مافەکانی مرۆڤ و مافی هاوڕەگەزخوازەکان و موسڵمانان و ئاینداران و بێدینەکان و پارتەکە گەورەترین پارتە لە ژمارەی ئافرەتانی ئەندامدا.  رەجەب تەیب ئەردۆغان، هێرشەکانی بۆ سەر دەمیرتاش چڕکردەوە و بە تیرۆریست ناویبرد، بەرپرسیاریەتی کوژرانی دەیان خۆپێشاندەری لە لایەنگرانی پارتەکەی دایە پاڵ ئەو، بەهۆی داواکردنی بۆ خۆپێشاندان وەک پشتگیری شاری کۆبانێ لە رۆژئاڤای کوردستان، کاتێک رووبەڕووی هێرشێکی فراوانی داعش دەبووەوە.  دەمیرتاش، لە بەرامبەر گوتی: "ئەردۆغان، سیاسەت وەک هۆکارێک بۆ بەدەستهێنانی دەستکەوتی کەسی دەبینێت، خۆیشی وەک رێبەرێکی دینی خەلافەتی ئیسلامی دێتە بەرچاو".  دەمیرتاش لە ٦ی حوزەیرانی ئەمساڵ و لە رێگەی پەیوەندییەکەوە لەگەڵ هاوژینەکەی، رووی لە هەوادارەکانی کرد و گوتی: "تورکیا وەک بەندیخانەیەکی کراوەی لێهاتووە، ئەوان هەوڵدەدەن لەڕێگەی ترس و تۆقاندنەوە کۆمەڵگە بەڕێوەببەن".  دەمیرتاش هەفتانە بۆی هەیە یەکجار لە رێگەی تەلەفۆنەوە قسە لەگەڵ خێزانەکەی بکات، ئەویش بۆ ماوەی دە خولەک.  دەمیرتاش لەبارەی دەسەڵاتی ئەردۆغانەوە دەڵێت: "دەوڵەتێکە پەیڕەو لە کوشتن دەکات".