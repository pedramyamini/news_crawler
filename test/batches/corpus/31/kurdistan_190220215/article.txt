کارەکانی کۆنگرەی کۆمەڵی ئیسلامیی کوردستان رۆژی پێنجشەممە ١٨ - ٢ - ٢٠٢١ دەستیپێکرد، دوای وتاری کۆنگرە و  ئەمیری کۆمەڵ، دەنگدان بۆ  هەڵبژاردنی کەسی یەکەمی حیزبەکە کرا، عەلی باپیر، بۆ چوارەم جار بە ئەمیری کۆمەڵی ئیسلامیی کوردستان هەڵبژێردرایەوە.  بڕیاربوو لە یەکەم رۆژی کۆنگرەدا قسە لەبارەی پەیڕەوی ناوخۆی حیزبەکە و گفتوگۆ لەسەر گۆڕانکارییەکان بکرێت، بەڵام خرانە رۆژی دووەمی کۆنگرەوە. چاوەڕوان دەکرێت ئەمڕۆ گفتوگۆ سەبارەت بە لێکردنەوەی پاشگری ئیسلامی لەناوی کۆمەڵ بکرێت.  هەر لە رۆژی یەکەمدا لە کاژێر ٧ی ئێوارەوە تاوەکو ١٠ی شەو دەنگدان بۆ هەڵبژاردنی ئەندامانی ئەنجوومەنی سەرکردایەتی کۆمەڵ کرا، بەڵام هێشتا دەنگەکان بە تەواوەتی جیا نەکراونەتەوە.  لەو کۆنگرەیەدا ٢٠ ئەندامی سەرکردایەتی (١٦ پیاو و  ٤ ئافرەت) هەڵدەبژێردرێن، ١٢ ئەندامیش کە بەرپرسی مەڵبەندەکانی کۆمەڵن، لە کۆنفرانسە نێوخۆییەکان هەڵبژێردراون، هەروەیا یەکێک لە دوو پەرلەمانتارەکەی بەغدا و یەکێکیش لە ٧ پەرلەمانتارەکەی کوردستان دەبنە ئەندامی ئەنجوومەنەکە، بەمەش ژمارەی ئەندامانی سەرکردایەتی کۆمەڵ دەبێتە ٣٤ ئەندام.   لەو ٣٤ ئەندامەی ئەنجوومەنی سەرکردایەتی، ٩ ئەندامیان دەبنە ئەندامی ئەنجوومەنی باڵای کۆمەڵ، کە پێشتر ناوی ئەنجوومەنی سیاسیی کۆمەڵ بوو، بەڵام بڕیارە لە کۆنگرە ناوەکەی بگۆڕدرێت بۆ ئەنجوومەنی باڵا، بە کەسی یەکەمی حیزبەکەش ئەنجوومەنی باڵا دەبنە ١٠ کەس.  کۆمەڵی ئیسلامیی کوردستان , جوڵانەوەیەکی ئیسلامییە لە باشووری کوردستان، لە بزووتنەوەی ئیسلامیی کوردستان جیابووەتەوە و لە ٣١ - ٦ - ٢٠٠١ دامەزراوە.