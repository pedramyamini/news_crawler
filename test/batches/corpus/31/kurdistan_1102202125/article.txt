هاوپەیمانیی نێودەوڵەتی لە وەڵامی پرسیارێکی تۆڕی میدیایی رووداودا لەبارەی هەواڵی هەندێک میدیای عەرەبی و جیهانی کە گوایە بنکەی سەربازیی ئەمریکا لە شارۆچکەی هەریری سەر بە پارێزگای هەولێر فراوان دەکرێت، دەڵێت: "هاوپەیمانیی نێودەوڵەتی سەرقاڵی دروستکردنی هیچ بنکەیەکی سەربازیی نوێ نییە. ئەوەی دەبینرێت بریتییە لە کاری بەردەوامی رۆتینیی تایبەت بە نۆژەنکردنەوە و نوێکردنەوە لەو بنکە سەربازییانەدا کە هەر ئێستا هەن. "  لە وەڵامی پرسیارێکدا تایبەت بە هاوئاهەنگییان لەگەڵ هێزەکانی پێشمەرگە، هاوپەیمانیی نێودەوڵەتی دەڵێت، ئەوان پابەندن بە "ریشەکێشکردنی داعش لە هەرێمی کوردستان و تەواوی عێراق و سووریا. هاوپەیمانیی نێودەوڵەتی بەردەوام دەبێت لە پاڵپشتیکردنی هێزە هاوبەشەکانی لە هەوڵە هاوبەشەکانمان بۆ تێکشکاندنی داعش. "  لە بەشێکی دیکەی وەڵامەکەیدا هاوپەیمانیی نێودەوڵەتی ئاماژەی بەوە دا کە سەنتەرێکی راوێژکاریی لە هەولێر هەیە کە تێیدا راوێژکارەکان هاوئاهەنگییەکی راستەوخۆیان لەگەڵ هێزەکانی پێشمەرگە هەیە. "لەوەش زیاتر، پرۆگرامی ' راهێنانکردن بۆ رووبەڕووبوونەوەی داعش و دابینکردنی خەرجییەکان ' و چەک و یارمەتیی بواری دارایی پێشکێشی پێشمەرگە و هێزە ئەمنییەکانی عێراق دەکات بۆ پەرەدان بە تواناکانیان. "  هاوپەیمانیی نێودەوڵەتی باس لە بەشێک لەو هاوکارییە دەکات کە لە ماوەی چەند مانگی رابردوودا پێشکێشی هێزەکانی پێشمەرگە و هێزە ئەمنییەکانی عێراقی کردووە و دەڵێت، لە کانوونی یەکەمی رابردوودا ٤٠ ئۆتۆمبێلی سەربازیی پێشکێشی پێشمەرگە کرد و لە ساڵی ٢٠١٥ یشەوە ٨٥٠ ملیۆن دۆلاری وەک هاوکاریی دارایی پێشکێشی هێزەکانی پێشمەرگە و هێزە ئەمنییەکانی عێراق کردووە.