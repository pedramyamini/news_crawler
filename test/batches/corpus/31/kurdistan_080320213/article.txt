سێ لەو چالاکڤانانە بە ناوەکانی فەرهاد موسا پوور، فەرەیدوون موساپوور و بەهمەن یوسفزادە خەڵکی شارۆچکەی رەبەتی سەر بە سەردەشت بوون و لە شاری ورمێ دەستبەسەرکرابوون. هەریەکەیان بە دەستەبەری ٥٠٠ ملیۆن تمەن ئازادکران.  ئەو سێ کەسە دوای ئازادکردنیان لەلایەن کەسوکاریان و هەندێک لە دانیشتووانی رەبەت پێشوازیان لێکرا. ئەوان رۆژی ٩ - ١ - ٢٠٢١ بەتۆمەتی هاوکاریکردنی حیزبەکانی ئۆپۆزیسیۆنی کۆماری ئیسلامیی ئێران دەستبەسەرکرابوون.  فەرەیدوون موساپوور لە بەڕێوەبەران و مامۆستای زمانی ئینگلیزی ناوەندی فێرکاریی زمانی رێزمان بوو. بەهمەن یوسفزادەش خوێندکاری زانکۆی پەیام نووری شاری مەهابادە.  بەپێی راپۆرتی کۆمەڵەی چالاکڤانانی مافی مرۆڤ لە ئێران رۆژی ٧ی مارسی ٢٠٢١ چوار گیراو دیکە بە ناوەکانی سۆران حوسێنزادە، سیروان نووری، شەپۆل خزری و ئەفشین مام ئەحمەدی، کە دانیشتووی مهابادن، بە دانانی بارمتە و بەشێوەی کاتی ئازاد کران. ئەوانیش لە ورمێ لە زینداندا بوون.  لە دوو مانگی رابردوودا زیاتر لە ١٠٠ چالاکڤان، خوێندکار و هاووڵاتیی سڤیل لە شارەکانی رۆژهەڵاتی کوردستان لەلایەن هێزە ئەمنییەکانی ئێران دەستبەسەرکراون، کە زۆربەیان هێشتا لە زیندانن.