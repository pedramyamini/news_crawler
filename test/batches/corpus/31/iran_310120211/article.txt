فەرمانبەرێکی ناوەندی ناوچەی پارێزراوی ژینگەی لۆڕستان دەڵێت "دایکیان لەو بەرزاییانە کوشتووە و بەچکەکانیشیان لەگەڵ خۆیان بردووە. دوای هەشت مانگ توانیمان جێگەکەی بدۆزینەوە؛ دووان بوون. بەڵام یەکێکیان لەم ژوورە تێداچووە و هەر هێرۆ ماوەتەوە. ئەویش بەهۆی ئەوەی لەگەڵ ئاژەڵە خۆماڵییەکان گەورە بووە، ناتوانێت بگەڕێتەوە نێو ئاژەڵە کێوییەکان".  چارەنووسی دایکی هێرۆ لە ناوچەکانی چاودێریکراوی ئاژەڵە کێوییەکانی پارێزگای لۆڕستان، چارەنووسی زۆر لە ئاژەڵە کێوییەکانی رۆژهەڵاتی کوردستانە، کە رۆژانە بەدەست هەندێک راوچیی پارێزگاکانی رۆژهەڵات و ئێران، بەشێوەی نایاسایی راودەکرێن و بەچکەکانیان بە زیندوویی دەگیرێن. ئەوەش مەترسیی بۆ مانەوەی ئەم ئاژەڵانە و ژینگەی ناوچەکە دروستکردووە.  فەتحی بەیرانوەند، بەرپرسی بەڕێوەبەرایەتیی پاراستنی ژینگەی لۆڕستان دەڵێت "لە ماوەی نۆ مانگی سەرەتایی ساڵی هەتاویدا، زیاتر لە ٥٤٠ دۆسیەی تێکدانی ژینگە و راوی نایاسایی لە پارێزگای لۆڕستان تۆمارکراون و دەستمان بەسەر زیاتر لە ١٥٠ جۆر چەکی راودا گرتووە. ١١٠ راوی نایاسایی لە پارێزگاکە کراوە و پێنج ئاژەڵیش بە زیندوویی گیراون".  لە رۆژهەڵاتی کوردستان یەک ملیۆن و ٢٠ هەزار هێکتار ناوچەی پارێزراوی ژینگەیی هەیە کە سەدان جۆرە ئاژەڵی تێدا دەژی. لە پارێزگای ورمێ لە ١١٠ هەزار هێکتار ژینگەی پارێزراودا ٣٨٠ جۆر ئاژەڵی کێوی، لە پارێزگای سنە لە ١٧٠ هەزار هێکتار ژینگەی پارێزراودا ١٤٠ جۆر ئاژەڵی کێوی، لە پارێزگای لۆڕستان لە ٣١٣ هەزار هێکتار ژینگەی پارێزراودا ٣٦٢ جۆر ئاژەڵی کێوی، لە پارێزگای ئیلام لە ١٤٢ هەزار هێکتار ژینگەی پارێزراو ٢٥٠ جۆر ئاژەڵی کێوی و لە پارێزگای کرماشانیش لە ٢٨٥ هەزار هێکتار ژینگەی پارێزراودا نزیکەی ٣٠٠ جۆر ئاژەڵی کێوی هەن.  ژینگەپارێزانی رۆژهەڵاتی کوردستان، رۆژانە لەڕێگەی ئەنجوومەن و کۆبوونەوە مەدەنییەکانەوە، رێنمایی و هۆشیاریی ژینگەیی دەدەنە خەڵک، لەولاشەوە بەرپرسانی پاراستنی ژینگە، بەردەوام هۆشداریی لەنێوچوونی ژینگەی ئاژەڵە کێوییەکان و بەشێکی زۆر لەو ئاژەڵانە، لە رۆژهەڵاتی کوردستان دەدەن، بەڵام ئەم دیاردەیە هێشتاش هەر لەم شاخانە دەبیندرێت و بەتەواوی بنبڕ نەکراوە.