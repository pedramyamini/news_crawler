رووداوەکە کاژێر ٠٥: ٠٠ی ئێوارە رۆژی هەینی روویداوە. هادی سەلیمی، پەیامنێری رووداو لە هەولێر رایگەیاند، "دوو هاوژینی گەنج کە ساڵ و نیوێکە هاوسەرگیریان کردبوو، ئەو رۆژە دەچنە سەر گۆڕی دایکی کچەکە، بەڵام پێشتر کەسوکاری کچەکە ناڕازیبوون بەوەی کە کچەکەیان شووی بەو کوڕە کردووە. "  پەیامنێری رووداو دەشڵێت، "لەو کاتەی لەسەر قەبران بوون برایەکی کچەکە و باوکی و مامێکی لە رووداوەکە بەشداربوون و دواتر برای کچەکە دەستڕێژی گوللەی لە کچ و کوڕەکە و دایکی کوڕەکە کردووە و کچەکە کوژراوە و کوڕەکەش برینداربووە. "   ژیان نەجات، خوشکی کوڕەکە کە هاوژینەکەی کوژراوە بە تۆڕی میدیایی رووداوی راگەیاند، "هیچ کێشەمان نەبووە و دڵخۆشبوون، براکەم و کچەکەش یەکدییان خۆشدەویست. ساڵێک و شەش مانگ بوو هیچ کێشەیەک نەبوو. پێشتریش ئێمە پارەمان دابوو بۆ ئەوەی کچەکەی ئەوان بۆ ئێمە بێت و دواتر کە رازیبوون ئەوان (براکەی و باوکی) هاتن شیرینیشیان خوارد. "  خوشکی پیاوەکە دەشڵێت "کە تەقە کراوە بۆ کوشتنی دایکم، براکەم و هاوژینەکەی بووە، بەڵام گوللە لەنێو چەکەکەدا نەماوە ئەگەرنا ئەوانی دیکەشی دەکوشت. "  بەگوتەی خوشکی ئەو پیاوە کە دەستڕێژی گوللەی لێکراوە، ئێستا دۆخی تەندروستی براکەی خراپە. داواش لە حکومەت و لایەنە پەیوەندیدارەکان دەکات بکەرانی رووداوە دەستگیربکرێن.  کوڕەکە تەمەنی ١٩ ساڵ بووە و کچەکەش ١٥ ساڵ بووە کە هاوسەرگیرییان کردووە. بەگوتەی خوشکی کوڕەکە "پێشتر پیلانیان بۆ کوشتنی براکەم، براژنم و دایکم داناوە، هەروەها سکاڵای یاسایشمان تۆمارکردووە. "