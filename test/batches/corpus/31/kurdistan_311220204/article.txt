لوقمان رەئووف، بەڕێوەبەری ناحیەی بەکرەجۆ بە تۆڕی میدیایی رووداوی راگەیاند، تەکیەی کەسنەزانی چەندین دۆنم زەویی گەشتیاریی لە سنووری ناحیەی بەکرەجۆ تەلبەندکردووە، دوای ئەوەی ئاگادارکرانەوە ئێستا کارەکەیان راگرتووە و لێکۆڵینەوەش لە چۆنییەتی تەلبەندکردنی ئەو زەوییانە دەستیپێکردووە.  بەڕێوەبەری ناحیەی بەکرەجۆ لە بەشێکی دیکەی قسەکانیدا ئاماژە بەوە دەدات "دوای ئەوەی لە تەلبەندکردنی زەوییەکە ئاگادارکراینەوە، لایەنی پەیوەندیدارمان لێ ئاگادارکردەوە و ئێستا کارەکانیان راگرتووە".  بە گوێرەی زانیارییەکانی رووداو، زەوییەکە ٢٢ دۆنمە، بەڕێوەبەری ناحیەی بەکرەجۆش دەڵێت "لەگەڵ نوێنەری کەسنەزانییەکان قسەمکردووە و پێیانگوتووین ئەگەر بە یاسایی موڵکی ئێمە نەبێت، هیچ زەوییەکمان ناوێ".  بۆ وەرگرتنی زانیاریی زیاتر، رووداو پەیوەندیکرد بە گوتەبێژی کەسنەزانییەکان، بەڵام ئامادە نەبوو هیچ قسەیەک لەوبارەوە بکات و گوتی "هەموو شتێک بۆ یاسا جێدێڵین. "