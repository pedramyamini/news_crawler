مەحموود رەشۆ، بەرپرسی گیراوانی دەستی داعش لە ئەنجوومەنی ماڵی ئێزدیان لە رۆژئاوای کوردستان بە تۆڕی میدیایی رووداوی راگەیاند "لەو کاتەوەی هێزەکانی سووریای دیموکرات - هەسەدە لە ٢٣ی ئازاری ٢٠١٩ کۆنترۆڵکردنی دوایین خاڵی داعشیان لە باغۆز راگەیاند، تاوەکو ئێستا لانیکەم ٣٨٤ ژن و منداڵی ئێزدی رفێندراوی دەستی داعش لە کامپی هۆل دۆزراونەتەوە و رزگارکراون، کە بەشی زۆریان منداڵ بوون".  بەرپرسی گیراوانی دەستی داعش لە ئەنجوومەنی ماڵی ئێزدیان لە رۆژئاوای کوردستان ئاماژەی بەوەش کرد "ئەوانەی لە کامپی هۆل رزگارکراون پێکهاتوون لە ١٥٠ ئافرەت و ٢٣٤ منداڵ، بەڵام هیچ پیاوێک لەنێو رزگاربووەکان نییە یان نەدۆزراوەتەوە. پێمانوایە هێشتا کوردی دیکەی ئێزدیش هەبن و بە هۆکاری تایبەت نەتوانن ناسنامەی ئێزدیبوونی خۆیان ئاشکرابکەن. بۆیەش گەڕانمان لەنێو کامپی هۆل و کامپەکانی دیکە بەردەوامە".  بە گوتەی رەشۆ "لە کامپەکەدا هەڵگرانی وڵاتینامەی ٦٥ وڵاتی جیاواز هەن، لەوانەش وڵاتانی ئەوروپی، عێراقی، ئێرانی، ئەفغانی و سووری و هتد..، کە بەشی زۆریان لە ژنانی چەکدارانی پێشووی داعش پێکهاتوون".  ئەو بەرپرسەی گیراوانی دەستی داعش لە ئەنجوومەنی ماڵی ئێزدیان باسی لەوەش کرد "بەشێکی ئێزدییەکان ناوێرن ناسنامەیان ئاشکرا بکەن و بەشێکیشیان کەوتوونەتە ژێر کاریگەریی بیری ئەو رێکخراوەوە".  مەحموود رەشۆ ئەوەی خستەڕوو "ئەو خانەوادانەی لە کامپی هۆل - دان بەشی زۆری ئەندامانیان ناوەکانیان خوازراوە. بەشی زۆری منداڵە کچەکان ناوەکانی وەکو زەینەب، فاتیمە و خەدیجەیان لێ نراون. هەرچی کوڕەکانیشە بەشی زۆری ناوی خوازراوی محەممەد و عومەریان لێ نراون".  ساڵی ٢٠١٤ داعش لە عێراق و سووریا خەلافەتی راگەیاند، نزیکەی ٤٠ هەزار کەس لە دەرەوەی عێراق و سووریا پەیوەندییان پێوەکرد، کە یەک لەسەر سێی ئەو کەسانە لە وڵاتانی ئەوروپییەوە بوون.  دوای نزیکەی پێنج ساڵ لە شەڕکردن لەگەڵ داعش و زیاتر لە ١١ هەزار شەهید و ٢١ هەزار بریندار، هێزەکانی سووریای دیموکرات - هەسەدە توانییان سەرکەوتنی کۆتایی بەسەر داعش لە بەشی رۆژهەڵاتی فورات رابگەیێنن.  دوایین قۆناخی ئۆپەراسیۆنی دژی داعش لە دێرەزوور لە ١٠ - ٠٩ - ٢٠١٨ لەلایەن شەڕڤانانی هەسەدە بە پاڵپشتیی هاوپەیمانیی نێودەوڵەتی دەستیپێکرد. لە ٠٧ - ٠٣ - ٢٠١٩ چەکدارانی داعش لە باغۆز گەمارۆ دران، دەیان چەکدار و هەزاران ئەندامی خێزانی داعش لەو شوێنە خۆیان رادەستی هەسەدە کرد، ٢٣ - ٠٣ - ٢٠١٩ هەسەدە کۆنترۆڵکردنی باغۆزی راگەیاند.