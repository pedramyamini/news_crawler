رۆژی ٢٠٢١/٠٢/٢١ حکومەتی عێراق ٢٦٨ ملیار دیناری پارەی گەنمی جووتیارانی هەرێمی کوردستانی بە چەک نارد و کەمال موسلیم، وەزیری بازرگانی و پیشەسازیی حکومەتی هەرێمی کوردستانیش ئەو کات گوتی: "هەر جووتیارێک ٥٠ % ی پارەکەی وەردەگرێت. "  نەوزاد کامیل، بەڕێوەبەری گشتی لە وەزارەتی بازرگانی و پیشەسازیی هەرێمی کوردستان بە رادیۆی رووداوی راگەیاند: "دەبێت چەکی پارەی گەنمی جووتیاران بچێتەوە لقی بانکی ناوەندی لە هەرێمی کوردستان و دواتر ئەوان بۆ بانکی ناوەندیی عێراقی دەنێرنەوە. پاشان ئەوان وەڵاممان دەدەنەوە و هەندێک رێکاری دیکەی کارگێڕی هەیە، تا پارەکە دەخرێتە سەر ئەو بانکانە نزیکەی نۆ رۆژی پێ دەچێت. سایلۆکانمان خەریکی ئامادەکردنی چەکەکانن بۆ ئەوەی بیاندەن بە جووتیارەکان. "  رۆژی سێشەممە ٢٠٢١/٠٣/٠٣ شاندێکی وەزارەتی بازرگانیی هەرێمی کوردستان سەردانی بەغدای کرد کە پێکهاتووە لە وەزیری بازرگانی، هەردوو بریکاری کاروباری بازرگانی و پیشەسازی، بەڕێوەبەرە گشتییەکان و راوێژکاران. لە سەردانەکەدا بە دواداچوون بۆ گرفتەکانی نێوان هەردوولا و چارەسەری کێشە هەڵپەسێردراوەکان دەکرێت.  ئەو بەڕێوەبەرە گشتییە گوتی: "ئەمڕۆ کاژێر ١٠: ٠٠ لەگەڵ وەزارەتی پیشەسازیی عێراق کۆدەبینەوە و یاداشتی لێکتێگەیشتنی نێوانمان واژۆ دەکرێت. دوای ئەو کۆبوونەوەیەیش لەگەڵ وەزارەتی بازرگانیدا کۆدەبینەوە. "  بڕیارە سەردانەکە دوو رۆژ بخایێنێت و لەسەر ئاستی باڵا کۆبوونەوە بکرێت. رۆژی سێشەممە فەتحی محەممەد، گوتەبێژی وەزارەتی بازرگانیی هەرێمی کوردستان ئەوەی خستەڕوو کە هەوڵ دەدەن بگەنە نەخشەڕێگەیەکی چارەسەر کە رێگرییەکانی بەردەم بەرهەمی هەرێمی کوردستان لاببرێن بۆ ئەوەی بازاڕێکی فراوانیان بۆ بدۆزرێتەوە.  نەوزاد کامیل لەو بارەیەوە گوتی: "هەر مۆڵەتێکی بازرگانی کە لە عێراقەوە دێتە هەرێمی کوردستان ئێمە رسوماتی لێ وەرناگرین. بەڵام کە ئێمە کاڵای بازرگانی بۆ عێراق دەنێرین، ئەوان رسوماتی لێ وەردەگرن. دەمانەوێت گفتوگۆ لەو بارەیەوە بکەین کە ئەوانیش وەک ئێمە رازیبن رسومات وەرنەگرن. "  حکومەتی عێراق ٥٥٧ ملیار دیناری جووتیارانی هەرێمی کوردستانی بۆ ساڵەکانی ٢٠١٤ و ٢٠١٥ و ٢٠١٦ قەرزار بوو کە ئێستا  ٢٦٨ ملیار دیناری بە چەک ناردووە.  نەوزاد کامیل ئاماژی بەوە دا کە دەیانەوێت کاتێکیان لێ وەربگرن تا بزانن عێراق کەی بەشی دووەمی پارەی گەنمی جووتیارانیان دەدەنێ و دەڵێت: "پارەکەی هەیە و لە بانکدا دانراوە، بەڵام کردبوویان بە کارتێکی سیاسی و نەیاندەدایە هەرێمی کوردستان. "  ئەو بەڕێوەبەرە گشتییە لە وەزارەتی بازرگانی گوتی: "ساڵی ٢٠٢٠ هیچ گەنمێکی دەرەکی نەهێنراوەتە هەرێمی کوردستان. ئەگەر عێراق گەنم بکڕێت، دەبێت بەشی هەرێمی کوردستانی لێ بدات. گەنمی هەرێمی کوردستان گلۆتینی کەمە کە ئەوە وای کردووە بەباشی نانی پێ نەکرێت، بەڵام ئەو گەنمەی خۆمان لە رووی تەندروستییەوە باشترە. "  کێشەکانی نێوان هەولێر و بەغدا لە بواری بازرگانی و پیشەسازیدا فرەجۆرن. بازرگانان و خاوەنی کارگەکان بۆ هەناردەکردنی کاڵاکانیان بۆ دەرەوە داوای پاڵپشتی لە حکومەتی هەرێمی کوردستان دەکەن تاوەکو ئەوانیش ببنە بەشێک لە پاڵپشتیی دارایی و گەشەی ئابووریی هەرێمی کوردستان.