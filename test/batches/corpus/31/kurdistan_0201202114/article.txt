سیامەند کەریم، گوتەبێژی شارەوانیی هەولێر بە تۆڕی میدیایی رووداوی راگەیاند، "لیژنەی سەرپەرشتیاری زەوییەکانی قەرەبووی گوندی کۆری لە رێگەی لیژنەکانی نەخشەدانانی سەرۆکایەتیی شارەوانیی هەولێر و بەڕێوەبەرایەتیی گشتیی نەخشەدانانی ئاوەدانی، بەڕێوەبەرایەتی نەخشەدانانی ئاوەدانیی هەولێر کارەکانی راستکردنەوەی نەخشەی زەوییەکان کە لەبەرژەوەندیی ئەو خەڵکەیە کە زەوییەکانی قەرەبووی گوندی کۆرییان پێدراوە تەواو کرا. "  گوتەبێژی شارەوانیی هەولێر ئاماژەی بەوە دا، لە نزیکترین کاتدا سەرۆکایەتیی شارەوانیی هەولێر لەگەڵ نوێنەری سوودمەندانی زەوییەکانی گوندی کۆری بۆ پێدانی زانیاریی زیاتر لەبارەی زەوییەکان و جێبەجێکردنی رێکارەکان کۆدەبێتەوە.  زەوییەکان ژمارەیان ٤٢٠٠ پارچەی ٢٠٠ مەترین و دراونەتە ئەو هاوبەشانەی کە چەند ساڵێک بەر لە ئێستا بۆ کڕینی خانوو لە گوندی کۆری ٧ هەزار دۆلاریان دابوو.   دوای ئەوەی زۆربە هاوبەشەکان خانوویان پێنەدرا، لە قۆناخی یەکەمدا پارەکەیان بۆ گەڕێنرایەوە و ئێستاش پارچە زەوییەکی ٢٠٠ مەترییان لە نزیک هەولێر پێدراوە.