لە تویتەکەیدا مەسرور بارزانی، سەرۆکوەزیرانی هەرێمی کوردستان دەشڵێت، پێکەوە دەوەستین بۆ بەرگری لە ئازادیی ئایینی و جیاوازییەکان. ئەوەش لەلایەن چەندین نەوەوە بەردەوامی هەبووە. دواترینیان دانانەوەی خاچی سەر کەنیسەیەکی باشیک لەلایەن "پێشمەرگە قارەمانەکانەوە".   بەیانیی ئەمڕۆ یەکشەممە ٢٠٢١ - ٣ - ٧ لە فڕۆکەخانەى نێودەوڵەتیى هەولێر، نێچیرڤان بارزانى، سەرۆکى هەرێمى کوردستان، پێشوازى لە پاپا فرانسیس، پاپاى ڤاتیکان کرد. لە کاتى دابەزینیدا پاپای ڤاتیکان پەنجەى بۆ خاک درێژ کرد و بە نێچیرڤان بارزانى گوت: "خۆشحاڵم کە لێرە یەکدی دەبینینەوە".  دواتر لە کۆبوونەوەیەکدا کە مەسروور بارزانى، سەرۆک وەزیرانی هەرێمی کوردستان، مستەفا سەید قادر، جێگرى سەرۆکی هەرێمی کوردستان، قوباد تاڵەبانى، جێگرى سەرۆکوەزیران و مونا قەهوەچى، سکرتێرى پەرلەمانى کوردستان ئامادەی بوون، نێچیرڤان بارزانى به ناوى هه‌موو پێكهاته‌كانى گه‌لى كوردستانه‌وه، "زۆر به گه‌رمى" به‌خێرهاتنى پاپا فرانسیسی کرد. ئاماژەی بەوە کرد، "سه‌ردانتان رووداوێكى مێژووييى مه‌زنه، جێگه‌ى ئه‌وپه‌ڕى شه‌ره‌فمه‌ندى و خۆشحاڵيى ئێمه و شانازيى هه‌موو گه‌لى كوردستانه".  پاپا فرانسیس دواتر لەگەڵ سەرۆک مەسعود بارزانی کۆبووەوە، بەپێی راگەیێندراوی بارەگای بارزانی، ئاماژه‌ی به‌وه كردووە "ئێوه له‌كاتی هێرشه‌كانی داعش كریستیانه‌كانتان پاراست، ئێوه وه‌ك برا پێشوازیشتان لە برا كریستیانه‌كان كرد".