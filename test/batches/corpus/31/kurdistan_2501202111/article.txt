مەزڵووم کۆبانێ، فەرماندەی گشتیی هێزەکانی سووریای دیموکرات - هەسەدە لە تویتێکدا لەبارەی کوژرانی ئەو دوو ژنە نووسیویەتی "ئامانجی ئەم تاوانە قێزەونە لێدانە لە ئازادیی ئافرەت و بەها دیموکراتییەکان".  فەرماندەی گشتیی هەسەدە هاوخەمیی خۆی "بۆ خێزانی ئەو دوو شەهیدە" دەربڕیوە و بەڵێنی داوە کە بەدواداچوونی بۆ بکەن تاوەکو بەدیهاتنی دادپەروەری.   بەپێی راگەیێندراوێکی پارێزگای حەسەکە هیند لەتیف، بەرپرسی کۆمیتەی ئابووری لە تەل شایەر و سەعدە فەیسەڵ، هاوسەرۆکی کاروباری خەڵک لە شارەکە ئێوارەی هەینی رفێنراون و کوژراون، هەروەها لە راگەیێندراوەکەدا هاتووە، "ئەوە تاوانێکی قێزەون بوو کە چووە لیستی کاری رەشی تیرۆرستەکان".  ئافرەتان لە بەڕێوەبردنی رێڤەبەری خۆسەر رۆڵێکی بەرچاویان هەیە، بە جۆرێک کە لە هەموو فەرمانگە حکومییەکان یەکسانیی رەگەزی رەچاوکراوە. لە راگەیێندراوەکەی پارێزگای حەسەکە هاتووە "ئەو تاوانە بە مەبەستی تێکدانی ئاسایش و سەقامگیریی ناوچەکە کراوە، هەروەها ژنانی کۆمەڵگەکەمان دەکەنە ئامانج کە هاتوونەتە نێو کار و خۆیان سەلماندووە".  لە بەشێکی دیکەی راگەیێندراوەکە بە ئاماژەدان بە چەکدارە ئافرەتەکان لە رووبەڕووبوونەوەی داعشدا هاتوو "ژنان تواناییەکانی خۆیان سەلماند لەوەی کە دەتوانن شانبەشانی براکانیان چەک هەڵبگرن و پارێزگاری لە خاک و خەڵکەکەیان بکەن".  شێخموس ئەحمەد، بەرپرسی کەمپەکانی باکوور و رۆژهەڵاتی سووریا لەوبارەیەوە دەڵێت "شانە نووستووەکانی داعش لەو تاوانەدا دەستیان هەیە".  بەپێی زانیارییەکانی چاودێریی مافی مرۆڤ لە سووریا، هەردوو ژنەکە پێشتر هەڕەشەی کوشتنیان لێ کراوە. هەروەها سەنتەری زانیارییەکانی رۆژئاوا لە راپۆرتێکدا رایدەگەیێنێت "گومان دەکەن داعش دەستی لە کوشتنی ئەو دوو ژنەدا هەبێت".