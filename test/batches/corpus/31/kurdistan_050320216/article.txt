هیوا قەرەنی، سەرپەرشتیاری ئیدارەی راپەڕین بە رادیۆی رووداوی راگەیاند "رانیە و سنووری راپەڕین لەڕووی خزمەتگوزارییەوە پێویستیان بە سەتان پرۆژەیە، وەکو رێگەوبان، قوتابخانە و کۆمەڵێک پرۆژەی وەستاوی بواری تەندروستی هەن تاوەکو ئێستا تەواو نەبوون. پرۆژەی ئاوی خواردنەوەی رانیە تەواو نەبووە، پرۆژەی دووسایدی ناو بازاڕی رانیە، پرۆژەی دووسایدکردنی رانیە - پشدەر و پرۆژەی دووسایدکردنی رانیە - سلێمانیە کە کار لە قۆناخی یەکەمیدا دەکرێت".  ئەمڕۆ ٣٠ ساڵ بەسەر راپەڕینەکەی خەڵکی هەرێمی کوردستاندا تێدەپەڕێت کە لە شاری رانیە دەستیپێکرد.  سەرپەرشتیاری ئیدارەی راپەڕین ئاماژەی بەوە دا کە پەرلەمانی کوردستان، حکومەتی هەرێمی کوردستان، فیدراڵیەتی هەرێمی کوردستان کە  لە دەستووری عێراقدا دانی پێدا نراوە، رزگاربوونی خەڵکی لە ئەنفال و کیمیاباران و هەبوونی کۆنسوڵخانەی وڵاتان لە هەرێمی کوردستان لە دەستکەوتەکانی راپەڕینن.  هیوا قەرەنی باسی لەوە کرد "ئەوەی جێگەی نیگەرانی و دڵتەنگیی خەڵکی کوردستانە ئەو ناتەباییەیە کە لەنێو ریزەکانی گەلەکەماندا هەیە و هەموو خەڵک ئاواتەخوازن کە هەموو لایەنە سیاسییەکان متمانە و خۆشەویستی بگەڕێتەوە ناویان وەکو رۆژانی سەرەتای راپەڕین".  سەرپەرشتیاری ئیدارەکە ئەوەی خستەڕوو، داخوازی و پێداویستییەکانی ئەو سنوورە زۆرن، پێش قەیرانی دارایی دەستی ئاوەدانی بە شێوەیەکی "زۆر باش" لە سنووری راپەڕیندا هەبووە، بەڵام دوای ئەو قەیرانە گرفتی زۆری بۆ دروستبووە.  لە ساڵی ٢٠١٢ ئیدارەی راپەڕین دروستکرا "بۆئەوەی خەڵکی ئەو سنوورە بە باشی خزمەت بکرێن"، هیوا قەرەنی دەڵێت، بەڵام بەشێکی زۆر لە بەڕێوەبەرایەتییە سەربەخۆکان کە گرنگە لە ئیدارەیەکی سەربەخۆدا هەبن، تاوەکو ئێستا لە راپەڕیندا نین.  هاوکات مەسرور بارزانی، سەرۆکی حکومەتی هەرێمی کوردستان بەبۆنەی ساڵڕۆژی راپەڕینەوە پەیامێکی بڵاوکردەوە و دەڵێت "بەرهەمی یەکڕیزی و یەکگرتوویی سەرجەم چین و پێکهاتەکانی گەلی کوردستان و هێز و لایەنە کوردستانییەکان بوو، رەتکردنەوەی ستەم و داگیرکاری و ژێردەستەیی بوو".  سەرۆکی حکومەتی هەرێمی کوردستان ئاماژەی بەوە کردووە، "پێویستە بەها بەرزەکانی راپەڕین و بنەماکانی پێکەوەژیانی ئاشتییانە و لێبووردەیی و ئاشتیخوازی و مرۆڤدۆستیی گەلی کوردستان هەمیشە بپارێزین و گەشەيان پێبدەین".