داعش لە سەرەتای ئابی ٢٠١٤ دا هێرشیکردە سەر شنگال و دەستی بە هەڵمەتێکی چەند مانگەی کۆمەڵکوژی، کۆیلەکردن و ئەنجامدانی دەستدرێژی سێکسی بەرامبەر کوردانی ئێزدی کرد و رێکخراوی نەتەوەیەکگرتووەکانیش دەڵێت، ئەوەی رێکخراوە پەڕگیرەکە ئەنجامیدا دەکرێت بچێتە خانەی جینۆسایدەوە.  شوێنی شنگال گرنگە و ئەوەش وایکردووە، ببێتە شوێنێکی ستراتیژی و جێگەی بایەخ، چ لای حکومەتی عێراق، چ لای حکومەتی هەرێمی کوردستان و چ لای ئەو گرووپانەی کە لە ناوچەکەدان و هەوڵی بەهێزکردنی پێگەی خۆیان دەدەن.  زیادبوونی گرژییەکان ترسێکی زۆری لای ئەو ژمارە کەمە لە خەڵک دروستکردووە کە گەڕاونەتەوە شنگال. فەیسەڵ ساڵحی تەمەن ٤٦ ساڵ بە ئاژانسی هەواڵی فرانس پرێسی راگەیاند، "ئێمە لە ناوەڕاستی چەندین هەڕەشەداین. خەڵکی شنگال ترسی ئەوەیان هەیە شەڕ هەڵبگیرسێت".  شنگال لە تشرینی دووەمی ٢٠١٥ دا لە لایەن هێزی پێشمەرگەی کوردستان بە پاڵپشتیی هاوپەیمانیی نێودەوڵەتی دژی داعش کۆنترۆڵکرایەوە. لە پرۆسەی کۆنترۆڵکردنەوەی موسڵیشدا گرووپە چەکدارەکانی ناو حەشدی شەعبی نزیک لە ئێران هەندێک ناوچەی نزیک لە سنووری شنگالیان کۆنترۆڵکرد. لە ئۆکتۆبەری ٢٠١٧ دا هێزی پێشمەرگە لە شنگال نەما. ئەو بارودۆخەش وایکردووە، ئاوەدانکردنەوەی شنگال دوابکەوێت و رێکخراوە نێودەوڵەتییەکانیش کەمتر بچنە ئەوێ بە مەبەستی پێشکێشکردنی هەر جۆرە یارمەتییەک و ئەنجامدانی وەبەرهێنانێک لەو سنوورە.   روودانی شەڕ لە هەر کاتێکدا  لە تشرینی یەکەمی رابردوودا حکومەتی هەرێمی کوردستان و حکومەتی فیدراڵی واژۆکردنی رێککەوتنی شنگالیان راگەیاند، بەڵام هێشتا نەکەوتووەتە بواری جێبەجێکردنەوە.   یاسین تەها، شرۆڤەکارێکە و دەڵێت، "ئەو واقیعەی لەسەر زەوی دەبیندرێت لەم رێککەوتنانە بەهێزترە. هیچ لایەنێکی شنگال نایەوێت دەستبەرداری ئەو پێگەیەی بێت لەو شوێنە هەیەتی".  یاسین تەها ئاماژە بەوە دەکات، "ئێستا شنگال ناوچەیەکە کە هەموو پارتە نەیار و ئەجێندا ناکۆکەکانی تێدا کۆبوونەتەوە. بارودۆخەکە زۆر ئاڵۆزە و دەکرێت لە هەر کاتێکدا شەڕ رووبدات".   حکومەتی هەرێمی کوردستان دەڵێت، شنگال بەشێکی باشووری کوردستانە و دەبێت پێگە و رۆڵی حکومەت لە بەڕێوەبردنیدا لەبەرچاو بگیرێت. هەولێر بە بوونی هێزە جیاوازەکانیش لە شنگال خۆشحاڵ نییە، لەوانەش ئەو هێزانەی کە بەوە دەناسرێن لە پەکەکەوە نزیکن.   بوونی ئەو هێزانە لە شنگال حکومەتی تورکیاشی توڕەکردووە.  یاسین تەها دەڵێت، "تورکیا چاودێریی شنگال دەکات و دەزانێت کە پەکەکە لەو شوێنە پێگەی لەبەهێزبووندایە".  لە کانوونی دووەمی رابردوودا، سوپای تورکیا ناوچەیەکی لە نزیک شنگال بۆردوومانکرد و ئاماژەی بەوەشکرد، دەکرێت ئۆپەراسیۆن بۆ سەر ئەو شارە ئەنجامبدات. رەجەب تەیب ئەردۆغان، سەرۆککۆماری تورکیا گوتی، "دەکرێت شەوێک لەپڕێکدا بچینە ئەوێ".  هەڕەشە روونەکەی ئەردۆغان بووە پاساوێک بۆئەوەی گرووپەکانی حەشد جەخت لەوە بکەنەوە، شنگال چۆڵناکەن، سەرەڕای رێککەوتنەکەی نێوان حکومەتی هەرێمی کوردستان و حکومەتی فیدراڵی.  تەنانەت دوای ئەو ئۆپەراسیۆنە، حەشد چەکداری زیاتری خۆی ناردە ناوچەکە و عەسائیبی ئەهلی حەقیش ئاماژەی بەوەکرد، "رووبەڕووی هەر کارێکی دووژمنکارانەی تورکیا دەبنەوە".   شنگال بەدەست کێشەوە دەناڵێنێت   حەشدی شەعبی نایەوێت ناوچەکە چۆڵبکات و پاساوی جۆراوجۆریشی هەیە، بەڵام لێکدانەوەی زۆریش بۆ سووربوونی بۆ مانەوە لەوێ دەکرێت.   یاسین تەها دەڵێت، حەشد رێگەیەکی سەرەکی قاچاخیکردنی لەنێوان سووریا و عێراق لەو سنوورە کۆنتڕۆڵکردووە و گواستنەوەی چەکدارەکانیشی بۆ ناوچەکە بە مەبەستی هێشتنەوەی ئەو رێگەیە بوو لەژێر کۆنترۆڵییدا.   بەرپرسێکی باڵای سەربازیی عێراقیش لە نەینەوا رایگەیاند، تورکیا، گرووپە چەکدارەکان و کوردەکانیش دەیانەوێت بەرژەوەندییەکانیان لە رێگەی کۆنترۆڵکردنی شنگالەوە بپارێزن.   بەرپرسانی حکومەتی عێراقیش جەخت لەوە دەکەنەوە، نابێت رێگەبدرێت بارودۆخەکە لەوەی کە هەیە گرژتر بێت. بەرپرسێک لە نووسینگەی مستەفا کازمی رایگەیاند، پەیوەندییەکی بەردەوام لەگەڵ تورکیادا هەیە و هانی ئەنقەرە دەدرێت ئۆپەراسیۆن بۆسەر شنگال ئەنجام نەدات.  نووسەیبە یونس، لێکۆڵینڤان لە "ئەنجوومەنی ئەوروپا بۆ پەیوەندییەکانی دەرەوە" دەڵێت، ئەگەر شەڕ لە شنگال رووبدات، کازمی زۆر شت لەدەستدەدات. نووسەیبە ئاماژە بەوە دەکات، "هەڵگیرسانی شەڕ دەبێتەهۆی لاوازبوونی ئەو سەرکەوتنەی رێککەوتنی شنگال بە کازمی بەخشی، جوانکردنی وێنەی حەشد و گرووپە میلیشیاکانی دیکە و پێشاندانیان وەک پارێزەری عێراق، ئەوەش لەسەر حسابی حکومەتی ناوەندی. هەروەها هەڵگیرسانی شەڕ ئاستەنگ لەبەردەم گەڕاندنەوەی ئێزدییەکان بۆ شنگال دروستدەکات".  عەلی عەباس، گوتەبێژی وەزارەتی کۆچ و کۆچبەرانی عێراق دەڵێت، هێشتا ٩٠ هەزار خانەوادەی شنگال ئاوارەن و زۆربەی ئەوانیش لە هەرێمی کوردستاندان. یەکێک لەو ئاوارانە مەحما خەلیل، قایمقامی شنگالە. مەحما خەلیل دەڵێت، "شنگال بەدەست زۆر کێشەوە دەناڵێنێت. پێویستمان بە هەوڵی زۆرە بۆ گەڕانەوەی سەقامگیری بۆی. لە هەوڵەکانیش بۆ گەڕاندنەوەی سەقامگیری، دەبێت سوود لە وانەکانی رابردوو وەربگیرێن".