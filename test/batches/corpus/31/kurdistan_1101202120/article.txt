لە رابردوودا شاندی هەرێمی کورستان بە سەرۆکایەتیی قوباد تاڵەبانی چەند جارێک سەردانی بەغدای کردوو.، ئێستاش سێ رۆژە شاندێكی سیاسیی پارتی دیموکراتی کوردستان لە بەغدایە.  سەرۆکی فراکسیۆنی پارتی لە پەرلەمانی عێراق کە یاوەری شاندی حیزبەکەی بووە لە دانووستاندنیان لەگەڵ لایەنە سیاسی و فەرمییەکانی عێراق، کۆدەنگیی فراکسیۆنە کوردستانییەکان لە بەغدا بۆ تێپەڕاندنی پشکی هەرێمی کوردستان لە ماددەکانی ١٠ و ١١ی رەشنووسی بودجەدا بە گرنگ دەزانێت.  ڤیان سەبری، سەرۆکی فراکسیۆنی پارتی لە پەرلەمانی عێراق بە تۆڕی میدیایی رووداوی راگەیاند: "سەرەڕای ئەوەی ئێمە لەسەر ئەو دوو ماددەیە رازییش نیین، بەس دەڵێن ئێستا ئەم قۆناخە پێویستە رازی ببین. شیعەیش وەکو ئەوە دەڵێن لەسەر ئەو بودجەیە. لایەنێکی دیکەی هەوڵەکان سەردانی لایەنی سیاسی دەکەین، چونکە ئێمە دەزانین بودجە بابەتێکی سیاسییە، هەرچەندە بودجەیە و پارەیە، بەتایەبەتی هەندێک ماف و واجباتی تێدایە بۆیە ئەوانە شتی سیاسین. "  هەروەها ئەندامێکی فراکسیۆنی یەکێتیی نیشتمانیی کوردستانیش، دەڵێت، رووبەڕووی کۆستێکی هاوشێوەی یاسای قەرزبوونەتەوە، شاندێکی یەکێتییش سەردانی بەغدا دەکات.  رێزان شێخ دلێر، ئەندامی فراکسیۆنی یەکێتی لە پەرلەمانی عێراق رایگەیاند: "لە کاتی دەنگدان لەسەر یاسای قەرز لەبەر ئەوەی رێککەوتنی سیاسی نەبوو، ئەو هەموو کێشەی تێدا دروست بوو. بینیمان چۆن  بەبێ کورد دەنگیان دا. ئەم جارەش ئەوەتا پرۆژەیاسای بودجە هاتووە ئەگەر هاتو رێککەوتنی سیاسی نەبێت، بە دڵنیاییەوە کە ئێمە ئێستا کوتلەی کوردستانییش نیین، دەتوانم بڵێم یەکێتی و پارتی پێکەوە لەسەر ئەو بڕگانە رەنگە نزیکبوونەوەیان هەبێت، بەڵام گرووپی ١٥ هەیە و رەنگە ئەوانیش لەگەڵ ئێمەدا لەسەر ئەو دوو بڕگەیە رێکنەبن، بۆیە گرفتی زۆر دروست دەبێت ئەگەر رێککەوتنی سیاسی نەکرێت. "  ئەوە لە کاتێکدایە، دوێنێ گرووپی ١٥ی پەرلەمان هاوپەیمانیی "هیوای کوردستان"ـیان لە پەرلەمانی عێراق راگەیاند کە لە ژمارەیەک پەرلەمانتاری سەربەخۆ و فراکسیۆنە کوردستانییەکانی دەرەوەی پارتی دیموکراتی کوردستان و یەکێتیی نیشتمانیی کوردستان پێکهاتوون.  کاوە محەممەد، پەرلەمانتاری فراکسیۆنی گۆڕان، ئەندامی هاوپەیمانیی هیوای کوردستانی دەڵێت: "بۆ بونیاتنانی پەیوەندیەکی دروست و پتە و لەنێوان حکومەتی فیدراڵ و حکومەتی هەرێمی کوردستاندا تێدەکۆشین کە مافەکانی گەلەکەمان و قووت و کەرامەتی لەسەر بنەمای شەفافیەت و نەزاهە و دەستوور و بەرپرسیارێتیی هاوبەش لەنێوان هەردوو حکومەتەکەدا دەستبەر بکات. "  قەبارەی بودجەی ٢٠٢١ ـی عێراق بە زیاتر لە ١٦٤ تریلیۆن دینار خەمڵێنراوە. پێشبینییش دەکرێت زیاتر لە ٧١ تریلیۆن دینار کورتهێنانی هەبێت کە پێشنیاز کراوە ٤٧ تریلیۆن و ٨١٧ ملیار دیناری بە قەرزکردن پڕبکرێتەوە.  هاوکات پشکی هەرێمی کوردستان لە پرۆژە یاسای بودجەی فیدراڵی ساڵی ٢٠٢١ ـدا رێژەی ١٢.٦٧ % ـی بودجە پێکدێنێت کە بە ١٣ تریلیۆن و ٩٠٤ ملیار و ١٢ ملیۆن و ٤٥٢ هەزار دینار دیاریکراوە. ناردنی ئەو پشکەش بەندە بە رادەستکردنی داهاتی ٢٥٠ هەزار بەرمیل نەوتی رۆژانە و ٥٠ % ی داهاتی نانەوتیی هەرێمی کوردستان بە حکومەتی عێراق.