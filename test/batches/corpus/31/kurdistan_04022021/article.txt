رووداوەکە ئێوارەی رۆژی چوارشەممە ٠٣ - ٠٢ - ٢٠٢١ روویداوە، بەپێی ئەو زانیارییانەی لە کەسوکاری کۆڵبەرەکەوە بۆ رووداو نێردراون "هێزە سەربازییەکان ئێران جێگیر لە بنکەی سەربازی گوندی نۆکان تەقەیان لە کۆڵبەران کردووە و بەهۆیەوە خالید ئەحمەدپوور، خەڵکی گوندی وردە سەر بە شاری سەردەشت گیانی لەدەستداوە. " خالید ئەحمەدپوور خێزاندار و باوکی دوو منداڵ بوو.  بەپێی راپۆرتێکی رێکخراوی هەنگاو بۆ مافەکانی مرۆڤ، لە مانگی یەکی ٢٠٢١ دا لە رۆژهەڵاتی کوردستان لانیکەم حەوت کۆڵبەر گیانیان لەدەستداوە و ٨ کۆڵبەری دیکەش بریندار بوون. دوو لەو کۆڵبەرانەی گیانیان لەدەستداوە تەمەنیان کەمتر لە ١٨ ساڵان بووە.   هەروەها تاوەکو ئێستا لە رۆژهەڵاتی کوردستان دەیان رووداوی پێشێلکاری بەرامبەر بە مافەکانی مرۆڤ تۆمارکراون و چەندین کورد کە ژمارەیان ١٠٠ کەسی تێپەڕاندووە دەستگیرکراون و بەشێکیان هێشتا چارەنووسیان نادیارە.  بەپێی ئاماری ئاژانسی کوردپا کە لەبواری مافی مرۆڤدا کاردەکات، ساڵی ٢٠٢٠ لانیکەم ٥٣ کۆڵبەر کوژراون و ١٨٣ کەسی دیکەشیان بریندار بوون.  ئەحمەد عەلی گودەرزی، فەرماندەی هێزەکانی پاراستنی سنووری ئێران رایگەیاندبوو "هەوڵ دەدەین ئاسایشی کۆڵبەرەکان بپارێزین، بەڵام ئەمە مەرجی هەیە و مەرجەکەش ئەوەیە ئەوان لەژێر چاودێریی هێزەکانی پاراستنی سنوور و بەشێوەیەکی کۆنترۆڵکراو کۆڵبەری بکەن. "  ئەحمەد عەلی گودەرزی هەروەها هۆشداری بە کۆڵبەرەکان داوەتەوە، کە ئەگەر هەر کەس لە ناوچە سوورە سنوورییەکاندا هاتووچۆ بکات، بەرپرسایەتی گیانی لە ئەستۆی خۆی دایە.  حوسێن زۆلفەقاری، جێگری وەزیری ناوخۆی ئێران، مانگی ١٠ی ساڵی ٢٠١٨ رایگەیاند "شتێکمان بەناوی کۆڵبەر نییە، ئەوانەی لە سنوورەکانەوە هاتووچۆ دەکەن قاچاخچین و هۆشداریدا هەر کەس لە ناوچەی سووری سنوور هاتووچۆ بکات، تەقەی لێدەکرێت. "  جەلال مەحموودزادە، نوێنەری مهاباد لە پەرلەمانی ئێران هاوینی ٢٠٢٠ ئاماژەی بەوەدا: حکومەت لە ساڵەکانی ٢٠١٧ و ٢٠١٨ دەروازە کۆڵبەرییەکانی داخستووە و ئەمەش کۆڵبەرەکانی ناچار کردووە لە دەروازە نافەرمییەکانەوە کۆڵبەری بکەن و کە لەم رێگەیانەشەوە زۆرجاران هێزە سەربازییەکانی ئێران تەقەیان لێدەکەن. "  جگەلەوە رەوشی خراپی ئابووری و نەبوونی هەلیکار، بەشێک لە دانیشتووانی رۆژهەڵاتی کوردستان، بەتایبەت لە ناوچە سنوورییەکانی ناچارکردووە بۆ دابینکردنی بژێوی کاڵا و کەلوپەل بە کۆڵ لە سنوورەکان بگوازنەوە.  مانگی رابردوو پێنج کۆڵبەر لە گوندی کۆرانی سەر بە شاری ورمێ جگەرەیان بردبوو بۆ ناوچەی گەوەر لە باکووری کوردستان. بەرەبەیانی لەکاتی گەڕانەوەدا ژێر رنووی بەفر کەوتبوون. لەو کاتەوە کەسوکاریان داوایان لە حکومەتی ئێران و تورکیا دەکرد کە هەوڵی رزگارکردنیان بدەن. دوای چەند رۆژ چاوەڕوانی بۆ ناردنی تیمی فریاکەوتن لەلایەن حکومەتەکانی ئێران و تورکیا، رۆژی دووشەممە ٢٥ - ٠١ - ٢٠٢١ ژمارەیەک لە دانیشتووانی گوندی کۆرانی ناوچەی سۆما و برادۆستی ورمێ چوونە شوێنی رووداوەکە و دوای چەند کاژێر گەڕان تەرمی هەر پێنج کۆڵبەرەکەیان دۆزییەوە.   لەنێوان باشوور و رۆژهەڵاتی کوردستان ١٢ دەروازەی کۆڵبەری هەن، کە نزیکەی ٨٠ هەزار کاسبکار لە رۆژهەڵاتی کوردستان بژێوی ژیانیان لەسەر کاری کۆڵبەرییە.  ئەو کاڵایانەی لە سنوورە کۆڵبەرییەکان مامەڵەیان پێوەدەکرا بریتین لە: تایەی ئۆتۆمبێل، پێداویستییەکانی چێشتخانە و کەلوپەلی کارەبایین.  ئێران لە ٢١ - ١٠ - ٢٠١٧ ـەوە سنوورە کۆڵبەرییەکانی داخستووە. جگە لە کاسبکارانی رۆژهەڵاتی کوردستان، لە باشووری کوردستانیش زۆرن ئەو کەسانەی بژێوی ژیانیان لە سەر رێڕەوە نافەرمییەکانە. داخرانی سنوورە کۆڵبەرییەکان وایکردووە کاسبکاران بە وڵاخ بار بە رێگە دوور و سەختەکان بگرنەبەر و بە شێوەی قاچاخ کاڵا و کەلوپەل بگوازنەوە، بەڵام کۆرۆنا ئەو رێگەیانەشی داخستووە.  پێشتر ژمارەیەک پەرلەمانتاری رۆژهەڵاتی کوردستان داوایان لە ناوەندی سزادانی سەرپێچیکارانی ئێران کردبوو کە "سزای ئەو کۆڵبەر و کاسبکارانە نەدات کە بە بیانووی گواستنەوەی کەلوپەلی قاچاخ دەستبەسەرکراون. ئەو ناوەندە جگە لە دەستبەسەرداگرتنی بارەکانیان، سزای نەختی و زیندانیشیان بەسەردا دەسەپێنێت".   جەلال مەحموودزادە، نوێنەری مهاباد لە پەرلەمانی ئێران رایدەگەیێنێت "سەرۆکی ناوەندەکە بەڵێنیداوە هاوکاری کۆڵبەر و کاسبکاران بکات و سزاکەیان سووک بکات. " بەڵام تاوەکو ئێستا پێشیلکاریی بەرامبەر کۆڵبەران لە سنوورەکانی رۆژهەڵاتی کوردستان بەردەوامە.  کۆڵبەران بوونەتە هێمای سەختی ژیان لە رۆژهەڵاتی کوردستان. ئەوان لە هەر جار چوون و هاتنەوەدا، دەبێ لە تەقە و گرتنی هێزەکانی ئێران، تەقینەوەی مین، هەڵدێران و سەرمابردووییش رزگاریان بێ، تاوەکو بتوانن بژێوی ژیانی رۆژانەی خێزانەکانیان دابین بکەن.