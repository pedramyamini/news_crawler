ئەمڕۆ دووشەممە ٠٨ - ٠٣ - ٢٠٢١ رۆژی جیهانیی ژنانە، سەرۆک بارزانی لە تویتێکدا رێز لە کار و چالاکییەکانی ژنان دەگرێت و دەنووسێت: "پێشکێشکردنی سوپاس و پێزانینمان بۆ خزمەتەکانی ژنان بە مرۆڤایەتی ئەرکی سەرشانمانە".  هەروەها لە دوایین رۆژی گەشتەکەیدا کە هاوکاتە لەگەڵ رۆژی جیهانیی ژنان، پاپا فرانسیس دەڵێت: "دەمەوێت لە ناخی دڵەوە سوپاسی هەموو ژنان بەتایبەت ژنە عێراقییەکان بکەم، کە بوێرانە لەگەڵ بوونی جیاوازیی رەگەزی و ئازارەکان بەردەوامن لە بەڕێکردنی ژیان".  هەر ئەمڕۆ نێچیرڤان بارزانی، سەرۆکی هەرێمی کوردستان لەو بارەیەوە لە تویتەر پەیامێکی بڵاوکردەوە کە تێیدا هاتووە: " ٨ ى مارس، رۆژى جيهانيى ئافره‌تان به گه‌رمى له هه‌موو ژنانى كوردستان، عێراق و جيهان پيرۆز ده‌كه‌م. له تێكۆشانياندا بۆ رووبه‌ڕووبوونه‌وه‌ى چه‌وسانه‌وه و نايه‌كسانى و نادادوه‌رى، هه‌موو پشتگيرييه‌كم بۆ ئافره‌تانى كوردستان دووپات ده‌كه‌مه‌وه، هيواى سه‌ركه‌وتنيان بۆ ده‌خوازم. "  لە لایەکی دیکەوە مەسرور بارزانی، سەرۆکی حکومەتی هەرێمی کوردستان بەو بۆنەیەوە پەیامێکی بڵاوکردەوە و رایگەیاند: "حکومەتی هەرێمی کوردستان، پابەندبوونی خۆی بە رووبەڕووبوونەوەی هەر جیاکارییەکی رەگەزی و پەراوێزخستنی رۆڵی ئافرەتان، دووپات دەکاتەوە. پشتیوانی لە رۆڵی کارا و شایستەی ئافرەتانی کوردستان دەکەین لە بوارە جیاکانی کۆمەڵگە و دامەزراوەکانی حکومەتدا".  ساڵانە لە ٨ی مارس یادی جیهانیی ژنان دەکرێتەوە، لەو رۆژەدا لە سەرانسەری جیهان بەبۆنەی دەستکەوتە: سیاسی، کۆمەڵایەتی و ئابوورییەکانی ژنان ئاهەنگ دەگێڕدرێت و لە کوردستانیش چالاکی جۆراوجۆر بەم بۆنەیەوە ئەنجامدەدرێن. بەڵام ئەمساڵ  بەهۆی رێکارەکان بۆ رووبەڕووبوونەوەی کۆرۆنا چالاکییەکان قەدەخەکراون.