مینا عورەیبی، سەرنووسەری رۆژنامەی The National دەڵێت: هێرشە موشەکییەکانی سەر هەولێر یەکەم تاقیکردنەوەن بۆ جۆ بایدن، سەرۆکی ئەمریکا.   مینا عورەیبی ١٥ ساڵ ئەزموونی هەیە لە رووماڵکردنی هەواڵەکان تایبەت بە رۆژهەڵاتی نێوەڕاست دەڵێت، "هەر کە هەواڵی هێرشە موشەکییەکان بۆ سەر هەولێر بڵاوبوونەوە، هەموو کەسێک چاوی کەوتە سەر واشنتن بۆ ئەوەی شتێک بڵێت".  لە گوتارەکەیدا عورەیبی دەڵێت ئەم هێرشە: یەکەم تاقیکردنەوەی راستەقینەی جۆ بایدنە لە عێراق دوای بوونە سەرۆکی ئەمریکا، هەروەها رۆژنامەنووسەکە دەشڵێت: "بایدن بە هەر شێوەیەک وەڵامی هەبێت بۆ ئەم هێرشە، گوزارشت لە هەڵوێستەکانی دەکات نەک تەنیا بۆ عێراق، بەڵکو بۆ سەرتاسەری ناوچەکە. "  لەبارەی کاردانەوەکانی ئەمریکا مینا عورەیبی دەڵێت، راگەیەندراو و پەیوەندیی تەلەفۆنی نێوان بەرپرسان لەسەر ئەو هێرشە وەکو "وەڵامێکی ترسنۆکانە" پێناسەدەکرێت لەلایەن ئەو گرووپە میلیشیایانەی نزیکن لە ئێران، هەروەها دەشڵێت: "هەر پاڵنەرێک ببێتە هۆی بێهەڵوێستی، ئینجا راست بێت یاخود هەڵە، وا لێکدەدرێتەوە کە ئیدارەی بایدن بەر لە هەموو شتێک هۆشی لەسەر ئەوەیە رێککەوتنێکی دیپلۆماسی لەسەر دۆسیەی ئەتۆمی، ئاسایش سەقامگیریی ناوچەکە لەگەڵ ئێران بکات".  لە بەشێکی دیکەی گوتارەکەیدا عورەیبی ئاماژە بەوە دەدات: دوای ئاشکرابوونی ناسنامەی ئەو بەڵێندەرەی کە لە هێرشەکەدا کوژراوە،  ئەگەری هەیە یەکێک بێت لەو هۆکارانەی هەڵوێستی وەڵامدانەوە بۆ هێرشەکە بگۆڕێت، تاوەکو ئێستا ئاشکرابووە لانی کەم یەکێک لە بەڵێندەرەکان بەهۆی هێرشە موشەکییەکانی شەوی رابردوو بۆ سەر هەولێر و بەرژەوەندییەکانی ئەمریکا کوژراوە.  لە کاتێک کانوونی یەکەمی ٢٠١٩ بەڵێندەرێکی ئەمریکی لە نزیک کەرکووک لە هێرشێکی مووشەکی گیانی لەدەستدا، ترەمپ لە تۆڵەی هێرشەکە قاسم سولەیمانی، فەرماندەی پێشووی فەیلەقی قودسی سوپای پاسداران و ئەبوومەهدی موهەندیس، جێگری پێشووی سەرۆکی دەستەی حەشدی شەعبی لە بەغدا کوشت.  هەروەها مینا عورەیبی پێیوایە، ناسنامەی ئەو بەڵێندەرەی کوژراوە هەرچییەک بێت، "دەبێت وەڵامی ئەو هێرشە خێرا و لەجێگەی خۆی بێت، پێویستە هێرشبکرێتە سەر بنکەی گرووپە چەکدارییە نایاساییەکان و کەسانێک لەسەر ئەم هێرشانە دەستگیربکرێن".  ماوەی چەند مانگێکە هێزە شیعەکان لە نزیک سنووری هەرێمی کوردستان بە پاساوی پاراستنی ناوچەکە لە داعش بنکە و بارەگایان داناوە، ئەو عورەیبی پێیوایە: "ئێستا دەرفەتە گرووپە میلیشیاکان لەسەر سنووری نێوان هەرێمی کوردستان و عێراق و لەو شوێنانە وەدەربنرێن کە بەنایاسایی بنکە و بارەگایان لێ دامەزراندوون".   چەندین ساڵە ئەمریکا و بەشێک لە هێزە شیعەکان ململانێی مانەوە و بەهێزبوون لە عێراق دەکەن،  لەو بارەیەوە مینا روبەیعی دەڵێت: "وەکو فەرماندەی ناوەندی هێزەکانی ئەمریکا کە دەبێت ئەزموونی باشی هەبێت لە مامەڵەکردن لەگەڵ گرووپە چەکدارییەکان. ناکرێت وەڵامی ئەمریکا بۆ ئەم هێرشە دوابخرێت، چونکە بەغدا و ئێران و ناوچەکە بەشێوەیەکی گشتی وای دەخوێننەوە کە گرووپە میلیشیاکان دەستێکی باڵاتریان لە ناوچەکە هەیە".  لە هێرشە مووشەکییەکەی شەوی رابردوو بەڵێندەرێک گیانی لەدەستدا، هاوپەیمانی نێودەوڵەتی دەڵێت ٩ ئەمریکی بریندارن، وەزارەتی ناوخۆی هەرێمی کوردستانیش برینداربوونی ژمارەیەک هاونیشتیمانییان پشتڕاستکردەوە.  لەبارەی ژمارەی مووشەکەکان بەرپرسێکی سەر بە وەزارەتی بەرگریی ئەمریکا بە واشنتن پۆستی راگەیاندووە ١٤ مووشەک ئاراستەی هەولێر کراون، هەندێکیان لە نزیک بنکەی سەربازی هێزەکانی ئەمریکا کەوتوونەتە خوارەوە، هەروەها سەربازێکی ئەمریکی سەری گێژی خواردووە، بەڵام هیچ ئەمریکییەک لەو هێرشەدا نەکوژراون.  دوای هێرشەکان بەشێکی زۆری گومانەکان ئاراستەی ئێران کران بەرپرسانی ئەمریکی و عێراقی و هەرێمی کوردستان رایانگەیاندووە لێکۆڵینەوە لە هێرشە مووشەکییەکان دەکەن، بەڵام سەعید خەتیبزادە، گوتەبێژی وەزارەتی دەرەوەی ئێران دەڵێت: هێرشەکان هیچ پەیوەندییەکیان بە ئێرانەوە نییە. ئێران تەنانەت گومانی لە هێرشەکە هەیە و، داوا لە حکومەتی عێراق دەکات روونکردنەوە بدات.  فەرماندە واین مۆرۆتۆ، گوتەبێژی هاوپەیمانی نێودەوڵەتی دژ بە داعش رووداوەکانی شەوی رابردووی بە "هێرشی ناڕاستەوخۆ" بۆ سەر هاوپەیمانان وەسفکرد.  دوایینجار ئەم هەرێمی کوردستان کرابێتە ئامانج، پێنج مانگ لەمەوبەر بوو. لە ٣٠ی ئەیلوولی ٢٠٢٠ شەش مووشەک لە نزیک فڕۆکەخانەی نێودەوڵەتیی هەولێر کەوتنە خوارەوە، ئەو مووشەکانە لە دواوەی ئۆتۆمبێلێکەوە لە نزیک بەرتەللەوە لە پارێزگای نەینەوا ئاڕاستەی هەولێر کرابوون  بەڵام هێرشی مووشەکی بۆ سەر بنکە و بەرژەوەندییەکانی ئەمریکا ناوە بەناوە روودەدەن، زۆر جاریش باڵیۆزخانەی ئەمریکا لە بەغدا دەکرێتە ئامانج، ئەو کاروانانەش دەکرێنە ئامانج، کە کەرەستە و کاڵا بۆ هاوپەیمانیی نێودەوڵەتی دەگوازنەوە.  هێرشی گرووپە چەکدارییەکان تەنیا بۆ ماوەیەکی کەم لە کاتی دەستبەکاربوونی جۆ بایدن وەکو سەرۆکی ئەمریکا کەمیان کرد، ئیدارەی پێشووی ئەمریکا گرووپە میلیشیاکانی سەر بە ئێرانی بە بەرپرس لە بەرامبەر هێرشەکان بۆ سەر بەرژەوەندییەکانی ئەمریکا لە عێراق دەزانی.