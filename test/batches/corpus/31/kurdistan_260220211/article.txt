ئەحمەد کانی، ئەندامی ئەنجوومەنی سەرکردایەتی و بەرپرسی لقی دووی پارتی دیموکراتی کوردستان بە تۆڕی میدیایی رووداوی راگەیاند "لە کانوونی دووەمی ئەمساڵدا پارتی دیموکراتی کوردستان شاندێکی پێکهێنا و سەردانی هەموو لایەنەکانی کرد، زۆر جیددی بوو لەوەی جارێکی دیکە کارنامە و بەرنامەیەک هەبێت بۆئەوەی حیزبەکان لێکنزیکببنەوە و تێگەیشتنیان بۆ ئەو دۆخە هەستیارە هەبێت کە ئێستا تێیداین. دڵنیام دانوستاندنەکان هەنگاوی دیکەیان بەدوادا دێت".  ئەو ئەندامەی ئەنجوومەنی سەرکردایەتیی پارتی ئاماژەی بەوەش کرد، سەرکەوتنی کوردستان لەوەدایە یەکڕیزی و تەبایی لە ناوخۆدا هەبێت و دەڵێت "هەرکاتێک کورد یەکدەست و یەکڕیز بووبێت، سەرکەوتن باشتر و دەستکەوتەکانیش زیاتر بوون. لە هەرێمی کوردستانیش ئەگەر هەموومان یەکدەست بین و پارێزگاری لە دەستکەوتەکان بکەین، بەرهەمی باشترمان دەبێت. یەکڕیزی زەحمەت نییە ئەگەر بەرژەوەندییە کەسی و حزبییەکان بەلاوە بنرێن و لە خزمەتی بەرژەوەندیی گشتیدا بین".  هۆکاری پەرتەوازەیی نێوماڵی کوردی لەلایەن ئەحمەد کانییەوە گەڕێندرایەوە بۆ "تێنەگەیشتن، خۆپەرستی و لەخۆنەبووردن".  لە ناوەڕاستی مانگی یەکی ئەمساڵدا، دوای کۆبوونەوەکانی شاندی پارتی لە سلێمانی و هەڵەبجە بۆ لای حیزب و لایەنە سیاسییەکان، لە ١٧ی کانوونی دووەمی ٢٠٢١ گەڕێکی دیکەی کۆبوونەوەکانی لە هەولێر بەڕێوەچوون.