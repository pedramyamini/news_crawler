شۆڕش ئیسماعیل، گوتەبێژی پۆلیسی راپەڕین بە رووداوی راگەیاند، دوای بریندارکردنی هاوژینەکەی بە چەکی دەمانچە و وەرگرتنی رەزامەندیی دادوەر بۆ دەستگیرکردنی تۆمەتبار، پۆلیسی شارۆچکەی چوارقوڕنە دوای بەدەستهێنانی زانیاریی شوێنی تۆمەتبار، بەمەبەستی دەستگیرکردنی چوونەتە سەری، بەڵام ئامادەنەبووە خۆی رادەستی پۆلیس بکات و رووبەڕوویان وەستاوەتەوە بە دەمانچە تەقەی لە پۆلیس کردووە.  گوتەبێژی پۆلیسی راپەڕین دەڵێت، هیچ پۆلیسێک لەکاتی رووبەڕووبوونەوەکەدا بریندارنەبووە و توانیویانە دەستگیریبکەن.  شۆڕش ئیسماعیل ئەوەی خستەڕوو، تۆمەتبارەکە ناوی (ا. م. س) و تەمەنی ٣٠ ساڵە، پیشەی کاسبە و بە بڕیاری دادوەر راگیراوە؛ لێکۆڵینەوە لەگەڵیدا دەستیپێکردووە و بەردەوامە.  ئێوارەی رۆژی چوارشەممە ١٠ - ٠٣ - ٢٠٢١ ئافرەتێکی تەمەن ٣٥ ساڵ بە چەکی دەمانچە لەناو بازاڕی شارەوانیی چوارقوڕنە بریندارکرا و ئافرەتەکە بە پۆلیسی گوتبوو هاوژینەکەی تەقەی لێکردووە.