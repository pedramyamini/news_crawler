لە راپۆرتی مانگانه‌ی لیژنه‌ی له‌ناوبردن كه ئاڕاسته‌ی لیژنه‌ی باڵای قایمقامیه‌تی كراوە هاتووە کە به‌هۆی نه‌شیاوی بۆ خواردن و به‌كارهێنان، له مانگی رابردوودا له‌لایه‌ن لیژنه هاوبه‌شه‌كانی قایمقامیه‌تی سلێمانییەوە و به هاوكاری ئاسایشی ئابووریی ده‌ستبه‌سه‌ر ٤٩ تۆن كاڵا، شمه‌ك و خۆراكی ماوه‌به‌سه‌رچوودا گیراوه.  له بەشێکی دیکەی راپۆرته‌كه‌دا لیژنه‌ی له‌ناوبردن ئه‌و كاڵا، شمه‌ك و خۆراکەکانیان ئاشکراکردووە كه ده‌ستیان به‌سه‌ردا گیراوه كه پێكهاتوون له: برنج، هێلكه، ماست، په‌نیر، خامه، دۆ، شیر، جپس، شه‌ربه‌ت، گۆشتی ئاژه‌ڵ، پسكیت، رۆنی به‌رواری ئێرانی، خواردنه‌وه گازییه‌كان و نه‌سته‌له. هەروەها پاككه‌ره‌وه‌كان: تایت، سابوون و شامپۆ دەستیان بەسەردا گیراون.  جگە لەوانەش بڕێكی زۆر بابەتی جوانكاریی كه پێكهاتوون له کەلوپەلی جوانکاریی خانمان، بۆنی خانمان و پیاوان، جێڵی قژ، جۆره‌ها بۆنی ناوماڵ و موعه‌ته‌ری جلوبه‌رگ. لە راپۆرتەکەدا ئاماژە به‌وه‌شكراوە: به فه‌رمانی قایمقامی سلێمانی له‌ناوچه‌ی ده‌ره‌وه‌ی نیشته‌جێبوون، سه‌رجه‌م ئه‌و كاڵا، شمه‌ك و خۆراکانە لەنێوبردراون.  دوو رۆژ پێش ئێستا لە کۆگایەکی شاری سلێمانی، دەست بەسەر دوو تۆن پەتاتەی خراپبوودا گیرا کە ئامادەکرابوو بۆ ئەوەی بەشێوەی سوورکراوە "فنگەر" بفرۆشرێت. لەشکر حەمید، سه‌رۆكی لیژنه هاوبه‌شه‌كانی قائیمقامیه‌تی سلێمانی بە تۆڕی میدیایی رووداوی راگەیاند، بەهۆی خراپ کۆگاکردنییەوە پەتاتەکان سەوز ببوون و چەکەرەشیان کردووە، "ئێمەش رێکاری یاسایی دژی خۆیی و ئەو شوێنانەش دەگرینەبەر کە لەو پەتاتەیان بە کڕیارانیان دابێ".