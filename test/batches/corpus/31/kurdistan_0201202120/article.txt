ئەمڕۆ شەممە ٠٢ - ٠١ - ٢٠٢١ مەسرور بارزانی، سەرۆکوەزیرانی هەرێمی کورستان پەیامێکی بڵاوکردەوە و رایگەیاند "بە داخێکی زۆرەوە لەم رۆژانەی دواییدا چەند رووداوێکی نەخوازراو دوور لە هەموو دابوونەریتێکی کۆمەڵگەی کوردستان روویاندا و چەند کەسێکی تێکدەر و ئاژاوەگێڕ، هێرشیانکردە سەر گەشتییارانی بەغدا و پارێزگاکانی دیکەی عێراق، کە بۆ بەسەربردنی پشووی سەری ساڵ هاتوونەتە هەرێمی کوردستان. ئەم دەستدرێژیانە بە تووندترین شێوە سەرکۆنە و شەرمەزار دەکەم کە دوورن لە بەها و رەوشتە بەرزەکانی کۆمەڵگەکەمان. "   سەرۆکوەزیرانی هەرێمی کورستان ئاماژە بەوە دەدات، کە هەرێمی کوردستان لە ساڵانی رابردوودا و تاوەکو ئێستاش پەناگەیەکی ئارام بووە بۆ ملیۆنان ئاوارە و پەنابەری پارێزگاکانی عێراق و وڵاتانی دەوروبەر و هەمیشە بێ جیاوازی دەرگای کراوەبووە بۆ میوانداری و لەباوەشگرتنیان و دەشڵێت "بەردەوام سەدان هەزار گەشتییار روویان لە هەرێمی کوردستان کردووە و بەڕێز و خۆشەویستییەوە پێشوازیان لێکراوە. بۆیە رووداوەکانی ئەم دواییە، نامۆن بە رەوشت و کولتووری لێبووردەیی و بەیەکەوەژیانی ئاشتییانە و مرۆڤدۆستانەی خەڵکی کوردستان. "  لە کۆتایی پەیامەکەیدا مەسرور بارزانی رایدەگەیێنێت "هەرکەس و لایەنێک هەوڵی شێواندن و ناشرینکردنی ئەم کولتوورە بەرزەی کۆمەڵگەکەمان بدات، رێکاری تووندی یاسایی بەرامبەر دەگیرێتەبەر. "  ئەم قسانەی سەرۆکوەزیرانی هەرێمی کوردستان دوای ئەوە دێت کە لە شەوی سەری ساڵ لە هەولێر و ئەمڕۆش لە ئاکرێ چەند کەسێک بە بەرد و دار هێرشییان کردەسەر پاسی گەشتیارانی عەرەب و جامی ئۆتۆمبێلەکانیان شکاندن.  لە ئاهەنگی شەوی سەری ساڵی ٢٠٢١ چەند گەنجێک هێرشیان کردبووە سەر ئۆتۆمبێلی کۆمەڵێک گەشتیاری شارەکانی بەغدا و پارێزگاکانی دیکەی عێراق کە بۆ ئاهەنگگێڕان هاتبوونە هەولێر. پارێزگای هەولێریش رایگەیاند ئەو کردەوەیە "دوور لە هەموو دابوونەریتێکی میواندۆستانەی کۆمەڵگەی کوردستان"ـە و ١١ کەسیان دەستگیرکراون.   بەڕێوەبەرایەتیی گەشتوگوزاری ئاکرێش ئەمڕۆ شەممە ٠٢ - ٠١ - ٢٠٢١ روونکردنەوەیەکی لەبارەی هێرشکردنەسەر دوو پاسی گەشتیاری لە قەزای ئاکرێ بڵاودەکاتەوە و رایگەیاند، کە ئەو هێرشەی کە بە بەرد کراوەتەسەر ئەو دوو پاسە گەشتیارییە "شەرمەزار دەکەین و ئەو کارەش بەهیچ شێوەک رێکخراو نەبووە. "  شەوی سەری ساڵ لە هەولێر و شارەکانی دیکەی هەرێمی کوردستان ئاهەنگی سەری ساڵ بەشێوەی فەرمی نەکرا و قەدەخەبوو، بەڵام بەشێک لە هاونیشتمانیان لەگەڵ گەشتیاران لە شوێنە جیاوازەکانی شارەکە ئاهەنگیان گێڕا. لە سۆشیاڵمیدیاش دیمەنی هێرشکردنە سەر ئەو پاسانەی گەشتیاران بڵاوکرایەوە.