عەلی حەمەساڵح کە سەرۆكی لیژنەی وزە و سامانە سرووشتییەكان و    پیشەسازی و بازرگانییە لە پەرلەمانی  كوردستان وەکو خۆی دەڵێت "ماوەیەکی ئێجگار زۆرە بەدواداچوون دەکەم"، ئاماژەی بەوە کردووە "ئەم تێکەڵکردنە بڕێکی ئێجگار زۆر ماددەی رەساسی تێدایە و دەبێتە هۆی دروستبوونی شێرپەنجە".  پەرلەمانتارەکەی گۆڕان دەڵێت، ٢٠ گۆڕەپانی گەورەی سووتەمەنی و تێکەڵکردن و دروستکردنی بەنزین لە تانجەرۆیە [لە سلێمانی]، "ئەمانە مۆڵەتی ھیچ شوێنێکیان نییە، لەژێر ھیچ چاودێرییەکیشدا نیین، ئایا دەکرێت گۆڕەپانی دروستکردنی بەنزین بێ مۆڵەت و بێ چاودێر بێت، بەڵام سەرتاشخانە بێ مۆڵەت کارناکات! ئایا بەنزین بەم شێوەیە دروستدەبێت! "  دەربارەی داهات و قەبارەی قازانجی بازرگانیی ھێنانی پترۆکیمیاوی و تێکەڵکردنی، عەلی حەمەساڵح دەڵێت "نزیکەی سێ ملیۆن دۆلاری مانگانەیە! ئایا دەکرێت بۆ سێ ملیۆن دۆلاری چەند کەسێک ھەزاران کەس تووشی شێرپەنجە ببن".  لە پەیامەکەی پەرلەمانتارەکەی گۆڕاندا هاتووە "لەگەڵ ئەم مەترسیی بەنزینەدا، بەشێک لە کارگە گەورەکانی سنووری سلێمانی فلتەرەکانیان دەکوژێننەوە و ماددەی رەساس بەدەوری ئەم شارەدا پەخش دەکەن". ئاماژەی بەوەش کردووە کە ئەو نووسینەی بۆ سنووری سلێمانی، مانای ئەوە نییە کە بەنزینی ھەولێر و دھۆک گرفتی گەورەی نەبێت.  سەبارەت بە چارەسەریش، عەلی حەمەساڵح دەڵێت "دوو پاڵاوگەی گەورە لە کوردستانن، ئەگەر ئەمانە نەوتی خاو بۆ ھەرێمی کوردستان بپاڵێون، بەنزین و ھەموو جۆرە بەرھەمێکی دیکەی نەوتی بەرھەمدێنن".  لەبارەی ئامانجی نووسینی پەیامەکەشی بۆ ھاوسەرۆکانی یەکێتی دەڵێت "پێشتر چەندین جار ھەوڵی ئەوەم داوە رێگری لەم تاوانە بکرێت، ئەنجامی نەبووە. واقعێک ھەیە ئەوەی ئێستا بڕیاردەر و حاکمە لەم ناوچەیەدا ھاوسەرۆکانن، لەپێناوی تەندروستیی خەڵک مەبەستمە بکەونە بەردەم بەرپرسیارێتییەکی مێژوویی".  لەمیانی بەشداریکردنیشی لە بەرنامەی لەگەڵ رەنج، پەرلەمانتارەکەی گۆڕان ئەوەی  ئاشكراكرد كە ئێستا "بۆ دروستكردنی بەنزین، جۆرە مەوادێك هاوردەی هەرێمی كوردستان دەكرێت كە هۆكاری سەرەكییە بۆ دروستكردنی نەخۆشیی  شێرپەنجە، بەداخەوە تاوەكو ئێستاش ئەو جۆرە مەوادە دێتە نێو هەرێمی کوردستانەوە".