شنۆ تەقی، دایکی قوتابی دەڵێت "لە کاژێر ٠٨: ٣٠ دەچوونە ئۆنلاین تاوەکو ١٤: ٣٠ بۆ ١٥: ٠٠. دواتریش بە هەمان شێوە ئەو دەرسەی کە بۆیان دەهاتەوە دەیانخوێند زۆر قورس بوو، یانی بڵێیت و نەڵێیت ئەو ئامێرە زیرەکانە کاریگەریی زۆر هەیە لەسەر مێشکی منداڵ. ئینجا جاری وا هەیە منداڵەکە دایک و باوکی دەوامیان هەیە، منداڵەکان بە تەنیا لە ماڵ دەبوون. ئینجا تۆ نازانی کاتی دەرسەکە چی دێتە سەر شاشەکە".  یارا زریان ئاماژەی بەوە کرد "مامۆستا هەندێکجار خەتەکەی خاو دەبێتەوە و گوێمان لە دەنگی نابێت یان تەنیا منم گوێم لە دەنگی نابێت".  سەیران کەریم، مامۆستای قوتابخانەی تایبەتە، رۆژانە لە کاژێر ٠٩: ٠٠ بۆ ١٣: ٠٠ی نیوەڕۆ وانەکانی بە ئۆنلاین بە قوتابیەکانی دەڵێتەوە، دەڵێت "جاری وا هەیە دەستت بە وانەکە کردووە و وانە دەڵێیتەوە، کەچی قوتابی هەیە پاڵکەوتووە، قوتابی هەیە کامێرای داخستووە و خەوی لێکەوتووە، قوتابی هەیە یاری دەکات بە مۆبایلەکەی".  ئەستێرە هیوا قوتابییەکی دیکەیە کە لە پۆلی شەشی سەرەتایی قوتابخانەیەکی حکومییە؛ ئەو تەنانەت شانسی ئەوەی نەبووە وەکو قوتابیەکانی قوتابخانە تایبەتەکان دوای بڵاوبوونەوەی کۆرۆنا بە ئۆنلاین بخوێنێت. شێوازی خوێندنی ئەو بە ئەلیکترۆنی بووە، دەڵێت "تێنەدەگەیشتم چونکە مامۆستایەکیان هیچ قسەی نەدەکرد، مامۆستایەکیشیان هەر دەیگوت ئەوەی بخوێنن لە ماڵ بۆ خۆتان تێدەگەن، یەکێکی دیکەشیان تەنیا دەیگوت بنوسنەوە، هیچ وانەیەکی ئەمساڵم نەخوێندووە".  دایکی ئەستێرە مامۆستای هەمان قوتابخانەکەی ئەستێرەیە، باس لەوە دەکات کێشەی ئەو قوتابیانەی بە ئەلیکترۆنی دەخوێنن ١٠ هێندەی کێشەی ئەوانەیە کە بە ئۆنلاین دەخوێنن، دەڵێت "کێشەمان زۆر زۆر گەورەیە لەگەڵ ئەو ئەلیکترۆنیە، وەکو مامۆستایەک و وەکو دایکی قوتابی؛ قوتابیی ئامادەییم هەیە و قوتابیی پۆلی یەکی سەرەتاییم هەیە کە ئەلف و بێ لە یەک ناکاتەوە".  سەیوان عەلی، بریکاری وەزیری پەروەردەی حکومەتی هەرێمی کوردستان بە تۆڕی میدیایی رووداوی راگەیاند، "بۆ تەواوکردنی پرۆگرامی خوێندن، پێویستمان بە ١٤٠ رۆژ دەبێت، ئەگەر بڕیاری کردنەوەی دەرگای قوتابخانەکان بدرێت و رۆژانی پشووش بکرێنە دەوام، رەنگە بتوانین پرۆگرامی خوێندن تەواو بکەین".  بۆ پێشگیری لە بڵاوبوونەوەی کۆرۆنا لە کۆتایی مانگی شوباتی ساڵی ٢٠٢٠ پرۆسەی خوێندن لە هەرێمی کوردستان لە ناو ناوەندەکانی خوێندن راگیرا.