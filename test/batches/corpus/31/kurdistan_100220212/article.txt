موعته‌سه‌م حامید، سه‌رۆكی لیژنه‌ی عه‌لوه‌ی سه‌ر به لیژنه هاوبه‌شه‌كانی قایمقامیه‌تی سلێمانی رایگەیاند، له‌نێو ئۆتۆمبێلێكی داخراودا ده‌ستیان به‌سه‌ر ١٤ تۆن باینجانی خراپبوودا گرتووە، "ده‌ستبه‌جێ ته‌واوی ئه‌و باینجانه له‌رێی لیژنه‌ی له‌ناوبردنه‌وه له‌ناوبراوه".  لە بەشێکی دیکەی راگەیێندراوی قایمقامییەتی سلێمانی موعته‌سه‌م حامید رایدەگەیێنێت: "ئه‌و باینجانه له ده‌روازه‌ی باشماخه‌وه هێنراوه‌ته هه‌رێمی كوردستان، خاوه‌نه‌كه‌ی ویستویه‌تی ره‌وانه‌ی ناوچه‌كانی ناوه‌ڕاست و خوارووی عێراقی بكات، به‌ڵام به‌هۆی ئه‌وه‌ی زۆر ماوه‌ته‌وه و ئۆتۆمبێله‌كه‌ش ساردكه‌ره‌وه نه‌بووه، ته‌واوی باینجانه‌كه خراپ بووه، هه‌ربۆیه به بڕیاری قایمقامی سلێمانی له‌ناوبراوه و رێگه‌ی پێنه‌دراوە له بازاڕه‌كاندا ساخبكرێته‌وه یان ره‌وانه‌ی ناوچه‌كانی دیکەی بكات".  سه‌رۆكی لیژنه‌ی عه‌لوه ئاماژه‌ی به‌وه‌كرد، رۆژانه له به‌ره‌به‌یانێكی زووه‌وه لیژنه‌كه‌یان له نێو عه‌لوه‌ی سلێمانی چاودێری هه‌موو ئه‌و خۆراك و سه‌وزه و میوانه ده‌كات كه ره‌وانه‌ی بازاڕه‌كانی هه‌رێمی كوردستان و ناوچه‌كانی ناوه‌ڕاست و باشووری عێراق ده‌كرێن.