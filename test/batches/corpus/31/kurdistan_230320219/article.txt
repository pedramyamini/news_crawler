لیوا قارەمان کەمال، جێگری سوپاسالاری هێزی پێشمەرگە بە تۆڕی میدیایی رووداوی راگەیاند، وەزارەتی پێشمەرگە لە هەوڵەکانی بەردەوامە بۆ دابینکردنی مووچە بۆ لیوا هاوبەشەکان، بۆ ئەو مەبەستەش داوای لە وەزارەتی دارایی کردووە مووچەیەکیان بەبێ لێبڕین بەشێوەی قەرز پێبدات، تاوەکو ئەمریکا مووچەکانیان دەنێرێت، وەزارەتی داراییش هەموو هەوڵێکی خستووەتە گەڕ و رەنگە لە دابەشکردنی مووچەی ئەم مانگەدا کە بڕیارە لە ٢٥ی مانگ دەستپێبکات، مووچەیەک بەبێ لێبڕین بە لیوا هاوبەشەکان بدرێت.  لیوا قارەمان گوتی: "مووچەی لیوا هاوبەشەکان لەلایەن ئەمریکاوە دەدرێت، بەڵام بەهۆی گرفتێکی تەکنیکییەوە نزیکەی دوو مانگە مووچەیان بۆ خەرجنەکراوە".  بڕیاربوو لە مانگی شوباتی رابردوودا، لیوا هاوبەشەکانی وەزارەتی پێشمەرگە سێ مووچە بە یەکەوە وەربگرن. سەرچاوەیەک لە وەزارەتی پێشمەرگە بە تۆڕی میدیایی رووداوی راگەیاند: "ئەمریکییەکان ئەو سێ مووچەیە هەر دەدەن و پەشیمان نەبوونەتەوە، بەڵام بەهۆی کێشەیەکەوە لە هەژماری بانکی و گواستنەوەی پارەکە لە ئەمریکاوە بۆ هەرێمی کوردستان کاتی دابەشکردنەکەی دواخراوە. "  رۆژی ٢١ - ٠٢ - ٢٠٢١ وەزارەتی پێشمەرگەی هەرێمی کوردستان رایگەیاند، بۆ ئەم مانگە لیوا هاوبەشەکانی وەزارەتی پێشمەرگە سێ مووچە بە یەکەوە وەردەگرن. کێشەی مووچەی لیوای ١٢ی پیادەش چارەسەرکراوە و لەو مانگەوە بەبێ لێبڕین مووچە وەردەگرن.  رۆژی ٢٦ - ٠١ - ٢٠٢١ سەربەست لەزگین، بریکاری وەزیری پێشمەرگەی هەرێمی کوردستان بەشداریی بەرنامەی رووداوی ئەمڕۆی تۆڕی میدیایی رووداوی کرد و رایگەیاند: "ئەمریکا مانگانە ٢٠ بۆ ٢٥ ملیۆن دۆلار بۆ پێشمەرگە دەنێرێت، ئەو پارەیەش بۆ ١٣ لیوایە و نزیکەی ٣٠ هەزار پێشمەرگە لێی سوودمەند دەبن. "