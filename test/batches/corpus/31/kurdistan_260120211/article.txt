رووداوەکە کاژێر ٠٨: ٠٠ی بەرەبەیانی ئەمڕۆ سێشەممە ٢٦ - ٠١ - ٢٠٢١ لە پردی فرانسوامیتران لە شەقامی ٦٠ مەتریی هەولێر روویداوە و لەو کاتەدا پۆلیسێکی هاتووچۆ سەرقاڵی کارەکەی بووە و بینویەتی کچێک چووەتە سەر پردەکە و "هەوڵی داوە خۆی هەڵبداتە خوارەوە. "  فازڵ حاجی، گوتەبێژی هاتووچۆی هەولێر بە تۆڕی میدیایی رووداوی راگەیاند، دوای ئەوەی کارمەندێکی بەڕێوەبەرایەتیی هاتووچۆ هەولێر لەسەر شەقام سەرقاڵی کارەکەی بووە، بینویەتی لەسەر پردێک کچێکی گەنج دەیەوێت خۆی هەڵبداتە خوارەوە، بەڵام خۆی لەگەڵ پۆلیسێکی پاسەوانی وەزارەتی داد رزگارکردووە و دواتر رادەستی پۆلیسی فریاکەوتنی هەولێر کراوە.   گوتەبێژی هاتووچۆی هەولێر لە بەشێکی دیکەی قسەکانیدا ئاماژە بەوە دەدات، کە کچەکە گەنج بووە و بە رەچەڵەک عەرەب بووە. بەڵام لەبارەی هۆکاری رووداوەکە هیچ زانیارییەکی ئاشکرا نەکرد و گوتی "کچەکە رادەستی پۆلیس کراوە و دەستیان بە لێکۆڵینەوە کردووە. "  بەپێی ئامارەکانی پۆلیسی گشتیی هەرێمی کوردستان، ساڵی رابردوو ٢٥٧ رووداوی کوشتن و خۆکوشتن ئەنجامدراون، بەڵام لە ساڵی ٢٠١٩ دا ٢٦٠ رووداو هەبوون. هەروەها ساڵی ٢٠٢٠ سێ هەزار ٢٩٨ تاوانی دزیکردن هەبوون، بەڵام ساڵی ٢٠١٩ چوار هەزار و ٣٢٢ تاوانی دزیکردن تۆمارکراون.  تاوانەکانی کوشتن و خۆکوشتن بۆ ساڵی ٢٠٢٠ لە (هەولێر)  ٦٥ رووداوی کوشتن و خۆکوشتن ئەنجامدراون، ساڵی (٢٠١٩)، ٧٣ رووداو هەبوون  ٦١ رووداوەکان کێشەکانیان تەواو بوون  ٤ رووداو لە لێکۆڵینەوە بەردەوامە