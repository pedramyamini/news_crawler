تەحسین قاسم، پەیامنێری رووداو لە کۆمەڵگای گر زه‌رک رایگەیاند، ئێسک و پروسکی چەند کەسێک لەنێو بیری یەکێک لە خانووەکانی کۆمەڵگەی گر زه‌رک دۆزراونەتەوە، کە گومان دەکرێت رووفاتی سێ بۆ چوار کەسی تێدابێت و لەنێو بیرەکەدا سووتێنراون، تاوەکو ئێستاش ناسنامەی قوربانییەکان ئاشکرا نەکراون، بەڵام دەگوترێت کوردی ئێزدیی دانیشتووی کۆمەڵگەکەن.  بە گوتەی یەکێک لە دانیشتووانی کۆمەڵگەکە، "ئەو خانووەی ئەو رووفاتانەی لێ دۆزراوەتەوە هی کەسێکە بەناوی ' کەمالی رۆستێ '، ئەو رووفاتانەش هی ئەو ماڵە نین، بەڵکو هی خەڵکی گر زەرکن و ئێزدین، بەڵام ناسنامەکەیان نازانین، چونکە لەوکاتەی کوژراون لەنێو بیرەکەدا ئاگریان تێبەردراوە".  ئەو هاونیشتمانییەی کۆمەڵگەی گر زه‌رک ئاماژە بەوە دەکات، چەندین گۆڕی دیکەی بەکۆمەڵ لەنێو کۆمەڵگەکەدا هەن "لای ماڵی شێخ حوسێن گۆڕێکی بەکۆمەڵ هەیە، لەبەر ساتر گۆڕی دیکەی بەکۆمەڵ هەن".  خەڵکی ئەو کۆمەڵگەیە لەڕێگەی رووداوەوە داوا دەکەن سەرجەم گۆڕە بەکۆمەڵەکانی کۆمەڵگەکە و تەواوی شنگال هەڵبدرێنەوە، دەشڵێن "لە زۆر رووەوە پەراوێز خراوین".  دوای تێپەڕبوونی زیاتر لە شەش ساڵ بەسەر کارەساتی شنگال، بەردەوام گۆڕی بەکۆمەڵ لە ناوچە جیاجیاکانی ئەو قەزایە دەدۆزرێنەوە. تاوەکو ئێستاش ١٧ گۆڕی بەکۆمەڵ هەڵدراونەتەوە، لەو گۆڕە بەکۆمەڵانەدا ٣٦٤ قوربانی دۆزراونەتەوە و بۆ پشکنین و ناسینەوەیان رەوانەی بەغدا کراون.  ئەو ٣٦٤ قوربانییە، بڕیارە رۆژی شەممە ٣٠ - ١ - ٢٠٢٠ لە رێوڕەسمێکدا لە بەغدا بە ئامادەبوونی مستەفا کازمی، سەرۆکوەزیرانی عێراق و ژمارەیەک لە بەرپرسانی باڵای عێراق رووفاتی ١٠٤ لەو قوربانیانە کە ناسراونەتەوە بەرەو شنگال بەڕێبکرێنەوە، کە خەڵکی گوندی کۆچۆن، بڕیارە بۆ رۆژی دوو شەممە کە دەکاتە ١ی شوبات رووفاتی ئەو ١٠٤ قوربانییە لە گوندی کۆچۆ لە رێوڕەسمێکدا بە خاک بسپێردرێن.