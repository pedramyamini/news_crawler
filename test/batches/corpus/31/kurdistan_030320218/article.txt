رۆى فەرەج ئەلبەنا، لەدایکبووی ساڵی ١٩٨٢ قەرەقۆشی سەر بە پارێزگای موسڵە، رۆی دەرچووی کۆلێژی هونەرەجوانەکانی موسڵە، ئەو خانمە بەشداری لە ژمارەیەکی زۆر لە پێشانگەی لە ناوەوەی عێراق و دەرەوەی عێراق کردووە، هاوسەرگیری کردووە و خاوەنی سێ منداڵە و چوارەمم لە رێگەیە.  رۆى فەرەج ئەلبەنا، لەبارەی ژیانی ئاوارەیی دەڵێت: "لە ساڵی ٢٠١٤ کۆچمان کردووە بۆ هەولێر، پێش کۆچکردنمان لە موسڵەوە بۆ عەنکاوە  هەموو کات دەرفەتم بەهەند وەردەگرت و تاوەکو بەشداریی پێشانگە بکەم، پاش کۆچکردنیشمان کە چوار ساڵی خایاند بەشداری چەند پێشانگایەکم کردووە، کە فەرەنسییەکان دامەزرێنەری پێشانگاکە بوون، پاشان لە ساڵی ٢٠١٨ تابلۆکانیان برد بۆ فەرەنسا لەوێ هەندێک لە تابلۆکانم فرۆشران".  لەبارەی دروستکردنی تابلۆ لەسەر شووشە رۆی دەڵێت: "قەشە عەمار لە کەنیسەی ئەلتاهیرە (الطاهرة) داوای لێکردم وێنە لەسەر شووشە بکێشم بۆیە هەموو کاتم رەخساند بۆ کەنیسە، چونکە خۆم حەزم دەکرد کاری بۆ بکەم و وێنە لەسەر پەنجەرەکانی کەنیسە ئەلتاهیرە بکێشم، کە ژمارەی تابلۆکان ١٥ تابلۆ دەبێت، تاوەکو ئێستا ١٤ تابلۆ دروستکراوە و، درێژی تابلۆکان ٢ مەتر و ٥٠ سانتیمەترە و پانی ٩٠ سانتیمەتر دەبێت.   رۆی خۆشحاڵە پاپا سەردانی عێراق و کوردستان دەکات، و دەڵێت: "دوای ئەوەی زانیمان پاپا دێت بۆ سەردانی کەنیسە، خۆشییەکەم بوو بە دوو خۆشی و کاژێری کارکردنم زیاد کرد بۆ ١٨ کاژێر و زیاتری تێپەراند، زۆر خۆشحاڵم بە ئەنجامدانی ئەم کارە، چونکە ئەوە خەونی چەند ساڵ پێش ئێستای من بوو، کە پەنجەرە ئاساییەکانی کەنیسەی ئەلتاهیرە بە رەنگاوڕەنگی و تابلۆکانی خۆم ببینم، هیچ تابلۆیەکم بە بچووکترین هەڵە لە رەنگ و تەنانەت هێڵکی چەوتیش تێنەپەراندووە، بەڵکو گرنگیم داوە بە بچووکترین هێڵ و رەنگ و وردەکارییەکانەوە".