لە هەرێمی کوردستانیش ئامادەکاری بۆ پێشوازی لە پاپا فرانسیس و ناونووسین بۆ بینینی دەکرێت. بێلە مۆنیۆر، هاونیشتمانییەکی کریستیانی دانیشتووی شەقڵاوەیە لەبارەی سەردانەکەی پاپا دەڵێت: هەستێکی خۆشە، نەک تەنیا بۆ من، بەڵکو بۆ هەموو مەسیحییەکان. لە شەقڵاوەوە رێگەیەکی دوورمان بڕیوە بۆ ئەوەی بۆ یەکەمجار پاپا ببینین. "  چەند رۆژێک لەمەوبەر بەهۆی تووشبوونی باڵیۆزی ڤاتیکان لە عێراق بە ڤایرۆسی کۆرۆنا، دەنگۆی ئەوە بڵاوبووەوە کە رەنگە سەردانەکەی پاپا هەڵوەشێتەوە، بەڵام هەر زوو ئەو دەنگۆیانە رەتکرانەوە، بابی رۆی، خەڵکی هیندستانە و لەبارەی هەڵوەشانەوەی سەردانەکە دەڵێت: "ئێمە هیوادارین سەردانەکە هەڵوشێتەوە و نزاش دەکەین کە بە هۆکاری دیکەش هەڵنەوەشێتەوە".  لەلایەکی دیکەوە وەکو ئامادەکاریی لە رێوڕەسمی پێشوازیی لە پاپا نزیکەی سێ مانگە لە عەنکاوەی هەولێر، گرووپێکی سروودە ئایینییەکان راهێنان دەکەن. گرووپەکە لە ١١٠ کەس پێکهاتوون کە ٨٧ کەسیان کۆرسن و سەرجەمیان خۆبەخشن جگە لە بەشێکی میوزیسیانەکان نەبێت. رۆژانە کاژێر ١٧: ٠٠ تاوەکو ٢٠: ٠٠ لە کەنیسەی (ام المعونە) راهێنان دەکەن.  رۆژی هەینی ٥ ـی ئادار پاپای ڤاتیكان دەگاتە فڕۆكەخانەی نێودەوڵەتی بەغدا و لەلایەن سەرۆكوەزیرانی عێراق پێشوازی لێدەكرێت، دواتر بەرەو كۆشكی سەرۆكایەتیی كۆماری عێراق بەڕێدەكەوێت و لەگەڵ سەرۆككۆمار كۆدەبێتەوە، پاشان دەچێتە كڵێسای "سەیدە نەجات"ی سریانی كاسۆلیك لە بەغدا.  رۆژی شەممە بەرەو پارێزگای نەجەف بەڕێدەكەوێت و لەوێ چاوی بە ئایەتوڵڵا عەلی سیستانی دەكەوێت. پاشان بەرەو شاری ئور بەڕێدەكەوێت.  رۆژی یەكشەممەش، بەرەو هەولێر بەڕێدەكەوێت و لە فڕۆكەخانە لەلایەن بەرپرسانی حكومی و ئایینی پێشوازی لێدەكرێت، هەر ئەو رۆژە دەچێتە موسڵ و نوێژ بۆ قوربانیانی شەڕ دەكات. دوای ئەوە دەچێتە كەنیسەی "تاهرە"ی گەورە لە قەرەقوش.  هەر یەكشەممە دەگەڕێتەوە هەولێر و ئاهەنگی عەسری یەكشەممەی كریستیان لە یاریگەی فرانسۆ هەریری دەگێڕێت. رۆژی دووشەممە دەگەڕێتەوە فڕۆكەخانەی بەغدا و لەوێ رێوڕەسمی ماڵئاوایی كردنی بەڕێوەدەچێت.