سەرهەنگ، بازرگانە و لە عەلوەی سلێمانی کاردەکات، بە تۆڕی میدیایی رووداوی گوت: "زۆر هەوڵمانداوە لە رێگەی ئیدارەی پارێزگا و هێزە ئەمنییەکان کێشەکەمان چارەسەر بکەین، بەڵام بێسوود بوو، بۆیە بە تێکڕا بڕیارماندا رۆژی هەینی عەلوە دابخەین".  سەرهەنگ دەڵێ: "بڕیاری مانگرتنەکەمان ناچارییە، چونکە رێگەی کارکردنمان پێنادرێت و زۆرجاریش ئازار دراوین، بە تایبەت لە دەروازەی سنووریی باشماخ کە رێگریمان لێکرا و دەرکراین، ئێمەش بە ناچاری چووینە دەروازەی سنووریی سەیرانبەن، ئێستا لەوێش گرفتمان بۆ دروستدەکەن".  بەڵام شاخەوان بەکر، بەڕێوەبەری دەروازەی سنووریی باشماخ بە تۆڕی میدیایی رووداوی راگەیاند، سەرەتا هێڵەکان درابوون بە شۆفێری بارهەڵگرەکان، بەڵام خاوەن پشکەکانی عەلوەی سلێمانی خۆیان ئۆتۆمبێلیان کڕی، ئەمەش گرفتی خستە نێوان ئەوان و شۆفێرانی دیکەوە، بۆیە بازرگانەکانی عەلوە مامەڵەیان بۆ دەروازەی سنووریی سەیرانبەن گواستەوە و ئێستا جارێکی دیکە هەمان کێشە سەریهەڵداوەتەوە.  خاوەن پشکەکانی عەلوەی سلێمانی، ئۆتۆمبێل و شۆفێری خۆیان هەیە و دەیانەوێ کرێی گواستنەوە هەرزان لەسەریان بوەستێ. رەمەزان نامیق، ئەندامی ئەنجوومەنی پارێزگای سلێمانی بە تۆڕی میدیایی رووداوی گوت: " پێشتر هێڵەکان دراون بە شۆفێری دیکە، بەڵام خاوەن پشکەکان دەیانەوێ خۆیان هاوردەکاری بکەن، ئەوەش سەرچاوەی گرفتەکەیە".  پێشتر وا رێککەوتبوون، کە بار بە بار، کاربکەن، واتە بارێک خاوەن پشکەکانی عەلوە خۆی هاوردەی بکات و باری دووەم خاون بارهەڵگر و هێڵەکان، بەڵام دواتر کێشە کەوتە نێوانیان و هەردوولا یەکدی بە شکاندنی رێککەوتن تۆمەتبار دەکەن.  ئەرکان عەلی، پەیامنێری رووداو لە سلێمانی، سەردانی عەلوەی سلێمانی کرد و گوتی: "لە چەند رۆژی رابردوودا بەهۆی ئەو گرفتەوە، دەستبەسەر ٨ ئۆتۆمبێلی بارهەڵگردا گیراوە و دواتر بە سوڵحی عەشایەری ئۆتۆمبێلەکانیان داونەتەوە". هەروەها دەشڵێت: بەهۆی ئەو کێشانەوە، عەلوەی سلێمانی رۆژی هەینی دادەخرێت.  عەلوەی سلێمانی، سەرچاوەی سەرەکی گەیشتن و دابەشکردنی سەوزە و میوەیە لە سنووریی پارێزگای سلێمانی، نزیکەی ٥ هەزار کەس کاری تێدا دەکات.