ئەمڕۆ چوارشەممە ١٧ - ٠٢ - ٢٠٢١ د. ئارام باڵەتەیی دوای سێ مانگ لە تووشبوونی بە ڤایرۆسی کۆرۆنا کۆچی دواییکرد. بەپێی راگەیێندراوی سەرۆکایەتیی حکومەتی هەرێمی کوردستان، مەسرور بارزانی پەیوەندی بە زانا عەزیز، کەسێکی نزیک لە بنەماڵەی ئارام باڵەتەیی کردووە و پێی راگەیاندوون: مەسرور بارزانی هاوخەمیی خۆی دەربڕیوە و هیوای خواستووە، خوای مەزن گیانی بە بەهەشت شاد بکات و ئارامیی و دڵنەواییش بە کەسوکار و خانەوادە و هاوڕێکانی ببەخشێت.  سەرکار باڵەتەیی، خزمێکی نزیکی د. ئارام باڵەتەیی لەبارەی شوێنی بەخاکسپاردنی د. ئارام بە تۆڕی میدیایی رووداوی راگەیاند، تەرمی خوالێخۆشبوو لە گوندی باڵەتە لە نزیک گۆڕی باوکی بەخاک دەسپێردرێت.  سەرەتای تووشبوونی لە ماڵەوە خۆی کەرەنتین کردبوو، بەڵام ١٠ رۆژ دوای تووشبوونی بەهۆی خراپیی رەوشی تەندروستییەوە رەوانەی نەخۆشخانەی وان گڵۆباڵی تایبەت کرابوو.  د. ئارام ناجی باڵەتەیی لە ١٩٧٩/١٠/٠٣ لە دهۆک لەدایکبووە، خێزاندارە و دوو منداڵی هەن. ساڵی ٢٠١٧ بڕوانامەی دکتۆرای وەرگرتووە و لە زانکۆی نەورۆزی دهۆک مامۆستا بووە. ساڵی ٢٠١٨ لە فراکسیۆنی پارتی بووەتە ئەندامی ئەنجوومەنی نوێنەرانی عێراق.  رۆژی ٠٤ - ٠٢ - ٢٠٢١ ناجی باڵەتەیی، باوکی پەرلەمانتاری عێراق د. ئارام باڵەتەیی لە ماڵەکەی خۆیدا کۆتایی بە ژیانی هێنا، دەگوتریت هۆکاری خۆکوشتنەکەی "دروستبوونی گوشاری دەروونی و نەخۆشکەوتن و مانەوەی کوڕەکەی بوو لە نەخۆشخانە بۆ ماوەی زیاتر لە دوو مانگ. "  دەقی راگەیێندراوی سەرۆکایەتیی حکومەتی هەرێمی کوردستان:  ئەمڕۆ چوارشەممە ٢٠٢١/٢/١٧ مەسرور بارزانی سەرۆکی حکومەتی هەرێمی کوردستان، لە پەیوەندییەکی تەلەفۆنیدا لە گەڵ زانا عەزیز لە خانەوادەی خوالێخۆشبوو د. ئارام بالەتەیی ئەندامی ئەنجومەنی نوێنەرانی عێراق و گوتەبێژی فراکسیۆنی پارتی دیموکراتی کوردستان، پرسە و سەرەخۆشی بە بنەماڵەی خوالێخۆشبوو د. ئارام گەیاند.   سەرۆکی حکومەت هاوخەمی خۆی دەربڕی و هیوای خواست، خوای مەزن گیانی بە بەهەشت شاد بکات و ئارامیی و دڵنەواییش بە کەسوکار و خانەوادە و هاوڕێکانی ببەخشێت.