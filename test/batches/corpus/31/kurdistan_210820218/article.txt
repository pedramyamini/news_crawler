هاوڕێ بەختیار جەمیل، بەرێوبەری چاودێری و وردبینی و پشکنین لە بەڕێوەبەرایەتیی گشتیی باج بە رادیۆی رووداوی راگەیاند، باج وەک سەرچاوەیەکی سەرەکی لە هەموو وڵاتانی دونیا پشتی پێدەبەسترێت، لە زۆربەی وڵاتانیش کۆڵەکەی ئابوورییە، حکومەتی هەرێمی کوردستانیش بەهۆی ئەو قەیرانە ئابوورییەی هەیە، هەوڵیدا باج وەربگرێت و باجەکان رێکبخاتەوە، ئەو باجەش کە لە شوێنە ٤ - ٥ ئەستێرەییەکان وەردەگیرێت یاساییە و پێشتر حکومەتی عێراق کاری پێکردووە، ئەو کەسانەی لەو شوێنانە دادەنیشن کەسانی چینی بەرز و دەوڵەمەندن و کاریگەریی لەسەر چینی ناوەند و هەژار نابێت.  بەرێوەبەری چاودێری و وردبینی و پشکنین لە بەڕێوبەرایەتیی گشتیی باج گوتی: "ئەو شوێنە گەشتیارییانەی چوار ئەستێرە و پێنج ئەستێرەن، وەک چێشتخانەکان، مەساجەکان، یانەکانی شەوانە، شوێنەکانی دیکەی گەشتیاریش ئەو باجە دەیانگرێتەوە، بەڵام جارێ دیارنییە کە باجەکە کاریگەریی لەسەر کەمکردنەوەی بازاڕی ئەو شوێنانە کردووە، چونکە تازە جێبەجێکراوە و پێویستی بە کات و چاودێریکردنە، بەڵام هەندێک شوێنی دیاری هەولێر هەیە کە باجەکە نایگرێتەوە، بەڵام وەریگرتووە، ئێمە رێوشوێنی یاساییمان بەرامبەر گرتووەتەبەر، چونکە هەموو شوێنێک نابێت ئەو باجە لە هاونیشتمانیان و کڕیارەکانیان وەربگرێت، تەنیا ئەو شوێنانە نەبن کە رێنوێنییەکان دەیانگرێتەوە".  هاوڕێ بەختیار لەبارەی ئەنجامەکانی وەرگرتنی ئەو باجە و کاریگەریی لەسەر زیادبوونی داهات ئاماژەی بەوەكرد، ئەمساڵ حکومەت ئامادەکاری کردووە بۆ پرۆژەیاسای بودجەی ٢٠٢٢، ئەو کات لەنێو پرۆژەیاساکەدا هاونیشتمانیان ئەنجامەکەی ئەو باجانە دەبینن، هەروەها گوتی: "باجی دەرامەت یەکسەر ناسەپێندرێت، هەرکەسێک شوێنێک بکاتەوە یەکسەر باجی لێوەرناگیرێت، بەڵکو دوای ئەوەی زانیمان قازانجیان چەندە ئەو کات لەسەر ئەو قازانجەی هەیانە باجیان لێوەردەگرین، هۆتێل و چێشتخانەکان ژمێرەی داهات و خەرجی زانیاریی راست پێشکێش ناکەن، ئێمەش ناچار دەبین خەمڵاندنی خۆمان بکەین، ئەوەش یەکسانی تێدا نییە، ئەوە کاتێک یەکسانی دەبێت کە زانیاریی راستەقینەمان بدەنێ، لە هەرێمی کوردستان کەمتر ١٠ % زانیاری دروست لەبارەی ژمێرە و داهاتەوە دەدرێت، لە کاتێکدا لە هەندێک وڵاتان ٩٥ % زیاترە".  هاوڕێ بەختیار جەمیل گوتی: "لە عێراق ٢٠ % باج لە ئینتەرنێت لە هاونیشتمانیان وەردەگیرێت وەک ئەو باجەی سەر کارتی مۆبایل، بەڵام لای ئێمە ئەو باجە لەسەر ئینتەرنێت نییە، زۆر باج هەیە لە عێراق وەردەگیرێن و لای ئێمە نین، بۆ ئەوەش حکومەتی ناوەند ناچارمان دەکات ئەو باجانە وەربگرین، لەسەر ئەوەش زۆرجار کێشەمان لەگەڵ عێراق بۆ دروستبووە، ئەوان دەڵێن پابەندنابن بە بڕیارەکانی حکومەتی عێراق لە وەرگرتن و دانانی باج".  ئەو بەڕێوەبەرەی باج گوتیشی: "هیچ باجێکمان زیادنەکردووە و تەنیا رێکخستنەوەمان کردووە، بۆ نموونە نەخۆشخانە تایبەتەکان پارەیەکی زۆریان لە هاونیشتمانیان وەردەگرت و باجێکی کەمیان دەدا، ئێمە هەوڵماندا شێوازی باجەکە بگۆڕین، لە بەرامبەر هەر خزمەتگوزارییەک کە لەو نەخۆشخانە تایبەتانە هەیە، لە پشکنین و نەشتەرگەری و تاقیگە ٥ % باجیان لێوەردەگرین".  هەر لەبارەی سەپاندنی باج بەسەر ئەو هاونیشتمانیانەی کە سەردانی ئەو رێستورانت و خورادنگانە دەکەن کە چوار ئەستێرە بە سەرەوەن زیرەک بیا ئیلیا، سەرۆکی کۆمەڵەی میوانخانە و چێشتخانەکان لە هەرێمی کوردستان رایدەگەیێنێت، "ئێمە وەکو کۆمەڵەی میوانخانە و چێشتخانەکان لەگەڵ بەڕێوەبەرایەتیی گەشتوگوزاری هەولێر، زۆر هەوڵماندا و داوامانکرد کە ئەم باجە دوابخرێت بۆ ماوەیەکی دیکە، چونکە چێشتخانە و کافتریا و هۆتێلەکان لە دوای ساڵی ٢٠١٤ و هاتنی داعش و قەیرانە یەک لە دوای یەکەکان و سەرهەڵدانی ڤایرۆسی کۆرۆنا زیانمەندی یەکەمبوون بەهۆی نەهاتنی گەشتیار، بۆ ئەم مەبەستەش ئێمە لە بەڕێوەبەرایەتیی گەشتوگوزاری هەولێر کۆبوونەوەیەکمان کرد لەگەڵ خاوەنی زیاتر لە (١٢٠) هۆتێل و مۆتێل و چێشتخانە و کافتریاکان کە بە هەموو شێوەیەک ئەم بڕیارەیان رەتدەکردەوە، بەڵام دواتر بڕیارەکە تەنیا بەسەر شوێنە ٤ ئەستێرە و ٥ ئەستێرەکاندا جێبەجێکراو ٣٠ % بۆ % ٤٠ هۆتێل و مۆتێلەکان پابەندن بە بڕیارەکەوە".  زیرەک بیا ئەوەشی خستەڕوو، "ئەگەر هەر هاونیشتمانییەک جیا لە شوێنە (٤) ئەستێرە و (٥) ئەستێرەکان ئەو باجەی لێ وەرگیرابوو یان ئەگەر ئەو پارەی لێیان وەردەگیرێت زیاتر بوو لەو نرخەی لە لیستەکە نوسرابوو، ئەوا با لای لیژنەکانی قایمقامیەت سکاڵا تۆمار بکەن کە سزای ئەمەی دووەمیان داخستنی شوێنەکەیە بە ٣ رۆژ و پێبژاردنی ماددیە بە بڕی (٢) ملیۆن دینار".    بە گوتەی سەرۆکی کۆمەڵەی میوانخانە و چێشتخانەکان، "حکومەت هیچ خزمەتگوزارییەک پێشکەش بەو چێشتخانە و مۆتێل و هۆتێلانە ناکات کە باجیان لێوەردەگرێت، پێش ٢٠١٤ پارێزگای هەولێر وەک یارمەتییەک مانگانە بڕی هەزار لیتر گازی بە هۆتێل و چێشتخانە و مۆتێلەکان دەدا، بەڵام ئێستا ئەوەشیان پێنادرێت".     زیرەک بیا گوتیشی، "بۆ ئەوەی هۆتێل و کافتریا و مۆتێلەکان زانیاریی هەڵە نەدەنە بەڕێوەبەرایەتییەکانی باج و دەرامەت پێویستە ئامێرێک یان ژمێریارێک دابنرێت بۆ ئەوەی بە وردی و راستگۆیی زانیارییەکەیان پێ بگات، چونکە هەندێک لەو شوێنانە بەیەک شێواز پارە لەخەڵک وەرناگرن و جیاوازی هەیە لە نرخەکان بەپێی ئەو کەسانەی سەردانی شوێنەکە دەکەن کە دەکرێ هەندێکیان خزم یان هاوڕێی خاوەن چێشتخانەکە بن".  لەبارەی زۆری کرێکاری بیانی لەو شوێنانە و کەمیی کرێکاری نێوخۆ، سەرۆکی کۆمەڵەی میوانخانە و چێشتخانەکان گوتی: "بەپێی بڕیاری دەستەی گەشتوگوزار دەبێت هەر کافتریا و هۆتێل و مۆتێلێک رێژەی کارمەندانی بیانی تێیدا لە % ٣٠ زیاتر نەبێت، هەفتەی داهاتووش دەستەی گەشتوگوزار خولێکی راهێنان و زمان بۆ کارمەندە بیانییەکان دەکاتەوە و دواتر بە رێژەی ٣٠ % دابەشی سەر چێشتخانەکان دەکرێن".