رائید هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند، دوای ئەوەی ئەمڕۆ چوارشەممە پۆلیسی فریاكەوتنی هەولێر ئاگاداركرایەوە كە لە شەقامی ١٢٠ مەتری لە نزیك گوندی ئیتاڵی، رووداوێكی هاتووچۆ روویداوە و یەكێك لە شۆفێرەكان هەڵاتووە، دەستبەجێ گەیشتنە شوێنی رووداوەكە و دوای پشكنینی ئۆتۆمبێلەكە لە جۆری هۆندا ئەكسێنت، دەركەوت شوفێرەكە ماددەی هۆشبەری پێبووە، بۆیە دەستیان بە لێكۆڵینەوەیەكی چڕ كرد و توانییان تۆمەتبارەکە، کە بە رەچەڵەک عەرەبە بە ناوی (ع. ع. س) تەمەن ٣٥ ساڵ، دەستگیربكەن.  گوتەبێژی پۆلیسی هەولێر گوتیشی "تۆمەتبارەکە لەناو ئۆتۆمبێلەكەیدا بڕێك ماددەی هۆشبەر لە جۆری كریستاڵ، جامایكا، تریاك، حەشیش، چوار جۆر حەبی هۆشبەر، دوو بوتڵ خواردنەوەی كحولی، دەمانچەیەكی كڵۆكی توركی، دوو مەخزەن و یەك فیشەك، كەلوپەلی بەكارهێنانی ماددەی هۆشبەری پێبووە و دانی ناوە بە تاوانەكەیدا، ئێستا بە بڕیاری دادوەر و بەپێی ماددە ١٤ی هۆشبەرەكان راگیراوە".