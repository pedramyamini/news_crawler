جەمال عەگاب، گوتەبێژی شانەی قەیرانەکان لە پارێزگای سەڵاحەددین، بە رووداوی راگەیاند: "بەهۆی سەرهەڵدانی ئەنفلوەنزای باڵندە لە سامەڕا  ١٠٠ هەزار پەلەوەر لەنێوبراون، ئامادەکاری کراوە بۆ لەناوبردنی سەرچاوەی سەرهەڵدانەوەی نەخۆشییەک و بە دووری سێ کیلۆمەتر تەواوی هەموو دەواجنەکانی پارێزگاکە رشێندراون".     کێڵگەکە دەکەوێتە ناوچەی جەلام لە رۆژهەڵاتی سامەڕا و نزیکەی ٢٥ هەزار مریشکی تێدایە کە حەوت هەزاریان مرداربوون، بە گوتەی خاوەنی کێڵگەکە: دەبێت مریشکەکانی دیکەش لەنێوببات و بەو شێوەیەش زیاتر لە ١٠٠ ملیۆن دینار زیانی ماددی بەر کێڵگەکەی کەوتووە.     وەزارەتی کشتوکاڵی عێراق داوا لە سەرجەم کێڵگە پەلەوەرییەکان دەکات رێکاری پێویست بگرنەبەر. هەروەها داواش لە سەرجەم دەزگا ئەمنییەکان، دەستەی دەروازە سنوورییەکان، گومرگ و فەرماندەیی ئۆپەراسیۆنەکان دەکات، هاتنی مریشکی بەستوو و زیندوو قەدەخە بکەن، چونکە نەخۆشییەکە لە وڵاتانی ناوچەکە بڵاوبووەتەوە.  هاوکات ئەمڕۆ لە هەرێمی کوردستان لیژنەی ئەنفلۆنزای باڵندە لەگەڵ وەزیری کشتوکاڵ کۆدەبێتەوە، بەمەبەستی گرتنەبەری رێکار و بڕیاری پێویست بۆ خۆپارێزی لەو ڤایرۆسە. فیراس سدیق، بەڕێوەبەری سامانی ئاژەڵ لە وەزارەتی کشتوکاڵ و سەرچاوەکانی ئاو بە تۆڕی میدیایی رووداوی راگەیاند، رۆژی یەکشەممە ٢٠٢١/٠١/١٧ لیژنەکە بە ئامادەبوونی وەزیری کشتوکاڵ کۆدەبێتەوە بۆ گرتنەبەری رێکاری پێویست بۆ رێگریکردن لە بڵاوبوونەوەی ئەنفلەوەنزای باڵندە.  کێڵگەیەکی پەلەوەر لە سامەڕا. وێنە؛ بڵند تاهیر - رووداو