یوسف موسا، پەیامنێری رووداو لە زاخۆ رایگەیاند: کاژێر ٢ی بەرەبەیانی ئەمڕۆ شەممە ٢ - ١ - ٢٠٢١ ئاگر لە ژمارەیەک خێوەتی نێو کەمپی چەمشکۆ لە سنووری قەزای زاخۆ کەوتەوە، هۆکاری ئاگرکەوتنەوەکەش بەپێی هەڵسەنگاندنی لیژنەکانی بەرگریی شارستانی بۆ شۆرتی کارەبا دەگەڕێتەوە، کە لە خێوەتێکەوە بۆ خێوەتێکی دیکە ئاگرەکە تەشەنەی کردووە، بەم شێوەیە ١٢ خێوەت بەتەواوەتی سووتاون بە هەموو پێداویستی و کەلوپەلەکانیانەوە.  بەشێک لەوانەی خێوەتەکانیان سووتاوە، زیانێکی زۆری ماددیان بەرکەوتووە، جگە لە سووتانی کەلوپەل و پێداویستییەکانیان هەندێکیان پارە، زێڕ و چەکیشیان سووتاوە. یەکێک لەو کەسانەی کە پارەی لەنێو خێوەتەکەدا سووتاوە دەڵێت: " ١٣ هەزار دۆلارم سووتا، هەروەها ناسنامە، رەگەزنامە و پاسپۆرتیشم سووتا، کاتێک کە ئاگرەکە کەوتەوە من لە ئەرکدابووم، کاژێر ٤ی بەرەبەیان تەلەفۆنیان بۆ کردم و ئاگاداریان کردمەوە کە خێوەتەکەمان سووتاوە، هاوژینەکەشم هەر لەنێو خێوەتەکەدا بوو، بەڵام تەنیا ئەوەندەی پێکرابوو خۆی منداڵەکان رزگار بکات".  یەکێکی دیکە لە دانیشتووی نێو کەمپەکە کە ئافرەتێک بوو گلەیی لە درەنگ گەیشتنی تیمەکانی بەرگریی شارستانی هەبوو، گوتی: "کاژێر دووی شەو بوو، هەر ئەوەندەمان توانی خۆمان و منداڵەکانمان رزگار بکەین، کاتێک تیمەکانی بەرگریی شارستانی هاتن هەمووی سووتا بوو، نەمانتوانی هیچ شتێک رزگار بکەین، لەو نێوانەدا زیاتر لە ١٠ هەزار دۆلارم سووتا".  یەکێک لە شایەتحاڵەکانی نێو کەمپەکە لەکاتی ئاگرکەوتنەوەکە باسی ساتی ئاگرکەوتنەوەکە دەکات و دەڵێت: "وایەرێکی کارەبا کە لەنێوان دوو ماڵدا بوو شۆرتی کرد و بەربووەوە نێو خێوەتەکان، هەرچەند هەوڵماندا کۆنترۆڵی بکەین، بەڵام بەرزبوو دەستمان پێینەدەگەیشت".  کەمپی چەمشکۆ دەکەوێتە سنووری قەزای زاخۆ و زیاتر لە ٢٦ هەزار ئاوارەی قەزای شنگالی تێدایە و بە یەکێک لە کەمپە گەورەکان لەڕووی ژمارەی ئاوارەکانەوە دادەنرێت. نزیکەی پێنج هه‌زار خێوەتی تێدایە و بەشێک لە کەمپەکە ماڵەکانی بە بلۆک دروستکراون، لە ماوەی رابردوودا پێنج جار ئاگرکەوتنەوە لە کەمپەکە روویداوە و هەرجارێکیان بەشێکی خێوەتەکان سووتاون، بەڵام هیچ جارێک زیانی گیانی نەبووە.