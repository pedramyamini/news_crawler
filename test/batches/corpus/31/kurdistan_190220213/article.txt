بەپێی نووسراوێکی وەزارەتی ناوخۆی حکومەتی هەرێمی کوردستان کە لە رۆژی ١٨ی شوبات دەرچووە، بڕیاردراوە دەروازەی سنووریی سەرزێر بەڕووی گەشتیاران و خەڵکی دیکە بکرێتەوە.  دەروازەی سنووریی سەرزێر دەکەوێتە سنووری ناحیەی کانی ماسێ و سەر بە قەزای ئامێدییە.  سەربەست سەبری، بەڕێوەبەری ناحیەی کانی ماسێ بە تۆڕی میدیایی رووداوی راگەیاند، لە دەروازەکە دەستیان بە ئامادەکاری کردووە، پشکنینی کۆرۆنا و سەرجەم رێکارەکانی دیکەی خۆپارێزیی تەندروستی جێبەجێ دەکرێن، وەکو هەموو دەروازەکانی دیکە خەڵک دەتوانن لێیەوە هاتووچۆ بکەن.  بەڕێوەبەری ناحیەی کانی ماسێ دەشڵێت، دەبێت خەڵک پشکنینی کۆرۆنا بکەن و هەر پشکنینێکیش ٦٠ هەزار دینارە.  سەبارەت بە کاتی کردنەوەی دەروازەکە، سەربەست سەبری گوتی، سەرەتای هەفتەی داهاتوو هەموو شتێک ئامادە دەبێت و چاوەڕوان دەکرێت پارێزگاری دهۆک سەردانی ئەو دەروازەیە بکات و بە فەرمی هاتووچۆ تێیدا ئاسایی ببێتەوە.  دەروازەی سنووریی سەرزێر دەکەوێتە سنووری قەزای ئامێدی، لە مانگی ئاداری ٢٠٢٠ بەهۆی بڵاوبوونەوەی کۆرۆنا داخرا، پێش داخستنی رۆژانە نزیکەی ٥٠٠ ئۆتۆمبێل بەمەبەستی گەشتیاری و کاری دیکە هاتووچۆیان لێوە دەکرد.