لە شەوی رابردووەوە بە بەردەوام لە تەواوی سنووری ناوچە شاخاوییەکانی پارێزگای هەولێر لە باڵەکایەتی و برادۆست لە رۆژهەڵاتی کوردستانیش لە پیرانشار و شنۆ بەرفربارین بەردەوامە هەم لە رێگەی خێرایی "با"وە کە کڕێوە دەکات و هەم لە ئاسمانیشەوە.  بەپێی ئامارەکانی تیمی راماڵینی بەفر لە حاجی ئۆمەران، تاوەکو کاژێر ٠٧: ٠٠ ـی بەیانی ٣٠ سانتیمەتر بەفر باریوە، بەشێوەیەکی گشتی لە چیا و کوێستانەکان نزیک بووەتەوە لە مەترێک.  تیمی راماڵینی بەفر لە رێگەی چوار ئامێری راماڵینی بەفرەوە لە کاژێر ٠٧: ٠٠ ـی بەیانییەوە سەرقاڵی راماڵینی بەفرن لە رێگای هاملتۆن لەنێوان چۆمان و حاجی ئۆمەران.  بە گوتەی عەبدولوەهاب مەحموود، بەڕێوەبەری ناحیەی حاجی ئۆمەران، جیاواز لە ساڵانی رابردوو بە بەرنامەیەکی تۆکمە بۆ ئەوەی رێگەی بازرگانی و گەشتیاری لەنێوان ورمێ و هەولێردا نەگیرێت، رێگەیان نەداوە بارهەڵگرەکان بەسەر بەفرەکەدا بچن تاوەکو ئەو کاتەی تیمەکانی راماڵینی بەفر بە تەواوەتی رێگاکە پاک دەکەنەوە.  بەڕێوەبەرایەتیی پۆلیسی هاتووچۆی چۆمانیش لە رێگەی رووداوەوە داواکاریی بۆ شۆفێران ئەوە بوو، ئەوەی ئۆتۆمبێلەکەی دەبڵ ئەکسل نییە و توانای رۆیشتنیان لەسەر بەفر نییە، رەوا نییە بەبێ زنجیر لە چۆمانەوە بەرەو حاجی ئۆمەران بچن، بۆ ئەوەی رێگە لەبەردەم ئۆتۆمبێلی دیکەدا نەگیرێت.  تاوەکو ئێستا رێژەی بەفربارین لە سنووری حاجی ئۆمەران گەیشتووەتە ٧٠ سانتیمەتر، بەڵام ساڵی رابردوو لەم کاتەدا رێژەکە گەیشتبووە ٢ مەتر و ٨٣ سانتیمەتر.