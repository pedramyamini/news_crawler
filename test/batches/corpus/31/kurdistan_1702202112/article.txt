دلێر شوانی گوتیشی: "بڕیارەکانی شانەی قەیرانەکان لە کەرکووک لە بەر رۆشنایی بڕیارەکانی لیژنەی باڵای تەندروستی و سەلامەتیی نیشتمانی لە عێراقدان بۆ رێگرتن لە تەشەنەکردنی جۆری نوێی ڤایرۆسی کۆرۆنا لە هەموو عێراق، بەڵام بۆ هەر دۆخێکی پێویست و مرۆیی ژووری ئۆپەراسیۆنەکانی کەرکووک سەرپشک کراوە رێگە بە هاتووچۆی ئەو کەسانە بدات کە پێویستە هاتووچۆ بکەن. "  شانەی قەیرانەکان بۆ بەرەنگاربوونەوەی پەتای کۆرۆنا لە کەرکووک، رۆژی چوارشەممە لە كۆنگرەیەكی رۆژنامەوانیدا بڕیارە نوێیەکانی رایگەیاند کە بریتین لە:   - رۆژانە قەدەخەکردنی هاتووچۆ و داخستنی تەواوی بازگەكانی کەرکووک بە رووی پارێزگاكانی دیکەی عێراق و هەرێمی کوردستاندا لە كاژێر ٠٨: ٠٠ ـی شەو تاوەکو كاژێر ٠٥: ٠٠ ـی بەیانی، ئەو بڕیارەش لە پێنجشەممەوە جێبەجێ دەکرێت.   - بەڵام لە رۆژانی هەینی، شەممە و یەکشەممەی هەموو هەفتەیەکدا هاتووچۆ لەنێو پارێزگای کەرکووکیشدا بە تەواوەتی قەدەخە دەبێت و تەنیا رێگە بە هاتووچۆی هێزە ئەمنییەکان و خاوەن دەرمانخانەکان و دووکانی فرۆشتنی سەوزە و میوە دەدرێت.  - لە پێنجشەممەوە خوێندن لە تەواوی قوتابخانە، پەیمانگە و زانكۆكانی کەرکووک دەبێتە ئەلیکترۆنی، بەڵام ئەو بڕیارە قۆناخە كۆتاییەكان و خوێندن لە كۆلێژی پزیشكی ناگرێتەوە  - هەموو مزگەوت و حوسەینییەکان لە کەرکووک دادەخرێن و تەنیا بۆ بانگدان دەکرێنەوە  - هەموو گردبوونەوە و ئاهەنگێک قەدەخە دەبێت  - دەوام لە فەرمانگەکانی حکومەتیشدا لە رۆژانی قەدەخەی نیمچەییدا بە رێژەی ٥٠ % دەبێت  لیژنەی باڵای تەندروستی و سەلامەتیی لە عێراق، شەممەی رابردوو ٢٠٢١/٠٢/١٣ رایگەیاند: "لە رۆژی پێنجشەممە ١٨ ـی ئەم مانگەوە رۆژانە لە کاژێر ٠٨: ٠٠ ـی ئێوارەوە تاوەکو ٠٥: ٠٠ ـی بەرەبەیان هاتووچۆ قەدەخە دەکرێت، ئەم بڕیارەش بە درێژایی دوو هەفتە کاری پێدەکرێت. "  لەبارەی هۆکاری ئەو بڕیارانەی لیژنەی باڵای تەندروستی و سەلامەتی لە عێراق، دکتۆر حەسەن تەمیمی، وەزیری تەندروستیی عێراق رۆژی دووشەممە ٢٠٢١/٠٢/١٥ لە کۆنگرەیەکی رۆژنامەوانیدا لە بەغدا رایگەیاند: "بۆ یەکەم جار چەند تووشبوویەک بە ڤایرۆسی کۆرۆنای گۆڕاو لەنێو منداڵاندا لە عێراق دەستنیشان کران. "  تائێستا ٦٤٩ هەزار و ٩٨٢ کەس لە عێراق و هەرێمی کوردستان تووشی کۆرۆنا بوون، ٦٠٩ هەزار و ٨٠٠ لەو تووشبووانە چاکبوونەتەوە، بەڵام ١٣ هەزار و ١٩٢ تووشبووی کۆرۆنا مردوون.  دەقی راگەیێندراوی شانەی رووبەڕووبوونەوەی کۆرۆنا لە کەرکووک