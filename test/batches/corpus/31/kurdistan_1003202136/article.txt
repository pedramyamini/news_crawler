لە روونکردنەوەکەدا هەڤاڵ ئەبوبەکر ئاماژەی ەبوە کردووە "ئێمە نە خۆمان بۆ کارێکی وا بەربژێر دەکەین، نە بزووتنەوەی گۆڕانیش داوایەکی وەهای لە ئێمە کردووە، نە یاسای هەڵبژادنەکانی عێراقیش بەو شێوەیەیە کە ئەو بەڕێزانە خەیاڵی دەکەن و کارەکتەری بۆ دادەتاشن".  هەڤاڵ ئەبوبەکر دڵنیایی دەدات لەوەی کە لەسەر کارەکانیان بەردەوامدەبن و دەشڵێت "قۆناخی نوێ؛ قۆناخی تێپەڕاندنی بەشی زۆری قەیرانەکانە و قۆناخی رێککەوتنی حکومەتی ئیتحادیی و حکومەتی هەرێمی کوردستانە و گۆڕانێکی بونیاتییە لە بونیاتی دەوڵەتداری لە عێراق و هەرێمی کوردستاندا و دەستپێکردنەوەی کار و پرۆژەکان و بووژانەوەی بازاڕ و دەرفەتی کار و بەرپابوونی سەقامگیریی گشتییە".  هەر لە روونکردنەوەکەدا ناوبراو ئەوەی خستووەتەڕوو "قۆناخی نوێ لای ئێمە بەرەوپێشچوونی ژیانی گشتی و پاراستنی شکۆ و حکومڕانیی باش و دەوڵەتداریی دەستوریی و ئارامیی و ئاسایش و ئازادیی و دادپەروەریی و یاساسەروەریی و بووژانەوەی ئابووری و خزمەتگوزاری و سەرمایەگوزاری و وەبەرهێنانە، نەک پلە و پایە و پۆستی تایبەتیی ئێمە، کە زۆر کەس خۆیان لێداو نەیانتوانیی متمانەی هاووڵاتییان بۆ هیچ یەکێک لەو ئەرکانە بەدەستبێنن، یان هەندێکیان متمانەیان درایە و ئێستا کەس نازانێت رۆژانە چی دەکەن و ئاو بە ئاشی کێدا دەکەن".