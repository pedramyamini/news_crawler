لە بەرنامەی مژاری رادیۆی رووداو کە رۆژی یەکشەممە ٢٨ی شوباتی ٢٠٢١ پێشکێش کرا، باس لە دەستەبەریی مووچەی کرێکاران لە هەرێمی کوردستان کرا کە هەریەکە لە بەڕێوەبەری گشتیی کاروبار و دەستەبەریی کۆمەڵایەتی لە وەزارەتی کار و کاروباری کۆمەڵایەتی و ئەندامێکی سەندیکای کرێکارانی کوردستان میوان بوون.  د. عارف حیتۆ، بەڕێوەبەری گشتیی کاروبار و دەستەبەریی کۆمەڵایەتی لە وەزارەتی کار و کاروباری کۆمەڵایەتی رایگەیاند "یاسای ژمارە ٣٩ی ساڵی ١٩٧١ کە بە یاسای ژمارە ٤ی ساڵی ٢٠١٢ هەموارکراوەتەوە، تێیدا باس لە پاراستنی مافی کرێکاران کراوە کە بەپێی ئەو یاسایە دەبێت بەر لە خانەنشینی دەستەبەری بۆ هەر کرێکارێکی نێوخۆ یان بیانی بکرێت بۆئەوەی ماف و ئیمتیازاتەکانی لە خزمەت و قەرەبووکردنەوە پارێزراوبن".  ئەو بەڕێوەبەرە گشتییە باسی لەوە کردووە، لە هەرێمی کوردستان ١١٥ هەزار کرێکار دەستەبەرییان بۆ کراوە کە ١٠ هەزاریان بیانین و گوتیشی "کرێکارانی کەرتی تایبەت هەموو مافێکی کارمەندانی کەرتی گشتییان هەیە. ئەگەر کرێکار لەسەر کار تووشی پێکانێک ببێت، ئەوە بەپێی یاسا دەستەبەری وەردەگرێت. ئەگەر کرێکارێکی کەرتی تایبەت بگوازرێتەوە بۆ کەرتی گشتی، ئەوە هەموو خزمەتەکەی بۆ کەرتی گشتی بۆ دەگوازرێتەوە".  هاوکات فارووق محەممەد، ئەندامی سەندیکای کرێکارانی کوردستان ئاماژەی بەوە دا "کرێکاران هیچ مافێکیان نییە. ئەوەی کاک عارف باسی دەکات کە کرێکارێک لەکاتی کاردا تووشی پێکان ببێت، بۆ ئەوەش لیژنەیەکی پزیشکی لەلایەن وەزارەتی کارەوە دانراوە کە رێژەیەکیان بۆ پێکانەکە داناوە کە هێندە ناماقووڵە، دەبێت ئەو کەسە بە تەواوەتی لە پەلوپۆ بکەوێت ئینجا خانەنشین دەبێت؛ دەست یان قاچێکت بقرتێت خانەنشین نابیت. ئەمە بۆ کرێکارێک کە دەستەبەریی بۆ کرابێت".  د. عارف حیتۆ لەوبارەیەوە روونیکردەوە "رێژەی پەککەوتەیی کرێکار بۆ خانەنشینی کە لەلایەن لیژنە پزیشکییەکەوە دیاریکراوە لە ٣٥ % ـەوە بۆ ١٠٠ % دەستپێدەکات. ئەگەر ١٠٠ % بێت، ئەوە دەبێتە خانەنشینی هەمیشەیی، ئەگەر لەوە کەمتربێت دەبێتە خانەنشینی کاتی و پێویستە هەر شەش مانگ جارێک سەردانی لیژنەی پزیشکی بکات و راپۆرتەکەی پشتڕاست بکاتەوە کە ئەوەش بەپێی یاسا وایە".  ئەو بەڕێوەبەرە گشتییە لە وەزارەتی کار ئاشکرایکرد "رەشنووسی یاسای کرێکاران ئامادەکراوە و بۆ وەزارەتیش بەرزکراوەتەوە، بەڵام داوامان کردووە کە نەچێتە ئەنجوومەنی شوورا، لەبەرئەوەی سەندیکای کرێکاران داوایانکرد جارێکی دیکە پێیدا دەچنەوە؛ ناردوومانەتەوە بۆ سەندیکای کرێکاران. هەرکاتێک پێداچوونەوەکەیان تەواوکرد و بۆیان ناردینەوە، ئێمەش بۆ ئەنجوومەنی شوورای بەرزدەکەینەوە. لە رەشنووسەکەدا ساڵانی خزمەتی دەستەبەرکراوی کرێکاری کەرتی تایبەتمان بۆ ١٥ ساڵ کەمکردووەتەوە".  د. عارف حیتۆ جەختی لەوەش کردەوە کە هەر خاوەنکارێک خۆی لەوە بدزێتەوە دەستەبەری بۆ کرێکارەکانی بکات، تووشی لێپێچینەوەی یاسایی دەبێت و "هەموو کۆتایی مانگێک خاوەن کارەکە دێت و ٥ % ـی مووچەی کرێکارەکە و ١٢ % ـی خۆی دەدات و ئەو ١٧ % یە وەکو مووچەی خانەنشینی دەچێتە سەر هەژماری کرێکارەکە".  ئەندامەکەی سەندیکای کرێکارانی کوردستان ئاشکرایکرد، ٣٢ هەزار کرێکاری بیانی لە هەرێمی کوردستاندان کە سێ هەزاریان بە قاچاخی هاتوون. ژمارەی کرێکارانی کورد دیاریکراو نییە و رەنگە بگاتە نزیکەی نیو ملیۆن کەس.  بە گوتەی د. عارف حیتۆ، ئەوان وەکو وەزارەتی کار و کاروباری کۆمەڵایەتی بە هاوئاهەنگی لەگەڵ وەزارەتی ناوخۆ بەرنامەیەکیان داناوە کە دەبێت هەر کرێکارێکی بیانی کوردی بزانێت، بەڵام بەهۆی کۆرۆناوە نەچووەتە واری جێبەجێکردنەوە.  ئەو بەڕێوەبەرە گشتییە باسی لەوەش کرد، بەپێی یاسای کار، دەبێت هەر کرێکارێک هەشت کاژێر کار بکات و هەر خاوەن کارێکیش لەوە زیاتر کار بە کرێکارەکانی بکات، دەبێت پارەی زیادەی بۆ خەرج بکات.