دوای ١٦ ساڵ لە خوێندن، ئەوە ١٤ ساڵە دانەمەزرێنراوە و تاوەکو ئێستا کرێکاری دەکات.   شیار بەگەدین کە ساڵانی خوێندن کاریشی کردووە، ئەگەر رۆژێک بێکار بێت، هیچ بڕیارێک نییە مافی ئەو بپارێزێت.  شیار بەگەدین، کرێکار و دەرچووی زانکۆیە و  دەڵێت: "مافمان دەخورێت. وەکیەکیی کار نییە. هەقدەست کەمە. کرێکاران بە لیرەی سووری کار دەکەن و کەلوپەل بە دۆلار دەکڕن. لە قەدەخەی هاتووچۆدا خەڵک لە ماڵەوە دانیشتن و کەس قەرەبوو نەکرایەوە. بەوەیش ئێمە زیانمەند بووین. "  گەلێک کەسی وەک شیار هەن کە چاوەڕێن یاسای کار لە رۆژئاوای کوردستان جێبەجێ بکرێت. هەرچەندە لە ناوەڕاستی پاردا ئەنجوومەنی جێبەجێکاریی بەڕێوەبەرایەتیی خۆسەر باسی جێبەجێکردنی ئەو یاسایەی کرد، بەڵام تاوەکو ئێستا کارەکانی نەکەوتوونەتە سەر رێ.  هەرچەند ئەو یاسایە تەنیا کارمەندانی بەڕێوەبەرایەتیی خۆسەر لە خۆ دەگرێت، بەڵام لەگەڵ ئەوەشدا بڕیاری نوێ لەبارەی کەرتی تایبەتەوە دەدرێن.  جەمیل داهیر، هاوسەرۆکی دەستی کار لە بەڕێوەبەرایەتیی خۆسەر بە تۆڕی میدیایی رووداوی راگەیاند: "ئەو یاسایە جێبەجێ نەکراوە، چونکە پێویستی بە گوتوبێژە. ئاستەنگەکە ئەوەیە کە یاساکەی ئەم جارە گەلێک فراوانە؛ گەلێک بەندی هەن کە دەبێت لەنێو رێکخراوەکاندا بە باشی شرۆڤە بکرێن و نەبنە گرفت. "  زیاتر لە ٣٠٠ هەزار کارمەند لە باکوور و رۆژهەڵاتی سووریا و لە ناوچەکانی ژێر دەسەڵاتی بەڕێوەبەرایەتیی خۆسەردان.   ٨٣ هەزار و ٣٥٦ کەس لەو فەرمانبەرانە بە جێبەجێکردنی ئەو یاسایە گۆڕانکاری لە رەوشیاندا دروست دەبێت.