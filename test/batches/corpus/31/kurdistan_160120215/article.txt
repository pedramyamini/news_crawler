عەبدولواحید محەممەد، جێگری سەرۆکی یەکێتیی مامۆستایانی کوردستان لەکاتی بەشداریکردنی لە "گفتوگۆی رۆژانە"ی تۆڕی میدیایی رووداو لەبارەی تێڕوانینیان لەسەر دەستپێکردنەوەی پرۆسەی خوێندن بۆ ساڵی خوێندنی ٢٠٢٠ - ٢٠٢١، بە دیاریکراویش بۆ قۆناخی ١٢ی ئامادەیی رایگەیاند: " پێموایە ئەوەی ئێستا راگەیێندراوە دەکرێت وەکو حاڵەتێکی فریاگوزاری بۆ ئەمساڵی خوێندن هەژمار بکرێت".  ئەمڕۆ شەممە ١٦ - ١ - ٢٠٢١ دوای زیاتر لە دوو مانگ و نیو لە داخستنی دەرگای ناوەندەکانی خوێندن قۆناخی ١٢ی ئامادەیی دەستیان بە دەوام کردەوە، بەڵام قۆناخەکانی دیکە لە ١ ـی ئادار دەست بە دەوام دەکەنەوە.  بە بڕوای عەبدولواحید محەممەد، بڕیاری دەوامکردنی مامۆستایان بەپێی پێویستی و مانەوەیان لە قوتابخانە بەپێی ئەو وانانەی هەیانە، "بۆ ئێستا بڕیارێکی باشە، چونکە پێویست بەوە دەکات تاوەکو دەکرێت قەرەباڵخی لەنێو ناوەندەکانی خوێندن کەمبکرێتەوە، بەدڵنیاییەوە کە مامۆستایانیش لە وانەکانیان تەواو دەبن لە ژوورەکان بەیەکەوە دەبن، لەوێش جۆرێک لە قەرەباڵخی دروست دەبێت، بۆیە کاتێک کە مامۆستا وانەکەی خۆی دەڵێتەوە، دواتر ئازادە لەوەی بمێنێتەوە یان نەمێنێتەوە، بۆیە بۆ ئەم قۆناخە کارێکی باشە، بەڵام لەگەڵ ئەوەش ئومێدمان وایە ئەمە بۆ ساڵانی داهاتوو نەبێتە رێسایەکی گشتی".  زێدان برادۆستی، ئەندامی لیژنەی پەروەردە و خوێندنی باڵا و توێژینەوەی زانستی کە میوانێکی دیکەی "گفتوگۆی رۆژانە" بوو، رایگەیاند، ئەوان وەکو لیژنەی پەروەردە لە پەرلەمان بەردەوام بوون لەسەر چاودێریکردنی پرۆسەی خوێندن لەسەر ئاستی وەزارەتی پەرەوەردە و خوێندنی باڵا، گوتیشی: "ئێمە لە چاودێریکردنی خۆمان لە پرۆسەی خوێندن بەردەوام بووین، جەختیش لەوە دەکەینەوە، هەردوو وەزارەتی پەرەوەردە و خوێندنی باڵا بەچڕی کار لەسەر پرۆگرامەکانی خوێندن دەکەن  و دەیانەوێت بەپێی پێویست ئەو بۆشاییە پڕ بکرێتەوە کە هەبووە، هاوکات چاودێری لایەنێکی دیکەش دەکەین کە ئەویش دۆخی تەندروستیی قوتابیان و خوێندکاران و فەرمانبەران و مامۆستایانە، کە نامانەوێت هەمان حاڵەتی مانگی ١٠ی ساڵی رابردوویان بەسەر بێتەوە، ئەگەر خوانەخواستە هاوشێوەی مانگی ١٠ دۆخەکە دووبارە ببێتەوە، ئەوا دەکەوێتە بارێکی زۆر قورس و رەنگە ببێتە هۆی دواخستن یان پەکخستنی خوێندنی ئەمساڵ".  زێدان برادۆستی پێیوایە ئەرکی قوتابیانی پۆلی ١٢ی ئامادەیی لە قۆناخەکانی دیکە سووکترە "بەو پێیەی ئەوان لە مانگی ١٠ی ساڵی رابردوو دەستیان بە پرۆسەی خوێندن کرد و ئێستاش لەو شوێنە دەستپێدەکەنەوە کە لێی وەستابوون، هاوکات قوتابییەکانیش خۆیان دەتوانن قەرەبووییەکی باشتر بکەنەوە، لەڕووی تەندروستیشەوە زیاتر لە قۆناخەکانی دیکە دەتوانن خۆپارێزی بکەن، بەردەوامی ئەوانیش لە پرۆسەی خوێندن بۆ ساڵی ئاییندە بەردەوامبوونی پرۆسەی خوێندنی باڵایە لە زانکۆ و پەیمانگاکان".  سەبارەت بە پرۆگرامی خوێندن بۆ قوتابیانی ١٢ی ئامادەیی، ئەندامەکەی لیژنەی پەروەردە و خوێندنی باڵا لە پەرلەمانی کوردستان دەڵێت: "ئەوەی گرنگە ئەمڕۆ دەست بە پرۆسەکە دەکرێتەوە، تاوەکو کاتی تاقیکردنەوەکان کاتێکی گونجاو دانراوە و دەتوانرێت پرۆگرامەکان تەواو بکرێن، بەڵام لە ئەگەری تەواو نەبوونی پرۆسەی خوێندن، ئێمە وەکو لیژنەی پەروەردە و خوێندنی باڵا بەچڕی چاودێری ئەو پرۆگرامە دەکەین، هەر پرۆگرامێک کە نەتوانرا بخوێندرێت نابێت داخیلی تاقیکردنەوەی کۆتایی بکرێت".  هاوکات نەوزاد ئەحمەد مەولوود، یاریدەدەری سەرپەرشتیاری یەکەمی ئامادەیی و پیشەیی هەولێر کە میوانێکی دیکەی "گفتوگۆی رۆژانە" بوو، لەسەر تەواوکردنی پرۆگرامەکانی خوێندن و ئەگەری کەمکردنەوەی پرۆگرامەکان بەتایبەت بۆ قۆناخی ١٢ی ئامادەیی، پێیوابوو لە بارودۆخێکی ئاساییدا "پلانی ساڵانەمان هەیە بۆ هەر پرۆگرامێکی خوێندن لە هەر قۆناخێکی خوێندندا، بەپێی ئەو پلانە لە ماوەی ساڵێکی خوێندن ئەو پرۆگرامە تەواو دەکرێت، بەڵام ئەو بارودۆخەی کە ئێستا هاتووەتە پێشەوە، ئەگەر بتوانین بەردەوامبین بەپێی پلانەکە دەڕۆین و پرۆگرام تەواو دەکرێت، ئەگەر بێت و خوانەخواستە بارودۆخێکی نەخوازراو بێتە پێشەوە، لە کوێ رادەوەستن دووبارە بڕیاری لێدەدرێتەوە".  سەبارەت بە کاریگەرییەکانی بڕیاری سەرپشککردنی خوێندکار لەڕێگەی پڕکردنەوەی فۆرمەوە بۆ خوێندنی ناو هۆڵ یان ئەلیکترۆنی و ئۆنلاین، لەسەر مامۆستایان و قوتابیان، نەوزاد ئەحمەد دەڵێت: "ئێمە پەرۆشی ئەوەین قوتابیان و خوێندکاران لەنێو هۆڵەکانی خوێندن بەردەوامی بە پرۆسەی خوێندن بدەن، بەڵام دۆخی تەندروستی وایکردووە ئەو بژاردانە بخرێتە بەردەم قوتابیان، چونکە هەر خانەوادەیەک بارودۆخێکی تایبەت بەخۆی هەیە لەڕووی تەندروستی و لەڕووی بیرکردنەوەوە".  یاریدەدەری سەرپەرشتیاری یەکەمی ئامادەیی و پیشەیی هەولێر پێیوایە پرۆسەی پەروەردە و فێرکردن: "بەتایبەتی فێرکردن تەنیا ئەوە نییە قوتابی گوێ لە زانست و زانیارییەکان لەڕێگەی شاشەیەکەوە بگرێت، بەڵکو پێویستە بەشێوەی رووبەڕوو راستەوخۆ لەگەڵ مامۆستا بێت، بەو پێیەی مامۆستا دەتوانێت حەز و ئارەزوو لە پرۆسەی فێربوون لای قوتابی دروست بکات".