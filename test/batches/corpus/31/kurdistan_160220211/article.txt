وەزیری دەرەوەی ئەمریکا لە راگەیێندراوەکەدا ئاماژەی بەوەداوە: "پەیوەندیم بە مەسرور بارزانی، سەرۆکوەزیرانی هەرێمی کوردستانەوە کردووە، پاڵپشتیمان بۆ هەموو هەوڵێک دووپاتکردووەتەوە بۆ ئەوەی لێکۆڵینەوە ئەنجامبدەین و ئەوانەی دەستیشیان لە هێرشەکەدا هەیە سزایان بدەین".  بلینکن دەڵێت: "ئاماژە هەن بەڵێندەرێکی سڤیل لەو هێرشەدا کوژرابێت و چەند ئەندامێکی هاوپەیمانی نێودەوڵەتی و سەربازێکی ئەمریکی و چەند بەڵێندەرێکی ئەمریکی برینداربووبن".  وەزیری دەرەوەی ئەمریکا  هاوخەمی خۆی بۆ کەسوکاری بەڵێندەرەکە دەربڕیوە، کە لەو هێرشەدا کوژراوە. هەروەها هاوخەمی خۆی بۆ خەڵکی عێراق و کەسوکاری ئەوانەش دەربڕیوە "کە بەدەست ئەو کردەوە تووندڕەوە دڕندانە ئازاریان چەشتووە. "  شەوی دووشەممە ٢٠٢١/٠٢/١٥ کاژێر ٠٩: ٣٠ خولەک چەند مووشەکێک لە چەند شوێنێکی نزیک فڕۆکەخانەی هەولێر کەوتنەخوارەوە. یەکێک لە مووشەکەکانیش لە شەقامی ٤٠ مەتریی شاری هەولێر کەوتووەتە خوارەوە.   مەسرور بارزانی، سەرۆکوەزیرانی هەرێمی کوردستان لە تویتەری خۆی رایگەیاند: "له په‌یوه‌ندییه‌كی ته‌له‌فۆنیدا له‌گه‌ڵ وه‌زیری ده‌ره‌وه‌ی ئه‌مریكا ئه‌نتۆنی بلینكن، باسی هێرشه ترسنۆكه‌كه‌ی سه‌ر هه‌ولێرمان كرد و جه‌ختمان له هه‌ماهه‌نگیکردنی به‌رده‌وام کردەوە، بۆ دۆزینه‌وه‌ی تاوانباران".  گوتەبێژی هاوپەیمانیی نێودەوڵەتی رایگەیاند، لە ئەنجامی هێرشە مووشەکییەکانی سەر هێزەکانیان لە هەولێر: "کەسێکی مەدەنی کە بەڵێندەربووە لەگەڵ هێزەکانیان کوژراوە و پێنج بەڵێندەری دیکە بریندار بوون. هاوکات سەربازێکی ئەمریکییش بریندار بووە".