لە میانی رێوڕەسمەکەدا ئیبراهیم شێخەڵلا، قایمقامی قەزای شەقڵاوە گوتارێکی پێشکێشکرد و لە بەشێکی قسەکانیدا بەناوی ئیدارەی قەزاکە و لایەنە سیاسییەکان پیرۆزبایی ئەو رۆژەی لە خەڵکی ناوچەکە کرد.  لە بەشێکی دیکەی قسەکانیدا ئیبراهیم شێخەڵلا گوتی: "ئەو یادە مەزنە یادی هەزاران شەهید و قوربانی ئەم سنوورەمان دێنێتەوە یاد کە لە نەبەردی و داستانەکانی شۆڕشی ئەیلوولی مەزن و شۆڕشەکانی دوای نسکۆ و کیمیابارانی بالیسان و شێخ وەسان و ئەنفال و ٢٣ شەهیدی راپەڕینی ساڵی ١٩٨٧ و بەم دواییەش شەهیدانی بەرگری لە کوردستان لە دژی تیرۆریستانی داعش لە هەموو پارت و لایەنە سیاسییەکان لەو سنوورە، کە بە خوێنی خۆیان رێگای خەباتی گەلی کوردستانیان رووناک و ئاڵای پیرۆزی کوردستانیان بەرز راگرت".  هەر لە رێوڕەسمەکەدا، تاجەگوڵینەی رێزلێنان بە مەبەستی رێزگرتن لە شەهیدانی شەقڵاوە و تەواوی شەهیدانی کوردستان لەلایەن قایمقامیەت و پارت و لایەنە سیاسییەکان لەسەر گڵکۆی شەهید زرار مەحموود مەلا سەعید وەک هێمایەک بۆ شەهیدانی راپەڕینی شەقڵاوە و سەرجەم شەهیدانی کوردستان دانرا.