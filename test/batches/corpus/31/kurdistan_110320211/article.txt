نێچیرڤان بارزانی، سەرۆکی هەرێمی کوردستان لە پەیامەکەیدا دەڵێت "ئه‌مڕۆ به‌ڕێز و شكۆوه يادى په‌نجا و يه‌ك ساڵه‌ى رێككه‌وتنى يازده‌ى ئادارى ١٩٧٠ ده‌كه‌ينه‌وه كه به‌رهه‌مى شۆڕشى مه‌زنى ئه‌يلوول و تێكۆشانى بێوچان و موكوڕى و ئيراده‌ى به‌رزى گه‌لى كوردستان بوو به رابه‌رايه‌تيى بارزانيى نه‌مر. "  سەرۆکی هەرێمی کوردستان رێككه‌وتنى ١١ی ئادار بە "يه‌كه‌م به‌ڵگه‌نامه‌ى فه‌رمى" له مێژووى هاوچه‌رخى گه‌لى كوردستاندا دادەنێت کە "حكومه‌تى عێراقى ناچاركرد له چوارچێوه‌ى ئۆتۆنۆميدا هه‌ندێك له مافه‌كانى بناسێنێت. " نێچیرڤان بارزانی دەشڵێت "هه‌ر چه‌نده حكومه‌تى عێراق دواتر له‌سه‌ر بنه‌ماى لۆژيكى هێز له رێككه‌وتنه‌كه پاشگه‌ز بووه‌وه، به‌ڵام وه‌ك هه‌ميشه ئيراده‌ى گه‌لى كوردستان بۆ گه‌يشتن به مافه‌كانى له زه‌بر و زه‌نگ و هێزى چه‌ك به‌هێزتر بوو، تا دواجار هه‌ر ئه‌و رێككه‌وتنه بووه بنه‌ماى ده‌سكه‌وتى گه‌وره‌تر له راپه‌ڕين و فيدراڵى بۆ هه‌رێمى كوردستان. "  نێچیرڤان بارزانی لەبارەی پاشگەزبوونەوەی حکومەتی عێراق لەبەرامبەر رێککەوتنەکە ئاماژە بەوە دەدات " لۆژيكى هێز و پاشگه‌زبوونه‌وه له رێككه‌وتنى يازده‌ى ئادار، له به‌رده‌واميى شه‌ڕ و هێنانى ماڵوێرانى و كاره‌ساتى زياتر بۆ عێراق، هيچى ديكه‌ى لێنه‌كه‌وته‌وه، بۆيه با له‌م ياده‌دا هه‌موومان له عێراق په‌ند و وانه له مێژوو و هه‌ڵه‌كانى رابردوو وه‌رگرين و پابه‌ندى ده‌ستوور و هاوبه‌شى و هاريكاريى نێوانمان بين، تا هه‌موو كێشه‌كان چاره‌سه‌ر بكه‌ين و ئارامى و سه‌قامگيرى و پێشكه‌وتن و داهاتوويه‌كى باشتر بۆ وڵات و هه‌موو پێكهاته‌كانى مسۆگه‌ر بكه‌ين. "  ئەمڕۆ پێنجشەممە ١١ - ٠٣ - ٢٠٢١، پەنجا و یەک ساڵ بەسەر رێککەوتنی ١١ ـی ئاداری ١٩٧٠ تێدەپەڕێت، کە لە نێوان حکومەتی ئەوکاتی عێراق و مەلا مستەفا بارزانی، سەرکردەی شۆڕشی ئەیلوول لە باشووری کوردستان، واژۆکرا. یەکەمجاربوو حکومەتی عێراق دان بە مافەکانی کورد دابنێ. هەر بە پێی رێککەوتنەکە، بڕیاربوو تاوەکو ساڵی ١٩٧٤، بەڕێی سەرژمیری گشتی، ناوچەی ئۆتۆنۆمی بۆ گەلی کورد دیاریبکرێت، بەو مەرجەی کورد بەشداری حکومەتی عێراق بکات.  بەڵام بەهۆی یەکلانەبوونەوەی پرسی کەرکووک و داواکردنی پشکی نەوتی ئەو شارە بۆ کورد لە لایەن مستەفا بارزانی، حکومەتی عێراق ئەو داوایەی بە راگەیاندنی شەڕ ناوزەدکرد و لە ساڵی ١٩٧٤، تاکلایەنە بڕیاری ئۆتۆنۆمی بۆ گەلی کورد لە باشووری کوردستان دا، بە بێ ئەوەی ئەو ناوچەی ئۆتۆنۆمییە، شاری کەرکووک و قەزاکانی خانەقین و شنگار بگرێتەوە.  حکومەتی عێراق لە پیلانەکانی دژی گەلی کورد بەردەوامبوو، لە ساڵی ١٩٧٥ رێککەوتننامەی جەزائیری لەگەڵ شای ئێران واژۆکرد، کە بە گوێرەی ئەو رێککەوتنە، بەغدا رازیبوو جارێکی دیکە سنووری نێوان عێراق و ئێران دەستکاری بکرێتەوە، بەو مەرجەی چیدیکە تاران پشتیوانی شۆڕشی کورد لە عێراق نەکات، بەمەش رێککەوتنی ١١ ـی ئادار کۆتایی هات.  دەقی پەیامەکەی نێچیرڤان بارزانی، سەرۆکی هەرێمی کوردستان  ئه‌مڕۆ به ڕێز و شكۆوه يادى په‌نجا و يه‌ك ساڵه‌ى ڕێككه‌وتنى يازده‌ى ئادارى ١٩٧٠ ده‌كه‌ينه‌وه كه به‌رهه‌مى شۆڕشى مه‌زنى ئه‌يلوول و تێكۆشانى بێوچان و موكوڕى و ئيراده‌ى به‌رزى گه‌لى كوردستان بوو به ڕابه‌رايه‌تيى بارزانيى نه‌مر. له‌م ياده‌دا سڵاو و دروود بۆ گيانى پاكى شه‌هيدانى كوردستان ده‌نێرين كه له‌پێناو ئازاديى گه‌ل و وڵاتدا گيانيان به‌خشى.  ڕێككه‌وتنى يازده‌ى ئادار يه‌كه‌م به‌ڵگه‌نامه‌ى فه‌رمى بوو له مێژووى هاوچه‌رخى گه‌لى كوردستاندا كه حكوومه‌تى عێراقى ناچار كرد له چوارچێوه‌ى ئۆتۆنۆميدا هه‌ندێك له مافه‌كانى بناسێنێت. هه‌ر چه‌نده حكوومه‌تى عێراق دواتر له‌سه‌ر بنه‌ماى لۆژيكى هێز له ڕێككه‌وتنه‌كه پاشگه‌ز بووه‌وه، به‌ڵام وه‌ك هه‌ميشه ئيراده‌ى گه‌لى كوردستان بۆ گه‌يشتن به مافه‌كانى له زه‌بر و زه‌نگ و هێزى چه‌ك به‌هێزتر بوو، تا دواجار هه‌ر ئه‌و ڕێككه‌وتنه بووه بنه‌ماى ده‌سكه‌وتى گه‌وره‌تر له ڕاپه‌ڕين و فيدراڵى بۆ هه‌رێمى كوردستان.  لۆژيكى هێز و پاشگه‌زبوونه‌وه له ڕێككه‌وتنى يازده‌ى ئادار، له به‌رده‌واميى شه‌ڕ و هێنانى ماڵوێرانى و كاره‌ساتى زياتر بۆ عێراق، هيچى ديكه‌ى لێنه‌كه‌وته‌وه، بۆيه با له‌م ياده‌دا هه‌موومان له عێراق په‌ند و وانه له مێژوو و هه‌ڵه‌كانى ڕابردوو وه‌رگرين و پابه‌ندى ده‌ستوور و هاوبه‌شى و هاريكاريى نێوانمان بين، تا هه‌موو كێشه‌كان چاره‌سه‌ر بكه‌ين و ئارامى و سه‌قامگيرى و پێشكه‌وتن و داهاتوويه‌كى باشتر بۆ وڵات و هه‌موو پێكهاته‌كانى مسۆگه‌ر بكه‌ين.  ڕێككه‌وتنى يازده‌ى ئادار وه‌ك چۆن به‌رهه‌مى يه‌كگرتوويى و ته‌بايى و يه‌كڕيزى و شۆڕشێكى سه‌رتاسه‌ريى هه‌موو پێكهاته‌كانى گه‌لى كوردستان بوو، با يادكردنه‌وه‌يشى بكه‌ينه هانده‌رى ته‌بايى و يه‌كڕيزى و پێكه‌وه‌كاركردن و هاريكاريى نێوان ته‌واوى لايه‌ن و پێكهاته‌كان له‌پێناو پاراستنى ده‌سكه‌وته‌كان و چه‌سپاندنى سيستمى فيدراڵى و مسۆگه‌ركردنى مافه ده‌ستوورييه‌كانى گه‌لى كوردستاندا.