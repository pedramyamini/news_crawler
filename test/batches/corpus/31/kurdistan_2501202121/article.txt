ئەوان زیاتر لە دوو هەفتەیە لە قاوەخانەیەکی هەولێر کاردەکەن. سێ مانگ پێش ئێستا کاتێک هەردووکیان بە گەشت لە رۆمانیا دەبن، بە رێکەوت یەکدی دەناسن. بیروبووچۆنی ئارۆن بۆ گەشتکردن و بە پێیان سەرنجی ئالیس رادەکێشێت و دەبنە هاوڕێ و هاوبەشی یەک لە گەشتکردندا و کوردستان دەبێتە شەشەمین وێستگەی گەشتەکەیان.  ئارۆن ئێلێنبرگێر، گەشتیارە و دەڵێت: "دەمەوێت شت لەبارەی جیهانەوە بزانم. لە ئەزموونە تاڵەکاندا شت فێر دەبیت. ئێمە لە ئەڵمانیاوە دەستمان بەم کارە کرد. دواییش بڕیارمان دا جیهان ببینین. پاشان بۆم دەرکەوت زیاتر خۆم دەبینم، بۆیە لە خۆمەوە فێری چەندین شت بووم. فێر بووم کە چیم لەم ژیانە دەوێت. خۆشە ژیان ببینیت، بەڵام لە هەمووی گرنگتر ئەوەیە بزانی کە خۆت چیت دەوێت. "  ئارۆن دەڵێت: "هەرگیز نازانیت کەی کاتی ئەوە دێت بچیتە وڵاتێکی دیکە، بەڵام هەمیشە بۆ پێشەوە هەنگاو دەنێین. هەنگاوی بچووک، بەڵام هەنگاوێک بۆ پێشەوە. هەمیشە دەڵێم پارەم نییە، بەڵام خەڵک هەن کاریان بۆ بکەم. خەڵک لە سەرتاسەری جیهان پێویستیان بە یارمەتییە. "  ئالیس و ئارۆن کاتێک دەڕۆن بۆ هەر وڵاتێک لە شوێنێک دەست بە کار دەکەن. هیچ پارەیەک وەرناگرن و لە بەرامبەردا شوێنی مانەوە و خواردنیان پێدەدەن. تەنیا هەندێک جار پارە بۆ وەرگرتنی ڤیزای وڵاتان وەردەگرن و لە گەشتکردن بەردەوام دەبن.  ئالیس چەمپەن،  گەشتیارە و دەڵێت: "بۆ من ئەمە وەکو بەرەنگارییەک وایە. مانای ئەوە نییە چیم بوێت دەتوانم بە دەستی بهێنم، بەڵکو دەمەوێت بزانم ئاخۆ دەتوانم بەبێ ئەمەش بژیم. هەرگیز پشتم بە خەڵک نەبەستووە و چاوەڕێی هیچیشم لە کەس نەکردووە. چەند بە دەست دەگات، دەبێت ئەوەندەش ببەخشیت. بۆیە هەمیش ئەوەی لە تواناماندا بێت دەیکەین. بەبێ پارە لە گیرفانتدا گەشت بکەیت، دەبێ ئامادە بیت رووبەڕووی هەموو ئەگەرێک ببیەوە. لەوانەیە جار هەبێت ناچار بیت لەسەر شەقام بخەویت. ئەگەر بۆ چەند رۆژێکیش هیچت نەبێت، دەبێت بە لاتەوە ئاسایی بێت. "  ئارۆن نزیکەی ساڵێکە پێڵاوی لە پێ نەکردووە و دەڵێت دەمەوێت فێر بم و نیشانی خەڵکی بدەم پارە و پێڵاو وەکوو یەکن و بوون و نەبوونیان تەنیا خوویەکە کە ئێمە گرتوومانە و، هەر ئەمەش بووەتە هۆکارێک تا خاوەنی قاوەخانەیەک لە هەولێر کار و شوێنی مانەوەیان بداتێ.  محەممەد رەشید، خاوەنی ئەو قاوەخانەی  کە دوو گەنجە ئەوروپییەکە کاری لێ دەکەن، دەڵێت: "کە بینیم گەشتیارن و بە پێخواسی دەگەڕێن، بانگم کردن قاوەیەک بخۆنەوە. ئەوان گوتیان: ' پارەمان نییە.' منیش گوتم: ' وەرن میوانی من بن.' کە باسی خۆیان کرد، گوتم: ' وەرن لێرە کار بکەن. منیش شوێنی مانەوە و خواردنتان پێدەدەم.' بە راستی ویستم سیمای شاری هەولێر جوان نیشان بدەم. "  ئەم دوو گەنجە ١٩ ساڵەیە دەڵێن تێچووی گەشتیان سفر بووە. ئەوان یان بە پێ یان لە رێگای دەستڕاگرتن لە ئۆتۆمبێل گەشت دەکەن.   ئارۆن ئێلێنبرگێر دەڵێت: "بەتایبەتی دەمەوێت ژیانی خۆم و خێزان و هاوڕێیانم باشتر بکەم. "  ئالیس چەمپەنیش دەڵێت: "دەمانەوێت سەرنجی خەڵک رابکێشین. ئەمە ئامانجی هەرە گەورەمانە. دەمانەوێت خەڵک بە کراوەیی بینین و ئەمەش لە رێگەی ئەم ئەزموونەمانەوە بەدەست دێت. "  بڕیارە دوای هەرێمی کوردستان بچنە ئێران و هیندستان و، دوایین ێستگەی گەشتی هاوبەشیان بێت.