ئەدیبە حەمید، دایکی سۆما دەڵێت "چەند ساڵ هەر چارەسەرمان وەرگرت و هەر هیچ نەدەبوو، تاوەکو خوا ئاوڕێکی لێمان دایەوە. مانگ و نیوێک تێپەڕیبوو ئینجا زانیم دووگیانم، هەستێکی زۆر خۆشم هەبوو، هەرگیز باوەڕم نەدەکرد".  ٢٤ ساڵ چاوەڕوانیی کاکل و ئەدیبە بۆ منداڵ نەیتوانی خۆشەویستیی نێوانیان کاڵ بکات و ئەوینیان بووە قەڵخانێک لەبەردەم توانج و تانەی خەڵك.  کاکل رەشید، باوکی سۆما دەڵێت "لە پاش ٢٤ ساڵ کە منداڵم نەبوو، زۆر برادەر باسیان دەکرد کە بۆ ژن ناهێنی و زۆر قسەی ناشیرینیان دەکرد، بەڵام من هەرگیز لە کەس زوویر نەدەبووم، هەر هیوایەکم هەبوو خوای گەورە دەرگایەکمان لێ دەکاتەوە و خوای گەورە لەگەڵ کەرەنتینەکە دەرگای لێکردینەوە و کەرەنتینە خێری تێدابوو. ئێستا هەستدەکەم تازە لەدایکبوومە، هەستێکی زۆر خۆشە".  کاکل ١٠ خوشک و سێ برای هەیە و ئەدیبە سێ خوشک و سێ برا، بە درێژایی تەمەنی پێکەوەبوونیان تەنیا ئاواتیان بوونی منداڵێک بوو کە هاوشێوەی منداڵی خوشک و براکانیان خۆشی و دەنگە دەنگ بخاتە نێو ماڵیان، سۆما بە هاتنی ئەم ئاواتەی دایک و باوکی بەدیهێنا و ئێستاش چاوەڕێی منداڵی زیاتر دەکەن.