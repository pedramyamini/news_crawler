حوسێن حەمەكەریم، گوتەبێژی وەزارەتی كشتوكاڵ و سەرچاوەكانی ئاو  بە تۆڕی میدیایی رووداوی راگەیاند، بە فەرمانی ئەنجوومەنی وەزیران،  بڕیاری دامەزندن بۆ ١٧١ پزیشكی ڤێتێرنەری دەرچووە و گوتی،   "دامەزاندنەكە ٩٠ کەس لە سلێمانی، ٤٩ کەس لە دهۆك،  ١٥ کەس لە هەولێر، ١٠ کەس لە  گەرمیان و ٧ یش لە پارێزگای هەڵەبجە دەگرێتەوە".  لەبارەی ناڕەزایی بەشێك لە پزیشكانی ڤێتێرنەریش كە باس لەوە دەكەن  هیچ دادپەروەرییەك لە دامەزاندنەكە لەنێوان پارێزگاكاندا رەچاو نەكراوە، گوتەبێژی وەزارەتی كشتوكاڵ و سەرچاوەكانی ئاو گوتی، "ئەو   ١٧١ پزیشكە پێشتر بە گرێبەست لەو ناوچانە دامەزرابوون، ئێستا  تەنیا گرێبەستەكانیان دەكرێتە هەمیشەیی، واتە بەمەبەست ئەو كارە  نەكراوە و پەیوەندی بەوەوە هەیە ئەو شوێنانە كە پزیشكی ڤێتەرنەریان  لێنەماوە بە گرێبەست بۆیان دامەزراوە و ئێستاش كراونەتە هەمیشەیی".  كۆلێژی پزیشكی ڤێتەرنەری تەنیا لە سلێمانی و دهۆك هەیە، لە هەولێر نییە، بۆیە لە سلێمانی و دهۆك دەرچووی پزیشكی ڤێتەرنەری زیاترن، هەروەها بەشی زۆری ئەو ١٧١ پزیشكەی فەرمانی دامەزراندنیان بۆ دەرچووە لە  ساڵی ٢٠١٤ وە بە گرێبەست دامەزاون.