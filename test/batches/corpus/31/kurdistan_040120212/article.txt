عەلی عەبدوڵڵا، بەڕێوەبەری پۆلیسی کۆیە لە کۆنگرەیەکی رۆژنامەڤانیدا ئاماری ساڵی ٢٠٢٠ی سەرجەم ئەو رووداوانەی خستەڕوو کە لە سنووری قەزای کۆیە و ناحیەکانی سەر بەو قەزایە روویانداوە.  عەلی عەبدوڵڵا رایگەیاند: "لە ساڵی ٢٠٢٠ کۆی گشتی رووداوەکان ١٣١١ رووداو بوون، کۆی گشتی ئەوانەی لە ئەنجامی ئەو رووداوانە گیانیان لەدەستداوە ٣٩ کەس بوون و ٢٤ کەسیش برینداربوونە. هاوکات ٦٥٨ کەس لەسەر رووداوە جۆراوجۆرەکان دەستگیرکراون".  بە گوتەی بەڕێوەبەری پۆلیسی کۆیە لە ساڵی رابردوودا: سێ کوشتن و شەش خۆکوشتن لە هەردوو رەگەزی نێر و مێ و دوو خۆسووتاندن و پێنج رووداوی خنکان هەبوون.  سەبارەت بە نەهێشتنی زێدەڕۆیی لە سنووری قەزای کۆیە و ناحیەکانی، عەلی عەبدوڵڵا گوتی: "دەتوانم بڵێم ئێستا ١٠٠ % زێدەڕۆیی لە سنووری قەزای کۆیە و ناحیەکانی راگیراوە".  عەلی عەبدوڵڵا، بەڕێوەبەری پۆلیسی کۆیە ئەوەشی راگەیاند، کە لەگەڵ دەستپێکی چوونە نێو ساڵی نوێ چەند رووداوێک لە سنووری قەزاکەیان روویانداوە و گوتی: "لە ساڵی ٢٠٢١ تەنیا لە ماوەی ٢ رۆژدا ٥ حاڵەتی کوشتن تۆمارکراوە. "  قەزای کۆیە یەکێک لە قەزاکانی پارێزگای ھەولێرە بە دووری ٧٠ کیلۆمیتر دەکەوێتە رۆژھەڵاتی شاری ھەولێر. هەریەک لە ناحیەکانی سێگردکان، سکتان، شۆڕش "دێگەڵە"، تەقتەق و ئاشتی سەر بە قەزای کۆیەن.