لە میانی بەشداریکردنی لە بەرنامەی "بە کاتی دهۆک"ی تۆڕی میدیایی رووداو، کە ناسر عەلی پێشکێشی دەکات، لیوا تاریق ئەحمەد ئیبراهیم، بەڕێوەبەری گشتیی پۆلیسی هەرێمی کوردستان رایگەیاند: "هیچ مەترسییەک لەسەر سلێمانی و شوێنەکانی دیکە نییە" و گوتیشی، "لەگەڵ بەڕێوەبەری پۆلیسی سلێمانی لە پەیوەندیداین و ژیان ئاساییە. "  نزیکەی ساڵێکە کارنامەیەک بۆ تەواوی بنکەکانی پۆلیسەکانی هەرێمی کوردستان دیاریکراوە؛ بە گوتەی بەڕێوەبەری گشتیی پۆلیسی هەرێمی کوردستان، گرنگترین خاڵەکانی کارنامەکەیان خۆی لە چوارچێوەی کارنامەی کابینەی نۆیەمی حکومەتی هەرێمی کوردستان و وەزارەتی ناوخۆدا دەبینێتەوە.  بەڕێوەبەری گشتیی پۆلیسی هەرێمی کوردستان گوتیشی، چەندین مانگ کار لەسەر ئەو کارنامەیە کراوە، سوود لە ئەفسەرانی پلەباڵا و خانەنشین وەرگیراوە، لەسەر بنەمای چاکسازی و پەیکەری بەڕێوەبەرایەتیی گشتی و بەڕێوەبەرایەتییەکان لە بابەتی دارایی و چۆنێتیی مامەڵەکردن لەگەڵ خەڵکی و چۆن رایی کردنی مامەڵەی هاووڵاتیان و چۆنێتیی شیانی کەمکردنەوەی تاوانەکان و پاراستنی هاونیشتمانیان. لیوا تاریق ئەحمەد گوتیشی: "چۆنێتیی پێشکەوتنەکانی تەکنۆلۆژیا لەنێو بواری پۆلیس سوودی لێوەرگرتنی لەکارنامەکەماندا جێکراوەتەوە. ئەگەر کانامەکە بەدروستی و بەتەواوی جێبەجێ بکرێت پۆلیسی هەرێمی کوردستان لەسەر ئاستی ناوچەکانی وڵاتانی دەوروبەر باشترین دەبێت. "  لەبارەی مەزەندەی رێگری لە جێبەجێکردنی، لیوا تاریق روونیکردەوە، "لەگەڵ بەڕێوەبەری پارێزگاکان دانوستاندنمان کردووە. ئەوانیش بەشداری کارنامەکەن. رەنگە لە ئاستی باڵا رێگری هەبێت کە بەرژەوەندیی هەندێک کەس تێکبچێت یان بەرنامە بەپێی هزری ئەوان نەبێت. لەناو وەزارەت رەنگە ئەم رێگرییە بکرێت، بەڵام هەوڵدەدەین و بەرنامەکە جێبەجێ دەکرێت. "  گۆڕانکارییەکانی سنووری پارێزگای سلێمانی، لە ماوەی رۆژی ٨ی تەممووز و رۆژانی دوایی، کە راڕایی لەلای بەشێکی هاونیشتمان دروستکردووە، بەشێکی قسەکانی بەڕێوەبەری گشتیی پۆلیسی هەرێمی کودستان بوو، لیوا تاریق ئەحمەد، گوتی "گۆڕانکارییەکان تاوەکو ئێستا لە دەزگاکانی دیکەیە و پۆلیسی نەگرتووەتەوە. هیچ مەترسییەک لەسەر سلێمانی و شوێنەکانی دیکە نییە. چونکە لەگەڵ بەڕێوەبەری پۆلیسی سلێمانی لە دانوستاندن داین و ژیان ئاسایی بەڕێوە دەچێت. "  ئەو بەرپرسەی پۆلیسی هەرێمی کوردستان رەتیکردەوە بڕیارەکانیان لە سلێمانی جێبەجێ نەکرێت و گوتی: "وەکو چۆن گۆڕانکاریمان لە هەولێر و دهۆک کردووە بەهەمان شێوە لە سلێمانی گۆڕانکاریمان کردووە. پێش ماوەیەک بەڕێوەبەری پۆلیسی فریاکەوتنمان لە سلێمانی گۆڕی. ژمارەیەک بەڕێوەبەی پۆلیسی قەزا و هۆبە و بەشەکان بە واژووی ئێمە گۆڕاون. چونکە بەپێی یاسای ژمارە ٦ی وەزارەتی ناوخۆ دەسەلاتی بەڕێوەبەری گشتی پۆلیسە لە موقەدەم تاوەکو عەقید دەسەلاتی گۆڕینیمان هەیە. "  پێنج رۆژ لەمەوبەر (١٣.٠٧.٢٠٢١) ئەنجوومەنی ئاسایشی هەرێمی کوردستان، دانپێنانی"گرووپێکی تیرۆریستانی داعشی" بڵاوکردەوە، کە بەنیازبوون پێش جەژنی قوربان چەند کردەیەکی تیرۆریستی لە شاری هەولێر ئەنجام بدەن. لیوا تاریق ئەحمەد، گوتی"ئێستا هیچ هەوڵێک نەماوە. دەزگا ئەمنییەکان کۆنترۆڵی تەواویان بەسەر هەموو پارێزگاکانی هەرێمی کوردستاندا هەیە. "  سەبارەت بە ماددە هۆشبەرەکان، بەڕێوەبەری گشتیی پۆلیسی هەرێمی کوردستان، ئاماژەی بەوەدا هەموو وڵاتانی جیهان بەدەستییەوە دەناڵێنن، گوتیشی "لە هەرێمی کوردستان دەستپێکی بڵاوبوونەوەی ماددەی هۆشبەرە. سەرەتایەکی خێرایە لەناو خەڵکەکەماندا بڵاوبووەتەوە. لە هەولێر بەڕێوەبەرایەتییەکی گشتی بۆ بەدواداچوون و نەهێشتنی ماددەی هۆشبەر هەیە، لە پارێزگاکانیش بەڕێوەبەرایەتی هەن، بەڵام دەبێت هاوئاهەنگیی لەگەڵ ئاسایش و بەڕێوەبەرایەتیی گشتی و پارێزگاکاندان بۆ نەهێشتنی ئەو دیاریدەیە بەردەوام بێت. ئەو دامەزراوانەی هەن کاریان بەدواداچوون و دەستگیر کردن و دانە دادگەیە، بەڵام ئەوە بەتەنیا چارەسەری نییە. "  دوو رۆژ لەمەوبەر لیژنەیەکی باڵا بۆ نەهێشتنی ماددەی هۆشبەرەکان لە هەرێمی کوردستان کۆبووەوەوە. لیوا تاریق ئەحمەد گوتی، "لیژنەیەکی باڵا بۆ نەهێشتنی ماددەی هۆشبەر لە کوردستان بە سەرۆکایەتیی وەزیری تەندروستی پێکهێندراوە، هەموو شوێنە پەیوەندارەکان لەو لیژنەیەدا ئەندامن، کە هەریەکەیان نابێت لە بەڕێوەبەری گشتی کەمتر بێت. منیش یەکێک لەوانەم ئەندامی لیژنەکەم. لە کۆبوونەوەکە باس لەوەکرا بەرژدی هەوڵبدەین رێگەچارەیەک بۆ ئەم دیاریدەیە بدۆزنەوە. چارەسەریش بۆ تووشبووان بدۆزینەوە. خاڵی یەکەمی راسپاردەی کۆبوونەوەکە بڕیار لەسەر ئەوە دراوە شوێنێک بۆ چارەسەری تووشبووەکان دیاری بکرێت، جا چ تووشبوو بێت یان ئەوانەی گیراون و حوکمی زیندانیان تەواو کردووە. "  ساڵانە ژمارەیەکی زۆری گەشتیار لە هەموو چین و توێژەکان لەشارەکانی باشوور و ناوەڕاستی عێراق و دەرەوە روو لە ناوچە گەشتیارییەکانی هەرێمی کوردستان دەکەن، دابینکردنی ئاسایشی ناوچە گەشتیارییەکان لەلایەن دەزگا ئەمنییەکانی وەکو پۆلیس و ئاسایش پڕکراوەتەوە، لیوا تاریق ئەحمەد ئیبراهیم گوتی، "پێشنیازمان کردووە پۆلیسی گەشتوگوزار دروست بکرێت. "