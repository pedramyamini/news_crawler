پۆڵا سیروان تاڵەبانی، ئەندامی ئەنجوومەنی سەرکردایەتیی یەکێتیی نیشتمانیی کوردستان، لە کاتی بەشداریکردنی لە بەرنامەنی رووداوی ئەمڕۆ  کە هەوراز گوڵپی پێشکێشی دەکات قسەی لەسەر کێشەکانی نێوان هەرێمی کوردستان و حکومەتی ناوەندی عێراق کرد و رایگەیاند، وەک یەکێتی پێیانوایە یەکدەنگی نێوان لایەنەکانی هەرێمی کوردستان و یەکڕیزیی کورد هۆکارێکی کاریگەرە بۆ بەهێزبوونی کورد لە بەغدا.  ئەو ئەندامەی ئەنجوومەنی سەرکردایەتیی یەکێتی ئاماژەی بەوەشکرد، چەندنین کۆبوونەوە لە نێوان لایەنە سیاسییەکاندا کراوە و لە چەند رۆژی داهاتووشدا یەکێتی و پارتی لەسەر ئاستی باڵا کۆدەبنەوە و گفتوگۆ لەسەر پێکهێنانی شاندێکی هاوبەشی نێوان لایەنە سیاسییەکان دەکەن بۆ ئەوەی بچنە بەغدا و فشار بۆ بەدەستهێنانی مافەکانی هەرێمی کوردستان بکەن لە بودجەی ٢٠٢١ی عێراقدا.  پۆڵا سیروان تاڵەبانی دەشڵێت، "نوێنەرانی کورد لە بەغدا ئەوەندەی توانیویانە فشاریان بۆ بەدەستهێنانی مافەکانی کورد لە بەغدا کردووە، بەڵام کۆمەڵێک لایەن و پەرلەمانتاری عەرەب بە ئاشکرا دەڵێن، کە دژی هەر ماف و ئیمتیازێکن بدرێت بە کورد فشار دەکەن بۆ ئەوەی مافەکانی هەرێمی کوردستان نەدرێت، هەروەها دژایەتیکردنی هەرێمی کوردستان لای زۆرێک لەلایەنە سیاسییەکان کراوەتە بابەتێک بۆ بەدەستهێنانی دەنگ لە هەڵبژاردنی داهاتوودا. "  ئەو ئەندامەی ئەنجوومەنی سەرکردایەتیی یەکێتی جەختی کردەوە لە پێویستی چوونی شاندێکی سیاسی هەرێمی کوردستان بۆ بەغدا و گوتی: "پێویستە لە دەرەوەی پەرلەمان و بە گفتوگۆ و کۆبوونەوە لەگەڵ لایەنە سیاسییەکانی عێراق فشار بکرێت بۆ بەدەستهێنانی مافەکانی کورد لە بەغدا، ئەوەش دەبێتە هاوکارییەک بۆ پەرلەمانتاران و نوێنەرانی کورد لە پەرلەمانی عێراق بۆ ئەوەی فشار لەسەریان کەمببێتەوە. "  ئەو ئەندامەی ئەنجوومەنی سەرکردایەتی یەکێتی پێیوایە "بەشێکی سەرەکی کێشەکانی نێوان هەرێمی کوردستان و حکومەتی ناوەندی عێراق نەمانی متمانەیە، ئەویش بەهۆی ئەوەی ئەو رێککەوتنانەی لە رابردوودا کراون جێبەجێ نەکراون. "  دەشڵێت "هەرێمی کوردستان هەنگاوی باشی ناوە بۆ رێککەوتن لەگەڵ بەغدا، بۆ پاراستینی ئەو رێککەوتنانە پێویستە هەردوولا پابەندبن بە جێنەجێکردنی ناوەڕۆکی رێککەوتنەکانەوە. "  پۆڵا سیروان تاڵەبانی، لە بەشێکی دیکەی قسەکانیدا ئاشکرایکرد، یەکێتی پرۆژەی بە لامەرکەزیکردنی پارێزگاکانی هەرێمی کوردستانی هەیە و بە رێگەچارەیەکی گونجاوی دەزانێت بۆ چارەسەرکردنی کێشە دارایی و سیاسییەکانی هەرێمی کوردستان.   لە کۆتایی قسەکانیشیدا ئاماژەی بەوەدا، کە لەسەر ئەو پڕۆژەیە گفتوگۆیان لەگەڵ پارتی و زۆرینەی لایەنە سیاسییەکان کردووە و هەوڵدەدەن کۆدەنگی بۆ دروستبکەن، راشیگەیاند، "یەکێتی پەیوەندی بە پرۆژەی بە هەرێمکردنی سلێمانی و پارێزگاکانی دیکەی هەرێمی کوردستانەوە نییە، کە لەلایەن کۆمەڵێک رۆشنبیر و چالاکوانەوە واژووی بۆ کۆدەکرێتەوە و قسەی لەسەر دەکرێت، تەنها پرۆژەی لامەرکەزی پرۆژەی یەکێتییە. "