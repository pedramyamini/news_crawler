موقەدەم هێمن سلێمان، گوتەبێژی پۆلیسى دهۆک لە کۆنگرەیەکی رۆژنامەڤانی هاوبەشدا لەگەڵ بەڕێوەبەری پۆلیسی نەهێشتنی تاوانەکانی قەزای بەردەڕەش و خاوەنی زێڕ و پارە دزراوەکە، رایگەیاند: "کاژێر ٠٦: ٠٠ی ئێوارەی رۆژی ٢٨ - ١ - ٢٠٢١ تاوانێکی دزیکردن لە سەنتەری قەزای بەردەڕەش روویدا، کە لەلایەن ٣ تۆمەتەبارەوە ٥ کیلۆگرام زێڕ و ٢٥ ملیۆن دیناری عێراق لە نێو ئۆتۆمبێلێکدا دزران".  بەگوتەی هێمن سلێمان لە دوای روودانی تاوانەکە "توانیمان بەدواداچوونێکی باش بکەین و پەڕاوی لێکۆڵینەوە بکەینەوە و بەبڕیاری دادوەریش لێکۆڵینەوە لە تاوانەکە دەستپێبکەن، لە ماوەی ٦ رۆژ و ٦ شەو بە بەردەوام کار لەسەر ئەو کەیسە کرا، دواجار خۆشبەختانە توانرا ٢ تۆمەتبار دەستبەسەر بکەن، دوای دانپێدانانی ئەو تۆمەتبارانە بە تاوانەکەیان، سەرجەم بڕی دزراوی زێڕ و پارەکەش بۆ خاوەنەکەی گەڕێندرایەوە".  گوتەبێژی پۆلیسى دهۆک ئاماژەی بەوەدا "هێشتا تۆمەتباری سێیەم ماوە دەستگیر بکرێت، بە پشتیوانی خودا و هەوڵ و ماندوبوونی پۆلیسی نەهێشتنی تاوانەکانی قەزای بەردەڕەش، ئەو تۆمەتبارەش دەستگیر دەکرێت".  بە گوتەی هێمن سلێمان ئەوان بۆ دۆزینەوەی تاوانباران و ئاشکراکردنی تاوانەکان تەنیا پشت بە کامێراکانی چاودێری نابەستن بەڵکو چەندان شێوازی دیکەی لێکۆڵینەوە هەن بۆ ئاشکراکردنی تاوانەکان و دەشڵێ: "سەرەڕای نەبوونی کامێرای چاودێری لە شوێنی رووداوەکە، لەو کاتەش کە تاوانەکە کراوە کارەبا نەبووە، تۆمەتبارەکان ئەمەیان بە دەرفەت زانیبوو بۆ ئەوەی تاوانەکە ئەنجام بدەن، بەڵام دواجار توانرا دەستگیر بکرێن".   موقەدەم عەلی، بەڕێوەبەری پۆلیسی نەهێشتنی تاوانی بەردەڕەش گوتی: پۆلیس و ئاسایش پارێزەری سەر و ماڵی هاونیشتمانیانن، بەردەڕەش هێڵی سوورە و تاوانباران زوو یان درەنگ هەر دەگیرێن و لەدەست یاسا دەربازیان نابێت.  هەر لە کۆنگرە رۆژنامەڤانییەکەدا ئیبراهیم محەممەد، کە خاوەنی زێڕ و پارە دزراوەکەیە سوپاسی هێزەکانی پۆلیس و سەرجەم هێزە ئەمنییەکانی کرد کە توانیویانە زێڕ و پارە دزراوەکەی بۆ بگەڕێننەوە.  رۆژی دووشەممە، لەکاتی بەشداریکردنی لە بەرنامەی بەرپرسیاری تۆڕی میدیایی رووداو کە شەهیان تەحسین پێشکێشی دەکات، ئیبراهیم محەممەد، خاوەنی زێڕ و پارە دزراوەکە بە تۆڕی میدیایی رووداوی راگەیاند، زێڕ و پارەکەی رادەستکراوەتەوە، "بەڵام کەمی هەیە". بەپێی زانیارییەکانی رووداویش، لەکۆی پێنج کیلۆ زێڕی دزراو و ٢٥ ملیۆن دینار، چوار کیلۆ و ١٨٠ گرام زێڕ و ١٨ ملیۆن دینار رادەستی ئیبراهیم کراوەتەوە.  لەبارەی ئەو بڕەی کە رادەستی خاوەنەکەی کراوەتەوە، موقەدەم هێمن سلێمان، گوتەبێژی پۆلیسى دهۆک گوتی: "بڕێکی کەم ماوە، پشتیوان بە خودا ئەویشی بۆ دەگەڕێنینەوە".