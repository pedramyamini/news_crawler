هەینی رابردوو، فازڵ حاجی، گوتەبێژی هاتووچۆی هەولێر وێنەی ئۆتۆمبێلەکەی بڵاوکردەوە و رایگەیاند "ئەمڕۆ لە تۆڕە کۆمەڵایەتییەکان وێنەی ئۆتۆمبێلێک بڵاوکراوەتەوە کە ژمارەکەی (٩٠٠٩٠٩ اربیل) پرسیارکراوە کە ئایا ژمارەی تابلۆ گەیشتووەتە ئەو ژمارەیە؟  ئێمە لێرەوە رایدەگەیەنین ئەو تابلۆیە ساختەیە". داواشی لە هاووڵاتیان کرد هەر کەسێک زانیاری لەبارەی جۆری ئۆتۆمبێلەکە و شوێنی نیشتەجێبوونی خاوەنەکەی هەبێت، ئاگاداریان بکاتەوە بۆ ئەوەی سزای بدەن.  دوای دوو رۆژ ئۆتۆمبێلەکە دۆزرایەوە و پۆلیس دەستی بەسەرداگرت. فازڵ حاجی، گوتەبێژی پۆلیسی هاتووچۆی هەولێر بە رووداوی راگەیاند، ئۆتۆمبێلەکە  لە جۆری کیا سپۆرتاج - ە و ژمارە راستەقینەکەی ٦٠٠٩٠٩ یە، بەڵام خاوەنەکەی ژمارەکەی بۆ ٩٠٠٩٠٩ گۆڕیوە، ئەمەش بە ساختەکاری هەژمار دەکرێت و سزا دەدرێت.  لەبارەی سزاکەشەوە فازڵ حاجی گوتی: "بەگوێرەی ماددەی ٢٧٩ لە یاسای سزاکان ئەوە بە ساختەکردنی تابلۆ تۆمەتبارە. بکەرەکەی بەپێی یاسای هاتووچۆ بە یەک ملیۆن دینار سزادەدرێت، هەر سەرپێچییەکیشی بە ژمارە ساختەکە کردبێت، غەرامە دەکرێت".