عەلی تەتەر، پارێزگاری دهۆک لە کۆنفرانسێكی رۆژنامەڤانیدا رایگەیاند "ئەمڕۆ لە دیوانی ئەنجوومەنی پارێزگای دهۆک، نوێنەرانی هەر پێنج زانکۆکەی دهۆک، قائیمقامی دهۆک، بەڕێوەبەرایەتییە گشتییەکانی تەندروستی، گەشتوگوزار و پەروەردە و سەرۆکی شارەوانیی دهۆک بەشداربووین لە دانیشتنێکی ئۆنلاین لەگەڵ ئەنجوومەنی شاری گینزڤێلی فلۆریدا، ئەوەش بۆ واژۆکردنی رێککەوتنی دەستەخوشکایەتی لەنێوان دهۆک و شارەکەی فلۆریدای ویلایەتە یەکگرتووەکانی ئەمریکا".  لەبارەی ئامانج لەو رێککەوتنە، پارێزگاری دهۆک گوتی "مەبەست لێی ئەوەیە پەیوەندیی دووقۆڵی لەنێوان ئەو دوو شارە و زانکۆکان و ئیدارەی هەردوو شارەکەدا پەرەی پێبدرێت".  عەلی تەتەر ئاماژەی بەوە کرد، لە بوارەکانی ئابووری، گەشتوگوزار، کولتوور، ژینگە و شوێنەوار پەیوەندییان لەگەڵ شارەکەی ئەمریکا دەبێت و ئەو پەیوەندییەش بۆ ماوەی پێنج ساڵ بەردەوامیی دەبێت، راشیگەیاند، "بەهێزبوونی پەیوەندیی نێوان کولتووری هەرێمی کوردستان و ویلایەتە یەکگرتووەکانی ئەمریکا گرنگە، ئەگەر لە چوارچێوەی نێوان دوو شاریشدا بێت".  بە گوتەی پارێزگاری دهۆک، کار لەسەر ئەوە دەکەن دهۆک ببێتە دەستەخوشکی ژمارەیەک شاری دیکەش لە وڵاتانی جیهاندا و هەوڵدەدەن شارەکانی هەرێمی کوردستان بە وڵاتانی دیکە بناسێنرێن.