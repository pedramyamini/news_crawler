لاوەند محەممەد دانیشتووی قەزای کۆیەیە و پێشمەرگەیە، دەڵێت "ئێمە جاران [مانگانە] پێنج هەزار دینارمان بۆ دەهاتەوە، ئێستا هەشت هێندە بووە و لەم بێ مووچەییە ئەوە هەمووی فشارە بۆسەر چینی هەژار".  مامۆستایەک لە هەولێر لە یەکەم وەجبەی دوای بەستنی پێوەری ئاوەکەی زیاتر لە سێ ملیۆن دینار پارەی ئاوی بۆ هاتووەتەوە، بە قسەی ئەو مامۆستایە، زۆرجار کە ئاویشیان نییە، پێوەرەکە هەر دەسووڕێت.  مامەند مەولوود، مامۆستا دەڵێت "پێشتر لە خانووی ١٠٠ مەتری پێنج هەزار دینارمان دەدا و لە خانووی ٢٠٠ مەتریش ١٠ هەزار دینار، ئێستا بەپێی ئەو پێوەرە دەبێت پارەی ئاو بدەین و ئەوەش موشکیلەیە بۆ ئێمە، حەزمان لێیە ئەو پێوەرە نەمێنێت".  کێشەی سەرەکیی زۆربەی هاوبەشەکان زۆربوونی پارەی ئاوە لەگەڵ خراپبوونی بەشێک لە پێوەرەکانی ئاو.  ئاری  ئەحمەد، بەڕێوەبەری گشتیی ئاو و ئاوەڕۆی هەرێمی کوردستان دەڵێت "ئەوەی کێشەی هەیە لەڕووی تەکنیکییەوە لە پێوەرەکان، دەتوانێت سەردانی بەڕێوەبەرایەتییەکەمان بکات، تاوەکو ئەو کێشە تەکنیکییە دەستنیشان بکەن و چارەسەری بکەن. بابەتێکی دیکە ئەوەیە رەقەمێک بە هەڵە بخوێنێتەوە. سێیەمیان ئەوەیە کە هاووڵاتی پابەند نییە و ئاوەکەی زۆر سەرف کردووە".  بەپێی پێوەی ئاو، پارەی ئاوی ماڵان بەم شێوەیە ئەژمار دەکرێت:  لە ٠ بۆ ٥ مەتری سێ جا ئاو بەکاربێت، هەر مەترێک ٥٠ دینار ئەژمار دەکرێت.  لە ٥ بۆ ١٥ مەتر سێ جا ئاو بە مەتری ١٥٠ دینار ئەژمار دەکرێت.  لە ١٥ بۆ ٣٠ مەتر ئاو، هەر مەترێت ٤٠٠ دینار.  ئەگەر بگاتە ٦٠ مەتر سێ جا ئاو، هەر مەترێک بە ٦٠٠ دینار ئەژمار دەکرێت.  لە ٦٠ مەتریش سێ جا بەرەوسەر ئاو، هەر مەترێک بە دوو هەزار دینار ئەژمار دەکرێت.  لە هەرێمی کوردستان ٩٣٠ هەزار هاوبەشی ئاو هەن، سەرەڕای هۆشدارییە بەردەوامەکانی وەزارەتی شارەوانی، بەڵام تاوەکو ئێستا نزیکەی ٤٠ % ی هاوبەشانی ئاو پێوەری زیرەکیان نەبەستووە و تەنیا ٥٩٠ هەزار هاوبەش پێوەری ئاویان بەستووە کە دەکاتە نزیکەی ٦٠ % ی هاوبەشانی ئاو لە هەرێمی کوردستان.