ئاژانسی فەرمی ئێران (ئیرنا) لەبارەی بەرنامەی سەردانە یەک رۆژییەکەی ئیسحاق جەهانگیریی، جێگری سەرۆککۆماری ئێران بۆ پارێزگای سنە کە رۆژی شەممە ٢٠ - ٢ - ٢٠٢١ ئەنجام دەدرێت رایگەیاند، لە سەردانەکەیدا دەچێتە گوندی هانیسی سنە،  ١٤٦ کیلۆمەتر رێگەی گوندەکان کە تەواوکراون دەکاتەوە و ژمارەیەک پرۆژەی ئاوەدانکردنەوە کە دەبێتە هۆی رەخساندنی هەلی کار بۆ گوندنشینەکان لەسەر ئاستی پارێزگای سنە دەکرێنەوە.  گرنگترین بەرنامەکانی سەردانەکەی، بەپێی راگەیێندراوی سەرۆکایەتیی کۆماری ئێران، دەستپێکردنی پرۆژی رێکخستنەوە و گەشەپێدانی دەروازەی نێودەوڵەتی باشماخی مەریوان، گەیاندنی بۆری گازە بە ١٠٠ گوند و ١٥٠ کارگەی پیشەسازی و وەبەرهێنان، پرۆژەکانی (مەسکەنی مێهر) و ٢٠ یاریگای بچووکی وەرزشی، دوو بۆ چوار هێکتار نەمامگە و کێڵگەی گوڵ و چەندین پرۆژەی کشتوکاڵی.  هەروەها کردنەوەی ناوچەی تایبەتی ئابووریی بانە و دەستپێکردنی دروستکردنی یەکە ئابوورییەکانی نێو پرۆژەکە، لە بەرنامە "گرنگەکانی" سەردانەکەی جەهانگیرییە بۆ پارێزگای سنە.  پارێزگای سنە لە رۆژهەڵاتی کوردستان کە هاوسنوورە لەگەڵ پارێزگای سلێمانی لە باشووری کوردستان، یەک ملیۆن و ٦٠٣ هەزار دانیشتووی هەیە. پێکهاتووە لە ١٠ قەزا، ٣٠ شار، ٣١ بەش، ٨٦ شارۆچکە و هەزار و ٦٧٧ گوند کە خەڵکی تێدا نیشتەجێن.