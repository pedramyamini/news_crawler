ناسح حوسێنی، ئەندامی ئەنجوومەنی سەوزی چیای مەریوان کە لەلایەن رێکخراوی ژینگەپارێزی ئێران ئەو نازناوەی پێبەخشراوە، بە رادیۆی رووداوی راگەیاند، لە بەرامبەر ئەو چالاکییانەی بۆ خزمەتکردن و بووژانەوەی زۆنگاوەکان یان تاڵاوەکانی زرێبار کردوویەتی، ئەو نازناوەی پێبەخشراوە، چونکە هەوڵیداوە راهێنان بە ژمارەیەکی زۆر قوتابی بکات بۆئەوەی زۆنگاوەکان بناسن و بیانپارێزن.  ئەو ئەندامەی ئەنجوومەنی سەوزی چیای مەریوان گوتیشی "لە زرێبار ٢٨٥ جۆر پەلەوەر، ١٦ جۆر ئاژەڵ و ٦ جۆر ماری جیاواز هەن، باڵندەناسییش لە دونیادا وەکو پیشەیەک تەماش دەکرێت و خەڵک لەو رێگەیەوە داهاتێکی زۆری دەبێت، ئێمەش دەتوانین ئەو باڵندانەی زرێبار بکەینە هۆکارێک بۆ راکێشانی سەرنجی گەشتیاران".  وەکو ناسح حوسێنی دەڵێت "زۆنگاوەکان لە دونیادا بایەخێکی زۆریان پێدەدرێت، چونکە ٤٠ % ی بوونەوەرەکانی دونیا لەو زۆنگاوانەدان، بۆیە جێی بایەخی رێکخراوەکانن و بە شوێنی گرنگی ژیان و بەدەستهێنانی داهاتیش ئەژماردەکرێن".  زۆنگاوەکانی مەریوان شوێنێکی گەشتیاریی گرنگی شاری مەریوانی رۆژهەڵاتی کوردستانن، ساڵانە بە هەزاران کەس بۆ بینینی دیمەنی ئەو زۆنگاوانە و باڵندە و گیانەوەرەکانی نێویان سەردانی ئەو شوێنە دەکەن.