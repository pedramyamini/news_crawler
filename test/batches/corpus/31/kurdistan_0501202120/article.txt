مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان لەبارەی چارەی ئەو پرسەش دەڵێت "تەنها ئاڵوگۆڕێكی سیاسییە، ئەگەر لە عێراقدا بێتە پێشەوە و دەرەتان دروستبكات و هێزەكانی كوردستانیش یەكبگرن و مەرجەكانی خۆیان بسەپێنن، تاوەکو هێزەكانمان بگەڕێنەوە ناو كەركووك".  هەروەها ئەگەری دووەمیشی خستووەتەڕوو بەوەی، "دۆخی عێراق بە تەواوی تێكبچێت، ئەوكاتە ئەگەری كودەتا هەیە، بەپێی مەزندەیەكیش هەشت ملیۆن چەك بەدەست خەڵكی عێراقەوەیە، بۆیە ئەگەر ئەمە بەرەو رووی یەكتر بەرزبكرێتەوە، ئایا چی روودەدات! ئەوكاتە كورد دەبێت بكەوێتەوە خۆی".  مەلا بەختیار دەشڵێت، ئەگەر هیچكام لەوانە روویاننەدا، "چارە بۆ كەركووك و ئەو ناوچانە ئەوەیە، ئەگەر ئەوان ویستیان پیلانگێڕیی هەمواری دەستوور و ماددەی ١٤٠ بە سیاسەتی تائیفەگەری بسەپێنن، دەبێ‌ت هێزە كوردستانییەكان یەكگرتووبین و خۆمان بۆ یاخیبوونی مەدەنی ئامادەبكەین! نابێ‌ت دەستەوئەژنۆ بوەستین".  ئەو پێیوایە سیاسەتی نێودەوڵەتیی ئێستا هەمان سیاسەتی نێودەڵەتیی ساڵی ١٩٩١ نییە، "بەڵكو لەو ٣٠ ساڵەدا سیاسەتی نێودەوڵەتی، پەیوەندی نێودەوڵەتی، كاریگەری نێودەوڵەتی لەگەڵ وڵاتانی رۆژهەڵاتی ناوەڕاستی دنیا، سیاسەتێكە پێویستی بە پێداچونەوە و هەڵوێستەكردن هەیە، بە تێگەیشتنێكی نوێ هەیە، چونكە تێگەیشتنی رابردووی سی ساڵ لەمەوبەر كۆتاییهاتووە. هەڵەیەكی گەورەیە، تێنەگەین كە سیاسەتی نێودەوڵەتی هی سی ساڵ لەمەوبەر نییە! "  هەر لە درێژەی نووسینەکەیدا، ئەو ئەندامەی ئەنجوومەنی باڵای سیاسی و بەرژەوەندییەکانی یەکێتی نووسیویەتی "سەركردایەتیی حزبەكان، ئەگەر تێنەگەن سیاسەتی نێودەوڵەتی روو لە گۆڕانە، ئەوا كورد بە قەڵبەیەكدا دەچێت! "  هەروەها باسی لەوە کردووە کە دەوڵەتە گەورەکان کۆمپانیایان هەیە و "چڵێسن، رۆمانسییەتی دیموكراسی و مافی مرۆڤ ناكەنە پێشینەی كارەكانیان، بەڵكو دوای ئەوەی بەرژەوەندییەكانیان دابیندەكەن، ئەوكاتە باسی دیموكراسی و مافی مرۆڤ دەكەن، هیچ لایەك بەرژەوەندییەكانی خۆی بۆ دیموكراسی و مافی مرۆڤ ناخاتە مەترسییەوە! "  ناوبراو ئەوەی خستووەتەڕوو "دڵنیام رێككەوتنێكی نوێ لەنێوان دەوڵەتە گەورەكان و دەوڵەتانی هەرێمایەتی لەڕێگەدایە! ئەمەش دەبێ‌ت بیرمان بخاتەوە كە دەوڵەتە ئیقلیمییەكان لە تەنگانەدا مافی كوردیان نەسەلماند، ئایا لە رێككەوتنێكی نوێی نێودەوڵەتیدا كە زلهێزەكان پێویستی بەم دەوڵەتانەیە، مافی كورد دەسەلمێنن! "  ئەم قسانەی مەلا بەختیار لەمیانی کۆبوونەوەی بوو لەگەڵ ژمارەیەك لە پێشمەرگە دێرینەكانی كەركووك کە سەردانیان کردبوو و لەبارەی هەلومەرج و دۆخی ئێستا و ئەگەر و مەترسییەكانی ئاییندە گفتوگۆیان کردبوو.