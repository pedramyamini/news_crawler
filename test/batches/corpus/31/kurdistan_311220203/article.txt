دەستەی سەرۆکایەتیی پەرلەمانی کوردستان، ئامارەکانی ئینستیوتی پەی لەبارەی کاروچالاکییەکانی پەرلەمان لە ساڵی ٢٠٢٠ رەتدەکاتەوە و رایدەگەیێنێت ئەو ئامارە پشتبەستوو نییە بە هیچ داتایەکی فەرمی.  مونا قەهوەچی، سکرتێری پەرلەمانی کوردستان، بە تۆڕی میدیایی رووداوی رایگەیاند: "ئێمە وەکو دەستەی سەرۆکایەتی پەرلەمانی کوردستان هیچ ئامارێکی فەرمیمان بە هیچ رێکخراوێکی فەرمی و نافەرمی نەداوە، پابەندین بەو ئامارەی کە لەلایەن خۆمانەوە تائێستا پارێزراوە، چ کاتێک لە سایتی پەرلەمان بڵاوکرایەوە، ئەوە دەبێتە ئاماری فەرمی".  ئینستتیوتی پەی، کە پرۆژەی چاودێری و هەڵسەنگاندنی پەرلەمانی كوردستانی گرتووەتەوە ئەستۆ، راپۆرتێکی وردەکاریی لەبارەی کار و چالاکی و رووداوەکانی پەرلەمانی کوردستان لە ساڵی ٢٠٢٠ دا بڵاوکردووەتەوە و ئاماژەی بەوەکردووە: "دوو پەرلەمانتار هیچ قسەیەکیان نەکردووە، چوار پەرلەمانتاریش یەکجار لە دانیشتنەکاندا قسەیان کردووە".  مونا قەهوەچی رەتیدەکاتەوە هیچ پەرلەمانتارێک قسەی نەکردبێت دەڵێت: "ئەمە هیچ بنەمایەکی نییە، لەبەر ئەوەی بەشێک لە دانیشتنەکانی پەرلەمان داخراو بوونە، لەسەر چ بنەمایەک هەڵسەنگاندن بۆ ئەو بابەتە دەکرێت؟ هەموو پەرلەمانتارێک بەپێی پێویست بەپێی بارودۆخ و بەپێی پرۆژەکە قسەی کردووە".  (ئینستتیوتی پەی بۆ پەروەردەو گەشە پێدان) ماوەی حەوت ساڵە بە هاوكاری و پشتیوانی رێكخراوی سندوقی نیشتمانی بۆ پاڵپشتی دیموكراسی (NED) ی ئەمەریكی (پرۆژەی چاودێری و هەڵسەنگاندنی پەرلەمانی كوردستان)ی گرتووەتە ئەستۆ و تائێستا ١٦ راپۆرتی لەسەر  پەرلەمان بڵاوكردووەتەوە  پەی لە راپۆرتەکەیدا دەڵێت: "ساڵی ٢٠٢٠ ساڵی قەیران و نەهامەتی و گرژی و ئاڵۆزی بوو، قەیرانەكانی ئابووری، سیاسی، تەندروستی، پەروەردەیی و كۆمەڵایەتی تەشەنەی سەندبوو، بار و گوزەرانی هاووڵاتیان سەخت بوو و ئەگەر وابڕوات بەرەو خراپتریش دەچێت".  پەی ئاماژەی بە بارودۆخی سیاسی داوە و دەڵێت: "كەشی سیاسی گرژبوو، جا چ لەنێوان هیز و لایەنە كوردستانییەكان بێت یان لەنێوان هەولێر و بەغدا، یان لەگەڵ وڵاتانی دەوروبەر".  ئەنستتیوتی پەی بە ئاماژەدان بە قەیرانی کۆرۆنا، وەستانی پرۆسەی خوێندن و "بەهەدەردان"ی داهاتی ناوخۆ لەلایەن هێزە باڵادەستەكان و كۆمپانیا و گروپەكانیانەوە. چەندین قەیرانی دیکە کە بەرۆكی خەڵكی كوردستانی گرتبوو. رەخنەی لە پەرلەمانی کوردستان گرتووە و  دەڵێت: "ئەوەی دەبووایە رۆڵی هەبێت و جێدەستی بەسەر رووداوەكانەوە دیار بێت پەرلەمانی كوردستانە كە پێویست بوو وەك لەیاسادا هاتووە مەرجەعی باڵا بێت، نەك سەرقاڵی كاری لابەلا بێت".  ئەنستتیوتی پەی لە راپۆرتەکەیدا بە ژمارە باس لە پەرلەمان لەماوەی یەك ساڵی رابردوودا دەکات، كە ئایا ئەركەكانی خۆی وەك مەرجەعێكی باڵا جێبەجێکردووە، یان رۆڵی پەراوێز خراوە و سەرقاڵ كراوە بە كاری لابەلا!؟  بەپێی بەدواداچوونەکەی پەی پەرلەمان ئەمساڵ ١٦ دانیشتنی هەبووە و لە کاتێکدا دەبووایە ٧٠ دانیشتنی بکات. لە کاتێکدا دەبوایە (٧٠) كۆبوونەوەی ئاسایی بکات، ئەمە جگە لە كۆبوونەوەی نائاسایی كە لەكاتی پشووەكاندا دەكرێت.  هەر بە گوێرەی راپۆرتەک ٤ دانیشتنی پەرلەمان بەهۆی ململانێی سیاسی و "لاوازی دەستەی سەرۆكایەتییەوە" دواخراون. بە درێژایی ئەمساڵیش پەرلەمان ٥٩ کاژێر کۆبووەتەوە، کۆبوونەوە هەبووە نیو كاژێر و كۆبوونەوەش هەبووە ١٠ كاژێری خایاندووە، لە کاتێکدا وەک پەی ئاماژەی پێداوە دابووایە پەرلەمان لەو ساڵەدا ٢١٠ کاژێر کۆببووایەوە.  سەبارەت بە ئامادەنەبوونی پەرلەمانتارانیش لە کۆبوونەوەکان، پەی ئاماژەی بەوەداوە، ١٦٨ حاڵەتی ئامادەنەبوونی پەرلەمانتاران لە دانیشتنەکان تۆمارکراوە، ئامادەنەبوونەكەش بەهۆی (غیاب)، یان مۆڵەت یان بایكۆتەوە بووە.  بەپێی راپۆرتەکەی پەی، بە درێژایی ئەمساڵ تەنیا ٩ پرۆژەیاسا و بڕیار خوێندنەوەیان بۆ کراوە و تەنیا پێنج پرۆژە یاسا  و دوو بڕیار پەسندکراون. پەرلەمانتارانیش ژمارەیەك پرۆژە یاسایان پێشکەشکردووە، بەڵام سەرۆكایەتیی پەرلەمان نەیخستووەتە بەرنامەی كارەوە و خوێندنەوەی بۆ نەكردووە.   مونا قەهوەچی، سکرتێری پەرلەمانی کوردستان دەڵێ: "راستە ئەمساڵ ٥ پرۆژە یاسا پەسندکراون و بوونەتە یاسا، بەڵام لەمساڵدا زیاتر لە ١٤ پرۆژە یاسا خوێندنەوەی یەکەمیان بۆ کراوە".  ئەندامانی پەرلەمان ئەمساڵ دوو جار داوای پرساندنی سەرۆكی حكومەت و جێگرەكەی و وەزیری داراییان کردوو، ١٤ جاریش داوای  ئامادەبوونی بەرپرسانی لە هۆڵی پەرلەمان کراوە. نۆ لە ئەندامانی ئەنجومەنی وەزیران (سەرۆكی حكومەت و جێگرەكەی و وەزیرەكان) بەدەم بانگهێشت و داواكاری ئەندامانەوە نەچوون و لە پەرلەمان ئامادە نەبوون.  سەبارەت بە کۆبوونەوەی لێژنەکانی پەرلەمان پەی دەڵێت بە هەر ١٩ لێژنەکەی پەرلەمان تەنیا ١٦٥ کۆبوونەوەیان کردووە، لە کاتێکدا بەپێی پەیڕەو بەلای كەمەوە پێویست بوو بە هەر نۆزدە لیژنەكە لەماوەی ئەم ساڵەدا ٤٥٦ كۆبوونەوە بكەن.  بە گوێرەی راپۆرتەکەی پەی دەستەی سەرۆكایەتی پەرلەمان سەبارەت بە كێشەی (PKK) و هێرشی توركیا چوار راگەیەنراوی لەسەر ماڵپەڕی فەرمیی خۆی و لە راگەیاندنەكاندا راگەیێنراوی تایبەتی بە (PKK) دەركردووە كە هەریەك لەو راگەیاندنانە تەعبیر لە رایی یەكێك لە ئەندامانی دەستەی سەرۆكایەتی دەكات، رەنگدانەوەو تێڕوانینی حزبەكانیانی تیێدا دانراوە. یەك راگەیێندراویش سەبارەت بە هێرش و پەلامار و بۆردومانی توركیایە بۆ هەرێمی كوردستان.  ژمارەی بەشداری ئەندامان لە قسەكردنیان لەنێو هۆڵی پەرلەمان لەماوەی ساڵی ٢٠٢٠ دا  - ئەو پەرلەمانتارانەی هیچ قسەیەكیان نەكردووە (٢) پەرلەمانتار  - ئەو پەرلەمانتارانەی (١) جار قسەیان كردووە (٤) پەرلەمانتار  - ئەو پەرلەمانتارانەی (٢) جار قسەیان كردووە (١٠) پەرلەمانتار  - ئەو پەرلەمانتارانەی (٣) جار قسەیان كردووە (٨) پەرلەمانتار  - ئەو پەرلەمانتارانەی (٤) جار قسەیان كردووە (١١) پەرلەمانتار  - ئەو پەرلەمانتارانەی (٥) جار قسەیان كردووە (٨) پەرلەمانتار  - ئەو پەرلەمانتارانەی (٦) جار قسەیان كردووە (١١) پەرلەمانتار  - ئەو پەرلەمانتارانەی (٧) جار قسەیان كردووە (٣) پەرلەمانتار  - ئەو پەرلەمانتارانەی (٨) جار قسەیان كردووە (٦) پەرلەمانتار  - ئەو پەرلەمانتارانەی (٩) جار قسەیان كردووە (٧) پەرلەمانتار  - ئەو پەرلەمانتارانەی (١٠) جار قسەیان كردووە (٦) پەرلەمانتار  - ئەو پەرلەمانتارانەی (١١) جار قسەیان كردووە (٩) پەرلەمانتار  - ئەو پەرلەمانتارانەی (١٢) جار قسەیان كردووە (٥) پەرلەمانتار  - ئەو پەرلەمانتارانەی (١٣) جار قسەیان كردووە (١) پەرلەمانتار  - ئەو پەرلەمانتارانەی (١٤) جار قسەیان كردووە (٢) پەرلەمانتار  - ئەو پەرلەمانتارانەی (١٦) جار قسەیان كردووە (٣) پەرلەمانتار  - ئەو پەرلەمانتارانەی (١٧) جار قسەیان كردووە (١) پەرلەمانتار  - ئەو پەرلەمانتارانەی (١٨) جار قسەیان كردووە (١) پەرلەمانتار  - ئەو پەرلەمانتارانەی (١٩) جار قسەیان كردووە (٢) پەرلەمانتار  - ئەو پەرلەمانتارانەی (٢٠) جار قسەیان كردووە (٢) پەرلەمانتار  - ئەو پەرلەمانتارانەی (٢١) جار قسەیان كردووە (١) پەرلەمانتار  - ئەو پەرلەمانتارانەی (٢٣) جار قسەیان كردووە (١) پەرلەمانتار  - ئەو پەرلەمانتارانەی (٢٤) جار قسەیان كردووە (١) پەرلەمانتار  - ئەو پەرلەمانتارانەی (٢٧) جار قسەیان كردووە (١) پەرلەمانتار  - ئەو پەرلەمانتارانەی (٣٠) جار قسەیان كردووە (١) پەرلەمانتار  - ئەو پەرلەمانتارانەی (٣٦) جار قسەیان كردووە (١) پەرلەمانتار