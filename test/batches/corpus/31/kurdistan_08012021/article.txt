بەپێی هەواڵی رێکخراوەکانی مافی مرۆڤ لە یەک هەفتەی رابردوودا، دوو کچی تەمەن ١٣ و ١٤ ساڵ و هەروەها کوڕێکی ١٦ ساڵان خۆیان خنکاندووە.  رۆژی چوارشەممەی رابردوو کوڕێکی ١٦ ساڵان لە شاری سەقز بەهۆی کێشەی خێزانی خۆی هەڵواسیوە و کۆتایی بە ژیانی خۆی هێناوە. هەروەها رۆژی سێشەممە کچێکی ١٣ ساڵان لە شاری سەرپێڵی زەهاو لە پارێزگای کرماشان خۆی کوشتووە. رۆژی هەینی رابردووش کچێکی ١٤ ساڵان کە دانیشتووی شاری دیواندەرەی پارێزگای سنە بووە، خۆی هەڵواسیوە و گیانی لەدەستداوە.  رێکخراوی پزیشکی دادی ئێران دەڵێت، ٧ % ی ئەوانەی ساڵانە لەو وڵاتە خۆیان دەکوژن، تەمەنیان لە ١٨ ساڵ کەمترە.   ساڵی رابردوو خۆکوشتنی ٥ هەزار و ١٤٣ کەس لە پزیشکی دادی ئێران تۆمارکراوە کە ٣٦٢٦ کەسیان لە رەگەزی نێرن و ١٥١٧ کەسیش لە رەگەزی مێ بوون. زۆربەی ئەوانەی خۆیان کوشتووە تەمەنیان لەنێوان ٣٠ بۆ ٣٩ ساڵ بووە. بەپێی ژمارەی دانیشتووان، پارێزگاکانی کۆهگیلویە و بویر ئەحمەد، ئیلام و کرماشان زۆرترین رێژەی خۆکوشتنیان تێدا تۆمارکراوە.