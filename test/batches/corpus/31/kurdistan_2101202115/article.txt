ئەژی چەتۆ، بەرپرسی راگەیاندنی بەڕێوەبەرایەتیی گشتیی کەشناسی و بوومەلەرزەزانی هەرێمی کوردستان، بە تۆڕی میدیایی رووداوی راگەیاند: "بەهۆی بارینی بەفر و دابەزینی پلەکانی گەرما، ئەمڕۆ پێنجشەممە ٢١ - ١ - ٢٠٢١ نزمترین پلەی گەرمی تۆمارکراو لە حاجی ئۆمەران ٦ پلە لەژێر سفر بووە. لەم شەو تاوەکو شەوی ٢٤ و لە ناوچە شاخاوییەکان تاوەکو ٢٥ یش ئەگەری دروستبوونی شەختە و دووبارە دروستبوونی شەختە هەیە. بۆیە داواکارین هاونیشتمانیان بەهیچ شێوەیەک لەکاتی بەفربارین و دروستبوونی شەختەدا گەشت ئەنجام نەدەن. تەنیا بۆ کاری زۆر پێویست نەبێت. "  بەهۆی ئەوەی باران و بەفربارین بەشێکی زۆری ناوچەکانی هەرێمی کوردستانی گرتووەتەوە، پلەی گەرمیش لە هەندێک ناوچە بەڕادەیەکی بەرچاو دابەزیوە. کەشناسی چەند رێنماییەکی بۆ هاونیشتمانیان هەیە و داوا دەکات: "بەهیچ شێوەیەک لەکاتی بەفربارین گەشت ئەنجام نەدەن، چ بۆ ناوچە دەشتاوییەکان بێت یان ناوچە شاخاوییەکان. چونکە مەترسی زۆری تێدایە وەکو گیرخواردن و دابەزینی پلەکانی گەرما لە ناوچەکە، ئاستەمبوونی گەیشتنی دەستی هاوکاری بەتایبەتی لە ناوچە شاخاوییەکان. "  بەڕێوەبەرایەتیی گشتیی کەشناسی و بوومەلەرزەزانی هەرێمی کوردستان داوادەکات "بەهیچ شێوەیەک ئۆتۆمبێل بەکار نەهێندرێت ئەگەر بۆ کاتی زۆرپێویست نەبێت. چونکە شەختە وادەکات شوفێر بەتەواوی کۆنترۆڵی ئۆتۆمبێلەکەی لەدەست دەربچێت، بەتایبەتی لەناوچە شاخاوییەکاندا. چونکە لەناوشارەکان تاڕادەیەک باشترە، بەڵام لەناوچە شاخاوییەکان ئەو شەختانە زۆر زیاتر و ئەستوورتر دروست دەبێت و ماوەیەکی زۆر دەمێنێتەوە، بەڵام پێویست بەوە دەکات لەسەنتەری شارەکاندا لە بەرەبەیان تاوەکو کاژێر ١٢: ٠٠ کاتێک رۆژ تەواو هەڵدێت شەختەکە نامێنێت و دەتوێتەوە، بەڵام لەناوچە شاخاوییەکاندا شەختەکە بەردەوامی دەبێت و بەئاسانی ناتوێتەوە".  تانکی ئاوی ماڵەکان و بۆری ئاو لە وەرزی زستاندا بەهۆی بەستانەوە کێشە بۆ هاونیشتمانیان دروست دەکات، بۆیە کەشناسی بەباشی دەزانێت"تانکی یان ئەمباری ئاوی خواردنەوە دابپۆشرێت بۆ ئەوەی ئاوەکە و بۆڕی ئاو نەیبەستێت. ئەگەر نەکرا دابپۆشرێت ئاوی پێویست لە ژوورەوە دابنێن بۆ ئەوەی لەکاتی پێویست سوودی لێوەربگرن. "  هەروەها و ئەوەشی روونکردەوە؛ ئەگەر لەماڵەوە بۆ سەرکار دەرچوون پێویستە پێلاوی ژێر زبر لەپێ بکەن. ژێرەوەی پێلاو لوس نەبێت، بۆ ئەوەی لە مەترسی بەربوونەوە و شکان و زەبر بەرکەوتن لەکاتی کەوتنەدا بەدووربن.  بەپێی پێشبینییەکانی کەشناسی، رۆژی هەینی ٢٢ - ١ - ٢٠٢١ لە هەرێمی کوردستاندا ئاسمان ساماڵ دەبێت. لە سنووری پارێزگای هەولێر بەرزترین پلەی گەرما ١١ پلە و نزمترین ٠ پلە دەبێت، لە سلێمانی ٩ بە - ١ پلە، لە دهۆک ٩ بە - ١ پلە و لە کەرکووک ١٤ پلە بە ١ پلەی سیلیزی دەبێت. هەروەها خێرایی با بەگشتی لەنێوان ٥ بۆ ١٥ کیلۆمەتر / لە کاژێرێکدا و مەودای بینین ٩ بۆ ١٠ کیلۆمەتر دەبێت.