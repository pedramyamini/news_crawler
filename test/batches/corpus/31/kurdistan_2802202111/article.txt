لە راگەیێندراوی بەشی پۆلیسی نەهێشتنی تاوانی هەولێردا هاتووە، ئەو خەنجەر بۆکس و چەقۆیانەی دەستیان بەسەردا گرتوون، لە هەندێك شوێن كڕین و فرۆشتنیان پێوە دەكرا.  وەکو پۆلیس دەڵێت، هەڵمەتەكەیان بەردەوام دەبێت تاوەکو دیاردەی فرۆشتن و هەڵگرتنی چەقۆ و دامبۆكس و سەرجەم ئامرازە قەدەخەكراوەكان بنبڕ دەكرێن.  ئەمەش لەکاتێکدایە کە ماوەیەکە هێرشکردنە سەر خەڵکی بە دامبۆکس و چەقۆ لە سنووری پارێزگای هەولێر زیادیکردووە.  رۆژی ٢٢ی شوباتی ٢٠٢١ لە قوتابخانەیەکی هەولێر قوتابییەک بە چەقۆ هێرشی کردە سەر مامۆستاکەی و برینداری کرد.  ئێوارەی رۆژی ٢٦ی شوباتی ٢٠٢١ یش لە ناحیەی هەریری سەر بە پارێزگای هەولێر لە ئاهەنگێکی بوک گواستنەوە شەڕ روویدا و چەقۆ و دەمبۆکسی تێدا بەکارهات، هۆگر عەزیز، گوتەبێژی پۆلیسی هەولێر رایگەیاند، لەو شەڕەدا "پێنج کەس برینداربوون و نۆ کەسیش دەستگیرکراون".  سەبارەت بە رەوشی هۆکاری رووداوەکەی هەریر، هۆگر عەزیز ئاماژەی بەوە کرد، هۆکاری ئەو شەڕە هەر شکاندنەوەی ئۆتۆمبێل بووە.