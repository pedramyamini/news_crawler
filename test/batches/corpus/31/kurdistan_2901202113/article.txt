گوندی شیوەڕەشی شارۆچکەی حاجی ئۆمەران دوورەدەستترین گوندی سنووری پارێزگای هەولێرە کە تەنیا ١٠ کیلۆمەتر لە پیرانشاری رۆژهەڵاتی کوردستانەوە دوورە. ژمارەی ماڵەکانی گوند هەشت مانگ لەمەوبەر ٦٥ ماڵ بوون و ئێستا تەنیا ١٩ خێزانی لێماوە، ئەوانی دیکە بەرەو هەولێر کۆچیان کردووە.  سلێمان بابۆڵی، موختاری گوندی شیوەڕەش دەڵێت: "وەختێک بەرهەمەکانیان نەفرۆشرێت، خزمەتگوزارییان بە بەراورد بە شارەکان عەرد و ئاسمان بێت، ناچار کۆچ دەکەن و دەچن لە شار کار دەکەن. بەو سارد و سەرمایە لێرە چی بکەن؟ "  گوندنشینان سەرچاوەیەکی باشی ئابوورین.  کشتوکاڵ و ئاژەڵداری دوو لە بنەما بەهێزەکانی ئاسایشی خۆراکن و لە گوندەکان بەرهەمی نایابتر و بە تێچووی کەم فەراهەم دەبێت.  رەسووڵ مەحموو، گوندنشینە و دەڵێت: "حکومەتی هەرێمی کوردستان، پارتی و یەکێتی، دامەزراندنی بێبەرنامەیان دەست پێکرد و، خەڵکیان کردە مووچەخۆر و گوندەکانیان خراپ کرد. کەسی تەمەن ٧٠ ساڵیان خانەنشین کرد، ئەو مووچەیە نەبووایە، ١٠٠ مەڕی بە خێو دەکرد و چوار مانگای دەبوو. "  پلانێکی تۆکمە بۆ ساخکردنەوەی بەرهەمەکانیان، رەخساندنی هەلی کار و گرنگیدانی زیاتر بە پرۆژە خزمەتگوزارییەکان داواکاریی گوندنشینانە.  عەبدولوەهاب مەحموود، بەڕێوەبەری شارۆچکەی حاجی ئۆمەران بە تۆڕی میدیایی رووداوی گوت: "رێگاوبان و بێبازاڕی و چەندین کاری دیکە دروستن و گوندنشینان لێیان بێبەشن، بەڵام بۆ ئەمساڵ بەرنامەی تۆکمە هەیە کە کەرتی پیشەسازی بەگەڕ بخرێت و ئاوڕی جددی لە ناوچە دوورەدەست و گوندەکان بدرێتەوە. "  ئامارێکی فەرمی نییە کە ساڵی ٢٠٢٠ چەند خێزانی گوندنشین بوونەتە شارنشین، بەڵام بەپێی بەدواداچوونەکانی رووداو نائارامیی ناوچە سنووریەکان ٥١٩ گوندی باشووری کوردستانی لە ماوەی ١٠ ساڵی رابردوودا چۆڵکردووە.