چوار پەرلەمانتاری عێراقی لە پێکهاتەی کریستیان بە ناوەکانی ئەسوان کلدانی، هۆشیار قەرداخ، رەیحانە حەننا ئەیوب، بەیداء سەلمان لەگەڵ نەوفەل ناشیئ، نوێنەری سابیئەی مەندائی لە پەرلەمانی عێراق بەیاننامەیەکی هاوبەشیان لەبارەی پرۆژەیاسای دادگەی باڵای فیدراڵی بڵاوکردەوە و تێیدا دژایەتیی خۆیان بۆ پرۆژەیاساکە دەربڕیوە و جەخت لەوە دەکەنەوە، "ناکرێت پرۆژەیاسای دادگەی فیدراڵی بەبێ رەچاوکردنی فرەیی عێراق دەربچێت. دەبێت دادوەرەکان پاک و بێگەرد بن و دادگەکەش نوێنەری سەرجەم لایەنەکانی گەلی عێراقی تێدا بێت و رەچاوی فرەیی ئایینی و نەتەوەیی بکرێت، بەڵام تاوەکو ئێستا سیاسەتی پەراوێزخستن هەیە".  هەروەها ئەو پەرلەمانتارانە داوادەکەن "هەموو ئەو هەوڵانە رابگیرێن کە دەدرێن بۆئەوەی یاساکە بە شێوەیەک دەربچێت کە شارەزایانی شەرعی مافی ڤیتۆیان پێبدرێت لەسەر حیسابی تایبەتمەندیی ئەوانەی دیکە"، دەشڵێن، بەردەوام دەبن لە داواکارییەکانیان بە شێوەیەکی دەستووری و یاسایی.  هۆشیار قەرداخ، ئەندامی پەرلەمانی عێراق کە یەکێکە لەوانەی واژۆیان لەسەر ئەو یاداشتە کردووە بە تۆڕی میدیایی رووداوی راگەیاند، "ئێمە جەخت لە بوونی دەوڵەتێکی مەدەنی دەکەینەوە، لەگەڵ ئەوەدا نین ئاراستەی دەوڵەت ئایینی بێت، "پێویستە دادگەی باڵای فیدراڵی رەنگدانەوەی سەرجەم پێکهاتەکان بێت بە کریستیانەکانەوە؛ بۆیە ئەگەر خواست و داواکارییەکانمان لەبەرچاو نەگیرێن، دەنگ بە پرۆژەیاسای دادگەی باڵای فیدراڵی نادەین".  ئەو پەرلەمانتارە ئاماژەی بەوەش کرد، فراکسیۆنە کوردستانییەکان پشتیوانی لە داواکارییەکانیان دەکەن، لەگەڵ سوننەکان و بەشێک لە شیعەکان، بەڵام هەندێک لایەنی شیعە هەن سوورن لەسەر ئەوەی دەبێت شارەزای شەرعی لە دادگەی باڵای فیدراڵی هەبێت و مافی دەنگیان هەبێت.