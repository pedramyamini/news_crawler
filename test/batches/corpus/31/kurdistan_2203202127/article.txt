میدیای تورکیا بڵاویکردەوە، میتحەت سانجار لە میانی گوتارەکەی لە رۆژی نەورۆزدا بانگەشەی بۆ پارتی کرێکارانی کوردستان - پەکەکە کردووە، هەر بۆیە دۆسیەیەکی لێپرسینەوە لەگەڵیدا کراوەتەوە.  داواکاری گشتیی ئامەد بۆ ئەم بابەتە جەختی لەسەر چەند گوتەیەکی هاوسەرۆکی گشتیی هەدەپە کردووەتەوە و وەکو هەنگاوی یەکەم لێکۆڵینەوەیان لەسەر دەکات.  میتحەت سانجار لە بەشێکی گوتارەکەیدا گوتی: "نەورۆزی ٢٠١٣ بە ئامادەبوونی ملیۆنان کەس لەم گۆڕەپانەدا نامەی بەڕێز ئۆجەلان خوێندرایەوە؛ یەک رستەی دەخوێنمەوە کە دەڵێ؛ قۆناخێکی نوێ دەستپێدەکات، سیاسەت کاری لەپێشینە دەبێت نەک چەک".  میتحەت سانجار هەروەها گوتی، "داهاتووی هاوبەش بەیەکەوە دروستدەکەین. ئێمە لە پشت ئەو پەیامانەی بەڕێز ئۆجەلانین. پشتیوانیی ئەو بانگەوازە ئاشتەواییە دەکەین و ئەمڕۆش هەمان داواکاریمان هەیە".  بەهۆی ئەوەی لە چەند شوێنیکدا ناوی عەبدوڵڵا ئۆجەلانی هێناوە، داواکاری گشتیی ئامەد ئەمەی بە بانگەشەکردن بۆ پەکەکە لە قەڵەم داوە.  ئەمە لەکاتێکدایە، لە شارە جیاوازەکانی باکووری کوردستان و تورکیادا دەیان کەس بە هەمان تۆمەت لەلایەن هێزە ئەمنییەکان دەستگیرکران کە بەشێکیان دوای ئەوەی گوتەیان لێوەرگیرا ئازادکران و لێپرسینەوە لەگەڵ بەشێکیشان بەردەوامە.