شوان محەممەد تەها، بەرپرسی لقی ٥ی پارتی دیموکراتی کوردستان لە بەغدا بە (تۆڕی میدیایی رووداو)ی راگەیاند، ئەمڕۆ چوارشەممە شاندی پارتی دیموکراتی کوردستان گەیشتە بەغدا، بەمەبەستی درێژدان بەو دیدار و گفتوگۆیانەی کە پێشتر لەگەڵ لایەنە عێراقییەکان کراون.   شاندەکەی پارتی پێکهاتوون لە هۆشیار زێباری و جەعفەری ئیمینکی، ئەندامانی مەکتەبی سیاسی، عەرەفات کەرەم، بەرپرسی دۆسیەی عێراق لە بارەگای  بارزانی، شوان محەممەد تەها، بەرپرسی لقی ٥ پارتی لە بەغدا.  پێشتر شاندی پارتی دیموکراتی کوردستان بە سەرۆکایەتی دکتۆر رۆژ نووری شاوەیس و ئەندامییەتی هەریەک لە  هۆشیار زێباریو جەعفەری ئیمینکی، ئەندامانی مەکتەبی سیاسیی پارتی، عەرەفات کەرەم، بەرپرسی دۆسیەی عێراق لە بارەگای بارزانی سەردانی بەغدای کردبوو لەگەڵ لایەنە عێراقییەکان کۆببوونەوە.  کۆتایی مانگی رابردوو، کۆچکردوو د. رۆژ نووری شاوەیس لە چاوپێکەوتنێکدا لەگەڵ تۆڕی میدیایی رووداو لەبارەی ئامانجی سەردانەکەیان بۆ بەغدا رایگەیاندبوو، سەرکردایەتی پارتی ئەوەی بە پێویست زانی کە شاندێک بچێت بۆ بەغدا و رێک بەناوی پارتییەوە قسە بکات، وەک نەریتێک عادەتمان نەبووە شاندمان بچێت پارتی بە تەنیا بێت، هەمیشە هەوڵمانداوە لە چوارچێوەی هاوپەیمانیێتی کوردستانی بێت یان ئەو حیزبانەی بەشدارن لە حکومەت. لە راستیدا ئەمجارە بەهۆی ئاڵۆزبوونی بارودۆخەکە و هەبوونی مەترسی لەسەر دۆخی کوردستان بە شێوەیەکی تایبەتی و عێراق بە شێوەیەکی گشتی، وایلێکردین کە بە تەنیا بچینە بەغدا.