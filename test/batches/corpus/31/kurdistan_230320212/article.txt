رۆژی ٢٢ - ٣ - ٢٠٢١ هاونیشتمانییەکی تەمەن ٤٩ ساڵ کە بۆ گەشتکردن چووەتە گوندی لکاوە لە ناحیەی تەکیەی کاکەمەندی سەر بە قەزای چەمچەماڵ، لە کاتی مەلەکردندا لە گۆمێکدا خنکاوە.  شەریف رەحیم، گوتەبێژی بەڕێوەبەرایەتیی تەندروستیی چەمچەماڵ بە رووداوی راگەیاند: "کاژێر هەشتی شەوی ٢٢ - ٣ - ٢٠٢١ تەرمی کەسێک هێنرایە نەخۆشخانەی شەهید پێشڕەو. بە گوتەی کەسوکارەکەی، لە گوندێکی سەر بە قەزای چەمچەماڵ لە کاتی مەلەکردندا لە گۆماوێکدا خنکاوە".  دوای پشکنینی سەرەتایی، تەرمەکە رەوانەی پەیمانگەی دادپزیشکیی سلێمانی کراوە، گوتەبێژی تەندروستیی چەمچەماڵ دەڵێت: "کەسوکاری خنکاوەکە سکاڵایان لەسەر کەس نەبووە و گوتوویانە رووداوەکە قەزا و قەدەر بووە، بۆیە سکاڵا تۆمار ناکەین".  لە یەکەم رۆژی نەورۆزیشدا، گەنجێک بەناوی عەبدوڵڵا عەبدولخالق ئەحمەد، لەدایکبووی ١٩٩٨ لە زێی بچووکدا خنکا و تائێستاش تەرمەکەی نەدۆزراوەتەوە.  گوتەبێژی تەندروستیی چەمچەماڵ ئاماژەی بەوەدا لە یەکەم و دووەم رۆژی نەورۆزدا، چوار رووداوی گیانلەدەستدان لە سنووری قەزای چەمچەماڵ تۆمارکراون، هاونیشتمانییەک بە گوللە کوژراوە، یەکێک لە ئاودا خنکاوە، یەکێکی دیکە بە رووداوی هاتووچۆ گیانی لە دەستداوە، هەروەها کەسێکیش بە کۆرۆنا مردووە.