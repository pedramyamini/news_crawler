جەعفەر سمۆ، بەڕێوەبەری کاروباری ئێزدییەکان لە دهۆک جگە لە پشتڕاستکردنەوەی هەواڵەکە، گوتی "هێشتا روون نییە هۆکاری خۆکوشتنی ئەم گەنجە چییە، بەڵام لە ماوەی چەند رۆژێکدا ئەمە چوارەم حاڵەتی خۆکوشتنە لەناو کەمپەکاندا روودەدات".  بەڕێوەبەری کاروباری ئێزدییەکان ئاماژەی بەوە کرد "پێویستە لایەنی حکومی و رێکخراوەکان لە هۆیەکانی ئەم حاڵەتانە بکۆڵنەوە، پلان و بەرنامە دابنرێن بۆئەوەی گەنجان زیاتر هۆشیار بکرێنەوە، تاوەکو لەو رووداوانە خۆیان بەدوور بگرن".  چەند گەنجێکی خەڵکی شنگال لە تۆڕە کۆمەڵایەتییەکان کەمپینێکیان دەستپێکردووە دژی بڵاوکردنەوەی وێنە و زانیاری دەربارەی رووداوی خۆکوشتن، چونکە بەپێی بۆچوونیان، بڵاوکردنەوەی وێنەکان خەڵکی دیکە هاندەدات بۆ لاساییکردنەوە.