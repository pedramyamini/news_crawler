سلێمانی سەوزترین پارێزگاکەی هەرێمی کوردستان و عێراق لە ساڵی ٢٠١٩، بەهۆی بێخزمەتی، دابیننەکردنی ئاو، باخەوان و کرێکار، خەریکە ئاستی سەوزایی بگاتە خوار ١٨ % تۆمارکراوەکە.  پارکی هەواری شار گەورەترین پارکی شارەکەیە کە لەسەر رووبەری ٤ هەزار دۆنم زەوی دروستکراوە، ٢٥٠٠ دۆنم سەوزایی و ١٧٠ هەزار دار و نزیکەی ٥٠٠ هەزار پەرژین، دەوەن، نەمامی بچووک و گوڵی تێدایە، بەڵام بێخزمەتی باڵی بەسەردا کێشاوە.  رێبین جەمیل، بەڕێوبەری پارکی هەواری شار بە تۆڕی میدیایی رووداوی راگەیاند: "پارکەکەی ئێمە لەسەر ئاستی رۆژهەڵاتی ناوەڕاست یەکێکە لە پارکە گەورەکان، بەڵام کەمترین کەسمان هەیە بۆ خزمەکردنی پارکەکە، ١٥٠ کەسمان پێویستە بەڵام تەنها ٢٠ کەسمان هەیە کە ئەویش دوو کەسیان فەرمین و ئەوانەی دیکە گرێبەستن، هەروەها پێویستمان بە زیاتر لە ٢٠ پاسەوان هەیە، بەڵام تەنها پێنج پاسەوانمان هەیە".  لە لایەکی دیکەوە کامەران حەمە ساڵح، بەڕێوەبەری پارکی هەواری شار بە تۆڕی میدیایی روداوی راگەیاند: "تاوەکو ئێستا دووجار داوای پارەی پێویستمان کردووە بۆ خزمەتکردنی پارک و باخچەکان، داوای ٣٠٠ باخەوان و ١٠٠ پاسەوان و ٥٠ شۆفێرمان کردووە بۆ سەرجەم پارک و باخچەکان بەڵام وەڵاممان نەدراوەتەوە و ئێستاش چاوەڕێین وەڵاممان بدەنەوە و داواکاریشین دەسەڵاتی سەرۆکی شارەوانییەکان زیاد بکرێت، تاوەکو بتوانێت خۆی بودجەی پێویست بۆ ئەو بابەتانە بڵاوبکاتەوە".  لە سلێمانی ٥ پارک و ٥٤٢ باخچەی هەیە. وەزارەتی شارەوانی دەڵێت، ماوەی دوو ساڵە داوای پێنج ملیار دیناریان کردووە بۆ خزمەتکردنی پارکی هەواری شار و ٢٤ کیلۆمەتر سەوزایی باخچەی نێو شەقامی مەلیك مەحمود و ١٥ کیلۆمەتر سەوزایی باخچەی نێو شەقامی سلێمانی - تاسڵوجە، بەڵام تاوەکو ئێستا وەزارەتی دارایی وەڵامیان نەداونەتەوە.  عەبدولحەمید عەلی، بەڕێوەبەری گشتی لە وەزارەتی شارەوانی باسی لەوە کرد: "ئەمساڵ بەهۆی قەدەخەی هاتووچۆ و دۆخی ئابورییەوە هەندێک لە کارەکانی دابینکردنی بودجەی پێویست بۆ باخچەکانی سلێمانی دواکەوتووە، بەڵام لە ماوەی چەند رۆژی رابردوو لەلایەن وەزیری شارەوانییەوە لیژنەیەکی تایبەت پێکهێنراوە بۆ چارەسەرکردنی ئەو کێشەیە و لە ماوەیەکی نزیکدا ئەنجوومەنی وەزیران و وەزارەتی دارایی وەڵامی ئەو داواکارییانە دەدەنەوە و هەوڵی چارەسەرکردنی کێشەکان دەدەن".  کێشەی تەرخاننەکردنی پارە بۆ سەوزاییەکانی سلێمانی زیاتر لە ٨ ساڵە بەردەوامە و گۆڕینی ٥ پارێزگار و سێ وەزیری شارەوانی و سێ بەڕێوەبەری دەستەی ژینگە، دۆخەکەی نەگۆڕیوە.