سێوێ ساڵی ١٩٨٣ دوو کوڕ و هاوژینەکەی ئەنفالکران و ئەو بوو بە باوکیش بۆ کورێکی حەوت ساڵە و چوار کچ. ئێستا ٢٦ نەوەی هەیە و دەڵێت نەیوێراوە بچێتەوە زێدەکەی نەوەک لە نەوەکانی داببڕێت.  ئەو ئێستا تەمەنی ٨٢ ساڵە و حەوت زمان دەزانێت. سڤیتلانە ئەیل ئینجینا، ساڵی ١٩٣٩ لە وروسیا لەدایکبووە. ساڵی ١٩٥٧ لە تەمەنی ١٨ ساڵیدا شووی بە عومەر شینک کردووە کە پێشمەرگەیەک بووە و چووەتە رووسیا. لەسەر دەستی هاوژینەکەی موسڵمان بووە.  سڤیتلانە ئەیل (سێوێ) دەڵێت: "لای ئێمە هیچ ئایینێک نەبوو، کۆمۆنیستی بوو. من کە مێردم کرد، زانیم هاوژینەکەم موسڵمانە و ئایینەکەیشیم لا جوان بوو. بووم بە موسڵمان و قورئانیشم خوێند. "  ئەو بڕوانامەی دیبلۆمی تەکنەلۆجیی هەیە و لە خوێندندا بە هاوژینەکەی ئاشنا بووە.  سڤیتلانە دەڵێت: "لە خوێندن بووم، عومەریش دەیخوێند و لەگەڵ داپیرەیشم زۆر برادەر بوو. هەم لە خوێندن هەم لە ماڵ دەمدی و، بوو بە قیسمەت. "  تەمەنی ٢٠ ساڵ بووە و کوڕێکی هەبووە هاتووەتە کوردستان. لە بارزان ناویان ناوە پوورە سێوێ. ساڵی ١٩٧٥ ئاوارەی باشووری عێراق بووە. ١٩٧٨ لەگەڵ ژمارەیەک لە ماڵباتی بارزانییەکان لە کۆمەڵگەی زۆرەملێی قوشتەپە نشتەجێ کراون. ئەو کات پوورە سێوێ لە کۆمەڵگەکەدا بووەتە پەرستار.  ساڵی ١٩٨٣ هاوژینەکەی لە تەمەنی ٦١ ساڵی و ئەحمەد و سلێمانی کوڕیشی لە تەمەنی ٢٠ ساڵی و ١٩ ساڵیدا بەر شاڵاوی ئەنفال کەوتن، بەڵام پوورە سێوێ وەک دایکەکانی دیکەی بارزان بۆ کوڕێکی حەوت ساڵە و چوار کچ بوو بە باوکیش. ئێستاش ٢٦ نەوەی هەیە.  سڤیتلانە دەڵێت: "من نەوەکانم بە هەموو رووسیا نادەم. زۆر جار پێشنیاریان بۆ کردووم سەرێک لە رووسیا بدەمەوە، رازی نەبوومە. چوون بە مرۆڤە و، هاتنەوە نا. ئەوە لە رێگەدا فڕۆکە کەوت، من چی بکەم و نەوەکانم نەبینمەوە؟ قەت لێیان دوور ناکەومەوە. "  ئەو تاوەکو ئێستا سەیری شاشەی تیڤییەکانی رووسیا دەکات. پوورە سێوێ هەمیشە حەز بە کەش و هەوای سارد دەکات، دەڵێت هەر کات بەفر دەبارێت دەکەوێتەوە بیری زێدەکەی.