مەحما خەلیل، قایمقامی قەزای شنگال بە تۆڕی میدیایی رووداوی راگەیاند "ماوەیەکی زۆرە کەسوکاری قوربانیانی گوندی کۆجۆ داوای گەڕاندنەوەی رووفاتی رۆڵەکانیان دەکەن، بڕیارە له ١ی شووباتی ٢٠٢١ زیاتر له ١٠٠ رووفاتی ئێزدییەکانی گوندی كۆجۆی شنگال بگه‌ڕێندرێنەوه قەزاکە. لەگەڵ سوپاسکردنیان داوا لە نەتەوە یەکگرتووەکان، حکومەتی هەرێمی کوردستان و حکومەتی عێراق دەکەین کار بۆ بەجینۆساید ناساندنی کۆمەڵکوژیی ئێزدییەکان بکەن".  قایمقامی شنگال گوتیشی "لە ٢٩ی کانوونی دووەمی ٢٠٢١ رووفاتەکان لە بەغدا لە رێوڕەسمێکی تایبه‌تدا بە ئامادەبوونی لایەنە پەیوەندیدارەکان بەڕێدەکرێن و پاشان لە شنگال لەلایەن کەسوکار و پیاوماقوڵان و بەرپرسانی شنگال پێشوازی دەکرێن، تاوەکو لە شنگال به‌خاكبسپێردرێن".  لە ماوەی رۆژانی ١٥ تاوەکو ١٩ی ئاداری ٢٠١٩ بە هاوئاهەنگیی حکومەتی هەرێمی کوردستان و حکومەتی عێراق و رێکخراوی یونیتات یەکەم گۆڕی بەکۆمەڵی کوردانی ئێزدی لە گوندی کۆجۆ هەڵدرایەوە.  تاوەکو ئێستا به دوو قۆناخ نزیكه‌ی ٥٠٠ رووفات له ٢٠ گۆڕ دەرهێنراون و رەوانەی پزیشکی دادی بەغدا کراون. دوایینیان له تشرینی یه‌كه‌می ٢٠٢٠ و له گۆڕه به‌كۆمه‌ڵه‌كانی سێ ناوچه‌ی جیای شنگال ده‌رهێندراون.  هێنانەوە و بەخاکسپاردنی رووفاتی گۆڕە بەکۆمەڵەکانی کۆجۆ نزیکەی دوو ساڵە بە بیانووی جیاواز چەندجارێک دواخراون. پەرلەمانی کوردستانیش رۆژی ٣/٨ی هەموو ساڵێکی وه‌كو رۆژی كۆمه‌ڵكوژی (جینۆسایدی) ئێزدییه‌كان و قه‌ره‌بووكردنه‌وه‌یان دیایکردووە.  كۆجۆ یەكێكە لە گوندەكانی سنووری شنگال، ٢٣ کیلۆمەتر لە باشووری رۆژئاوای شارەکەوە دوورە. لە ٠٣ - ٠٨ - ٢٠١٤ دا و لەکاتی هێرشی داعش بۆسەر باشووری کوردستان، بەشێکی زۆری گوندنشینانی كۆجۆ لەلایەن چەکدارەکانی ئەو رێکخراوەوە کۆمەڵکوژ کران. لە هێرشەکەی داعشدا نزیکەی ٥٢٠ پیاو و ٥١٠ ژن کوژران و بێسەروشوێن بوون، هەروەها نزیکەی ٣٠٠ پیاو و ٢٧٠ ژنیش رزگاریان بوو.  بەپێی ئاماری بەڕێوەبەرایەتیی گشتیی کاروباری ئێزدییەکان لە وەزارەتی ئەوقاف و کاروباری ئایینیی هەرێمی کوردستان، لە ٠٣ - ٠٨ - ٢٠١٤ وە تاوەکو ٢٩ - ٠٧ - ٢٠٢٠ لە کۆی ٦٤١٧ ئێزدیی رفێندراو لەلایەن داعش، تەنیا ٣٥٣٠ کەسیان رزگاریان بووە. هێشتا ٢٨٨٧ ئێزدی لە دەستی داعش ماون یان هیچیان شتێک لەبارەی چارەنووسیانەوە نازانرێت.