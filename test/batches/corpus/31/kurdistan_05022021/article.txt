رۆژی پێنجشەممە ٤ - ٢ - ٢٠٢١ لیوا یەحیا رەسول، گوتەبێژی فەرماندەی گشتیی هێزە چەكدارەكانی عێراق لە راگەیێندراوێكدا رایگەیاند: "بە فەرمانی فەرماندەی گشتی هێزە چەكدارەكان و پشتبەستن بە زانیاری هەواڵگری و بەدواداچوونی بەردەوام، دژە تیرۆری عێراق لە هەوڵەكانی بەردەوامە بۆ لەناوبردنی ویلایەتی باشووری داعش، بەتایبەتی دوای كوشتنی ئەبو حەسەن غریباوی، والی داعشی ناوچەكە".  بەپێی راگەیێندراوەكە: "رۆژی پێنجشەممەلە ئۆپەراسیۆنێکی تایبەتدا، هێزەكانی دەزگای دژە تیرۆری عێراق بە هاوئاهەنگی لەگەڵ ئاسایشی سلێمانی، ئۆپەراسیۆنێكیان دەستپێكرد لە ئەنجامدا ئەبو جەڕاح، بەرپرسی گرووپێكی چەكدارانی داعش و ئەبو شەداد، كە لە نێو گرووپەكانی ویلایەتی باشوور كاریكردووە، دەستگیركراون".   بەگوتەی یەحیا رەسول، هەر رۆژی پێنجشەممە لە ناحیەی یوسفیەی سەر بە قەزای مەحمودیە لە باشووری شاری بەغدا، هێزەكانی دژە تیرۆر "تیرۆریستی ناسراو بە ئەبو ئەدهەم و تیرۆریستێكی دیكەيان لە ناوچەی عوزێم لە پارێزگای دیالە دەستگیركردووە. "  دەستگیرکردنی ئەو چەکدارەی داعش هاوکات بوو  لەگەڵ راگەیاندنی دەستگیرکردنی گرووپێکی کوردی لەلایەن ئاسایشی سلێمانی کە ئاڵای داعشیان لەسەر رێگەی سەیدسادق - سلێمانی هەڵکردبوو.  ئاسایش دەڵێت، ئەو کەسانە لەلایەن ئاسایشی شارەزوور و ئۆپەراسیۆنی ئاسایشی سلێمانی دەستگیرکراون، ڤیدیۆیەکیشیان بڵاوکردووەتەوە کە دانپێدانانی کەسەکانە. کەسێک تێیدا قسە دەکات کە دەڵێت، "ناسراوم بە سامان و هەر لە کۆنەوە فیکرەی دەوڵەتی ئیسلامیم هەبووە.. ئەوەش لەژێر کاریگەریی باوکمدا، بەهۆی ئەوەی باوکم پێشتر ئەنسارولئیسلام بووە".