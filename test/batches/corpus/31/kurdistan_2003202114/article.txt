عەبدولڕەحمان سدیق، سەرۆکی دەستەی ژینگەی هەرێمی کوردستان لەکاتی بەشداریکردنی لە بوولتەنی کاژێر ١٢: ٠٠ی تۆڕی میدیایی رووداو، لەبارەی کاریگەریی کەرتی گەشتیاری لەسەر ژینگەی هەرێمی کوردستان و ناوچە گەشتیارییەکان، رایگەیاند "دەکرێت گەشتیار بۆ مۆزەخانەکان بێت، کە کەم کەس بۆ ئەو مەبەستە دێت؛ دەکرێت زیارەتکار بۆ سەردانی شوێنە ئایینییەکان بێت، کە ئێستا ئەوەمان نییە؛ دەکرێت گەشتیاری ناوچە شوێنەوارییەکان بێت و ئەوەشمان نییە، یان زۆر کەمە. کەواتە، گەشتیاری کوردستانی گەشتیارێک نییە هاتبێت بۆ ئەو سێ بوارە، بەڵکو گەشتیارێکی ژینگەییە. کەواتە ناکرێت بڵێین قازانجی گەشتیاریمان لەسەر حیسابی زیانگەیاندن بە ژینگە بێت، چونکە ئەگەر ژینگە زیانی بەرکەوت، ساڵێکی دیکە گەشتیار نایەتەوە ئەو شوێنە".  بە گوتەی عەبدولڕەحمان سدیق، "لەڕووی داراییەوە دەگوترێت هەر گەشتیارێک ٢٣ پیشە دەجوڵێنێت و قازانجیان پێدەگەیێنێت، بەڵام ئێمە هەمیشە گوتوومانە لە چوارچێوەی ئەم قازانجەدا پێویستە بەشێک لەمە خەرجبکرێتەوە لەپێناو پاراستن و چاککردنی ژینگە".  سەبارەت بە پلانی دەستەکەیان بۆ پاراستنی ژینگەی هەرێمی کوردستان، ئاماژەی بەوە کرد "ئەمساڵ چەند کارێکی جیاوازمان کردووە و چاوەڕێ دەکەین بزانین ئایا لەدوای ئەو چەند کارە، جیاوازییەک بەدیدەکەین یاخود نا. یەکەمیان ئەوەبوو بە شێوازێکی کردەیی لەگەڵ دەستەی گەشتوگوزاردا جۆرێک لە لێکتێگەیشتنمان دروستکرد. دووەم، تێگەیشتنمان لەگەڵ رێکخراوەکاندا دروستکرد. رێکخراوەکانی ژینگەپارێز لە هەرێمی کوردستاندا ژمارەیان ٢٢٠ رێکخراوە و بۆردمان لێ دروستکردوون. ئێستا ئەو بۆردانە لەگەڵ ئێمە کاردەکەن. سێیەمیان، لە دوو هەفتەی رابردوودا پەیوەندیمان بە وەزارەتی ئەوقاف و کاروباری ئایینییەوە کرد بۆئەوەی مامۆستایانی ئایینی باسی ژینگەپارێزی وەکو ئەرکێکی ئایینی بکەن. چوارەمیان، لەبەرئەوەی نەورۆز جەژنێکی نەتەوەیی گەلی کوردستانە، کەواتە ئەم جەژنە نەتەوەییە ئەرکێکمان دەخاتە ئەستۆ بەرامبەر بە ژینگەکەمان، وەکو دروشمەکەی رووداو کە دەڵێت (پاراستنی ژینگە ئەرک و ئەخلاقە)، ئەم ئەرک و ئەخلاقە پێویستە لە ساڵی نوێماندا رەنگبداتەوە".  سەبارەت بەو زیانانەش کە لە بواری گەشتیاریدا بەر ژینگە دەکەون، عەبدولڕەحمان سدیق ئەوەی خستەڕوو "گەشتیاری ئەوروپیمان زۆر کەمە؛ وڵاتانی ئەوروپا ئێمەش لەسەر عێراق حیساب دەکەن، بەتایبەتی بە لەبەرچاوگرتنی ئەو بارودۆخە ئەمنی و سیاسییەی لە عێراق هەیە. واتە، گەشتیاری زۆری ئێمە ناوەڕاست و باشووری عێراقە. ئەوانیش هۆشیاریی ژینگەییان تاڕاددەیەک هاوشێوەی ئێمەیە؛ بۆیە دەبنە مایەی زیانگەیاندن بە ژینگەکەمان".  عەبدولڕەحمان سدیق یەکێک لە هۆکارەکانی پیسبوونی ژینگەی نێو شارەکان بۆ زیادبوونی ژمارەی دانیشتووان لەنێو شارەکان دەگەڕێنێتەوە و لەوبارەیەوە ئاماژە بە ئامارێک دەکات و دەڵێت "بەپێی ئامارێک لە ساڵی ١٩٦٥ دا لە هەرێمی کوردستان ٦٢ % ی خەڵکی کوردستان دانیشتووی لادێکان بوون و ٣٨ % ی دانیشتووی شارەکان بوون، بەڵام ئێستا ٨٠ % ی دانیشتووانەکەی لە شارەکان و ٢٠ % ی لە گوندەکانە، کەواتە خەڵک بۆ روو لە ناوەندی شارەکان دەکات؟ لەبەرئەوەی جۆرێک لە خزمەتگوزاری تایبەت لەنێو شارەکاندا هەیە. کەواتە، بۆئەوەی شارەکانمان نەبنە گوندی گەورە، پێویستە گوندەکان بکەینە شاری بچووک؛ دەبێت گوندەکان وەکو شارەکان لێبکەین لەڕووی خزمەتگوزارییەکانەوە".