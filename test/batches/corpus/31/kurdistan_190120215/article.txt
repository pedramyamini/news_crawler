بەبۆنەی ٧٥ ـەمین ساڵیادی دامەزراندنی کۆماری کوردستاندا، ناوەندی سیاسیی حیزبی دیموکراتی کوردستانی ئێران پەیامێکی بڵاوکردەوە و تێیدا ئاماژە بەوە دەدات کە کۆمار نەماوە، بەڵام یادگارییەکانی وەکو ئاڵای کوردستان، سروودی نەتەوەیی ئەی رەقیب، پێشمەرگە و زمانی کوردی بوون بە سەمبول بۆ هەموو خەڵکی کوردستان و رەوایی نەتەوەییان پێ بەخشراوە.  حدکا لە پەیامەکەیدا جەخت لەسەر درێژەپێدانی رێگاکەیان بۆ هێنانەدی ئامانجەکانی کۆماری کوردستان دەکات و دەڵێت، راسپاردەی پێشەوا قازی محەممەد لە پێوەندی لەگەڵ پەرتەوازەنەبوون جێبەجێ دەکەن و تەبابوون و یەکگرتوویی دەکەن بە چرای رێگای خەباتیان.  پەیامەکەی حدکا لەکاتێکدایە کە دوو لایەنەکەی حیزبی دیموکرات، حدک و حدکا دوای ١٤ ساڵ لە دابڕانیان، چەند مانگێکە گەڕێکی دیکەی دانوستاندنیان بۆ یەکخستنەوەی ریزەکانیان دەستپێکردووەتەوە.  کۆماری کوردستان لە ٢٢/٠١/١٩٤٦ لە مهاباد دامەزرا و پێشەوا قازی محەممەد بووە سەرۆککۆماری کوردستان. تەمەنی کۆماری کوردستان کەمتر لە ساڵێک بوو و لە ١٥/١٢/١٩٤٦ هێزەکانی ئێران مهاباد و شارەکانی دەوروبەریان داگیرکرد.