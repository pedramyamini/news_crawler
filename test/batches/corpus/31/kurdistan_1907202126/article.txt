رۆبەرت پالەدینۆ، کۆنسوڵی نوێی ئەمریکا لە هەرێمی کوردستان سەرەتای پەیامەکەی بە زمانی کوردی دەڵێت، "خۆشحاڵم کە لە هەرێمی کوردستانی عێراقم وەکو کۆنسوڵی گشتیی نوێی ئەمریکا".  دواتر بە زمانی ئینگلیزی قسەکانی دەکات و دەڵێت، "داپیر و باپیرم لە ئیتاڵیاوە کۆچیان بۆ ئەمریکا کردووە و خۆشم خەڵکی نیۆیۆرکم و ئێستا لە واشنتنی پایتەخت لەگەڵ هاوژینەکەم و دوو کچە جوانە نایابەکانم دەژیم".  سەبارەت بە کاری سیاسی و دیپلۆماسیی خۆی، رۆبەرت پاڵەدینۆ رایدەگەیێنێت، "دیپلۆماتکارم و لە ماوەی ئەم ٢٠ ساڵەی رابردوودا سەرنجی کارەکانم لەسەر ئاسیا و ئەوروپا و رۆژهەڵاتی نێوەڕاست بووە، لەگەڵ ئەوەی لە زۆر وڵات وەکو چین و ڤێتنام و ئیتاڵیا ژیاوم، بەڵام زۆر خۆشحاڵم کە بە هەرێمی کوردستان بڵێم ماڵی نوێم".  سەبارەت بە خەڵکی کوردستانیش قسە دەکات و بە سەرسامییەوە دەڵێت، "بەخۆشحاڵییەوە دەڕوانمە ناسینی خەڵکی هەرێمی کوردستان و ئاشنابوونی زیاتر بە کولتوور و مێژووی زۆر دەوڵەمەندتان".  لەو پەیامە ڤیدیۆییەی کۆنسوڵی نوێی ئەمریکا لە هەولێر کە چەندین وێنەی تایبەت بە کولتوور و شارستانییەی کورد نیشاندەدات، وێنەیەکی خۆی و نێچیرڤان بارزانی، سەرۆکی هەرێمی کوردستان هەیە، سەبارەت بە ئارەزووە کەسییەکانییەوە دەڵێت، "لە ئەمریکا زۆر حەزم بەپێ گەشتکردن و پایسکلسواری و تاقیکردنەوەی خواردنی نوێیە و هیوادارم ئەمانە هەرسێکیان لە سەرتاسەری هەرێمی کوردستان تاقیبکەمەوە و بیستوومە دۆڵمەکەشتان نایابە! ".   رۆبەرت پالەدینۆ، کۆنسوڵی نوێی ئەمریکا لە هەرێمی کوردستان لەبارەی پەیوەندییەکانی کورد و ئەمریکاش قسە دەکات و روونیدەکاتەوە، "شانازی دەکەم بە هاوبەشیی درێژخایەن و مێژوویی ئەمریکا لەگەڵ کوردانی عێراق و پێشینەی کارەکانیشم بریتی دەبن لە بەهێزکردنی پەیوەندییەکانمان و بەردەوامیدان بە پشتیوانیی ئەمریکی بۆ کوردستانێکی یەکگرتووی بەهێز و گەشەسەندوو لە چوارچێوەی عێراقێکی فیدراڵی و فرەییدا".  لە کۆتایی قسەکانیدا پالەدینۆ دەڵێت، "تکایە رێگەم بدەن ئەم دەرفەتە بەکاربهێنم بۆ پیرۆزباییکردن لەوانەی جەژنی قوربان بەرزڕادەگرن و جەژنتان پیرۆزبێت".  رۆبەرت پالەدینۆ لە شوێنی رۆب والەر دەستبەکاردەبێت کە رۆژی ١٠ی تەمموزی ٢٠٢١ لە وتاری ماڵئاوایی گوتبووی، کورد دوو دۆستی هەن: ئەمریکا و چیاکان.