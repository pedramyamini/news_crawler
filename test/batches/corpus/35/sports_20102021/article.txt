لە رکابەرییەکانی گەڕی سێیەمی قۆناخی کۆمەڵەکانی چامپیۆنزلیگدا و لە کۆمەڵەی یەکەمدا، یانەی پاریس سانجێرمان بەبێ بەشداریکردنی نەیمار داسیلڤا میوانداریی لایپزیگی کرد و دواکەوتنی لە یارییەکەدا بۆ بردنەوە گۆڕی و پارێزگاریی لە پێشەنگی ریزبەندی کۆمەڵەکەی کرد.  لە خولەکی ٩ کیلیان ئێمباپێ گۆڵێکی بۆ خاوەن یاریگە تۆمارکرد، بەڵام زۆری نەبرد ئاندرێ سیلڤا ئەنجامەکەی بۆ یانەی میوان یەکسانکردەوە و نیوەی یەکەم بە گۆڵێک بۆ هەر لایەک کۆتاییهات.  لە خولەکی ٥٧ نوردی موکیلی یانە ئەڵمانییەکەی پێشخست و پاریس سانجێرمانی خستە بارودۆخێکی زەحمەتەوە، بەڵام کاتی دەرکەوتی مێسی هات و لە خولەکی ٦٧ ئەنجامەکەی بۆ یانەکە راستکردەوە، پاشان لیۆ بەشێوەی پانینکا لێدانێکی سزای جێبەجێکرد و گۆڵی سێیەمی پاریسییەکانی تۆمارکرد.  لە دوایین ساتەکاندا لێدانێکی دیکەی سزا بۆ پی ئێس جی هەژمارکرا، بەڵام ئێمباپێ سەرکەوتوو نەبوو لە جێبەجێکردنیدا و یارییەکە بە سێ گۆڵ بەرامبەر دوو گۆڵ لە بەرژەوەندی خاوەن یاریگە کۆتاییهات.  بەم بردنەوەیە پاریس سانجێرمان لە پلەی یەکەمی کۆمەڵەکە بووە خاوەنی ٧ خاڵ و لایپزیگیش لە سێ یارییدا هیچ خاڵێکی نییە.  مێسی لەو کاتەوەی پەیوەندیی بە پاریس سانجێرمانەوە کردووە لە خولی یانە پاڵەوانەکانی ئەوروپادا سێ گۆڵی کردووە، لە خولی فەرەنسادا هیچ گۆڵێکی نییە.  دیمەنەکانی یاریی پاریس سانجێرمان و لایپزیگ        لە یارییەکی دیکەدا و هەر لە کۆمەڵەی یەکەمدا، یانەی مانچێستەر سیتیی ئینگلیزی بردنەوەیەکی گەورەی تۆمارکرد، دوای ئەوەی لە دەرەوەی یاریگەی خۆی بە ٥ - ١ لە یانەی کلەب برووجی بەلجیکی بردەوە.  یانە ئینگلیزییەکە لە یارییەکەدا بە ئاستێکی بەرزەوە دەرکەوت، هەر زوو دەرگای گۆڵکردنی لە رێگەی جواو کانسێلۆ کردەوە و لە خولەکی ٣٠ بەرگریکارە پۆرتوگالییەکە تیپەکەی پێشخست، لە خولەکی ٤٣ ریاز مەحرز بەلێدانی سزا گۆڵی دووەمی تۆمارکرد.  لە نیوەی دووەمدا ستیزنز سێ گۆڵی دیکەی لە رێگەی کایل واکەر، کۆل پالمێر و مەحرزەوە تۆمارکرد، کلەب برووجیش تاکە گۆڵی خۆی لە رێگەی هانز ڤاناکنەوە تۆمارکرد.  سیتی یارییەکەی بە ٥ - ١ بردەوە و ژمارەی خاڵەکانی لە پلەی دووەمی کۆمەڵەی یەکەم بۆ ٦ خاڵ بەرزکردەوە و کلەب برووجیش ٤ خاڵی هەیە و لە پلەی سێیەمە.  دیمەنی یاریی مانچێستەر سیتی و کلەب برووج    لە کۆمەڵەی دووەم و لە یاریی لووتکەی گەڕی سێیەمی چامپیۆنزلیگدا، یانەی لیڤەرپوول دوای سێ دۆڕانی لەسەریەک بەرامبەر یانەی ئاتلێتیکۆ مەدریدی ئیسپانی، لە دەرەوەی یاریگەی خۆی لەو یانەیەی بردەوە و سێیەم بردنەوەی لەسەریەکی تۆمارکرد.  لە یاریگەی واندا میترۆپۆلیتانۆ هەردوو یانە لە یارییەکی پڕ گۆڵدا رووبەڕووی یەکبوونەوە و یانە ئینگلیزییەکە بە سێ گۆڵ بەرامبەر دوو گۆڵ یارییەکەی بردەوە.  لە خولەکی ٨ محەممەد سەڵاح واژۆی لەسەر گۆڵی یەکەمی لیڤەرپوول کرد، دوای پێنج خولەک نابی کەیتا یانە ئینگلیزییەکەی کردە خاوەنی دوو گۆڵ، بەڵام وەڵامی رۆخی بلانکۆس خێرابوو و لە خولەکی ٢٠ و ٣٤ ئانتوان گریزمان دوو گۆڵی لەدوای یەکی تۆمارکرد و یارییەکەی گەڕاندەوە خاڵی سەرەتا و نیوەی یەکەم بە یەکسانبوون کۆتاییهات.  لە نیوەی دووەمدا لە خولەکی ٥٠ ئانتوان گریزمان بووە یەکەم یاریزان لە مێژووی چامپیۆنزلیگدا دوو گۆڵ بکات و کارتی سوور وەربگرێت، ئەمەش بارودۆخی تیپەکەی سیمیۆنی تێکدا.  لە خولەکی ٧٧ محەممەد سەڵاح بەلێدانی سزا گۆڵی سێیەمی بۆ رێدز تۆمارکرد، لیڤەرپوول یارییەکەی بە سێ گۆڵ بەرامبەر دوو گۆڵ بردەوە و سێیەم بردنەوەی لەسەریەکی تۆمارکرد و ژمارەی خاڵەکانی لە پلەی یەکەمی کۆمەڵەکە کردە ٩ خاڵ، ئاتلێتیکۆ مەدرید لە پلەی دووەم خاوەنی ٤ خاڵە.  دیمەنی یاریی ئاتلێتیکۆ مەدرید و لیڤەرپوول  لە یارییەکی دیکە و هەر لە کۆمەڵەی یەکەمدا، یانەی میلانی ئیتاڵی بۆ یەکەمجار لە مێژوودا سێیەم یاریی لەسەریەکی لە قۆناخی کۆمەڵەکانی چامپیۆنزلیگدا دۆڕاند، دوای ئەوەی لە دەرەوەی یاریگەی خۆی بەرامبەر پۆرتۆی پۆرتوگالی دۆڕا.  یارییەکە لە یاریگەی دراگاو بەڕێوەچوو، خاوەن یاریگە باشتر یارییکرد و یارییەکەی بە گۆڵێکی بێبەرامبەر بردەوە.  لە نیوەی یەکەمدا سەرەڕای هەوڵەکانی هەردوو یانە هیچ گۆڵێک تۆمارنەکرا، لە نیوەی دووەمدا پۆرتۆ هەوڵەکانی بۆ هەژاندنی تۆڕ چڕکردەوە، ئەوەبوو لە خولەکی ٦٥ لویز دیاز گۆڵێکی تۆمارکرد، یارییەکە تاوەکو کۆتایی بەو ئەنجامە مایەوە و پۆرتۆ سێ خاڵی یارییەکەی بە گۆڵێکی بێبەرامبەر بردەوە و ژمارەی خاڵەکانی لە پلەی سێیەمی ریزبەندی کۆمەڵەکە گەیاندە ٤ خاڵ و میلانیش لە سێ یارییدا هەر سێ یارییەکەی دۆڕاندووە و تاوەکو ئێستا هیچ خاڵێکی نییە.  دیمەنی یاریی پۆرتۆ و میلان  لە یارییەکانی کۆمەڵەی سێیەمدا، یانەی ئایاکس ئەمستردامی هۆڵەندی لەسەر ئەنجامە باشەکانی بەردەوامە و بردنەوەیەکی گەورەی بەرامبەر یانەی بۆرووسیا دۆرتموندی ئەڵمانی تۆمارکرد.  یارییەکە لەسەر یاریگەی یۆهان کرۆیف ئارێنا بەڕێوەچوو، ئایاکس باشترین ئاستی پێشکێشکرد و بە چوار گۆڵی بێبەرامبەر یارییەکەی بردەوە و سێیەم بردنەوەی لەسەریەکی تۆمارکرد.  لە خولەکی ١١ مارکۆ رۆیس بەهەڵە گۆڵێکی لە خۆیان کردەوە و خاوەن یاریگە پێشکەوت، لە خولەکی ٢٥ دالی بلیند ئایاکسی کردە خاوەنی دوو گۆڵ و نیوەی یەکەم بە پێشکەوتنی یانە هۆڵەندییەکە کۆتاییهات.  لە نیوەی دووەمدا ئایاکس لەسەر ئاستە بەرزەکەی بەردەوامبوو، لە خولەکی ٥٧ ئانتۆنی گۆڵی سێیەمی تۆمارکرد، پاشان لە خولەکی ٧٢ سێباستیان هالەر، باشترین یاریزانی یانەکە گۆڵی چوارەمی تۆمارکرد و ژمارەی گۆڵەکانی لەم وەرزەی چامپیۆنزلیگدا بۆ ٦ گۆڵ بەرزکردەوە و ئێستا گۆڵکاری چامپیۆنزلیگە، کە دووەم یاریزانە لە دوای ئێرلینگ هالاند لە دوای ٣ یاریی لە چامپیۆنزلیگدا ٦ گۆڵ لە بکات.  ئایاکس یارییەکەی بە ٤ - ٠ بردەوە و ژمارەی خاڵەکانی لە پلەی یەکەمی کۆمەڵەی سێیەمدا بۆ ٩ خاڵ بەرزکردەوە، دۆرتموند ٦ خاڵی هەیە و لە پلەی دووەمی ریزبەندی کۆمەڵەکەیە.  دیمەنی یاریی ئایاکس و دۆرتموند      هەر لە کۆمەڵەی سێیەمدا، یانەی سپۆرتینگ لیشبۆنەی پاڵەوانی پۆرتوگال، یەکەم بردنەوەی لەم وەرزەی چامپیۆنزلیگدا تۆمارکرد، دوای ئەوەی لە دەرەوەی یاریگەی خۆی بەرامبەر یانەی بێشکتاشی تورکی بردنەوەی تۆمارکرد.  سپۆرتینگ لە یارییەکەدا بە ئاستێکی بەرزەوە دەرکەوت و بە ٤ - ١ سەرکەوتنی بەدەستهێنا.  سێباستیان کواتس لە یارییەکەدا دوو گۆڵی تۆمارکرد، پابلۆ سارابیا بەلێدانی سزا و پاوڵینیۆ دوو گۆڵەکەی دیکەی یانە پۆرتوگالییەکەی تۆمارکرد، تاکە گۆڵی یانەی بێشکتاشیش لە رێگەی سایل لارینەوە تۆمارکرا.  سپۆرتینگ لیشبۆنە بەم بردنەوەیە بووە خاوەنی ٣ خاڵ لە پلەی سێیەمی ریزبەندی خولەکەیە، بێشکتاش سێیەم یاریی لە دوای یەکی دۆڕاند و هیچ خاڵێکی نییە.  دیمەنی یاریی بێشکتاش و سپۆرتنیگ لیشبۆنە      یانەی ریال مەدریدی ئیسپانی خۆی گەیاندە پلەی یەکەمی کۆمەڵەی چوارەمی چامپیۆنزلیگ، دوای ئەوەی بردنەوەیەکی گەورەی بەرامبەر یانەی شاختار دۆنێتسکی ئۆکراینی تۆمارکرد.  ریال مەدرید لە دەرەوەی یاریگەی خۆی یارییکرد و بە ٥ - ٠ لە یانە ئۆکراینییەکەی بردەوە و دڵنیایی دایە هاندەرانی، کە رکابەری لەسەر بردنەوەی ئەنجامی باش دەکات و بە ئاسانی دەستبەرداری کۆمەڵەکە نابێت.  لە خولەکی ٣٧ سێرهی کریڤتسۆڤ بەهەڵە گۆڵێکی لە خۆیان کردەوە و یانەی ریال مەدرید نیوەی یەکەمی بەو گۆڵە تەواوکرد.  لەنیوەی دووەمدا یانەی شاهانە ئاستێکی بەرزی پێشکێشکرد، ڤینیسیۆس جونیۆر دوو گۆڵی لە ماوەی ٥ خولەکدا تۆمارکرد و ریال مەدریدی کردە خاوەنی ٣ گۆڵ، کە یەکەمجارە لە دوای ١١ یاریی لە وەرزێکدا ڤینی ٧ گۆڵ بکات، لەکاتێکدا وەرزی رابردوو لە ٤٩ یارییدا تەنیا ٦ گۆڵی تۆمارکردبوو.  لە خولەکی ٦٥ رۆدریگۆ گۆڵی چوارەمی بۆ یانەی شاهانە تۆمارکرد، پاشان لە دوایین ساتەکاندا کەریم بنزیما گۆڵی پێنجەمی تۆمارکرد و بە ٢٩٠ گۆڵ بووە چوارەم گۆڵکاری مێژوویی یانەی ریال مەدرید و لەگەڵ کارلۆس سانتیانا یەکسانبووە.  ریال مەدرید بە ٥ - ٠ یارییەکەی بردەوە و یەکەمجارە لە دوای ساڵی ٢٠١٨ ـەوە لە دەرەوەی یاریگەی خۆی ٥ - ٠ یارییەک بباتەوە، بەمەش بەجیاوازیی گۆڵ پێش شێریف تیراسپۆل کەوت و بە ٦ خاڵ چووە پلەی یەکەمی ریزبەندی کۆمەڵەی چوارەم.  دیمەنی یاریی شاختار و ریال مەدرید  لە یارییەکی دیکەدا، یانەی ئینتەرمیلانی ئیتاڵی کۆتایی بە سەرکێشییەکانی یانەی شێریف تیراسپۆلی مۆڵدۆڤی هێنا و یەکەم شکستی تووشی ئەو یانەیە کرد و بە ٣ - ١ لێیبردەوە.  هەردوو یانە لە جۆزێپی میازا رووبەڕووی یەکبوونەوە، ئینتەرمیلان بە ٣ - ١ یارییەکەی بردەوە و یەکەم سێ خاڵی لەم وەرزەی چامپیۆنزلیگدا بەدەستهێنا.  لە خولەکی ٣٤ ئیدین دژیکۆ گۆڵێکی بۆ نیرازۆری تۆمارکرد، نیوەی یەکەم تەنیا ئەم گۆڵەی بەخۆیەوە بینی.  لە خولەکی ٥٢ سێباستیان تیل ئەنجامەکەی بۆ یانەی شێریف یەکسانکردەوە، بەڵام دوای ٦ خولەک ئارتورۆ ڤیدال یانەکەی کردە خاوەنی دوو گۆڵ، پاشان لە خولەکی ٦٧ سێباستیان دی فرای گۆڵی سێیەمی بۆ ئینتەرمیلان تۆمارکرد.  نیرازۆری یارییەکەی بە ٣ - ١ بردەوە و ژمارەی خاڵەکانی لە پلەی سێیەمی ریزبەندی کۆمەڵەی چوارەم کردە ٤ خاڵ و یانەی شێریف تیراسپۆل بە دوو بردنەوە و دۆڕانێک لە پلەی دووەمە بە ٦ خاڵ.  دیمەنی یاریی ئینتەرمیلان و شێریف تیراسپۆل