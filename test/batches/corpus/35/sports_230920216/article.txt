ئەمساڵ یەکێتیی بالەی عێراق یانەکانی بەسەر ٤ ناوچەدا دابەشکردووە، کە بریتین لە کۆمەڵەی باکوور، بەغدا، ناوەڕاست لەگەڵ باشووری عێراق، ئەوەی تایبەت بێت بە یانەکانی باکوور یارییەکانی لە شاری کەرکووک و دهۆك بەڕێوەدەچن.  لە هەر کۆمەڵەیەک دوو یانە سەردەکەون بۆ قۆناخی کۆتایی کە ژمارەی یانەکان دەبنە هەشت یانە لەگەڵ یانەکانی شەقڵاوە و قەرەقۆش ژمارەیان دەبێتە ١٠ یانە و خولێکی تایبەتیان بۆ دەکرێتەوە بۆ ئەوەی دوو یانە سەرکەون بۆ ریزی یانە نایابەکانی عێراق.  ئازاد حەسەن، جێگری سەرۆکی یەکێتیی بالەی عێراق، لە لێدوانێکی تایبەت بە تۆڕی میدیایی رووداو، رایگەیاند "ئەمساڵ بەڕێوەچوونی یارییەکانی خولی نایابی عێراق جیاوازی دەبێت بە بەراورد لەگەڵ وەرزەکانی پێشوو، یارییەکان لە قۆناخی کۆتاییدا دەبنە چوون و هاتن واتا یانەکان زۆرترین یاری دەکەن و چێژی ململانێیان دەبینین".  یارییەکانی وەرزی نوێی خولی یانە نایابەکانی عێراق، بڕیارە رۆژی ١٥ ـی مانگی یازدەی ئەمساڵ دەستپێبکات.  حەسەن زیاتر گوتی "بە هەموو شێوەیەک لە ئامادەباشیداین بۆ ئەوەی یارییەکانی وەرزی نوێ بەشێوەیەکی جوان بەڕێوەببەین، ئەمساڵ یاریزانی پیشەگەر دێنە ریزی یانەکانی عێراق و چاوەڕوانی رکابەرییەکی بەهێز دەکەین".  یارییەکانی سبەی هەینی لە خولی یانە پلەیەکەکان، کۆمەڵەی باکوور بەمشێوەیەیە:   شنگال - ئاکرێ  هۆڵی سەنحاریب   نیشتمان - دەشتی نەینەوا لە هۆڵی سەنحاریب   بابەگوڕگوڕ - پەیام لە هۆڵی سۆلاڤ   رەبیعە - شۆریجە لە هۆڵی سۆلاڤ