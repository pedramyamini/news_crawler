لە رکابەرییەکانی گەڕی ٢٢ ـی خولی ئیتانی سوێد، یانەی دالکورد رووبەڕووی یانەی سیلڤیا بووە و یارییەکەی بە دوو گۆڵ بەرامبەر گۆڵێک لێبردەوە.  نیوەی یەکەمی یارییەکە، سەرەڕای هەوڵی هەردوو یانە بۆ تۆمارکردنی گۆڵ، بەڵام هیچ یەکێکیان سەرکەوتوو نەبوون و نیوەی یەکەم بە ئەنجامێکی سپی کۆتاییهات.  لە خولەکی ٥١ ئارەش مۆتاراجیپ ژەرەفپۆر گۆڵێکی بۆ یانەی دالکورد تۆمارکرد، دوای تەنیا دوو خولەک دالکورد گۆڵی دووەمی لە رێگەی ئیزیکێل مۆنتاینا تۆمارکرد.  دالکورد تاوەکو دوایین خولەکەکان بەرگریی لەم ئەنجامە کرد، بەڵام لە خولەکی ٨٥ ئەلیکساندەر ئالپ گۆڵێکی بۆ یانەی سیلڤیا تۆمارکرد و یارییەکە بە دوو گۆڵ بەرامبەر گۆڵێک لە بەرژەوەندی یانەی کوردییەکەی سوێد کۆتاییهات.  دالکورد بەبردنەوەی ئەم یارییە ژمارەی خاڵەکانی لە ریزبەندی خولەکەدا بۆ ٤٣ خاڵ بەرزکردەوە و لە پلەی سێیەمی ریزبەندی خولەکەیە، یاریی داهاتووشیان بەرامبەر یانەی ئۆریبرۆ سیرانسکا دەبێت.