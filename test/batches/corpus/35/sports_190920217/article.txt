سەرچاوە رۆژنامەڤانییەکان ئاشکرایانکردووە، لیۆنێل مێسی، ئەستێرەی یانەی پاریس سانجێرمانی فەرەنسی و ئەندامانی خێزانەکەی، ئەو خانووەیان دەستنیشانکردووە کە لە چەند رۆژی داهاتوودا بەیەکجار دەچنە ناوی.  سەرچاوەکان دەڵێن مێسی و خێزانەکەی نایانەوێت چیدی لە هوتێل بمێننەوە، پاشئەوەی نزیکەی مانگێک لە دوای هاتنیانەوە لە ئیسپانیاوە، لە هوتێلێکی ناوەڕاستی پاریسدا نیشتەجێبوون.  رۆژنامەی ' دەیلی ستار ' ی ئینگلیزی، ئاشکرایکردووە، مێسی خۆی یەکلاییکردووەتەوە بۆ بەکرێگرتنی کۆشکێکی گەورە، کە بەهاکەی ٤١ ملیۆن پاوەندە.  مێسی و خێزانەکەی لە کۆشکە نوێیەکەدا نیشتەجێدەبن و ئەو هوتێلە بەجێدەهێڵن کەلەوەتەی لە پاریسن تێیدا نیشتەجێبوون.  کۆشکە نوێیەکە کە دەبێتە نشینگەی مێسی و هاوژین و منداڵەکانی، بە ' کۆشکی پەمەیی ' ناسراوە، مێژوویەکی دێرینی هەیە و لە کاتی جەنگی جیهانیی دووەمدا، شارل دیگۆل، سونبولی ئازادیی فەرەنسا، ساڵی ١٩٤٠ بۆ ماوەی سێ شەو تێیدا ماوەتەوە.  ' کۆشکی پەمەیی ' رووبەرەکەی زیاتر لە ٢ هەزار مەتری چوارگۆشەیە، ساڵی ١٨٩٩ دروستکراوە و چەندینجار نۆژەنکراوەتەوە.  کۆشکەکە بە گرانبەها و نایاب ناودەبرێت، ئارامییەکی گەورە بەسەریدا زاڵە و دەکەوێتە دەرەوەی پاریس، ماوەی تەنیا ٢٠ خولەک لە رۆژئاوای پاریسەوە دوورە.  کۆشکەکە لە شوێنێکی نایابدا دروستکراوە، فراوانە و رووبەری گەورەی بۆ خۆشرابوێری تێدایە، ٤ رووبەری جیاواز لەخۆدەگرێت، لەگەڵ هۆڵی سینەما و مەلەوانگە و هۆڵی یاری و یاریگەیەکی سکواش. ئەمە جیا لە باخچەیەکی سەرنجڕاکێش و شوێنی تایبەت بۆ ئەو تیمەی بەرپرسن لە خزمەتگوزاری کۆشکەکە و سیکیوریتییەکەی.