میدیای بەریتانیا ئاماژە بۆ ئەوە دەکات، ئۆلێ گونار سۆڵشایەر، راهێنەری یانەی مانچێستەر یونایتد، دوای دۆڕانیان بەرامبەر یانەی یەنگ بۆیز لە چامپیۆنزلیگدا داهاتووی دیارنییە و ئەگەری هەیە لە کارەکەی دووربخرێتەوە.  رۆژنامەی ئێکسپرێسی بەریتانی دەڵێت " زینەدین زیدان، راهێنەری پێشووی یانەی ریال مەدرید بەربژێرە بۆ وەرگرتنی راهێنەرایەتی مانچێستەر یونایتد، لە ئەگەری دوورخستنەوەی سۆڵشایەر لە کارەکەی لەم وەرزەدا. "  سەرچاوەکە ئاماژەی بۆ ئەوەکردووە، جگە لە زیدان راهێنەرێکی دیکەش لەلایەن مانچێستەر یونایتدەوە بیری لێدەکرێتەوە، ئەویش ئەنتۆنیۆ کۆنتی، راهێنەری پێشووی یانەی ئینتەرمیلانە، کە پێشتر لە پرێمەرلیگیش لەگەڵ یانەی چێڵسی کاریکردووە و نازناوی پرێمەرلیگی لەگەڵ یانەکە بردووەتەوە، وەرزی رابردووش لەگەڵ ئینتەرمیلان بووە پاڵەوانی ئیتاڵیا و پاشان وازی لەکارەکەی هێنا.  زیدان ئەمە جاری یەکەم نییە ناوی بە یانەی مانچێستەر یونایتدەوە دەبەسترێتەوە، ساڵی ٢٠١٨ کاتێک وازی لە راهێنەرایەتی ریال مەدرید هێنا، ناوی راهێنەرەکە لەگەڵ ئەو یانەیە دەهێندرا، بەڵام راهێنەرەکە پشووی وەرگرت و پاشان گەڕایەوە یانەی ریال مەدرید.  پێشتر چەندجارێک میدیای ئیسپانیا و فەرەنسا ئاماژەی بۆ ئەوەکردووە، زینەدین زیدان خۆی فێری زمانی ئینگلیزی دەکات و ئەگەری هەیە لە داهاتوودا لە پرێمەرلیگ کاربکات.  زیدان پەیوەندییەکی زۆرباشی لەگەڵ کریستیانۆ رۆناڵدۆ و رافایێل ڤاران هەیە، پێشتر لە یانەی ریال مەدرید پێکەوە کاریانکردووە، بۆیە لە ئەگەری وەرگرتنی راهێنەرایەتی یانە ئینگلیزییەکە زیدان کاریگەرییەکی زۆری لەسەر تیپەکە دەبێت.