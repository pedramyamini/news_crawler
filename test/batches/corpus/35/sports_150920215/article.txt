شێریف تیراسپۆل، یانە نوێیەکەی خولی یانە پاڵەوانەکانی نوێنەرایەتی دووەم گەورەترین شاری مۆڵدۆڤا و پایتەختی هەرمی ترانسدنیستریا دەکات، کە هەرێمەکە بە پشتیوانی رووسیا دەیەوێت لە مۆڵدۆڤا جیاببێتەوە و ژمارەی دانیشتووانی دەگاتە ٤٧٠ هەزار کەس و دەکەوێتە سەر سنووری ئۆکراینا، شێریف لە تیراسپۆلی جوداخوازەوە لە هەرێمێک هاتووە کە زۆرترین وڵاتی ئەوروپی دانی پێدانانێن و ئەوەی بە سیاسی پێناکرێت، بە تۆپی پێ لە چامپیۆنزلیگدا بە ئەوروپا بڵێت ئەوەتا من هەم.  شارەکەی یانەی شێریڤ کە تیراسپۆلە دانیشتووانەکەی ١٠٠ هەزار کەس دەبن، یانەکە لە ١٩٩٧ دامەزراوە و تەمەنی تەنیا ٢٤ ساڵە، یانەکە لە خولی مۆڵدۆڤا خاوەنی مێژوویەکی گەورە و سەروەریی زۆرە، لە دوایین ٢١ ساڵدا ١٩ جار نازناوی خولەکەی بردووەتەوە، رکابەریی نێوان ترانسدنیستریا و مۆڵدۆڤا هیچی لە رکابەری نێوان شێریف تیراسپۆل و یانەکانی دیکەی مۆڵدۆڤا کەمتر نییە، بەڵام شێریف بە کۆنتڕۆڵکردنی تۆپی پێی مۆڵدۆڤا رکابەرییەکەی بردووەتەوە، یوری ڤێرنیدۆبی راهێنەری یانەکەش دەڵێت " خەڵک دەڵێن وەرزش سیاسەت نییە، بەڵام لە راستیدا وەرزش سیاسەتە. "  هاندەرانی شێریف تیراسپۆل لە وڵاتێکدا چاوەڕێی بینینی ئەستێرەکانی ریال مەدرید و ئینتەرمیلان دەکەن کە رووبەرەکەی ٤ هەزار کیلۆمەتر چوارگۆشەیە، زۆرن ئەوانەشی لە منداڵییەوە هاندەری یانەکەن و لەگەڵ یانەکە خەونی گەورەیان بینیوە کە ئەم وەرزە خەونەکەیان بۆ یارییکردن لە چامپیۆنزلیگدا دەبێتە راستی.  ترانسدنیستریا لە رێگەی شێریف تیراسپۆلەوە دەیەوێت دەنگی زیاتر بگاتە ئەوروپا و یارییکردنی یانەکە لە چامپیۆنزلیگدا بکاتە هەلێکی گەورە بۆ ئەوەی خەڵک زیاتر ئاشنای ببن و سەرنجی زیاتری لەسەربێت، بەتایبەت کە ئەوان هەرێمکن خۆیان سەرکردایەتی خۆیان دەکەن.  شێریف تیراسپۆل تیپێکە سەر بە گرووپی شێریفە، کە مانای ناوەکەی یانی ئەفسەر، لۆگۆی یانەکەش ئەستێرەیە، ئەو گرووپەی یانەکە بەڕێوەدەبات لە سوپەر مارکێت، بەنزینخانە، تۆرەکانی مۆبایل، کێڵگەی ماسی و چەندین پرۆژەی دیکە پێکدێت.  یانەکە لەلایەن دوو جەنگاوەری پۆلیسەوە دروستکراوە، یەکێکیان بەناوی ڤیکتۆر گوشان ئێستا سەرۆکی یانەکەیە.  ئەو گرووپەی تیپەکە بەڕێوەدەبات، دەستی بەسەر ئابووریی هەرێمی ترانسدنیستریادا گرتووە و رۆڵی گەورەی لە هەموو بوارەکانی ژیان لە هەرێمەکەدا هەیە و یانەکە بە ٢٠٠ ملیۆن دۆلاری ئەمریکی بەڕێوەدەبردرێت، یانەکە دوو یاریگەی هەیە یەکێکیان ١٣ هەزار و ئەوەی دیکەشیان ٩ هەزار دەگرێت، هەروەها خاوەنی کۆشکێکی وەرزشییە و ١٦ یاریگەی راهێنانی هەیە.  نرخی پێکهاتەی ئێستای شێریف تیراسپۆل تەنیا ١١.٨ ملیۆن یۆرۆیە، لەکاتێکدا نرخی پێکهاتەی ریال مەدرید ٧٨٣.٥ ملیۆن یۆرۆیە، خاڵێکی دیکەی سەرنجڕاکێش ئەوەیە یانەکە کەمترین یاریزانی مۆڵدۆڤیی هەیە و بە تەمەنێکی بچووک و خەونی گەورەوە، ئەم وەرزە لە چامپیۆنزلیگدا دەچێتە سانتیاگۆ بێرنابیۆ و سانسیرۆ.