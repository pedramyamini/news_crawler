نێچیرڤان بارزانی، سەرۆکی هەرێمی کوردستان لە هەژماری تایبەتی خۆی لە تۆڕی کۆمەڵایەتیی تویتەر، بەبۆنەی پاڵەوانبوونی دانە حوسێن تویتێکی بڵاوکردەوە و تێیدا نوسیوویەتی، "پیرۆزبایی لە دانە حوسێن، خانمە وەرزشڤانی عێراقی دەکەم بەبۆنەی بەدەستهێنانی مەدالیای زێڕین و شکاندنی ژمارەی پێوانەیی لە ٢٢ ەمین پاڵەوانێتیی عەرەبی بۆ گۆڕەپان و مەیدان لەسەر ئاستی پیاوان و خانمان".   لە تویتەکەی نێچیرڤان بارزانیدا هاتووە، "دانە، هیوای سەرکەوتن و بەرەو پێشڤەچوونی زیاترت بۆ دەخوازم. نیشتمانمان پێویستی بە ژنی نەبەردی وەک تۆیە، کە لەسەرجەم بوارەکاندا وەک نموونە باسی لێوەبکرێت و شانازی پێوە بکرێت. پیرۆزبایی لە سەرجەم عێراقییەکان دەکەم".   دانە حوسێن لە پێشبڕکێی ٢٠٠ مەتری سەر ئاستی خانمان لە ٢٢ مین پاڵەوانێتیی گۆڕەپان و مەیدانی عەرەبیدا ماوەی ٢٠٠ مەتری بە ٢٢ چرکە و ٥٠ بەش لە هەزاری چرکە بڕی و پلەی یەکەمی بەدەستهێنا و مەدالیای زێرینی بردەوە. بەمەش ژمارەیەکی پێوانەیی نوێی لە مێژووی پاڵەوانێتییەکەدا تۆمارکرد.   بە بردنەوەی ئەم مەدالیە زێڕینە، کۆی ئەو مەدالیانەی دانە حوسێن بەدەستی هێناون گەیشتە ١٠ مەدالیا و نازناوی خێراترین خانمی عەرەبی پێبەخشرا.   دانە حوسێن ساڵی ١٩٨٦ لە بەغدا لەدایکبووە، وەرزشڤانی گۆڕەپان و مەیدانە؛ پاڵەوانە لە راکردنی ١٠٠ مەتری و ٢٠٠ مەتری. یاریزانی هەڵبژاردەی عێراقە و بەشداری لە ئۆڵومپیادی لەندەن و پەکین کردووە.