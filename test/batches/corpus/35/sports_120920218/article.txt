لە رکابەرییەکانی گەڕی چوارەمی لالیگا، ئاتلێتیکۆ مەدریدی پاڵەوانی وەرزی رابردووی لالیگا بووە میوانی ئیسپانیۆل و یارییەکەی بە دوو گۆڵ بەرامبەر گۆڵێک لێبردەوە.  لە یارییەکەدا، ئانتوان گریزمان یەکەم یاریی بەدرێسی یانەی ئاتلێتیکۆ مەدریدەوە ئەنجامدا، دوای ئەوەی لە دوایین ساتەکانی گواستنەوەی هاوینەی یاریزاناندا گەڕایەوە یانەکە.  سەرەتا لە خولەکی ٤٠ راول دی تۆماس گۆڵێکی بۆ یانەی ئیسپانیۆل تۆمارکرد، ئاتلێتیکۆ مەدرید کەوتە بارودۆخێکی خراپەوە و تاوەکو خولەکی ٧٩ یانەکە لە دواوەبوو، پاشان یانیک کاراسکۆ ئەنجامەکەی بۆ رۆخی بلانکۆس یەکسانکردەوە.  ناوبژیوانی یارییەکە بەهۆی وەستانی یارییەکەوە ١٠ خولەکی بۆ کاتی یارییەکە زیادکرد، لە خولەکی ٩٩ تۆماس لێمار گۆڵی دووەمی بۆ یانەی میوان تۆمارکرد و ئاتلێتیکۆ مەدرید سێ خاڵی یارییەکەی بردەوە.  دوای بردنەوەی ئەم یارییە ئاتلێتیکۆ مەدرید بە کۆکردنەوەی ١٠ خاڵ چووە پێشەنگی ریزبەندی لالیگا، ئیسپانیۆل لە چوار یارییدا تەنیا دوو خاڵی هەیە و لە پلەی شازدەیەمە.