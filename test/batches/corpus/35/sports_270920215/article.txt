میدیای ئیسپانیا بڵاویکردەوە، یانەی ریال مەدرید بڕیارییداوە نێردراوەکانی بۆ یاریی نێوان هەردوو یانەی میلان و ئاتلێتیکۆ مەدرید بنێرێتە ئیتاڵیا بۆ ئەوەی لە نزیکەوە چاودێریی تواناکانی براهیم دیاز، یاریزانی یانەکە بکەن کە ئێستا بەشێوەی خواستن لە یانەی میلان یارییدەکات.  رۆژی سێشەممە لە گەڕی دووەمی قۆناخی کۆمەڵەکانی چامپیۆنزلیگدا، هەردوو یانەی میلانی ئیتاڵی و ئاتلێتیکۆ مەدرید لەسەر یاریگەی سانسیرۆ رووبەڕووی یەکدەبنەوە.  براهیم دیاز، لەم وەرزەدا لەگەڵ یانەی میلان بە ئاستێکی بەرزەوە دەرکەوتووە، لە یاریی رابردووشدا لە خولی ئیتاڵیا بە تۆمارکردنی گۆڵێک هاوکاریی میلانی کرد بۆ بردنەوە لە یانەی سپێزیا لە دەرەوەی یاریگەی خۆیان.  دیاز لەم وەرزەدا لە ٥٠٢ خولەکدا چوار گۆڵی تۆمارکردووە و ئاسیستێکی کردووە، ئەمەش وای لە ریال مەدرید کردووە، لە نزیکەوە چاودێری یاریزانەکە بکات، بۆ ئەوەی جارێکی دیکە یاریزانەکە بگەڕێنێتەوە یانەکەی، لەکاتێکدا لە بنەڕەتدا دیاز، یاریزانی ریال مەدریدە و لە ٢٠٢٠ بەشێوەی خواستن پەیوەندیی بە میلانەوە کردووە.