ئەو رووبەڕووبوونەوەیە یاریی لووتکەی گەڕی ٥ ـی لالیگایە، کە هەردوو یانە هەوڵدەدەن سوود لە یەکسانبوونی ئالێتیکۆ مەدریدی پێشەنگ وەربگرن، کە دوو خاڵی گرنگی بەرامبەر ئاتلێتیک بیلباو لەدەستدا.  ریال و ڤالێنسیا هەریەکێکیان ١٠ خاڵی لە هەگبەدایە و ئەوەی بیباتەوە دەبێتە سەرداری ئێستای خولەکە، کە بێگومان شەمشەمەکوێرەکان هەوڵدەدەن سوود لە یاریگە و جەماوەرەکەیان وەربگرن، زێدەباری قۆستنەوەی دۆخی میوانەکەیان لە رووی پێکانەوە، کە کارلۆ ئەنچیلۆتی بۆ ئەم یارییە ٥ لە یاریزانەکانی لەدەستداوە و ناتوانێت سوودیان لێوەبگرێت.  گاریس بەیڵ، تۆنی کرووس، فێرلاند مێندی، دانی سیبایۆس و ماریانۆ دیاز ناتوانن بەشداری لەم یارییەدا بکەن، ئەمە بێجگە لەوەی کە کەریم بنزیمای ئەستێرەی تیپەکە دوێنێ بەشداری لە مەشقەکاندا نەکردووە، ئەگەرچی بۆ ئەم یارییە بانگهێشتکراوە، کە بێگومان ئەگەر کەریم یاری نەکات، قەرەبووکردنەوەی ئاسان نابێت، بەتایبەتیش کە ئەو بووەتە دێوەزمە بۆ ڤالێنسیا و لە دوایین ٥ یارییدا گۆڵی لێکردووە.    تۆڵەسەندنەوە دروشمی ریال مەدریدە لەم یارییەدا، بەهۆی ئەو شکستە گەورەیەی لە وەرزی رابردوودا لە بەرامبەر ڤالێنسیا تووشی بوو، کاتێک لەنێو مێستایادا ٤ - ١ دۆڕا، ئەو شکستەی هێشتا هەوادارانی ریال مەدرید لەبیریان نەکردووە، کە سەرەڕای ئەوەی ئەو رووداوە بووەتە رابردوو، بەڵام ئەگەر کاتێکی گونجاو هەبێت بۆ ئەوەی یانەی شاهانە تۆڵەی بکاتەوە، ئەوا ئەمڕۆ ئەو رۆژەیە.  ئەگەر بە زمانی مێژوو قسە بکەین، بێگومان تەرازووەکە بەلای مەدریدییەکاندا دەشکێتەوە، کە تاوەکو ئێستا لە لالیگادا ١٧٣ جار رووبەڕووی یەکدی بوونەتەوە، ریال مەدرید ٨٩ جار سەرکەوتنی بەدەستهێناوە و ٤٧ جار بە شەمشەمەکوێرەکان دۆڕاوە، ٣٧ جاریش یەکسانبوونە، بەڵام لەگەڵ ئەوەشدا پێشبینی کردن بۆ ئەنجامی ئەم یارییە زەحمەت دەبێت، بەو پێیەی هەردوو یانە ئێستا لە دۆخێکی باشدان و رکابەرییەکە لەسەر بەدەستهێنانی پێشەنگی خولەکەیە.  ریال سۆسیداد - سێڤییا ١٧: ١٥ ریال بێتیس - ئیسپانیۆل ١٩: ٣٠ ڤالێنسیا - ریال مەدرید ٢٢: ٠٠