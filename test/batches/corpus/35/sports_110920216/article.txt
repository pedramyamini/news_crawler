تیپەکەی ریدبوڵ لە ئەرکێکی قورسدا بەرامبەر بە بەهێزترین بەربژێری نازناوەکە یاری دەکات، هەرچەندە حەوت یارییە لەسەریەک لایپزیگ نەیتوانی شکست بە بایرن بهێنێت، بەڵام راگرتنی ئەو تیپە بە لێسەندنی خاڵێک، ئەگەرێکی کراوە دەبێت.  یارییەکە لە کاژێر ١٩: ٣٠ لەسەر یاریگەی رێدبوڵ ئارێنا دەکرێت، لەو یارییەی کە یولیان ناگێلسمانی راهێنەری بایرن بۆ یەکەمجار دەگەڕێتەوە یانەکەی پێشووی، کە ئەم وەرزە لە پێناو بایرندا دەستبەرداری پۆستەکەی بوو، هەر ئەویش نا، بەڵکو مارسێل سابیتزەر و ئۆپامیکانۆش بەهەمان شێوە رووبەڕووی یانەکەی پێشوویان دەبنەوە.  ناگێلسمان بەر لە یارییەکە ئاماژەی بەوەکرد کە هیوادارە هاندەرانی لایپزیگ فیکەی ناڕەزایەتی لەدژی خۆی و ئەو دوو یاریزانە لێنەدەن و وەک ناپاک سەیریان نەکەن.  بایرن میونشن لە سێ یاریی سەرەتای ئەم وەرزەدا دوو بردنەوە و یەکسانبوونێکی هەیە، لایپزیگیش بە خراپی دەستیپیکردووە و دوو شکست و بردنەوەیەکی هەیە.