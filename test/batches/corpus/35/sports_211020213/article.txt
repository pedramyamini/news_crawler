لە گەڕی سێیەمی قۆناخی کۆمەڵەکانی چامپیۆنزلیگدا، یانەی مانچێستەر یونایتد لەسەر یاریگەی ئۆلترافۆرد میوانداری یانەی ئاتالانتای کرد و ٣ - ٢ لێیبردەوە، دوای ئەوەی ریمۆنتادای بەسەر یانە ئیتاڵییەکەدا کرد، کە سەرەتا بە ٢ گۆڵ پێشکەوت، بەڵام دواتر شەیتانە سوورەکان ٣ گۆڵیان کرد.  دوای یارییەکە کریستیانۆ رۆناڵدۆی ئەستێرەی یانەکە، کە لە خولەکی ٨١ ـدا گۆڵی ریمۆنتادا و سەرکەوتنی بۆ مان یونایتد تۆمارکرد، لە رێگەی تویتەرەوە پەیامێکی بۆ جەماوەری یانەکەی نارد و لەگەڵ دانانی چەند وێنەیەکی خۆی، نووسیبووی "بەڵێ، شانۆی خەونەکان گڕدەگرێت".  دۆن کریستیانۆ هەروەها نووسیبووی "ئێمە هێشتا زیندووین، ئێمە مانچێستەر یونایتدین، یەکگرتووین و هەرگیز خۆمان بەدەستەوە نادەین.. ئەمە ئۆڵترافۆردە".  ئەمە سێیەم یارییە بەسەریەکەوە، رۆناڵدۆ لە چامپیۆنزلیگدا گۆڵ بۆ مانچێستەر یونایتد دەکات، کە پێشتریش لەگەڵ ئەو یانەیە جارێکی دیکە ئەو کارەی کردووە، بەدیاریکراویش لە مانگی ١١ ـی ساڵی ٢٠٠٧ کە ئەوکات مانچێستەر یونایتد نازناوی چامپیۆنزلیگی ٢٠٠٧ - ٢٠٠٨ ـی بەدەستهێنا.  کریستیانۆ رۆناڵدۆ، تاوەکو ئێستا لە چامپیۆنزلیگدا، گۆڵی لە ٣٨ یانەی جیاواز تۆمارکردووە، کە پێشتر هیچ یاریزانێکی دیکە ئەوەی نەکردووە، تەنیا لیۆنێل مێسی ئەرجەنتینی گۆڵی لە ٣٧ یانەی جیاواز تۆمارکردووە، لە چامپیۆنزلیگدا.