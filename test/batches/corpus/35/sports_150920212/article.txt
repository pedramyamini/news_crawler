مێسی، نەیمار و ئێمباپێ ئامادەن بۆ نمایشکردنی ماسوولەکەکانی پاریس بەرامبەر بە یانەی کلەب برووجی بەلجیکی، لە کۆمەڵەی یەکەمی یارییەکانی خولی یانە پاڵەوانەکانی ئەوروپا.  پاریس ئامادەیی مێسیی ٣٤ ساڵانی راگەیاند و بەرێژەیەکی زۆر سەرەکی دەبێت، لەو یارییەی کە لەسەر یاریگەی کلەب برووج یارییەکە لە کاژێر ٢٢: ٠٠، کە یەکەمجارە لەم وەرزە لیۆ بەسەرەکی یاریی بۆ پاریس بکات.  ئەرکی پۆچێتینۆ و کوڕانی ئیفڵ ئاسان نییە، چونکە کەوتوونەتە کۆمەڵەیەکەوە کە یانەی مانچێستەر سیتی و لایپزیگیش لەخۆدەگرێت، پاریس لە توانای ڤێراتی بێبەشە، هەروەها دیماریاش ئامادەنییە چونکە سێ یاری راگیراوە، ئەوە هیچ کە رامۆس تا ماوەیەکی دیکەش ناتوانێ یاری بکات.  یانەی مانچێستەر سیتی لەسەر یاریگەی خۆی لە کاژێر ٢٢: ٠٠ بەرامبەر بە یانەی لایپزیگ یاری دەکات، لەوانەیە هیچ یانەیەک هێندەی مان سیتی هەوڵی نەدابێت، تێینەکۆشابێ، پارەی خەرجنەکردبێت، راهێنەر و یاریزانی نەکردبێتە قوربانی لەپێناو بردنەوەی چامپیۆنزلیگ، جا چۆن لە هەنگاوی یەکەمدا دەبێت هەڵەبکات؟   لە بەختی باشی مان سیتی، بەرامبەر یانەیەک یاری دەکات کە دوای پێشکێشکردنی ٤ ساڵی نموونەیی، ئێستا ئەنجامەکانی شایەنی بەزەییپیداهاتنەوەن، ئەوان لە ٤ یاریی ئەم وەرزەی بوندێسلیگادا سێ شکستیان هەیە، مان سیتیش کە ساڵ بە ساڵ داواکارییەکانی گواردیۆلا جیبەجێدەکات، ئیدی چاوی لەوەیە بەجیددی نازناوەکە بۆ ئەوان بێت، ئاخر بازاڕی گواستنەوە نییە ریکۆردی تێدا نەشکێنێت، ئەمساڵیش گرانترین یاریزانی مێژووی پرێمەرلیگیان گواستەوە، کە جاک گریلیش بوو بە ١٠٠ ملیۆن پاوەند.  گەڕانەوە بۆ یادگارییەکان، گەڕانەوە بۆ مێژوو، جیلی ئاڵتوونی لە چێژی بەیەکگەیشتنی لیڤەرپوول و میلان تێدەگات،  ئاخر ئەوان لە ٢٠٠٥ و ٢٠٠٧ دوو فایناڵیان پێشکێشی بینەرانکرد، هەرگیز لەیادناچێتەوە، بەڵام ئایا ئێستا و ئەوسا چی گۆڕاوە؟   ئەوەی گۆڕاوە لیڤەرپوولە، کە دوای کەوتنێکی خراپ، زۆر بەباشی هەستایەوە، چامپیۆنزلیگ و پرێمەرلیگیشی بردەوە، ئێستاش لە لووتکەدایە، بەڵام ئەوەی کە بەخراپی گۆڕاوە و چاوەڕێی گەڕانەوەیەکی باشتری لێدەکرێت یانەی میلانە، ئەو میلانەی کە هاوشانی ریال لەسەر عەرشی ئەوروپی دانیشتبوو، ئێستا دوای ٧ ساڵ لەدابڕان دەگەڕێتەوە بۆ یاریکردن لە چامپیۆنزلیگ، گەڕانەوەکە ئاساییە بەڵام داواکردنی شتی زۆر لەم پێکهاتەیەی ئێستای میلان بێویژدانییە، بەتایبەت کە کەوتووە کۆمەڵەیەکی ئاگرینەوە.  لە کۆمەڵەی میلان و لیڤەرپوولدا دوو یانەی بەهێز هەن، ئاتلێتیکۆ مەدریدی پاڵەوانی لالیگا بەرامبەر پۆرتۆی پۆرتوگالی یاری دەکات، کوڕانی سیمیۆنی دەیانەوێ خۆیان یەکلابکەنەوە، لەوانەیە ئەم یارییە یەکلایان بکاتەوە، یان لالیگا هەڵبژێرن، یانیش بەردەوامبوون لە چامپیۆنزلیگ.