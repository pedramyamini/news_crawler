ریال مەدرید، بەپێی پلانێک، کە خودی فلۆرێنتینۆ پێرێزی سەرۆکی یانەکە دایناوە، دەیەوێت لە هاوینی داهاتوودا، هەردوو ئەستێرەی جیهانی، کیلیان ئێمباپێی هێرشبەری فەرەنسی یانەی پاریس سانجێرمان و ئێرلینگ هالاندی ئەستێرەی نەرویجی یانەی بۆرووسیا دۆرتمووندی ئەڵمانی پێکەوە بباتە ریزەکانی.  لەو بارەیەوە میدیای بەریتانیا باس لەوە دەکات کە ریال مەدرید بە کردەنی دەستی بە جێبەجێکردنی پلانەکەی کردووە و دەڵێن "ریال مەدرید دەستی بە دانوستاندن کردووە لەگەڵ  هالاند و نوێنەرانی، بەڵام تاوەکو ئێستا هێشتا نەگەیشتوونەتە رێککەوتنی کۆتایی".  وەک ئەو سەرچاوانە باسی دەکەن، پێشبینی دەکرێت، لە هاوینی داهاتوودا ئەو ئەستێرە نەرویجییە ژمارەیەکی زۆر دەستەوارەی پێبگات، بەتایبەتی کە ئەو لە گرێبەستەکەیدا مەرجێکی سزایی هەیە و هەر یانەیەک دەتوانێت بە ٧٥ ملیۆن یۆرۆ گرێبەستەکەی لەگەڵ یانە ئەڵمانییەکەی هەڵبوەشێنێتەوە.  ئەو سەرچاوانە دەڵێن "فلۆرێنتینۆ پێرێزی سەرۆکی ریال مەدرید دەیەوێت پێشوەختە لەگەڵ هالاند رێکبکەوێت، بەرلەوەی یانەیەکی دیکە ئەو کوڕە رازی بکات بچێتە ریزەکانی، بەتایبەتی کە بارسێلۆنا یەکێکە لەو یانانەی کە بۆ وەرزی داهاتوو هالاندی کردووەتە ئامانج".  لە هەمانکاتدا، یانەی ریال مەدرید دەستبەرداری ئامانجە سەرەکییەکەی نابێت، کە کیلیان ئێمباپێی هێرشبەری پاریس سانجێرمانە و لەم هاوینەدا نزیک بوو لە گرێبەست لەگەڵ کردنی، بەڵام داواجار یانە فەرەنسییەکە نەیهێشت ئەوە رووبدات، کە لە هاوینی داهاتوودا ئێمباپێ دەتوانێت بە بێبەرامبەر بچێتە ریال مەدرید.  فلۆرێنتینۆ پێرێز ترسی لە ئێمباپێ نییە، چونکە ئەو یاریزانە چەندینجار راشکاوانە رایگەیاندووە کە خەونی ئەو لەبەرکردنی درێسی ریال مەدریدە و تەنانەت لە هاویندا داوای لە کارگێڕیی یانەکەی کرد، رێگەی پێبدەن بچێتە ریال مەدرید، بەڵام داواکەی رەتکرایەوە.