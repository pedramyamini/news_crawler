مێسی دوای ئەوەی لە یاریی بەرامبەر لیۆن گۆڕانکاریی پێکرا و لە ماوریسیۆ پۆچێتینۆ تووڕەبوو، دواتر راهێنەری یانەکە رایگەیاند، کە یاریزانەکە تووشی پێکانبووە بۆیە گۆڕانکاریی پێکراوە، بەو هۆیەوە مێسی بەشداریی لە هەردوو یارییەکەی بەرامبەر میتز و مۆنپیلێ نەکرد.  لە مەشقەکانی ئەمڕۆیدا یانەکەدا لیۆ بەتەواوی راهێنانی کردووە و بۆ یارییەکە گرنگەکەی گەڕی دووەمی خولی یانە پاڵەوانەکانی ئەوروپا لە چامپیۆنزلیگ بەرامبەر مانچێستەر سیتی ئامادەیە، کە یارییەکە لە پارک دی پرێنس دەکرێت.  لە یاریی یەکەمدا پاریس سانجێرمان دوو خاڵی لەدەستدا و لەگەڵ کلەب برووج یەکسانبوو، مانچێستەر سیتی بە ٦ - ٣ لە یانەی لایپزیگی ئەڵمانیی بردووەتەوە.  چاوەڕواندەکرێت بۆ یارییەکەی رۆژی سێشەممە لە چامپیۆنزلیگدا، پۆچێتینۆ هاوشێوەی یارییەکەی بەرامبەر کلەب برووج، بەشێوەی سەرەکی یاریی بە ئێمباپێ، مێسی و نەیمار بکات.  پاریس سانجێرمان بەهێزەوە خۆی بۆ یارییەکە ئامادەکردووە، بەتایبەت کە لە هەموو یارییەکانی ئەم وەرزەی خولی فەرەنسادا سەرکەوتنی بەدەستهێناوە و ئێستا پێشەنگی ریزبەندی خولەکەیە.