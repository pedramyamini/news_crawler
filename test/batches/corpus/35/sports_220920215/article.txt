لە شاری لۆس ئانجلێسی ویلایەتی کالیفۆرنیای ئەمریکا، بەر لە یارییەکەیان کە هێشتا چەند رۆژێكی ماوە، هەردوو بۆکسێنەری بەنێوبانگ، ساول ئالڤارێز کە بە کانێلۆ ناسراوە و مەکسیکییە لەگەڵ کالێب پلانتی ئەمریکی پەلاماری یەکدییاندا، ئەمەش لەمیانی کۆنگرەی رۆژنامەڤانیی بەر لە یارییەکەیان.  بڕیارە رۆژی ٦ ـی مانگی ١١ ئەم یارییە لە نێوان هەردوو بۆکسینەرەکەدا بکرێت، بەڵام لە کاتی رووبەڕووبوونەوە و بەرامبەریەکدی وەستانی یاریزانەکان، دیاربوو کالێب جنێوی بە دایکی کانێلۆ داوە، بۆیە یاریزانە مەکسیکییەکە تووڕەیی خۆی بۆ کۆنترۆڵ نەکرا و بە بۆکس کەوتە گیانی کالێب و دەموچاوی خوێناوی کرد.  دواتر هەردوو یاریزانەکە قسەیانکرد، کانێلۆ گوتی: من کێشەم نییە چی بەرامبەر بەخۆم دەیڵێن و چیم پێدەڵێن بیڵێن، بەڵام ناوی دایکم نەهێنن، ئەوەی ناوی دایکم بهێنێت کۆتایی پێدێت، ئەو جنێوی بە دایکم داوە و ئەوە ئەو بوو کە دەستیپێکرد.  لە درێژەی قسەکایدا کانێلۆ باسی ئەوەیکرد کە کالێب لە ئاستی ئەودا نییە، مانگی ١١ بە کەمترین ماوە تەواویدەکات. کالێب تاوەکو ئێستا هیچ یارییەک نەدۆڕاوە، بەڵام کانێلۆ بەر لە سێ ساڵ بۆ ماوەیە سڕکرا، ئەویش بەهۆی ئەوەی کە ماددەی وزەبەخشی بەکارهێنابوو، یاریزانە ئەمریکییەکە ئەم بابەتەی وروژاندەوە و هێرشی کردەسەر کەسایەتیی ئالڤارێزی مەکسیکی.