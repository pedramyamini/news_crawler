کۆمکاری گشتیی یەکێتیی تۆپی پێی کەنداو، بەر لە چەند رۆژێک بەفەرمی بڕیاریدا ئەنجامدانی پاڵەوانێتی کەنداوی ٢٥، کە بڕیاربوو لە مانگی ١٢ ـی ئەمساڵ لە بەسرە بەڕێوەبچێت، دوابخرێت بۆ مانگی یەکی ٢٠٢٣، بەهۆی خشتەی یارییەکانی هەڵبژاردەکانی کەنداوی عەرەبی، کە بەشداری لە چەندین خول و پاڵەوانێتی نێودەوڵەتیدا دەکەن.  هەندێک لە راپۆرتە رۆژنامەڤانییەکان، باس لەوە دەکەن کە ئەگەری ئەوە هەیە کوەیت شوێنی بەسرە بگرێتەوە، ئەویش بەهۆی ئەوەی کە شارەکە لە زۆر رووەوە ئامادەنییە بۆ میوانداریکردنی ئەو پاڵەوانێتییە بەشێوەیەکی سەرکەوتووانە، بەتایبەتیش لە بواری یاریگە، هۆتێل، دامەزراوە تەندروستییەکان و هۆکارەکانی گواستنەوە، زێدەباری ئەو ئابڵۆقە نێودەوڵەتییەی خەراوەتە سەر یاریگەکانی عێراق.  بەگوێرەی ئەو سەرچاوانە، ئەگەری ئەوە هەیە هەنگاوی دووەمی یەکێتیی تۆپی پێی کەنداو، بڕیاردان بێت لەسەر ئەوەی کە ئەرکی رێکخستن و میوانداریکردنی کەنداوی ٢٥ بدرێتە کوەیت لەجیاتی بەسرە.  ئەو سەرچاوانە، دەشڵێن "لەجیاتی ئەم پاڵەوانێتییە، مافی میوانداریکردنی پاڵەوانێتی دواتر، یان کەنداوی ٢٦ دەدرێتەوە بەسرە، کە بڕیارە ساڵی ٢٠٢٤ بەڕێوەبچێت و ئەوکات شارە عێراقییەکە دەتوانێت باشتر خۆی بۆ میوانداریکردنەکە ئامادەبکات، بێجگە لەوەی هێشتا ئابڵۆقەی سەر یاریگەکانی عێراقیش هەڵنەگیراوە".  لە بەیاننەمەکەی کۆمکاری گشتیی یەکێتیی تۆپی پێی کەنداودا، هاتووە "بڕیارماندا پاڵەوانێتی کەنداوی ٢٥ دوابخرێت و لە جیاتی مانگی ١٢ ـی ٢٠٢١ لە مانگی یەکی ٢٠٢٣ ئەنجام بدرێت".  ئەم بڕیارەی کۆمکاری گشتیی یەکێتیی تۆپی پێی کەنداو، دەرئەنجامی ئەو گوشارە بوو کە یەکێتییەکانی تۆپی پێی وڵاتانی کەنداو خستیانە سەر یەکێتییەکەی کەنداو، بەهۆی چڕی خشتەی یارییەکانی هەڵبژاردەکانیان.  بێجگە لەوەش، لیژنەیەکی تایبەتی سەر بە کۆمکاری گشتیی یەکێتیی تۆپی پێی کەنداو، بەسرە و ئامادەکارییەکانی بۆ میوانداریکردنی پاڵەوانێتییەکەی بەسەرکردەوە و راپۆرتێکیان سەبارەت بە ئامادەکارییەکانی بەسرە و ژێرخانی ئابووری و وەرزشیی شارەکە بەرزکردەوە، دواتر بڕیاری دواخستن راگەیێنرا.  پێشتر دووجار یارییەکانی کەنداو لە عێراق وەرگیراونەتەوە یان دواخراون، ئەمجارەش وڵاتی قەتەر کە رکابەرێکی سەرسەختی عێراق بوو بۆ میوانداریکردنەکە، کشانەوەی خۆی راگەیاند لە بەرژەوەندی شاری بەسرە.