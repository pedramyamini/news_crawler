گواردیۆلا لە کۆنگرەی رۆژنامەڤانی بەر لە یارییەکەی بەرامبەر پاریس سانجێرمان، لە گەڕی دووەمی خولی یانە پاڵەوانەکانی ئەوروپا بەشێوەیەکی چاوەڕواننەکراو گوتی "پاریس سانجێرمان زۆر باشە، نازانم دەبێت چی بکەین بۆ راگرتنیان، ئەم هەموو بەهرەیە لە تیپەکەدا کۆبووەتەوە، بەراستی بەرگریکردن بەرامبەریان قورس دەبێت، ئەمە ئەو شتەیە کە رووبەڕووی ئێمە دەبێتەوە. "  لەبارەی رووبەڕووبوونەوەی مێسی گواردیۆلا گوتی "ئەوە روویدا کاتێک من راهێنەری بایرن میونشن بووم، زەحمەتە یاریکەرێک بدۆزیتەوە بەدرێژایی کاروانی یارییکردنی لەگەڵ یەک راهێنەر یاریی بکات، من لەگەڵ بایرن میونشن و مان سیتی ئەوەم بەرامبەری کرد. "  گواردیۆلا زیاتر گوتی "رۆیشتنی مێسی بۆ پاریس سانجێرمان بۆ هەمووان چاوەڕواننەکراوبوو، پێشتر کەس لەو بڕوایەدا نەبوو ئەمە رووبدات، بەڵام ئەمە روویدا و ئەمە ژیانە. "  پێپ دەڵێت "یاریزانی وەک مێسی خۆی لەنێو یاریگەدا قسەدەکات، پێویست بەوە ناکات تۆ هیچی بۆ زیادبکەیت، ئێمە بەختەوەرین کە ماوەی ١٥ ساڵی رابردوودا ئەومان بینیوە، پێویست ناکات ئێستا هیچ ستایشێکی بکەم، هیوادارم لەپێناو یارییەکەدا سبەی ئامادەبێت. "  لە کۆنگرە رۆژنامەڤانییەکەدا، گواردیۆلا دوورکەوتنەوەی ئیلکای گوندۆگان، ناوەڕاستکاری یانەکەی تاوەکو وادەی بەڕێوەچوونی یارییەکانی هەڵبژاردەکان راگەیاند.  لەبارەی بەهێزترین تیپ کە وەک راهێنەر رووبەڕووی بووبێتەوە گواردیۆلا گوتی "پاریس سانجێرمان توانای پێویستی هەیە، بارسێلۆنای سەردەمی ئێنریکیش بەهەمان شێوە. "  رۆژی سێشەممە، لە دووەم یاریی قۆناخی کۆمەڵەکانی چامپیۆنزلیگدا، یانەی مانچێستەر سیتی لە دەرەوەی یاریگەی خۆیدا بەرامبەر یانەی پاریس سانجێرمان یارییدەکات.  لیۆنێل مێسی ئەمڕۆ بەشداریی لە مەشقەکانی یانەی پاریس سانجێرماندا کرد و بۆ یارییەکە ئامادەیە.