یارییەکە لەسەر یاریگەی دیێگۆ ئارماندۆ مارادۆنا لە شاری ناپۆلی لە کاژێر ١٩: ٠٠ بەڕێوەدەچێت، یوڤێنتوس ٩ یاریزانی یاری ناکات کە بەشی زۆریان سەرەکین.  لە ریزەکانی بیانکۆنێریدا، هەریەکە لە دیبالا، کیێزا، کوادرادۆ، بینتانکور، ساندرۆ، دانیلۆ، ئارسەر، رامزی و کایۆ جۆرج ئامادەی یاریکردن نین.  یوڤێ خراپترین دەستپێکی هەیە و لە دوو یاریی یەکەمدا تەنیا یەک خاڵی کۆکردووەتەوە، لەدوای رۆیشتنی کریستیانۆ رۆناڵدۆشەوە مۆیس کینی گواستەوە کە ئەمڕۆ بە ناچاری یەکەم یاریی خۆی بەشێوەی سەرەکی دەکات لە کاتێکدا چەند یەکەیەکی کەم مەشقی لەگەڵ پێکهاتەکەی ئالێگریدا کردووە.  هەرچی یانەی ناپۆلیشە بە سەرکردایەتی لوچیانۆ سپالێتی لە دوو یاریی یەکەمی بردەوە و ئاستێکی باشیان پیشانداوە.  ئەم یارییە لە رۆژهەڵاتی نێوەڕاست و باکووری ئەفریقا بەشێوەی خۆڕایی دەگوازرێتەوە لە تۆڕی کۆمەڵایەتی یوتیوب.  هەر لەم گەڕەی خولی ئیتاڵیا بینەران دەتوانن بەشێوەی خۆڕایی یارییەکانی نێوان، میلان و لازیۆ، رۆما و ساسۆلۆ، ئاتالانتا و فیۆرێنتینا لەگەڵ یارییەکەی سامپدۆریا و ئینتەرمیلان ببینن.