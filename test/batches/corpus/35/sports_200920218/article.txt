لە دوایین یاریی لیڤەرپوول لە پرێمەرلیگدا، کە بەرامبەر کریستال پاڵاس بوو، رێدز ٣ - ٠ بردییەوە، محەممەد سەڵاح لە کاتی تۆمارکردنی گۆڵی دووەمی لیڤەرپوول لە خولەکی ٧٨ درێسی خۆی لەبەرکردەوە، کە بەهۆیەوە کارتێکی زەردی وەرگرت و ئەو دیمەنە هەمووانی تووشی شۆککرد، چونکە ماسوولەکانی فیرعەونی میسری بەجۆرێکن کە بڕواپێکردنیان ئاسان نییە.  ئەو وێنەی سەڵاح لە تووڕە کۆمەڵایەتییەکاندا هەرایەکی زۆری نایەوە، کە سەدان هەزارن لایک و کۆمێنتی بۆ کرابوو، هەزاران کەس سەرسوڕمانبوونی خۆیان بەو جەستە بەهێزەی سەڵاح نیشانداوە، بەڵام ئەوەی جێگەی سەرسوڕمانە ئەوەیە کە زۆر لە بەشداربوونی سۆشیاڵ میدیا بڕوایان نەدەکرد موسوولکەکانی ئەستێرەی لیڤەرپوول راستەقینە بن و دەیانگوت بە فۆتۆشۆپ دروستکراون.  لە راستیدا ئەو وێنەیە راستییە و AFP گرتوویەتی و ئەو راستییەش دەسەلمێنێت کە یاریزانی میسری پێویستە مەشقێکی زۆر بکات تاوەکو ببێتە خاوەنی ئەو ماسوولکە بەهێزانە، کە هەندێک پێیانوابوو سەڵاح لە نێو سەرجەم یاریزانانی تۆپی پێدا خاوەنی بەهێزترین جەستەیە و ماسوولکە بەهێزەکانی دەیپارێزن لە تووشبوون بە پێکان.  هەندێک لە کۆمێنتەکانیش سەرنجڕاکێشن، کە هەندێکیان ئەو ماسوولکانەی سەڵاح بە پەڕی باڵندەکان دەچوێنن، هەندێکیش نووسیویانە وەک ئێسکی ماسین و زۆری دیکەش لە کۆمێنتەکانیاندا گوتوویانە "وەک ئەوەیە یەکێک لە پشتەوە لە باوەشی گرتبێت".  ئەو ماسوولکە سەرنجڕاکێشانەی لە ژێر باڵی سەڵاحدا دەردەکەون و سەرنجی هەموو لایەکیان راکێشاوە، ناوی زانستییان Serratus anterior muscleـە، کە  ئێسکەکانی شان بە هەشت پەڕی سەرەوە دەلکێنن.  لەنێو وەرزشوانانیشدا ئەو ماسوولکەیە بە "ماسوولکەی بۆکسێنەر" ناسراوە، چونکە بەرپرسیارە لە درێژکردنەوەی شانەکە بۆ پێشەوە لە دەوری قەفەسی سینگ کاتێک کەسێک بۆکسێک لە یەکێکی دیکە دەوەشێنێت.  هەر کەسێک بیەوێت وەک محەممەد سەڵاح ئەم ماسوولکەیەی بە روونی دیاربکەوێت، پێویستی بە مەشقێکی زۆر سەخت و ماندووکەری سک، شان و سینگی هەیە، کە بریتییە لە بەرزکردنەوەی قورسایی لەسەر سەری و بەرزکردنەوەی هەردوو دەستی.