کۆیار گەنجێکی باشووری کوردستانە، خەڵکی پیرەمەگروونە، لە ساڵی ٢٠١٤ چووەتە بەریتانیا و لە شاری بێرمنگهام دەژیت، ئەو لە ٢٠١٧ دەستی بە  وەرزشیی هونەرەکانی بەرگری شەڕ کردووە.   کۆیار بە رووداوی گوت "لە بەریتانیا دەستم بەم وەرزشە کردووە، چونکە لە ٢٠١٤ کاتێک لە کوردستانەوە هاتم ئەو یارییە لەوێ نەبوو، کە هاتمە بەریتانیاش یان دەبووایە لە کارکردن بم یان لە ماڵەوە بمێنمەوە، ئەوە هانیدام خۆم سەرقاڵی وەرزشێک بکەم و ئەوەم هەڵبژارد، کە سوپاس بۆ خوا تاوەکو ئێستا زۆر سەرکەوتووم".  ئەو زیاتر گوتی "من خەونم هەبوو، بەخۆم گوت بۆ ئەوە نەهاتووم لە ماڵەوە بمێنمەوە، پێویستە بۆ خانەوادەکەم و وڵاتەکەشم بسەلمێنم، کە خەونم هەیە و توانای هێنانەدی خەونەکشم هەیە، ئیدی دەستم بە مەشقەکان کرد و بەڵێنم بە مامۆستاکانم دا کە جددی دەبم و خەونم هەیە، ئیدی ئەوان زۆر یارمەتییان دام و یارییەکانیان بۆ رێکخستم".  کۆیار، کە هەندێجاریش بە کۆیار پیرەمەگروونی ناودەبرێت، باسی سەرکەوتنی ئەم دواییەی کرد و بە رووداوی گوت "من تاوەکو ئێستا ٥ یارییم ئەنجامداوە، لە چواریاندا سەرکەوتوو بوومە و تەنیا لە یەک یارییدا تووشی شکست بووم، بەڵام دوایین دوو یارییم بردووەتەوە، دۆڕانەکەم بۆ ساڵی ٢٠١٨ دەگەڕێتەوە".  یارییەکەی ئەمدواییەی کۆیار لە پاڵەوانێتییەکی ئەوروپی بوو بە ناوی golden ticket fight promotions، کە ماریۆ سەیدی پاڵەوانی کوردیش بەشداری لەم پاڵەوانێتییەدا کردبوو، کە جاری یەکەمە دوو پاڵەوانی کورد پێکەوە بەشداری لە پاڵەوانێتییەکی ئەوروپی لەم ئاستەدا بکەن.  کۆیار ئاماژەی بۆ ئەوەکرد کە کوردێکی زۆر لە هەموو ئەوروپاوە هاتبوون بۆ هاندانیان، بەتایبەتی لەبەر ماریۆ سەید، کە پاڵەوانێکی ناسراوە، بەڵام بەداخەوە کە ئەو تووشی شکست بوو "ئەوە بۆ من دەرفەتێکی باش بوو کە ئاستێکی بەرز پێشکەش بکەم و لە یارییەکەمدا تەنیا خولەکێک و ٢٨ چرکەم پێویست بوو، بۆ ئەوەی بەرامبەرەکەم ناچاربکەم خۆی بەدەستەوە بدات، کە یاریزانێکی رووسی بوو، لە لەندەن دەژیت و هەر لەوێش راهێنانەکانی دەکات".  کۆیار باس لەوەش دەکات، کە ئەوەی زیاتر دڵی خۆشکردووە ئەوەبووە کە سەرۆک و رێکخەری ئەو پاڵەوانێتییە، کە دانکە سێلە و یاریزانێکی بەنێوبانگی ئەو یارییە بووە، سەرسام بووە بە ئاستی ئەو و گوتی "داوایلێکردم لەمەودوا لە جیمەکەی راهێنان بکەم و بۆ ئەو یاریی بکەم، منیش بڕیارمداوە لە مانگی داهاتووە بچمە  ژێر سەرپەرشتیی ئەو و یاری داهاتووم بۆ ئەو دەکەم، کە خۆی دەبێتە مامۆستای تایبەتیم".  ئەو پاڵەوانە گەنجە کوردە، ویستی لە رێگەی رووداوەوە ئاواتەکانی بە هەموو هاندەرێکی رابگەینێت و گوتی "ئاواتی منە ئاڵای کوردستان بشەکێنمەوە و یارمەتی یاریزانانی نوێ بدەم ئەوانەی کوردن، چونکە من کە دەستم پێکرد، کەسم نەبوو یارمەتیم بدات، بۆ من زۆر زەحمەت بوو، ژیان لێرە زۆر زەحمەتە، دەبێت بە درێژایی رۆژ کاربکەی بۆ ئەوەی بژیت، من لە کاژێر ٨ بەیانی تاوەکو ٦ کارم دەکرد و لە شەشیشەوە تاوەکو ٩ دەچوومە راهێنانەکانم".   ئەو لە بەردەوامی قسەکانیدا، گوتیشی "هیوادارم رۆژێک دابێت نازناوێکی جیهانی ببەمەوە، کە زۆر لەوە دوورنیم و هێشتا تەمەنم بچووکە، دەمەوێت ناوی وڵاتەکەم و نیشتیمانەکەم بەرز بکەمەوە"، ئەو زیاتر گوتی "ئاواتمە ئەو ژیانە زەحمەتەی لە وڵاتەکەم و لێرە بەسەرم بردووە و ئەو هەموو ماندووبوون و کۆششەی کردوومە تاوەکو گەیشتووم بەم ئاستە بیکەمە چیرۆکێک یان فیلمێک، بۆ ئەوەی بە خەڵکی پیشانبدەم کە تۆ ئەگەر خەونێکت هەبێت و هەوڵی بۆ بدەی و تێبکۆشی دەگەیتە ئامانجەکەت".  کۆیار کوردی، گەنجێکی نیشتیمانپەروەرە، لە هەر یارییەکدا بێجگە لە ئاڵای کوردستان هەموو شتێکی بەو ئاڵایە نەخشاندووە، جلەکانی و تەنانەت پارێزەری ددانەکانیشی ئاڵای کوردستانە.  ئێستا ئەو پاڵەوانە کوردە ناوبانگێکی باشی دەرکردووە، کە لە ئینیستاگرام ٣٨ هەزار فۆلۆوەرسی هەیە، خۆی بە قەرزاری هاندەرانی دەزانێت، کە وەکخۆی دەڵێت، لە هەموو شوێنێکەوە هانی دەدەن، بەڵام ئەو خۆی زۆر بە قەرزاری دایکی دەزانێت.  ئەو باسی دایک و باوکی کرد و دووپاتیکردەوە کە لەوەتەی ٢٠١٤ دایک و باوکی نەبینیەوەتەوە و دەڵێت "کێشەی نیشتەجێبوونم هەبوو، بەڵام دەمەوێت بە نازناوێکی گەورەوە بگەڕێمەوە بۆ کوردستان، بۆ بینینی دایکم، کە بەڕاستی زۆر قەرزاری دایکمم، هەمیشە هەست و سۆز و خۆشەویستی خۆی پێبەخشیوم، ئەو بەردەوام هانیداوم".