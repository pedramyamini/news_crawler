ئەلیکساندەر چێفرین، سەرۆکی فیدراسیۆنی تۆپی پێی ئەوروپا بۆ گۆڤاری دێر شپیگلی ئەڵمانی قسەیکردووە و دەڵێت " رۆیشتنی ریال مەدرید، بارسێلۆنا و یوڤێنتوس لەو دامەزراوەیەی ئەو سەرۆکایەتی دەکات بۆ ئەو گرنگ نییە و سەرۆکەکانی یانەکەش بە فیتنەچی ناو دەبات. ".  چێفرین گوتی "رۆیشتنی ئەوان گرنگ نییە، بەڕاستی پێکەنینم بەوە دێت کە ئەوان دەیانەوێت پاڵەوانێتییەکی نوێ دروستبکەن و لە هەمان کاتیشدا بەشداری لە چامپیۆنزلیگدا بکەن. "  سەرۆکی یۆفا دەڵێت "سەرۆکەکانی ئەو یانانە فیتنەچین و دەیانویست تۆپی پێ بکوژن. ".  ئەلیکساندەر چێفرین بەدیاریکراوی هێرشدەکاتە سەر فلۆرێنتینۆ پێرێز، سەرۆکی یانەی ریال مەدرید و دەڵێت "ئەو سکاڵای ئەوەی هەبوو کە ئەگەر سوپەرلیگ نەبێت ناتوانێت هیچ یاریزانێک بگوازێتەوە، کەچی بەرامبەر ١٨٠ ملیۆن یۆرۆ ئامادەبوو گرێبەست لەگەڵ کیلیان ئێمباپێ بکات. "  ئەم قسانەی سەرۆکی یۆفا لەکاتێکدایە، تاوەکو ئێستا هەریەکە لە فلۆرێنتینۆ پێرێز، سەرۆکی یانەی ریال مەدرید، خوان لاپۆرتا، سەرۆکی یانەی بارسێلۆنا و ئاندریا ئانێلی، سەرۆکی یانەی یوڤێنتوس دەستبەرداری پرۆژەی سوپەرلیگ نەبوون و دەیانەوێت ئەو پاڵەوانێتییە جێگەی چامپیۆنزلیگ بگرێتەوە.  پێرێز زیاتر لە جارێک رایگەیاندووە، سوپەرلیگ دەبێتە هۆکاری بۆژانەوەی ئابووری یانەکان و سوودی زۆری دەبێت، بەڵام فیدراسیۆنی تۆپی پێی ئەوروپا دژی ئەو بیرۆکەیە وەستاوەتەوە.