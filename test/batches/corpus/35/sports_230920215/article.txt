تیپەکەی سۆلشایەر، لە قۆناخی سێیەمی کاراباو کەپدا، بە بێ کریستیانۆ رۆناڵدۆ، کە پشووی پێدرابوو، میوانداری وێستهامی کرد و بە گۆڵێکی بێبەرامبەر پێی دۆڕا و ماڵئاوایی لە پاڵەوانێتییەکە کرد.  تیپی میوان هەر زوو گورزی خۆی وەشاند و مانوێل لانزینی ئەرجەنتینی لە خولەکی ٩ ـدا تۆڕی دیان هێندرسۆنی هەژاند و گۆڵی پێشکەوتنی بۆ یانەکەی لەندەن تۆمارکرد.  دوای ئەو گۆڵە، یاریزانانی شەیتانە سوورەکان زۆر هەوڵیاندا گۆڵی یەکسانبوون بەدەستبێنن، بەڵام هەموو هەوڵەکانی ماتا، لینگارد و مارسیال بێئەنجام بوون.  لە نیوەی دووەمیشدا، کوڕانی سۆلشایەر زۆر هەوڵیاندا گۆڵ بکەن و چەندین هەلی گۆڵکردنیشیان دروستکرد، بەڵام لە هیچ هەوڵێکیاندا سەرکەوتوو نەبوون، تاوەکو ناوبژیوانی یارییەکە فیکە سەرکەوتنی وێستهام و دەرچوونی مانچێستەر یونایتدی لێدا.  ئەمە لە کاتێکدایە، کە بەر لە چەند رۆژێک لە پرێمەرلیگدا، مانچێستەر یونایتد ٢ - ١ لە وێستهامی بردەوە.  ئۆلێ سۆلشایەری راهێنەر، پێیباشبوو لەم یارییەدا پشوو بە کریستیانۆ رۆناڵدۆ بدات، بۆ ئەوەی بۆ دوو یارییە گرنگەکەی پرێمەرلیگ و چامپیۆنزلیگ لە هەفتەی داهاتوودا بەباشی ئامادەبێت، بەڵام بە یارینەکردنی کریس کەس نەبوو گۆڵ بۆ تیپەکەی سۆلشایەر بکات و مان یونایتد لە دەرکردن رزگاربکات.