دکتۆر دیار ئیبراهیم، بەڕێوەبەری گشتیی تەندروستیی راپەڕین هەواڵەکەی بۆ تۆڕی میدیایی رووداو پشتڕاستکردەوە و گوتی، کە ئەو گەنجە لە نەخۆشخانەی ژیان کە تایبەتە بە تووشبووانی کۆرۆنا گیانی لەدەستداوە.   ئەو یاریزانەی گیانی لەدەستداوە ناوی (محەممەد عەلی)ـە و یاریزانی یانەی ئاگرینە لە حاجیاوا. قارەمان عەباس هاوڕێی ئەو گەنجەیە کە گیانی لەدەستداوە و گوتی "چەند رۆژێک بوو باری تەندروستی جێگیربوو، بەڵام دوێنێ تەندروستی زیاتر تێکچووە و بەهۆیەوە گیانی لەدەستداوە. "  ئاسۆ بۆڵی، سەرۆکی لیژنەی تیپە میلییەکانی حاجیاوا بە تۆڕی میدیایی رووداوی راگەیاند، کە ئەو گەنجە یاریزانێکی دیار و باشی تۆپی پێبووە "بەداخەوە بەهۆی تووشبوونی بە ڤایرۆسی کۆرۆنا گیانی لەدەستداوە. "  سەرۆکی لیژنەی تیپە میلییەکانی حاجیاوا دەشڵێت، بڕیارە ئەو یاریزانە لە گۆڕستانی پووکە لە گەڕەکی کفرەدۆڵی حاجیاوا بەخاک بسپێردرێت.  بەپێی دوایین ئامارەکانی وەزارەتی تەندروستیی هەرێمی کوردستان تاوەکو ئێستا ٢٩٠ هەزار و ٣٩ کەس تووشی کۆرۆنا بوون، لەو ژمارەیە ٢٤٥ هەزار و ٧٩٣ کەس چاکبوونەتەوە. هەروەها تاوەکو ئێستا ٥ هەزار و ٣٦٢ کەس گیانیان لەدەستداوە. ئێستا ٣٨ هەزار و ٨٨٤ تووشبووی کۆرۆنا لە هەرێمی کوردستان لەژێر چاودێری پزیشکدان.