رۆژنامەکانی ئیسپانیا باس لەوە دەکەن کە رۆیشتنی مێسی لە بارسا بێجگە لەوەی لە رووی هونەری و یاریکردنەوە زیانێکی زۆری بەو یانەیە گەیاندووە، لە رووی داراییشەوە زۆر زیانی بۆ بارسا هێناوە.  بەگوێرەی هەواڵی ئەو رۆژنامانە، لە نوێترین پێشهاتدا گورزێکی ئابووری گەورە بەر یانەی کەتەلۆنی کەوت و یەکێک لە گەورەترین و گرنگترین سپۆنسەرانی بارسا گرێبەستەکەی هەڵوەشاندەوە، بەهۆی نەمانی مێسی لەو یانەیە.  وەک ئەو سەرچاوانە ئاماژەی بۆ دەکەن، کۆمپانیای راکوتینی سپۆنسەری سەرەکی بارسێلۆنا لەگەڵ کارگێڕی یانەی کەتەلۆنی رێککەوتووە بۆ ئەوەی گرێبەستی نێوانیان هەڵبوەشێننەوە، کە لە ساڵی ٢٠٢٠ نوێیانکردبووەوە.  راکوتین، کە کۆمپانیایەکی ئەلیکترۆنیی ژاپۆنییە، ساڵی ٢٠١٧ رێککەوتنێکی لەگەڵ بارسا کرد، کە بەهۆیەوە هەر وەرزێکدا ٥٥ ملیۆن یۆرۆی دەدایە یانەکە، لە ساڵی ٢٠٢٠ هەردوولا گرێبەستەکەیان نوێکردەوە، بەڵام ساڵی رابردوو بڕی پارەکە بەهۆی کۆرۆناوە لە ٥٥ ملیۆن یۆرۆوە کردە ٣٠ ملیۆن یۆرۆ.  بەپێی ئەو سەرچاوانە، کۆمپانیا ژاپۆنییەکە بەهۆی رۆیشتنی لیۆنێل مێسی بۆ ریزەکانی یانەی پاریس سانجێرمانی فەرەنسی ئەو بڕیارەی داوە و ئامادەنییە سپۆنسەری بارسێلۆنای بێ مێسی بکەن.  ئەمە لە کاتێکدایە، کە خوان لاپۆرتای سەرۆکی بارسێلۆنا، لە کاتی بانگەشەکردن بۆ هەڵبژاردنەکانی سەرۆکایەتی بارسا، رایگەیاند سپۆنسەری زیاتر بۆ یانەکە دەدۆزێتەوە و لیۆنێل مێسیش دەهێڵێتەوە، کەچی هەم مێسی رۆیشت و هەم سپۆنسەرە هەرە گرنگەکەیشی لەدەستدا.  ئێستا پێویستە لەسەر خوان لاپۆرتا و کارگێڕییەکەی، بەدوای سپۆنسەرێکی دیکەدا بگەڕێن، بۆ ئەوەی جێگەی راکوتین بگرێتەوە، کە ئەو یانەیە زۆر پێویستی بە سپۆنسەر هەیە، بەهۆی ئەو بارودۆخە داراییە خراپەی لە ئەنجامی کۆرۆنا و خراپ هەڵسوکەوتکردنی کارگێڕیی پێشووی یانەکە، بە سەرۆکایەتی جۆسێپ ماریا بارتۆمیۆ هاتووەتە ئاراوە، کە زیاتر لە ملیارێک یۆرۆ قەرزی کەوتووەتە سەری.  لیۆنێل مێسی، لە دوا رۆژەکانی مێرکاتۆی ئەم هاوینەدا، بەشێوەیەکی چاوەڕواننەکراو لە بارسێلۆنا رۆیشت و پەیوەندی بە ریزەکانی یانەی پاریس سانجێرمانەوە کرد، کە یانەی کەتەلۆنی بەوە پاساوی هێنایەوە، کە بەهۆی زۆری قەرزەکانی سەر یانەکە و لە ترسی یاسای یاریی دارایی خاوێن نەیدەتوانی گرێبەستی ئەفسانەی ئەرجەنتینی نوێ بکاتەوە.