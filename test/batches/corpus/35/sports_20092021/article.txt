یارییەکە بە نزاکانی ڤینیسیۆس دەستیپێکرد و ریال دەستپێشخەربوو لە هێرشبردن و ڤالێنسیاش وەڵامی هەبوو، بەڵام نیوەی یەکەم بەبێ گۆڵ کۆتاییهات.  لەنیوەی دەووەمدا خاوەن ماڵ دەستپێشخەربوو، چەندجارێک یاریزانانی نزیکبوون لە گۆڵکردن، تاوەکو هوگۆ دورۆ لە خولەکی ٦٦ کۆتایی بە چاوەڕوانییەکانی شەمشەمەکوێرەکان هێنا و بە تۆمارکردنی گۆڵی پێشکەوتن، مێستایای بە چەپڵەڕێزان و هاواری جەماوەر هێنایە لەرزە.  ریالییەکان خۆیان بەدەستەوەنەدا، بەڵام تاکو خولەکی ٨٦ چاوەڕێ بوون، تاوەکو لێدانێکی ڤینیسیۆس بەر بەرگریکاری ڤالێنسیا کەوت و ئاراستەی خۆی بەرەو تۆڕی ڤالێنسیا گۆڕی و ئەنجامەکە یەکسان بووەوە.  مەدریدییەکان بەمەش نەوەستان و کەریم بنزیمای کاپتن و ئەستێرەی یانەکە لە خولکی ٨٨ گۆڵی دووەمیشی بۆ یانەی شاهانە بەدەستهێنا، کە بەم سەرکەوتنە ریال مەدرید بە ١٣ خاڵ پێشەنگی لە ئاتلێتیکۆ مەدرید وەرگرت.  بەر لەو یارییە ٣ یاری دیکەش بەڕێوەچوون، کە لەسەر یاریگەی مایۆرکا یاریزانانی ڤیاڕیال زۆر هەلی گۆڵکردنیان لەدەستدا و نەیانتوانی لە مایۆرکا ببنەوە و یارییەکە بەبێ گۆڵ کۆتاییهات، بەهەمان شێوە ئەنجامی یارییەکەی ریال سۆسیداد و سێڤییاش بەبێ گۆڵ کۆتاییهات، ئەگەرچی ریال سۆسیداد لێدانێکی سزای بۆ هەژمارکرا، بەڵام ئۆیارزابال لەدەستیدا.  یاری ریال بێتیس و ئیسپانیۆلیش هەر بە یەکسانبوون کۆتاییهات، بەڵام ئەمیان بە ئەنجامی ٢ - ٢ کە سەرەتا ئەلیکس ڤیدال ئیسپانیۆلی بە گۆڵێک پێشخست، بەرلەوەی تووشی پێکان ببێت.  لە خولەکی ٤١ بێتیس لە رێگەی ویلیانی بەرازیلییەوە وەڵامی ئیسپانیۆلی دایەوە و گۆڵی یەکسانبوونی بەدەستهێنا، دوای ٣ خولەک نەبیل فەقیر گۆڵی دووەمیشی بۆ بێتیس تۆمارکرد.  لە نیوەی دووەمدا پێزێلای ئەرجەنتینی بە کارتی سوور دەرکرا و ئیسپانیۆل سوودی لە کەمبوونەوەی ژمارەی یاریازنانی بێتیس وەرگرت و لە دوایین خولەکدا لیاندرۆ کابرێرا گۆڵی دووەم و یەکسانبوونی بۆ ئیسپانیۆل تۆمارکرد و هەردوولا خاڵەکانی یارییەکەیان لەنێو خۆیاندا دابەشکرد.