یارییەکە لەسەر یاریگەی کۆمەرز بانک دەبێت لە شاری فرانکفۆرت لە کاژێر ١٩: ٤٥، یانە ئەڵمانییەکە راستەوخۆ بەشداری لە قۆناخی کۆمەڵەکانی یۆرۆپالیگ کردووە، بەڵام فەنار بەشداری لە یارییەکانی پاشکۆی دووەمی یۆرۆپالیگ کردبوو.  فەنارباخچە ١٤ یارییە لەسەریەک نەدۆڕاوە، لە کاتێکدا یانەی فرانکفۆرت پێنچ یارییە لەسەریەک هیچ بردنەوەیەکی نییە.  لە یانە ئەڵمانییەکە ئالمامی تۆرێ و سێباستیان رۆدە ئامادەنین، گومانیش لە یاریکردنی فابیۆ بلانکۆ، ئەمین یونس و راگنار ئاچێ هەیە.  لە تیپە تورکییەکەشدا مارسێل تیسێراند، خۆسێ سۆزا، نازم سانگارێ، فەردی کادیئۆغلۆ و ئیرفان جان کاهڤەچی ئەگەر هەیە بەشداری نەکەن بەهۆی نائامادەییانەوە کە پێکانیان هەبوو، سەردار دورسونیش کارتی هەیە و یاری ناکات.  یەکێکی دیکە لە یارییە بەهێزەکانی ئەمشەوی یۆرۆپالیگ، یانەی گالاتاسەرای تورکی میوانداریی یانەی لازیۆی ئیتاڵی دەکات.  یانەی گالاتاسەرای لەسەر یاریگەی تورک تێلێکۆم یارییەکەی بەرامبەر لازیۆ دەکات لە کاژێر ٢٢: ٠٠.  لازیۆ راستەوخۆ گەیشتووەتە قۆناخی کۆمەڵەکانی خولەکە، بەڵام گالاتاسەرای دوای ئەوەی لە پاشکۆی چامپیۆنزلیگ بە ئایندهۆڤن دۆڕا، بەشداری لە پاشکۆی یۆرۆپالیگ کرد و بە بردنەوەی لە یانەی راندێرس گەیشتە قۆناخی کۆمەڵەکان.  لە یانەی لازیۆ لازاری گەڕاوەتەوە و بەسەرەکی لە شوێنی ماروسیچ یاریدەکات، پێدەچێت ماوریزیۆ ساری پشوو بە ئیمۆبێلی بدات و لە شوێنی ئەو ڤێدات موریکی یاری بکات.  لە یانەی گالاتاسەرای هەریەکە لە مارکاو بەهۆی راگیرانەوە کە ٧ یاریی سڕکراوە، لوینداما و کەرەم ئاکتورکئۆغلۆ بەتەواوی ئامادەی یاریکردن نییە.