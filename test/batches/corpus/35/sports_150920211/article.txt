پیکێ دوای دۆڕانیان بە ٣ - ٠ لە یاریگەی خۆیاندا لەلێدوانێکی تەلەڤزیۆنیدا گوتی "ئەنجامێکی زۆر سەیر بوو، با خۆمان هەڵنەخەڵەتێنین، یارییەکە تاوەکو گۆڵی یەکەم لەنێوان هەردوو تیپدا هاوسەنگ بوو، بەڵام گۆڵی دووەم زیانێکی زۆری پێگەیاندین. "  بەرگریکارەکەی بارسێلۆنا زیاتر گوتی "بابزانین لە کۆتایی وەرزدا چی روودەدات، ئێستا بارودۆخەکە جیاوازە، بەڵام بەدڵنیاییەوە بە گەڕانەوەی عوسمان دێمبێلی و ئانسو فاتی بارودۆخەکە باشتر دەبێت. "  پیکێ دەڵێت "پێویستە راستگوبین، ئێمە لەنێو بەربژێرەکانی بردنەوەی چامپیۆنزلیگدا نین، بەڵام ئەمە کێشەمان بۆ دروست ناکات. "  پیکێ زیاتر گوتی "زۆرجار لە زۆر بۆنەدا ئەوانەی بەربژێرنین لە کۆتاییدا دەبنە پاڵەوان، بارودۆخەکان زۆر گۆڕانکاریان بەسەردادێت، ئێمە بەدوای بیانوودا ناگەڕێین لە بارسا. "  کاپتنی دووەمی بارسێلۆنا دەڵێت "تۆپی پێ بردنەوە، دۆڕان و یەکسانبوونی تێدایە، پێویستە لە دۆڕانەکان فێرببین. "  ئەم قسانەی پیکێ لەکاتێکدایە، بارسێلۆنا لە یاریی یەکەمی خولی یانە پاڵەوانەکانی ئەوروپادا لەنێو یاریگە و هاندەرانیدا بە ٣ - ٠ بەرامبەر یانەی بایرن میونشنی ئەڵمانی دۆڕا و یارییەکەش کاردانەوەی زۆری بەدوای خۆیدا هێنا.