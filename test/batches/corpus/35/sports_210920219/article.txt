لە ئاهەنگێکی تایبەتدا، کە لە مۆزەخانەی ئالیانز ئارێنا بەڕێوەچوو، لاپچینی زێڕی ٢٠٢١ وەک باشترین گۆڵکاری خولەکانی ئەوروپا، بە رۆبێرت لیڤاندۆڤسکی درا، کە دوای وەرگرتنی خەڵاتەکە دڵخۆشیی خۆی راگەیاند و وەڵامی چەند پرسیارێکیشی دایەوە.  هێرشبەری یانەی باڤاری، سەرەتا باسی ئامانجەکانی یانەکەی کرد و گوتی "هێشتا کارەکەمان تەواو نەبووە و ئێمە تینووی نازناوی زیاترین".  ئەو باسی باڵۆن دۆریشی کرد، کە ساڵی رابردوو بەهۆی کۆرۆناوە نەدرا و ئەو لێیبێبەشبوو، بەو پێیەی بەهێزترین بەربژێری خاڵاتەکە بوو، بە بەڵگەی ئەوەی زە بێستی برد. لیڤا گوتی "وەرزەکە ئێستا دەستیپێکردووە، هێشتا زۆر یارییمان لەپێشە و دەتوانم زۆر گۆڵ تۆماربکەم، من دەمەوێت لەگەڵ تیپەکەم سەرکەوتن بەدەستبێنم، من لەپێناو تیپەکەم گۆڵ دەکەم".  یاریزانی پۆلەندی روونیشیکردەوە "من یاریزانی بایرن میونشنم و دەمەوێت بەردەوام بم لە بەدەستهێنانی سەرکەوتن و نازناوەکان، من ئەزموونێکی زۆرم هەیە و هێشتا دوا قسەی خۆم نەکردووە".  سەبارەت بە بەراوردکردنیشی بە لیۆنێل مێسی و کریستیانۆ رۆناڵدۆ؟ ئەو گوتی "من هەمیشە رکابەری لەگەڵ خۆم دەکەم، ئەوەی لیۆ و کریستیانۆ دەکەن، لەوانەیە ماوەیەکی درێژ دووبارە نەبێتەوە، لەگەڵ ئەوەشدا من سەیری خۆم دەکەم، کە دەتوانم چی بکەم و چی پێشکەش بکەم. ئەوە پێویستی بە کارێکی زۆر هەیە".  لیڤا چاکەی دایک و باوکیشی لەبیربوو، گوتی "دایک و باوکم هەمیشە پشتیوانم بوونە، من بەبەختم کە بووم بە یاریزانی تۆپی پێ، دایکم و باوکم زۆر شتیان لەپێناو مندا کردووە".  سەبارەت بەوەی ئایا ریال مەدرید دانوستانی لەگەڵ کردووی، بۆ ئەوەی بچیتە ریزەکانی؟ لیڤاندۆڤسکی گوتی "بەڵێ، من قسەم لەگەڵ فلۆرێنتینۆ پێرێز کرد، بەڵام تەنیا ئەوەندە دەڵێم".  لەبارەی داهاتووی خۆیشەوە، لیڤا دووپاتیکردەوە کە گرێبەستێکی لەگەڵ بایرن میونشن هەیە و گوتی "دەمەوێت بەردەوام بم لە سەرکەوتنەکانم لەگەڵ یانەکەم، ئێستا ئێمە هەستدەکەین کە دەتوانین شتێکی وەک بەر لە دوو وەرز بەدەستبێنین".  ئەو گوتیشی "بڕوام نەدەکرد ئەوەندە گۆڵە تۆماردەکەم، بەتایبەتی دوای ئەوەی تووشی پێکان بووم".  رۆژنامەی کیکەری ئەڵمانی خەڵاتی لاپچینی زێڕی بە رۆبەرت لیڤاندۆڤسکی بەخشی، وەک باشترین گۆڵکاری خولە نیوخۆییەکانی ئەوروپا، کە لە وەرزی رابردوودا ٤١ گۆڵی بۆ بایرن میونشن لە بوندێسلیگادا تۆمارکرد.