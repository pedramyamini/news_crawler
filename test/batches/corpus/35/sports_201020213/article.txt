بارسا لە دوو یاریی رابردوودا بەرامبەر بایرن میونشن و بێنفیکا دۆڕاوە، هیچ گۆڵێکیشی تۆمارنەکردووە، ئەمە هاندەرانی یانەکەی رووبەڕووی نیگەرانییەکی زۆر کردووەتەوە و ترسی ئەوەی دروستکردووە کە یانەکە نەگاتە قۆناخی داهاتوو، بۆیە ئەمڕۆ جگە لە بردنەوە ئەنجامێکی دیکە خزمەتی تیپەکەی کۆمان ناکات، لەکاتێکدا راهێنەرەکە دەڵێت " بارسا توانای رکابەریکردنی لەسەر بردنەوەی چامپیۆنزلیگ هەیە. "  دوای بردنەوەی لە ڤاڵێنسیا بارسێلۆنا لە یارییەکانی پێشوو ئامادەدەتر و ورە بەرزترە، کامپ نو هەلێکی دیکەی بەردەم یانەکەیە بۆ بردنەوەی یەکەم سێ خاڵ، مێژووی نێوان هەردوو یانەش دیسان لە بەرژەوەندی بلاوگرانایە، گەڕانەوەی ئەگوێرۆش خاڵێکی دیکەی بەهێز دەبێت بۆ هێڵی پێشەوەی یانەکە، بەتایبەت کە لە رووی هێرشبەرییەوە هێشتا چامپیۆنزلیگ بۆ بارسا دەستیپێنەکردووە.  دینامۆ کیێڤ لە ١٩٩٨ ـەوە لە بارسێلۆنای نەبردووەتەوە، بەڵام دوایین بردنەوەی لە کامپ نو بووە، لە ١٠ یاریی نێوانیاندا تەنیا ٣ بردنەوەی هەیە و ٧ یاریی دۆڕاندووە، ئەمشەویش دەیەوێت سوود لەو بارودۆخە خراپەی بارسا وەربگرێت و بە بردنەوەی ئەنجامێکی باش هەم شوێنی خۆی بەهێزبکات، هەمیش تیپەکە لە چوونە دەرەوە نزیک بکاتەوە، بەڵام بۆ بارسا ئەم یارییە وەک یاریی کۆتاییە.  بایرن میونشن تیپە توقێنەرەکەی ئەڵمانیا، بەسەرکردایەتی لیڤاندۆڤسکی دەچێتە ئەو یاریگەیەی بارسێلۆنا تێیدا دۆڕا و رووبەڕووی بێنفیکا دەبێتەوە، بۆ رکابەریکردن لەسەر بردنەوەی سێیەم لەسەریەک.  بایرن لە یاریی رابردووی خولی ئەڵمانیادا ٥ گۆڵی تۆمارکرد، لە دوو یاریی رابردووی چامپیۆنزلیگدا ٦ خاڵی هەیە، ٨ گۆڵی کردووە و هیچ گۆڵێکی لێنەکراوە، ئەمشەویش لە دەرەوەی یاریگەی خۆی چاوی لەوەیە هەنگاوەکانی بۆ گەیشتن بە قۆناخی داهاتوو بەهێزتربکات، بەتایبەتیش کە بەرامبەر بێنفیکا مێژوویەکی پڕ شانازیی هەیە و لە ٦ یارییدا ٥ بردنەوەی هەیە و لە یارییەکدا یەکسانبوون.  یانەی مانچێستەر یونایتد، دوای دۆڕانی لە دوایین یارییدا لە پرێمەرلیگدا، لە یاریگەی خۆیدا بەرامبەر ئاتالانتا یارییدەکات.  رۆناڵدۆ و تیپەکەی هیچ بوارێکیان لەبەردەم نییە بۆ لەدەستدانی خاڵ، چونکە کۆمەڵەکە ئاڵۆزە و جگە لە بردنەوە هیچ ئەنجامێکی دیکە خزمەتی تیپەکە ناکات، بەڵکو بە پێچەوانەوە مان یونایتد دەخاتە بارودۆخێکی ئاڵۆزە وە و مەترسییەکانی سەر داهاتووی سۆڵشایەریش زیاتر دەکات.  دوو شت لە یارییەکەی ئەمڕۆدا کێشەی زۆر بۆ مان یونایتد دروستدەکەن، یەکەمیان ئەو ئاستە بەرزەی ئاتالانتا پێشکێشی دەکات و ئەزموونی گاسپەرینی، دووەمیشیان بێ ئەزموونی هەردوو یانە بەرامبەر یەکدی، لەکاتێکدا یەکەمجارە رووبەڕووی یەکدەبنەوە و پێشتر هیچ ئەزموونیان بەرامبەر یەکدی نییە، بۆیەش ئۆڵدترافۆرد ٩٠ خولەکی پڕ لە رکابەری بەخۆیەوە دەبینێت بۆ یەکلاکردنەوەی سێ خاڵی یارییەکە.  یارییەکانی ئەمڕۆی چامپیۆنزلیگ  بارسێلۆنا - دینامۆ کیێڤ ١٩: ٤٥ رێدبوڵ سالزبۆرگ - فۆڵڤسبۆرگ ١٩: ٤٥ بێنفیکا - بایرن میونشن ٢٢: ٠٠ مانچێستەر یونایتد - ئاتالانتا ٢٢: ٠٠