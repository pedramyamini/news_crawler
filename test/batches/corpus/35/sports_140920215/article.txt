رۆناڵدۆی تەمەن ٣٦ ساڵ، کە لە دوایین رۆژەکانی مێرکاتۆی هاویندا، لە یوڤێنتوسی ئیتاڵییەوە گەڕایەوە ریزەکانی یانە کۆنەکەی، مانچێستەر یونایتد، یەکەم یاری خۆی لە پرێمەرلیگدا بەرامبەر نیوکاسڵ ئەنجامدا و بە تۆمارکردنی ٢ گۆڵ سەرکردایەتی تیپەکەی کرد بۆ بەدەستهێنانای ٣ خاڵی یارییەکە.  ئەمشەو مانچێستەر یونایتد بە سەرکردایەتی رۆناڵدۆ لە یەکەم یاری ئەم وەرزەی چامپیۆنزلیگدا، دەبێتە میوانی یانەی یەنگ بۆیزی سویسری.  کریستیانۆ لەبارەی ئەو یارییەوە، گوتی "بەڕاستی ئێمە بۆ ئەو یارییە و بۆ چامپیۆنزلیگ ئامادەین، عەقڵ و ژیرمان ئامادەیە".  ئەستێرەی پۆرتوگالی، بە دەرفەتی زانی سوپاسی جەماوەری مانچێستەر یونایتدیش بکات، بۆ ئەو پێشوازییەی لە خۆی و خێزانەکەی کردیان و گوتی "زۆر سوپاسی جەماوەری یانەکەمان دەکەین بۆ ئەو پێشوازییە جوانەی لە من و منداڵەکانمیان کرد لە ئۆڵدترافۆرد".  کریس زیاتر باسی هاندەرانی کرد و دووپاتیکردەوە "لە تیپەکەماندا هاوبەشی و لەیەکگەیشتنێکی سەرسوڕهێنەر لە نێوان تیپەکەمان و جەماوەرەکەماندا هەیە، ئەوان بە بەردەوامی پشتگیریمان دەکەن، کە بێگومان ئەوە ئەرکەکەمان هەندێک ئاسانتر دەکات، ئەوەی بتوانین دەیکەین لەپێناو پاراستنی هەست و سۆزیان بۆ تیپەکەمان".  پێشبینی دەکرێت، ئەمشەو کریستیانۆ رۆناڵدۆ لە پێکهاتەی سەرەکیدا سەرکردایەتی مانچێستەر یونایتد بکات بۆ رووبەڕووبوونەوەی یەنگ بۆیز.