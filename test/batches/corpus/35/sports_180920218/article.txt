هەمیشە دەگوترێت ناسر خلێفی سەرۆک یانەیەکی بەهێز و ژیرە، کەس ناتوانێت لە رکابەریدا لێیبباتەوە، ئەو یانەیەی لە دەرەوەی یاریگەدا لەگەڵ یانەکەیدا بکەوێتە ململانێ پاشگەزی دەکاتەوە و سزای دەدات، بەڵام فلۆرێنتینۆ پێرێزی سەرۆکی ریال مەدرید دەرچوو لەو شارەزاتر و فێڵبازتر، کە لەم هاوینەدا ٣ فێڵی لە خلێفی کرد.  وەک راپۆرتە رۆژنامەڤانییەکان باسی دەکەن، پێرێز سەرەتا بووە هۆکاری ئەوەی کە ناکۆکی بخاتە نێوان پاریس سانجێرمان و ئەستێرەکەی کیلیان ئێمباپێ، کە سەرەڕای ئەوەی نەیتوانی لەم هاوینەدا بیباتە ریال مەدرید، بەڵام کەشێکی وای دروستکردووە کە ئێمباپێ دوای تەواوکردنی ئەم وەرزە سووربێت لەسەر رۆیشتن لە پاریس سانجێرمان و چوونە ریزەکانی ریال مەدرید بەبێ بەرامبەر.  پێرێز هەروەها زۆر کاری لەسەر ئەوە کرد کە گومان بخاتە سەر پاریس سانجێرمان لە پرسی سەرپێچیکردن لە یاسای دارایی خاوێن و سرکەوتوو بوو.  سێیەم فێڵی پێرێز لە پاریس سانجێرمان، دەستبەرداربوون بوو لە سێرخیۆ رامۆس، کە بە نوێنەکردنەوەی گرێبەستەکەی، ئەو یاریزانە بەبێ بەرامبەر و بە مووچەیەکی گەورە چووە پاریس سانجێرمان، لە کاتێکدا دەیزانی ئەو یاریزانە لە دۆخێکی خراپدایە لە رووی پێکانەوە.  پێکانەکانی رامۆس بوونەتە درێژخایەن و یەخەی بەرنادەن، بەشێوەیەک هەر کاتێ نزیکبووەوە لە چاکبوونەوە، هەواڵەکان تووشبوونەوەی بە پێکان رادەگەیننەوە، کە تاوەکو ئێستا هیچ یارییەکی بە درێسی پاریس سانجێرمانەوە نەکردووە.  ساڵی رابردوو رامۆس ماوەی ١٣٥ رۆژ بەهۆی پێکانەوە دوورکەوتەوە، بەهۆیەوە نەیتوانی بەشداری لە ٣٢ یاریی ریال مەدریددا بکات، واتە نزیک لە ژمارەی یارییەکانی وەرزێکی تەواو، بۆیە میدیای فەرەنسا گرێبەستی پاریس سانجێرمان لەگەڵ رامۆس بە گرێبەستێکی خراپ ناودەبات.  تەنانەت رۆژنامەکانی فەرەنسا، رایانگەیاند "ریال مەدرید فێڵێکی ناشیرینی لە قەتەر کرد، چونکە ئاگاداری دۆخی جەستەیی سێرخیۆ رامۆس بن، بەڵام ئەو راستییەیان لە پاریسییەکان شاردەوە".