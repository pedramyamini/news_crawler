بارسێلۆنا میوانداری یانەی گرانادا دەکات و دەیەوێت بە بردنەوە جەماوەرەکەی ئاشت بکاتەوە، کە لە دوایین یارییدا لەنێو کامپ نودا بە ٣ گۆڵی بێبەرامبەر بە بایرن میونشنی ئەڵمانی دۆڕا.  یانەی کەتەلۆنی لە دۆخێکدایە کە کەس ئیرەیی پێنابات، ئاستی تیپەکە دابەزیوە و میدیاکان گوشارێکی زۆریان خستووەتە سەر رۆناڵد کۆمان و یاریزانەکانی، هەموو رۆژێ باس باسی دەرکردنی راهێنەرە، بۆیە بردنەوەی ئەم یارییە ئەگەر بەشێوەیەکی کاتیش بێت رۆڵی دەرزییەکی ئازارشکێن دبێنێت بۆ کۆمان و تیپەکەی.  بارسا لە ٣ یارییدا ٧ خاڵی هەیە و بە بردنەوەی ئەم یارییە، خۆی لە پلەکانی پێشەوە نزیکدەکاتەوە، بۆیە دەرفەتێکی باشی لەپێشە بۆ ئەوەی سەرکەوتن بەسەر تیپێکدا بەدەستبێنێت، کە لە ٤ گەڕی رابردوودا تامی سەرکەوتنی نەکردووە و تەنیا ٢ خاڵی هەیە و پلەی ١٧ ـی ریزبەندیی گرتووە.  کۆمان بۆ ئەم یارییە لە تواناکانی زۆر لە یاریزانەکانی بێبەشە، بەڵام دەتوانێت ئەمڕۆ سوود لە ئامادەباشی کۆینیۆی یاریزانی بەرازیلی وەربگرێت، کە لە پێکان چاکبووەتەوە و لە بەرامبەر بایرن میونشن لە چامپیۆنزلیگدا چەند خولەکێک بەشداری کرد و ئاستێکی باشی نیشاندا.  ماوەیەکە میدیای ئیسپانیا باس لەوە دەکات کە کارگێڕیی بارسێلۆنا دەیەوێت رۆناڵد کۆمانی راهێنەر دەربکات، بەو پێیەی خوان لاپۆرتای سەرۆکی یانەکە لە دوای دۆڕانەکەیان بە بایرن میونشن زۆر لێی توڕەبووە، لە کۆنگرەی رۆژنامەڤانی بەر لەم یارییەش ئەو پرسیارە لە کۆمان کرا، بەڵام ئەو گوتی "کەس باسی هیچی لەگەڵ من نەکردووە، من تەنیا بیر لە یارییەکەمان دەکەمەوە". هەروەها گوتیشی "من هیچ ترسم لە داهاتووی خۆم نییە".