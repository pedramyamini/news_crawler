عوسمان یەکێکە لە باشترین ناوەڕاستکارەکانی رۆژئاوای کوردستان و هەڵبژاردەی سووریا، خەڵکی قامیشلۆیە و بۆ ماوەی وەرزێک روویکردە یانەی سپارتا رۆتەردام.  یانەی سپارتا لە پێگەی فەرمی خۆیان ئەم هەواڵەیان پشتڕاستکردەوە و ئاماژەیان بەوەکرد "ئەستێرەکەی هەڵبژاردەی سووریا (محەممەد عوسمان) بەفەرمی روویکردە یانەکەمان، ماوەیەکی زۆرە هەوڵی گواستنەوەی ئەو یاریزانە دەدەین، بەڵام چاوەڕێی کۆتاییهاتنی یارییە نێودەوڵەتییەکان بووین".  محەممەد تەمەنی ٢٧ ساڵانە و پێش ئەوەی رووبکاتە یانەی رۆتەردام لە یانەی ئەلخرێتیاتی قەتەری یاریدەکرد، بەڵام ئەمە جاری یەکەمی نییە لە خولی هۆڵەندا یاری دەکات، بەڵکو یەکەم دەرکەوتنی یاریگە ئەوروپییەکان لە تیپی لاوانی ڤیتزە بوو، دواتر بۆ تیپی یەکەمی ئەو یانەیە یاریکرد، ئینجا لە یانەکانی هێراکلیس ئالمیلۆ و تێلێستار یاری کرد.  ئەو یاریزانە کوردەی هەڵبژاردەی سووریا لە ژیانی وەرزشیدا ١٠٩ یاری ئەنجامداوە و خاوەنی ٢٠ گۆڵە، یەک گۆڵی بۆ هەڵبژاردەی سووریاش کردووە، لە هێڵی ناوەڕاست یاری دەکات.  هۆکاری پەیوەندیکردنی محەممەد بە یانەی سپاراتا رۆتەردامەوە، هێنک فرایسەری راهێنەری یانەکەیە کە پێشتر لە یانەی ڤیتزە راهێنەری بووە.  محەممەد عوسمان لە شاری قامیشلۆی رۆژئاوای کوردستان لەدایکبووە، لە تەمەنی منداڵیدا لەگەڵ خانەوادەکەی وەک کۆچبەر چوونەتە هۆڵەندا ئەمەش بووە هۆی دەرکەوتنی بەهرەکانی ئەو یاریزانە کوردە.