رۆژی ٢١ی مانگی داهاتوو وادەی دەستپێکردنی پاڵەوانێتییەکەیە و یارییەکان بەشێوەیەکی فەرمی لەنێو یاریگەی شەهید فرانسۆ هەریری ئەنجامدەدرێت و ماوەی ١١ رۆژ بەردەوامدەبێت.   فیراس بەحرلعلوم، ئەندامی یەکێتیی تۆپی پێی عێراق لە لێدوانێکی تایبەتدا بە تۆڕی میدیایی رووداوی راگەیاند " شاری هەولێر لە رووی فڕۆکەخانە و هۆتێل لەگەڵ باری ئاسایش زۆر گونجاوە بۆ سازکردنی پاڵەوانێتییەکان، بەڵام تەنیا یەک یاریگەی تێدایە کە بەشی ئەو هەموو یارییە ناکات و ژمارەی وڵاتانی بەشداری پاڵەوانێتییەکە زۆرە".   ئەمڕۆ عەدنان درجال سەرۆکی یەکێتیی تۆپی پێی عێراق لەگەڵ لیژنەی باڵای میوانداریکردنی پاڵەوانێتیی رۆژئاوای ئاسیا کۆدەبێتەوە و باسی ئەو خاڵ و راسپاردانە دەکەن بۆ ئەوەی هەولێر بتوانێت بەشێوەیەکی باش یارییەکان میوانداری بکات.   بەحرلعلوم زیاتر گوتی " دەمانەوێت کارەکان بەشێوەیەکی باش بکرێن و پێشنیازی ئەوە دەخەینە روو کە یارییەکان لە شارێکی دیکەی عێراق ئەنجامبدرێن واتا هەولێر و شارێکی دیکە، چونکە کێشەمان نەبوونی یاریگەیە".   پێشتر هەولێر میوانداری پاڵەوانێتیی وڵاتانی رۆژئاوای ئاسیای لەسەر ئاستی پێشکەوتووان کرد، لەبەرئەوەی یاریگەی شەهید فڕانسۆ هەریری و پایتەختی هەرێمی کوردستان گەمارۆی وەرزشی لەسەر نییە و جێگای باوەڕی فیفایە.