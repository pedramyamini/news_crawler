ئێوارەی ئەمڕۆ کاژێر ١٧: ٠٠ رۆژێکی چاوەڕێی مانچێستەر یونایتد دەکات لە یاریی بەرامبەر نیوکاسل، کاتێک کریستیانۆ رۆناڵدۆ یەکەم یاریی بەدرێسی یانەکە ئەنجامدەدات و دوای ١٢ ساڵ بە هەمان ورەی جارانەوە بەدرێسی یانەی پێشوو و ئێستای دەردەکەوێتەوە.  رۆناڵدۆ لە دوایین رۆژەکانی گواستنەوەی هاوینەدا پەیوەندیی بە ریزەکانی مانچێستەر یونایتد کرد، هەر زوو یاریزانەکە هەڵبژاردەی پۆرتوگالی بەجێهێشت، بۆ ئەوەی رێکارەکانی لە بەریتانیا تەواوبکات و بۆ یارییەکەی ئەمڕۆ ئامادەبێت، ئۆلێ گونار سۆلشایەری راهێنەریش گڵۆپی سەوزی بۆ دۆن هەڵکردووە و ئەمڕۆ جارێکی دیکە چاوی هەزاران هاندەری مانچێستەر یونایتد بە بینینی ئەستێرەیەکی مێژوویی یانەکەیان شاددەبێتەوە.   کریس ٦ وەرز لە مانچێستەر یونایتد ٢٩٢ یاریی ئەنجامداوە، ١١٨ گۆڵی تۆمارکردووە، خۆی دەڵێت "لە توانامدایە چەند ساڵێکی دیکە یاری بکەم و دەمەوێت بەردەوامبم لە نووسینەوەی مێژوو لەگەڵ یانەکە و ئامادەم بۆ ئەم ئاڵنگارییە نوێیە. "  جگە لەم یارییە یارییەکی دیکەی لووتکە لە پرێمەرلیگدا دەکرێت، مانچێستەر سیتی پاڵەوانی وەرزی رابردووی پرێمەرلیگ لە دەرەوەی یاریگەی خۆی بەرامبەر لێستەر سیتی یارییدەکات، ئەم یارییەش لە هەمان کاتی یارییەکەی مان یونایتد و نیوکاسل دەبێت.  تیپەکەی گواردیۆلا سەرەتای ئەم وەرزەی بە لەدەستدانی جامی قەڵغانی خێرخوازی بەرامبەر لێستەر دەستپێکرد، بۆیە نایەوێت ئەو سیناریۆیە دووبارەببێتەوە و لە یارییەکی ئاڵۆز و زەحمەتدا چاوی لە بەدەستهێنانی سێ خاڵ دەبێت، لەکاتێکدا هەردوو یانە لە سێ گەڕی رابردوودا دوو بردنەوە و دۆڕانێکیان هەیە و خاوەنی ٦ خاڵن.  کاژێر ١٩: ٣٠ یاریگەی ستامفۆرد بریچ شانۆی یارییەکی دیکەی بەهێزی پرێمەرلیگ دەبێت، چێڵسیی پاڵەوانی ئەوروپا بەسەرکردایەتی لوکاکو میوانداریی ئاستۆن ڤێلا دەکات، بلۆز وەرزی رابردوو لە پرێمەرلیگدا لە ڤێلای نەبردەوە و لە دوایین گەڕیشدا بە یانەکە دۆڕا، بەڵام بۆ ئەم وەرزە گۆڕانکاری گەورە کراوە و لەندەنییەکان دەیانەوێت یەکێک بن لە رکابەرەکانی بردنەوەی پرێمەرلیگ، بۆیە بردنەوەی ئەم یارییە کە هێشتا لە سەرەتای وەرزەکەیە ورەیەکی زیاتر دەداتە تیپەکە، بەتایبەتیش کە یارییەکە لەنێو یاریگەی خۆیان و بەردەم هاندەرانیانە.  یارییەکانی ئەمڕۆی پرێمەرلیگ  کریستال پاڵاس - تۆتێنهام ١٤: ٣٠ ئارسیناڵ - نۆرویچ سیتی ١٧: ٠٠ لێستەر سیتی - مانچێستەر سیتی ١٧: ٠٠ مانچێستەر یونایتد - نیوکاسل ١٧: ٠٠ ساوسامپتۆن - وێستهام ١٧: ٠٠ واتفۆرد - ولڤەرهامتۆن ١٧: ٠٠