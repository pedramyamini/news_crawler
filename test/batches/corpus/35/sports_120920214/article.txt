ئەمشەو لە رکابەرییەکانی گەڕی چوارەمی لالیگادا، ریال مەدرید لەسەر یاریگەی سانتیاگۆ بێرنابیۆ میوانداریی یانەی سێلتا ڤیگۆ دەکات، میدیای ئیسپانیا دەڵێت "بۆ ئەم یارییە رێگە بە ئامادەبوونی ٢٠ هەزار هاندەر دەدرێت. "  بەر لە ئەنجامدانی یارییەکە، فلۆرێنتینۆ پێرێز، سەرۆکی یانەی ریال مەدرید لە دوایین مەشقەکانی یانەکەیدا ئامادەبوو و لە سانتیاگۆ بێرنابیۆ پێشوازیی لە یاریزانەکانی کرد و هانیدا بۆ ئەوەی گەڕانەوە بۆ یاریگەکە بەبردنەوە پیرۆز بکەن و هاندەرانیان دڵخۆشبکەن.  لە یارییەکەدا ئەمڕۆدا گارێس بەیڵ بەهۆی پێکانەوە بەشداری ناکات، بەڵام ئیدواردۆ کاماڤینگا، یاریزانی نوێی یانەی شاهانە بۆ یارییەکە ئامادەیە.  ریال مەدرید لە ١ ـی ئاداری ٢٠٢٠ ـەوە وەستانی تۆپی پێی جیهانی بەهۆی کۆرۆناوە قوستەوە، بۆ ئەوەی کارەکانی نۆژەنکردنەوەی یاریگەکەی بە چەند قۆناخێک دەستپێبکات.  قۆناخی یەکە درێژترین و زەحمەتترین قۆناخی نۆژەنکردنەوە بوو، بەهۆی ئەوەی ناوەوەی یاریگەکە نوێدەکرایەوە، چیمەنەکە دەگۆڕدرا، پەیژەکان نوێدەکرانەوە و پڕۆژەی نوێی بازرگانی لەنێو یاریگەکەدا زیادکران.  چی لە سانتیاگۆ بێرنابیۆ گۆڕاوە؟  لە یاریگە نوێیەکەدا ریال مەدرید گۆڕانکاریی زۆری کردووە و یاریگەیەکەی کردووەتە یاریگەیەکی دیجیتاڵی کە دەبێتە پێشەنگی جیهان، ئەمەش بەهۆی ئەو پڕۆژە بازرگانییە گەورانەی لە یاریگەکەدا بونیادنراون، لەگەڵ دانانی بنمیچێکی جوان و سەرنجڕاکێش کە هاندەران لە کەشوهەوا و دەنگی بەرز دەپارێزێت، هەروەها تابڵۆیەکی ڤیدیۆیی بە گۆشەی ٣٦٠ لەنێو یاریگەکەدا دانراوە.  بۆ نۆژەنکردنەوەی یاریگەکە ریال مەدرید ٥٧٥ ملیۆن یۆرۆی خەرجکردووە، ئامانجی سەرەکیش لە نۆژەنکردنەوەی یاریگەکە ئەوەیە ریال مەدرید ببێتە خاوەنی یەکێک لە سەرنجڕاکێشترین یاریگەکان لە جیهاندا.  ریال مەدرید لە یارییەکەی ئەمڕۆدا رێز لە رۆحی لۆرێنزۆ سانز، سەرۆکی پێشووی یانەکەی دەگرێت کە لە ٢١ ـی ئاداری ٢٠٢٠ کۆچی دواییکرد، لۆس بلانکۆس لەگەڵ سانزدا لە ١٩٩٥ تاوەکو ٢٠٠٠ سەرۆکی یانەکەبوو و ریال مەدرید لەژێر سەرپەرشتی ئەودا ٧ نازناوی بردەوە کە دووانیان چامپیۆنزلیگ بوون.