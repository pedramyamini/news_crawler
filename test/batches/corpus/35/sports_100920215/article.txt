راپۆرتە رۆژنامەڤانییەکان لە عێراق بڵاویانکردەوە، دیک ئادڤۆکات، راهێنەری هەڵبژاردەی عێراق بڕیارییداوە رێوان ئەمین بانگهێشتی هەڵبژاردەی عێراق بکات، بۆ ئەوەی لە پاڵاوتنەکانی مۆندیالدا پشتی پێببەستێت، لەکاتێکدا پێشتر یاریزانەکە لە هۆڵەند یارییکردووە و یاریزانی هەڵبژاردەی خوار ١٥ ساڵ و خوار ١٧ ساڵی هۆڵەندا بووە.  لەبارەی ئەم دەنگۆیانەی بڵاوکراونەتەوە، رێوان ئەمین لە سوێدەوە بە تۆڕی میدیایی رووداوی راگەیاند، "هیچ ئاگام لەو هەواڵانە نییە، هەموو ئەو دەنگۆیانەی بڵاو دەکرێنەوە راست نین و کەس بۆ یارییکردن بۆ هەڵبژاردەی عێراق پەیوەندیی پێوە نەکردووم".  ئەمین زیاتر گوتی "نزیکەی ساڵێکە من بەهۆی تووشبوون بە پێکانێکی قورس لە یاریگەکان دوورکەوتوومەتەوە و یارییم نەکردوو، بۆیە ئێستا تەنیا بیر لە گەڕانەوە بۆ نێو یاریگەکان دەکەم و کار لەسەر وەرگرتنی چارەسەرەکانم دەکەم بۆ ئەوەی لە پێکانەکەم بگەڕێمەوە و بۆ یارییکردن ئامادەبم، بەڵام دووپاتیدەکەمەوە کە هەواڵی بانگهێشتکردنی من بۆ هەڵبژاردەی عێراق راست نییە و کەس قسەی لەگەڵ نەکردووم".  رێوان زیاتر قسەی بۆ رووداو کرد و گوتی "ماوەیەکی زیاترم پێویستە بۆ ئەوەی بەتەواوی لە پێکانەکەم چاکببمەوە و بگەڕێمەوە نێو یاریگەکان، ئەوە لە پێشەوەی پلانەکانمە و هەموو بیرکردنەوەم لای ئەوەیە. "  رێوان ئەمین، یاریزانێکی کوردی خەڵکی شاری دهۆکی باشووری کوردستانە، تەمەنی ٢٥ ساڵە و لە یانەی ئۆسترشۆندی سوێدی یارییدەکات، پێشتر بۆ هەریەکە لە یانەکانی هێرنڤینی هۆڵەندی و دالکوردی سوێدی یارییکردووە.  رێوان لە مانگی مانگی هەشتی ساڵی رابردووە بەهۆی پچڕانی بەستەرەکانی ئەژنۆی تووشی پێکانێکی قورس بوو و بەو هۆیەوە ماوەیەکی زۆرە لە یاریگەکان دوورکەوتووەتەوە و ئێستا مەشقی تاکەکەسی ئەنجامدەدات بۆ ئەوەی بەتەواوی لە پێکانەکەی چاکببێتەوە و بگەڕێتەوە نێو یاریگەکان.