هالاند گرێبەستەکەی لەگەڵ یانەی بۆرووسیا تاوەکو ساڵی ٢٠٢٤ بەردەوامدەبێت، بەڵام لە بەندێکی گرێبەستی یاریزانەکەدا هاتووە کە رێگە بەو یاریزانە دەدرێت بە مەرجی هەڵوەشاندنەوەی گرێبەستەکەی کە ٧٥ ملیۆن یۆرۆیە لە یانەکە بڕوات.  ناوی هالاند لە گواستنەوەی هاوینی رابردوودا بە یانەی چێڵسییەوە بەسترابووە، بەڵام یانە ئەڵمانییەکە بە ئاشکرا گوتی دەستبەرداری هالاند نابێت، لەکاتێکدا میدیای بەریتانیا ئاماژەی بۆ ئەوە کردبوو کە پاڵەوانی ئەوروپا ئامادەیە ١٥٠ ملیۆن پاوەند بۆ گواستنەوەی ئەو یاریزانە بداتە یانە ئەڵمانییەکە، بۆیە یانەی چێڵسی گرێبەستی لەگەڵ رۆمێلو لوکاکو واژۆکرد و هالاندیش لە یانەکەی مایەوە.  دۆرتموند لە گواستنەوەی هاوینەدا دەستبەرداری جادۆن سانچۆ بوو، لەبەرئەوەش بەرپرسانی یانەکە نەیاندەویست لە ٢٠٢١ دەستبەرداری ئەستێرەیەکی دیکەی ببن.  ناوی هالاند بە یانەکانی بایرن میونشن، مانچێستەر یونایتد، مانچێستەر سیتی، چێڵسی، بارسێلۆنا، لیڤەرپوول و پاریس سانجێرمان بەستراوەتەوە، بەڵام یاریزانەکە نایەوێت پەلە بکات لە دیارییکردنی ئەو یانەیەی کە لە داهاتوودا یاریی بۆ دەکات و دووپاتیدەکاتەوە کە هەموو بیرکردنەوەی لای کاروانی یارییکردنیەتی لەگەڵ دۆرتموند و دەیەوێت لەم وەرزەشدا لەسەر پێشکێشکردنی ئاستێکی بەرز لەگەڵ یانەکە بەردەوامبێت.  هالاند تاوەکو ئێستا بەهێزەوە لەگەڵ دۆرتموند چووەتە نێو رکابەرییەکانی ئەم وەرزە، لە سێ یارییدا سێ گۆڵی بۆ یانەکە کردووە، لەگەڵ هەڵبژاردەی بەلجیکاش لە ٣ یارییدا پێنج گۆڵی تۆمارکرد.