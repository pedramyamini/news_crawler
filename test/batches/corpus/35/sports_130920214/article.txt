کۆمان باسی پەیوەندییەکانی نێوان خۆی و خوان لاپۆرتای سەرۆکی یانەی بارسێلۆنای کرد و ئاماژەی بۆ ئەوە کرد کە هەستناکات دەستەڵاتی تەواوی بەسەر تیپەکەیەوە هەیە.  پێشتر میدیای ئیسپانیا ئاماژەی بەوەکردووە کە لە کۆتایی وەرزی رابردوودا ناکۆکی کەوتبووە نێوان کۆمان و لاپۆرتا، دوای ئەوەی سەرۆکی بارسا بڕیاریدا بەدوای راهێنەرێکدا بگەڕێت بۆ ئەوەی لە شوێنی کۆمان بکاتە راهێنەری بارسێلۆنا، کە ئەوکات لاپۆرتا راشکاوانە بە کۆمانی گوتبوو "ئەگەر هیچ راهێنەرێکی باشم دەستنەکەوت، تۆ دەمینیتەوە".  کۆمان سەبارەت بە پەیوەندییەکانی لەگەڵ لاپۆرتا، نەیشاردەوە کە پێشتر جۆرێک لە ساردی بەخۆیەوە بینیوە و گوتی "ئێستا پەیوەندییەکانمان باش بووە، گوایە هەفتەی رابردوو شتێک روویداوە، بەڵام راست نییە".  سەبارەت بەو ماوەیەی کە چاوەڕێی لاپۆرتا بوو بۆ ئەوەی بڕیار لەسەر مانەوەی یان رۆیشتنی بدات، راهێنەری هۆڵەندی گوتی "پێموایە کە پێویستە هەمیشە کراوە و راستگۆ بیت، کاتێک تۆ وادەکەی کارەکان ماوەیەک بە نادیاری بڕۆن سەبارەت بە داهاتووی راهێنەر، بێگومان زۆر قسە لەو بارەیەوە دەکرێت، کاتێکیش تۆ راهێنەر بی، ئەوە کارێکی باش نییە".  ئەو دووپاتیشیکردەوە کە ئەو ئامادەیە بۆ مانەوە لە بارسێلۆنا، من کاتێکی خۆشم لێرە بەسەربردووە، لەبەر من ئەم یانەیە داهاتوویەکی باشی هەیە".  کۆمان لە کۆتایی لێدوانەکەیدا، باسی دۆخی ئێستای تیپەکەی کرد و گوتی "بێگومان پێکانەکان کاریگەرییان بەسەر تیپەکەمانەوە هەیە، ئەگەر هەموو یاریزانەکانمان بەردەست بن، بەڕاستی دەتوانین رکابەری لەسەر نازناوەکان بکەین".  بارسێلۆنا لەم وەرزەدا، تاوەکو ئێستا لە لالیگادا ٣ یاری کردووە و بە کۆکردنەوەی ٧ خاڵ لە پلەی ٧ ـی ریزبەندییدایە، لەسەر ئاستی چامپیۆنزلیگیش رۆژی سێشەممە لە یەکەم یارییدا لەسەر یاریگەی کامپ نو، میوانداری یانەی بایرن میونشنی ئەڵمانی دەکات، کە یادگارییەکی ناخۆشی لەگەڵ ئەو یانە باڤارییە هەیە و لە وەرزی ٢٠١٩ - ٢٠٢٠ ـی چامپیۆنزلیگدا ٢ - ٨ پێیدۆڕا.