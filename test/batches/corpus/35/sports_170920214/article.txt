گواردیۆلا لە کۆنگرەی رۆژنامەڤانی بەر لە یارییەکە گوتی "ئێمریک لاپۆرت و جۆن ستۆنز، لە یارییەکەی بەرامبەر سبەی شەممە یاریی ناکات، بەهۆی ئەوەی پێکانیان هەیە. "  پێپ باسی لە رووداوەکانی یاریی بەرامبەر لایپزیگ لە چامپیۆنزلیگدا کرد، دوای ئەوەی لەگەڵ ریاز مەحرز و جاک گرێلیش تووڕەبوو لەمبارەیەوە گوتی " ئەو شتانە لەنێوان یاریزانان و راهێنەردا شتێکی ئاسایین، من لە پشووی نێوان گێمەکاندا چەند پلانێکم بە یاریزانەکاندابوو، بەڵام ئەوان پلانەکانیان بەباشی جێبەجێنەکرد. "  گواردیۆلا گوتی "جاری یەکەم نییە باسی ئامادەبوونی هاندەران دەکەم، ئێمە پێویستیمان بە پاڵپشتی ئەوان هەیە، ژمارەی ئامادەبووان گرنگ نییە، بەڵام سوپاسیان دەکەم بۆ ئەو پاڵپشتییەی لە یاریی بەرامبەر لایپزیگ لە یانەکەیان کرد. "  راهێنەری مانچێستەر سیتی لە وەڵامی پرسیارێکدا کە ئایا رەخنەی لە ئامادەبوونی هاندەران گرتووە لە یاریی بەرامبەر لایپزیگ؟ گوتی "دوای یارییەکە من گوتم کە یاریگە پڕنەبوو لە هاندەران؟ من داوای لێبوردن لە شتێک ناکەم کە نەمکردبێت. "  راهێنەری مانچێستەر سیتی سەرەخۆشیی لە ناتان ئاکێ، یاریزانی هێڵی بەرگری یانەکەی کرد بەهۆی کۆچی دوایی دایکی و گوتی "ئەو کەسێکی زۆر لێهاتوو و بەهێزە و متمانەم بەوە هەیە کە بۆ یارییەکەی سبەی ئامادەبێت. "  گواردیۆلا یارییەکەی بەرامبەر ساوسامپتۆن بە زەحمەت ناودەبات و دەڵێت "ساوسامپتۆن لە باشترین یانەکانی وەرزی رابردووی پرێمەرلیگ بوو، لە هەردوو یاریی وەرزی رابردوودا لە ٣٠ خولەکی سەرەتادا ئێمەی تووشی کێشەی گەورە کرد، بۆیە داوا لە هاندەران دەکەم لە یارییەکەدا پاڵپشتیمان بکەن، هەروەها گوتی، ئەگەر رۆژێک لە رۆژان زانیم هاندەرانی مانچێستەر سیتیم بێزارکردووە، هەنگاوێک دەگەڕێمەوە دواوە و وەک ئەوەی لە رۆژی یەکەمەوە گوتوومە وازدەهێنم. "  ئەو زیاتر گوتی " من لە ئەڵمانیا راڵف هازنهاتلم ناسی، یارییکردنی هاوشێوەی لایپزیگە، تیپێکی خێرا و رێکخراوی هەیە، ئێمە بەهۆی ماندوبوون لە چامپیۆنزلیگدا کێشەمان هەیە، بەڵام ئەوان هەفتەیەکی باشیان هەبوو بۆ خۆ ئامادەکردن. "