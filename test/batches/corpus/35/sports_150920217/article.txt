بە نموونە وەریبگرە، ئەوەندی هاوینی ئەمساڵ رۆیشتنی لوکاکو و رۆناڵدۆ لە خولەکەدا هەواڵ بوون، ئەوەندە هاتنی هیچ یاریزانێک سەرنجی میدیای جیهانی نەبردەوە سەر خولەکە، راستیتدەوێ ئەوەی تۆزێک سەرنجی میدیایی لەم هاوینە پڕ لە گواستنەوە و جەنجاڵییەدا بۆ ماوەیەک لەسەر خولی ئیتاڵی هێشتەوە، گرێبەستکردنی جۆزێ مۆرینیۆ بوو لەگەڵ رۆمادا، دەنا هیچ رووداوێکی دیکە هێندە سەرنجدار و بەبایەخ نەبوو، تەنانەت رۆیشتنی رۆناڵدۆ کە ئەستێرەی یەکەم و گۆڵکەری وەرزی پێشووی خولەکە بوو، هێندەی گەڕانەوەی بۆ مانچێستەر یونایتد بووە هەواڵ، هێندە رۆیشتنی لە یۆڤینتۆس، نەبووە هەواڵ.  ئەو خولەی سەردەمانێک بەهەشتی تۆپی پێ بوو، لە ساڵانی رابردوودا بەچەندین هۆکاری جیاواز، توانا و جێگەی خۆی لە تۆپی ئەوروپادا وردە وردە لەدەستدا، تاکلایەن بوونی نازناوی خولەکە بۆ ماوەی ٩ ساڵی لەسەریەک بەدەست یوڤێنتوسەوە.   داڕووخانی میلان و ئینتەرمیلان بەدوای یەکدا بەهۆی گۆڕانکارییە کارگێڕییەکان و نەهاتنی سەرمایەی باش لە دەرەوەی ئیتاڵیا بۆ نێو خولەکە و هاتنی ژمارەیەک سەرمایەدار، کە نەیانتوانی رووی دەستکراوەیی و کڕینی یاریزانی ئەستێرە بە پاڵەوانیەتییەکە ببەخشنەوە، هەموویان یارمەتیدەربوون بۆ ئەوەی زۆرجار لە ریزبەندی خولەکاندا، سێریا ئەی، جێگەکەی خۆی بۆ بۆندێسلیگا چۆڵ بکات، ساڵانی نزیکی داهاتوو، ئەگەر ریتمەکە هەر بەو شێوەیەی ئێستا بەردەوام بێت، لیگ ئاش دەخاتە پێش سێریا ئەیەوە.  تاکتیک، هۆکارێکی دیکەی گەورە و یەکلاکەرەوەبوو لە پاشەکشەی سێریا ئەیدا. ساڵانێکی زۆرە ئەو خولە بەدەست هەژاریی تاکتیک و نەبوونی بیر و بیرۆکەی نوێ، لە شێوازی یاریکردن و ستایلی دەرکەوتن و تەکنیکدا دەناڵێنێت، راستیت دەوێ ئەو هزرەی وەک هونەری تۆپی پێ بەسەر خولەکەدا دیارە، چەندین ساڵە هەر خۆی دەخواتەوە و خۆی دووبارە دەکاتەوە، بیری نوێی تێنایەت.   سێریا ئەی لە رووی تاکتیکەوە، وەک ئەو ئاوەی ناو حەوزەکە وایە کە مانەوە و مانەوە و  مانەوەی بەردەوامی لە شوێنی خۆی، بووەتە هۆکاری قەوزەگرتن و خۆخواردنەوە لە سنوورێکی تەسک و بچووکدا، ئاوەکەی لێڵ بووە.   ئەو راهێنەرانەی لە چەند ساڵی رابردوودا لە خولەکەدا دەرکەوتوون، نەیانتوانی ستایل و شێوازێکی نوێ لە خولەکەدا بەرهەمبهێنن، هەر ئەوەش بێگومان هۆکاربوو بۆ ئەوەی:  یەکەم: کەمبوونەوەی بەردەوامی ژمارەی بینەرەکانی خولەکە.   دووەم: زۆر دەگمەن دەرکەوتنی ئەستێرە لە خولەکەدا و نەچوونی یاریزانە گەورەکان بۆ خولەکە، بێگومان لەم نێوەندەدا، بێپارەیی و خراپیی دۆخی دارایی ئیتاڵیا وەک دەوڵەتیش لە ساڵانی رابردوودا، یارمەتیدەر بوو بۆ ئەو پاشەکشەیە.  بۆ ریزپەڕیی لەم نموونەیەدا، نموونەی هەڵبژاردەی ئیتاڵیام بۆ مەهێننەوە، ئەوەیان دۆخێکی ئاوارتەیە و سەرنج و قسەکردن و هەڵوەستەی زیاتری دەوێت، ئەمەی من لێیدەوێم، سێریا ئەیە نەک هەڵبژاردەی ئیتاڵیا. لە نێو ئەو بێئومێدی و بەرەو کپبوونەوە بەردەوامەی یەخەی خولەکەی گرتووە، تاکە خاڵێکی درەوشاوە و سەرنجڕاکێش لە ئەمساڵی سێریا ئەیدا، گەڕانەوەی مۆرینیۆیە بۆ سێریا ئەی، مۆرینیۆ بە سەرکێشی و هەڵچوون و داچوون و خووە هەمیشەییەکانییەوە، مۆرینیۆ بە پیری و گەنجیەتی و سەرشێتییەکانییەوە.  هەر لە سەرەتاوە ئەوەی لە رۆمادا مۆرینیۆ دروستیکرد، جێگەی سەرنج و مایەی دڵخۆشیبوو بۆ ئەوانەی دڵیان لای خولەکەیە، گەیشتنێکی ئەفسانەییانە و پێشوازییەکی بێوێنە لەلایەن هاندەران و رازاندنەوەی دیواری بەشێک لە گەڕەکەکانی رۆما، بەوێنەی سپێشەڵ وەن و ورووژاندنی ئەو هەستە رکابەرییەی لە نێوان یانەکانی خولەکەدا هەیە، بەتایبەت ئەو یانانەی وەک گەورەی مێژوویی خولەکە تەماشا دەکرێن، هەموویان ئاماژەبوون بۆ گەڕانەوەی بەشێک لە جۆشوخرۆش بۆ خولەکە.  لە شەوی یەکەم دەرکەوتنەوەی ریال مەدرید لە سانتیاگۆ بێرنابیۆ، پاش ٥٦٠ رۆژ، دوای سەرکەوتنی دراماتیکی بەسەر سێلتا ڤیگۆدا، تاکە رووداو کە توانی خۆی بکات بەنێوان گۆڵەکانی ریال مەدرید و هاتریکەکەی بێنزیما و ئاهەنگە شێتانەکەی ڤینیسیۆسدا، تەنیا هەواڵی سەرکەوتنەکەی رۆما بوو بەسەر ساسۆلۆدا لە دوایین خولەک و راکردنە گەنجانەکەی مۆرینیۆ، بەسەر سەرکەوتنەکەشدا زاڵبوو.  مۆرینیۆ، هەر زوو دەستیکردەوە بە مشتومڕنانەوە و هەڵاخستنەوە لە خولەکەدا، ئاخر لە یاری ژمارە هەزاری خۆیدا وەک راهێنەر، ئەو دەبوو رووداوێکی دراماتیکی بخولقێنێت و بەبیری دونیای بهێنێتەوە، سپێشەڵ وەن هێشتا ماوە.   مۆرینیۆ، خۆی گوتەنی، دوای گۆڵی بردنەوەی رۆما لە ساسۆلۆ، وەک منداڵێکی ١٤ ساڵ رایکرد و لەبیری چوو ئەو تەمەنی ٥٨ ساڵە. دواییش گوتی: درۆمکرد کاتێک گوتم بردنەوەی یاری ژمارە هەزار بۆ من گرنگ نییە، لەراستیدا گرنگبوو، زۆریش دەترسام لە دۆڕان.  ئەوەی لەو شەوەدا روویدا، تەنیا جووڵەیەکی ریزپەڕی مۆرینیۆ بوو بۆ سەرنجڕاکێشانەوەی جیهان بۆ سەر ئەو سێریا ئەیەی لە رووی میدیاییەوە لە گیانەڵادایە، ئەگەر وانییە، یارییەکی لووتکەی وەک یاری نێوان میلان و لازیۆ، چەندە بووە جێگەی سەرنج؟ گۆڵ تۆمارکردن و درەوشانەوەی زڵاتان ئیبراهیمۆڤیچ بە تەمەنی ٣٩ ساڵییەوە، چەندە بووە باسوخواس؟  من ناڵێم مۆرینیۆ هاوکێشەکانی خولەکە پێچەوانە دەکاتەوە، ناشتوانم بڵێم ئەو دەتوانێ رۆما بکاتە خاوەنی نازناوی سکۆدیتۆ، بەڵکو ئەوەی گرنگە، بوونی پیاوێکی وەک مۆرینیۆ لە خولی ئیتاڵیادا، گێڕانەوەی بەشێکە لە خۆشی و جۆشوخرۆش بۆ سێریا ئەی، راکێشانەوەی سەرنجی میدیای تۆراوی سەر خولی ئیتاڵییە بۆ خولەکە، ئاخر کاتێک خولی ئیتاڵی لە مردن نزیکدەبێتەوە، سپێشەڵ وەن رۆحی بەبەردا دەکاتەوە، چاوەڕێی توندبوونی رکابەرییەکان بکەن و لێدوانە ئاگرینەکانی مۆرینیۆ و شەڕەکانی لە دەرەوە و ناوەوەی یاریگادا، لە هەفتەکانی داهاتوودا، دەتوانێ زۆر رووداوی گەورەتر لە رووداوی شکست و دۆڕان لە خولی ئیتاڵیدا دروست بکات، دەزانن بۆ؟ چونکە ئەو سپێشەڵ وەنە.