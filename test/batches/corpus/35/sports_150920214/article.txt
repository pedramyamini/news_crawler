رۆمان مۆلینا، رۆژنامەڤانی فەرەنسی وردەکاریی چەند سکانداڵێکی نێو تۆپی پێی فەرەنسا ئاشکرادەکات، کە  پەیوەستن بە پەردەپۆشکردنی تاوانی سێکسی دژی منداڵان، نەوجەوان، بەرتیل و ئابڕووچوونەکانی دیکە.  مۆلینا چەند کاژێرێک پێش ئێستا لە تویتەر قسەی کرد و باسی گەڕانەوەی کەریم بنزیما بۆ ریزەکانی هەڵبژاردەی فەرەنسا کرد، هەروەها باسی وەرگرتنی بەرتیل لە لایەن هەندێک سایتەوە بۆ دەستکاریکردنی ژمارە و ئاماری یاریزانەکان کرد، سەبارەت بە پەردەپۆشکردنی تاوانی سێکسی لەلایەن فیدراسیۆنی فەرەنساوە قسەی کرد.  مۆلینا دەربارەی گەڕانەوەی کەریم بنزیما بۆ هەڵبژاردەی فەرەنسا چیگوت؟  مۆلینا بانگەشەی ئەوەی کرد کە گەڕانەوەی بنزیما بۆ هەڵبژاردەی کەڵەشێرەکانی فەرەنسا پێش یۆرۆی ٢٠٢٠ راستەوخۆ بە فەرمانی سەرۆک ئیمانوێل ماکرۆن بووە.  هەرچەندە گەڕانەوەی بنزیما هاوکاتبوو لەگەڵ دەرکەوتن بە ئاستێکی بەرز لەگەڵ ریال مەدرید، بەڵام هیچ کەسێک پێشبینی نەدەکرد کە ئەو یاریزانە بەڕەچەڵەک جەزائیرییە جارێکی دیکە بە درێسی هەڵبژاردەی فەرەنسا و لە پێکهاتەکەی دیدێ دیشامپدا دەبینرێتەوە.  مولینا دەربارەی راهێنەری پێشووی یانەی ئانژێ و لیکۆلینەوە لە بەڕۆژووبوونی یاریزانەکانی تیپەکەی لە مانگی رەمەزاندا چیگوت؟  ئەو رۆژنامەڤانە بانگەشەی ئەوەی کرد کە ستیفان مۆلینی راهێنەری پێشووی یانەی ئانژێ و ئێستای یانەی کان ئەستێرە موسڵمانەکانی بێزارکردووە.  مۆلینا لەسەر بەرپرسیارێتی خۆی رایگەیاند کە دەیویست دڵنیابێتەوە لەوەی کە ئەوان بەڕۆژوو نین و هەندێکیشیان لێکۆڵینەوەیان لەگەڵ دەکرد، ئەوانەی رێنماییەکانیان پێشێل دەکرد و لە مانگی رەمەزاندا بەڕۆژوودەبوون.  مۆلینا، گوتیشی "ئەو راهێنەرە زۆر بایەخی بەوەدەدا کە بزانێت یاریزانەکانی لە مانگی رەمەزاندا بەڕۆژون یان نا، هەرگیز ئەوەندە بایەخی بە تۆپی پێ نەدەدا، شتەکان بۆ عەرەب و مەغریبییەکانی ئەو یانەیە ئاڵۆزبوون".  ئەو زیاتر گوتی "ئەو تاکە کەس نەبوو کە لە ئانژی شتەکانی بۆ یاریزانانی موسڵمان قورس دەکرد، پیاوێکی دیکەش کە پێگەیەکی فەرمی لەو یانەیە هەیە، دەیگوت ئێمە بایەخ بە موسڵمانان نادەین".  مۆلینا چیگوت دەربارەی ئابڕووچوونە سێکسییەکان و تاوانەکان کە گوایە لەلایەن فیدراسیۆنی فەرەنساوە پەردەپۆشکراون؟  مۆلینا بانگەشەی باس لەوە دەکات کە یەکێک لە ئەستێرە گەورەکانی ئێستا، کاتێک لە فەرەنسا یاریدەکرد دەستدرێژی کردووەتە سەر کچە یاریزانانی بچووک لە تیپەکەیدا.  روونیشیکردەوە کە کارگێڕیی یانەکە هەوڵیدا پەردەپۆشی بکات کە پێشتر بە هاوکاری فیدراسیۆنی فەرەنسا روویداوە و ئەمە تاکە رووداوی تۆپی پێی فەرەنسا نەبوو لە ساڵانی رابردوودا.  مۆلینا سەبارەت بە پەردەپۆشکردنی گەندەڵییەکانی بارسێلۆنا و یوڤێنتۆس و بەرتیلەکانی سایتێک لە لایەن فیفاوە قسەی کرد و گوتی "ئەو رۆژنامەڤانە بانگەشەی ئەوەی کرد کە یەکێک لەو سایەتانەی بەناوبانگن لە بواری دیاریکردنی نرخی بازاڕی یاریزانانی تۆپی پێ، چەندین بەرتیلی لە بریکاری یاریزانەکان وەرگرتووە بۆ ئەوەی دەستکاری ژمارە و ئامارەکانیان بکات.  ئەو رۆژنامەڤانە فەرەنسییە، روونیشیکردەوە کە گرێبەستی ئاڵوگۆڕکردنی ئارسەر و پیانیچ لە نێوان بارسێلۆنا و یوڤێنتوس نایاسایی بووە و دەستکارییەکی زۆری هەبووە و چەند پسپۆڕێکیش داوایان لە فیدراسیۆنی نێودەوڵەتی کردووە لێکۆڵینەوەیەک بکاتەوە، بەڵام فیفا پشتگوێیخستووە.