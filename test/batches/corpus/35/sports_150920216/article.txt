ئەمشەو کاژێر ٢٢: ٠٠ بە کاتی باشووری کوردستان، یانەی پاریس سانجێرمان لە یەکەم یاری خۆیدا لە چامپیۆنزلیگ، دەبێتە میوانی یانەی کلوب برووجی بەلجیکی.  ماورێسیۆ پۆچێتینۆ، لە کۆنگرەی رۆژنامەڤانی بەر لە یارییەکە، قسەی بۆ رۆژنامەڤانان کرد و دووپاتیکردەوە کە تیپەکەی بە باشی بۆ ئەم یارییە ئامادەیە.  راهێنەری پاریس سانجێرمان، لە سەرەتای قسەکانیدا باسی پێکهاتەی تیپەکەی بۆ ئەم یارییە کرد و گوتی "لەبارەی پێکهاتەوە دوای تەواوبوونی دوایین مەشقەکانمان بڕیاردەدەین کە بە کام لە یاریزانەکانمان یاری دەکەین، دەبێت جارێ چاوەڕێ بکەین".  ئەو زیاتر گوتی "لەوانەیە لەسەر کاخەز ئێمە و چێڵسی ئەو دوو تیپە بین کە پێویست دەکات لێیان ببرێتەوە، بەهۆی ئامارەکانمان و لەبەرئەوەی چێڵسی وەرزی رابردوو نازناوی چامپیۆنزلیگی بردووەتەوە".  پۆچێتینۆ باسی گرێبەستە زۆرەکانی یانەکەیشی کرد و گوتی "راستە ئێمە گرێبەستمان لەگەڵ زۆر یاریزان کردووە، بەڵام پێویستە بنەمایەک دابنێێین بۆ ئەوەی ببینە تیپێکی باش، کاتمان لەبەردەست نییە و لەسەر بنەمای ئەنجامەکانمان بڕیارمان لەسەر دەدرێت".  راهێنەری ئەرجەنتینی ئاماژەی بۆ ئەوەکرد کە گوشار لەسەر هەموو یانە گەورەکان هەیە، بەڵام ئامانجی سەرەکییان بردنەوەی چامپیۆنزلیگە و گوتی "هەر راهێنەرێک دەیەوێت چەند بژاردەیەکی لەبەردەست بێت بۆ ئەوەی بەکاریان بهێنێت و بڕیاربدات".  پۆچێتینۆ سەبارەت بە بەشداریکردنی سێیانەی هێڵی هێرشبرنی تیپەکەیشی، هەریەک لە لیۆنێل مێسی، کیلیان ئێمباپێ و نەیمار داسیلڤا، گوتی "بەڵێ، لەوانەیە هەرسێکیان پێکەوە یاری بکەن، شێتم ئەگەر بە پەرۆس نەبم سەبارەت بە بوونی ئەو سێیانە لە تیپەکەمدا".  کاتێکیش پرسیاری ئەوەی لێکرا، کە کام گۆڵپارێز بە سەرەکی یاری دەکات؟ پیاوە ئەرجەنتینییەکە گوتی "بەر لە هەر یارییەک بڕیاردەدەین کە کامیان، ناڤاس یان دۆنارووما بەشێوەی سەرەکی یاری دەکات، دڵخۆشین بەوەی رکابەری لەسەر گۆڵپارێزیی لە تیپەکەماندا هەیە".  ئەو باسی تیپی بەرامبەریشیانی کرد و گوتی "کلوب برووج تیپێکی بەهێزە، ئەوان شێوازی زۆریان بۆ یاریکردن هەیە، یارییەکی جوان دەبێت، چونکە باشترین یانەکان بەشداری لەم پاڵەوانێتییەدا دەکەن، دەبێت بەباشی بۆ یارییەکە ئامادەبین و بە شێواز و ناسنامەی خۆمانەوە یاری بکەین".