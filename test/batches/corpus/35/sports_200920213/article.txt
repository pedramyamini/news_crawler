پاریس سانجێرمان لە گەڕی شەشەمی لیگ وەندا، لەسەر یاریگەی باخچەی شازادەکان میوانداری لیۆنی کرد و بە زەحمەت ٢ - ١ لێیبردەوە.  پۆچێتینۆ بە پێکهاتەیەکی بەهێزەوە دەستی بە یاریکردن کرد، کە بە چوار هێرشبەر یاریدەکرد، ئێمباپێ، نەیمار، دیماریا و مێسی، کە ئەمەی دوایی یەکەم یاری بوو بە درێسی پی ئێس جییەوە لە بەرامبەر جەماوەری یانەکەی یاری بکات.  نیوەی یەکەم لە هەموو روویەکەوە هاوسەنگ بوو، ئەگەرچی مێسی دووجار نزیکبوو لە گۆڵکردن، بەڵام بەخت یاوەری نەبوو، کە گۆڵپارێز لێدانێکی لیۆی گەڕاندەوە و ستوونی گۆڵیش لێدانی دووەمی گەڕاندەوە.  لە نیوەی دووەمدا، دوای تێپەڕبوونی ٩ خولەک بەسەر فیکەی دەستپێکردن، لوکاس پاکێتای بەرازیلی گۆڵی پێشکەوتنی بۆ لیۆن بەدەستهێنا.  لە خولەکی ٦٦ نەیمار لێدانێکی سزای بۆ یانەی پاریسی بەدەستهێنا و هەر خۆیشی سەرکەوتووانە جێبەجێیکرد و ئەنجامەکەی یەکسانکردەوە.  دواتر پۆچێتینۆی راهێنەر، لیۆنێل مێسی تووڕەکرد، کاتێک گۆڕانکاری پێکرد و لەجیاتی ئەو ئەشرەف حەکیمی ناردە نێو یاریگە، لە کاتێکدا لیۆ بە ئاستێکی بەرز دەرکەوت، ئەوەش وایکرد تەوقە لەگەڵ راهێنەرەکەی نەکات و ئەو رووداوە بووە هەواڵی سەرەکی میدیا و سۆشیاڵ میدیا.  لە کاتێکدا کە یارییەکە بەرەو کۆتایی دەچوو، ماورۆ ئیکاردی، هێرشبەری ئەرجەنتینی دوای وەرگرتنی تۆپێک لە ئێمباپێ بەسەر گۆڵی دووەم و سەرکەوتنی بە پاریس بەدەستهینا و ٣ خاڵی یارییکە بوونە بەشی خۆیان، کە لە ٦ یارییدا ٦ سەرکەوتنیان بەدەستهێناوە و ئێستا بە ١٨ خاڵ پێشەنگی خولەکەن، لیۆنیش ٨ خاڵی هەیە و لە پلەی هەشتەمدایە.