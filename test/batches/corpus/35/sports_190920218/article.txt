مانچێستەر یونایتد بە سەرکردایەتی کریستیانۆ رۆناڵدۆ بووە میوانی وێستهام لەسەر یاریگەی لەندەنی ئۆڵیمپی و بە ئەنجامی ٢ - ١ لێیبردەوە.  یارییەکە لە گەڕی پێنجەمی پرێمەرلیگ بوو، کە سەرەتا یانەی خاوەن یاریگە دەستپێشخەربوو لە گۆڵکردن، کاتێک سەعید بن رەحمە لە خولەکی ٣٠ ـدا توانی تۆڕی مان یونایتد بهەژێنێت.  کریستیانۆ رۆناڵدۆ تەنیا ٥ خولەکی پێویست بوو بۆ یەکسانکردنەوەی ئەنجامی یارییەکە بۆ بەرژەوەندی مانچێستەر یونایتد.  لە نیوەی دووەمدا هەردوو یانە خوازیاری بردنەوە بوون و چەندین هێرشیان کردە سەر گۆڵی یەکدی، بەڵام ئەنجامەکە وەک خۆی مایەوە، تاوەکو سیناریۆ درامارتیکییەکە کەوتە دوا خولەکەکانی یارییەکە، کە لینگارد لە خولەکی ٨٩ گۆڵی دووەم و پێشکەوتنی بۆ مان یونایتد تۆمارکرد.  لە کاتێکدا هەمووان چاوەڕێی فیکەی کۆتایی ناوبژیوان بوون، بۆ راگەیاندنی سەرکەوتنی مان یونایتد، لە خولەکی ٣ ـی زیادکراودا، ناوبژیوان فیکەکەی لێدا، بەڵام بۆ کۆتاییهاتنی یارییەکە نەبوو، بەڵکو بۆ هەژمارکردنی لێدانی سزابوو بۆ وێستهام، بەڵام نۆبلی یاریزانی تیپی خاوەن ماڵ سەرکەوتوو نەبوو، و دیخیا لێدانەکەی گەڕاندەوە و رۆناڵدۆ و هاوڕێکانی ٣ خاڵی یارییەکەیان لە لەندەوە بردە مانچێستەر.  بەم سەرکەوتنە ژمارەی خاڵەکانی مانچێستەر یونایتد گەیشتە ١٣ خاڵ، کە بەجیاوازی خاڵ لەدوای لیڤەرپوول، پلەی دووەمی ریزبەندیی گرتووە، وێستهامیش بە ٨ خاڵ گەڕایەوە پلەی هەشتەم.