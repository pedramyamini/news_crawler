ئەمڕۆ یەکشەممە ٠٨ - ٠٨ - ٢٠٢١ لیۆنێل مێسی، یاریزانی ئەرژەنتین و یانەی بارسێلۆنا رایگەیاند کە بارسێلۆنا جێدەهێڵێت. کۆنگرەکە بە گریان دەستی پێکرد و لە نیوەی قسەکانیشی جارێکی دیکە ئەستێرەکەی بارسێلۆنا خۆی پێ نەگیرا و دەستی بە گریان کرد.  مێسی ئاماژەی بەوە دا، "هەواڵم داوە بە رێزەوە هەڵسوکەوت بکەم، هیوادارم هەر ئەوەشم لەدوای خۆم بەجێهێشتبێت". جگە لە قەرەباڵخیی نێو هۆڵی کۆنگرە رۆژنامەڤانییەکە، سەتان هاندەر لە دەرەوەی هۆڵەکە بە جلی ژمارە ١٠ ـی مێسییەوە وەستاون.  پێشتر مێسی چەندینجار گرێبەستەکەی لەگەڵ بارسێلۆنا تەواو بوو بوو و نوێیدەکردەوە، بەردەوام لەو کاتانەدا دەنگۆی رۆشتنی بڵاودەبووەوە، بەڵام هیچ کات قسەکان نەبوونە راست، تاوەکو دواجار ئەمڕۆ بە فەرمی رۆشتنی لە بارسێلۆنا راگەیاند، ئەوەش دوای ئەوەی کە لە کۆتایی مانگی ئایار گرێبەستەکەی لەگەڵ یانە ئیسپانییەکە تەواو بوو.  لە کۆنگرەکەدا مێسی گوتی، "ئەمساڵ خۆم و خێزانەکەم چاوەڕێمان دەکرد لێرە بمێنینەوە، ئەوە لە هەموو شتێک گرنگتر بوو".  مێسی تەمەنی ٣٤ ساڵە، یەکێکە لە یاریزانە دیار و بەنێوبانگەکانی مێژووی تۆپی پێ کە توانیویەتی چەندی ریکۆرد بشکێنێت. هەروەها شەش جار باڵندۆر و شەش جار خەڵاتی پێڵاوی زێڕێنی بردووەتەوە کە هیچ یاریزانێکی دیکە نەیتوانیوە ئەو ژمارەیە باڵندۆر و پێڵاوی زێڕین بەدەستبهێنێت.  تاوەکو ئێستا چارەنووسی مێسی دیار نییە، بەڵام پێشتر ماورێسیۆ پۆچێتینۆ، راهێنەری یانەی پاریس سانجێرمانی فەرەنسی لە کۆنگرەیەکی رۆژنامەڤانی دوای یاریی یانەکەی و تروا رایگەیاند، "هەموو راهێنەرێک حەزدەکات سەرپەرشتیی مەشقی باشترین یاریزانەکان بکات".  هەفتەی پێشوو بەشێوەیەکی چاوەڕواننەکراو، بارسێلۆنا رایگەیاند کە ناتوانێت گرێبەستی مێسی نوێبکاتەوە، هەموو سەرچاوەکان ئاماژە بۆ ئەوە دەکەن کە پاریس سانجێرمان لە گفتوگۆدایە لەگەڵ مێسی بۆ ئەوەی بیباتە ریزەکانی و دووپاتیدەکەنەوە کە رێککەوتن لە نێوان هەردوولادا کراوە و مێسی لەم رۆژانەدا بەفەرمی دەبێتە یاریزانی پاریس سانجێرمان.