بارسێلۆنا لە دوایین یاریی گەڕی پێنجەمی لالیگادا، دوو خاڵی دیکەی لە بەرامبەر گرانادا لەدەستدا، کاتێک لەنێو کامپ نودا ١ - ١ لەگەڵیدا یەکسانبوو.  بەپێی ئەو سەرچاوانە، ئەنجوومەنی کارگێڕیی بارسێلۆنا جارێکی دیکە، بەڵام بەشێوەیەکی کاتی متمانەی بە رۆناڵد کۆمان بەخشیوەتەوە، بەڵام چاوەڕێی یاری بەرامبەر کادیز دەکەن و ئەوکات بڕیاری خۆیان لسەر کۆمان دەدەن.  وەک ئەو سەرچاوانە باسی دەکەن، کارگێڕیی بارسا بەدوای شوێنگرەوەیەک بۆ کۆمان دەگەڕێن، بۆ ئەوەی ئەگەر تیپەکەی بەردەوام بێت لە پێشکەشکردنی ئاست و ئەنجامی خراپ، کۆمان بەڕێبکرێت و راهێنەرێکی نوێ لە شوێنی دەستبەکاربێت.  کەسانی نزیک لە بارسێلۆنا، ئاماژە بۆ ئەوە دەکەن کە دۆخی دوای یاریی گرانادا جیاوازە لە دۆخی دوای یاریی بایرن میونشن، کە ئەوکات راستەوخۆ لەدوای یارییەکە کۆبوونەوەیەکی بەپەلە کرا.  ئەوان دەڵێن "ماتیۆ ئەلیمانیی بەرێوەبەری وەرزشیی بارسا و رامۆن بلانیسی سکرتێری هونەری یانەکە، داوی یاریی گرانادا چوونەتە لای کۆمان و قسەیان لەگەڵ کردووە، بەڵام پێیان نەگوتووە کە بەمنزیکانە دووردەخرێتەوە.  رۆژنامەکانی کەتەلۆنیا، دەڵێن "مانەوەی کۆمان مانای ئەوە نییە کە ئەو لەگەڵ بارسا بەردەوام دەبێت، ئەگەر بارودۆخی تیپەکەی و ئەنجامەکانی نەگۆڕێت و بەردەوام بێت لەسەر ئەنجامە خراپەکانی".  هەروەها دەشڵێن "شکستێکی دیکە بەرامبەر کادیز لەوانەیە ببێتە هۆکاری دوورخستنەوەی رۆناڵد کۆمان لە پۆستی راهێنەرایەتی بارسێلۆنا".  راپۆرتە رۆژنامەڤانییەکان، ئەگەر کۆمان دەرکرا، بارسێلۆنا بەنیاز نییە بەشێوەیەکی کاتی پۆستەکە بە راهێنەرێک بدات، بەڵکو دەیەوێت گرێبەست لەگەڵ راهێنەرێک بکات، کە بتوانێت سەرکردایەتی پڕۆژە نوێیەکەی بارسێلۆنا بکات".