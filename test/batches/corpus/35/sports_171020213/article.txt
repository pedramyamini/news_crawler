کاژێر ٢١: ٤٥ لەسەر یاریگەی ئالیانز لە تۆرینۆ، یوڤێنتوس میوانداری رۆما دەکات، بۆ ئەم یارییە دیبالا یاریی ناکات، یارییکردنی مۆیس کینیش بەپێی قسەی ماسیمیلیانۆ ئالێگریی راهێنەری خانمە پیرەکە دیارنییە و تەنیا لە یەک کاتدا یارییدەکات، ئەویش ئەگەر بەتەواوی ئامادەبێت، بەڵام ئەلڤارۆ مۆراتاش بۆ یارییەکە ئامادەنییە.  رۆما لەژێر سەرپەرشتی مۆرینیۆ بەکاتی باشدا تێدەپەڕێت و راهێنەرەکەش بەرامبەر یوڤێنتوس ٩ یاریی ئەنجامداوە و ٤ جار بەرامبەر ئەو یانەیە سەرکەوتووە، لە دوو یارییدا یەکسانبووە و دووجاریش دۆڕاوە، ئەمشەویش دەیەوێت سەرکردایەتی تیپەکەی پایتەخت بکات بۆ بردنەوەی سێ خاڵی دیکە.  بەر لەم یارییە رۆما لە پلەی چوارەمی ریزبەندی خولی ئیتاڵیایە بە ١٥ خاڵ و یانەی یوڤێنتوس لە پلەی حەوتەمە بە کۆکردنەوەی ١١ خاڵ.  یوڤێنتوس و رۆما لە ١٧٤ یارییدا لە سێریا ئەیدا رووبەڕووی یەکبوونەتەوە، باڵادەستی بۆ خانمە پیرەکەیە و ٨٣ جار لە یانەکەی پایتەختی بردووەتەوە، لە بەرامبەردا رۆما ٤١ سەرکەوتنی بەدەستهێناوە و لە ٥٠ یارییدا هەردوولا یەکسانبوون.  لە مێژووی رووبەڕووبوونەوەکانیاندا یوڤێ ٢٦٩ گۆڵی تۆمارکردووە و رۆما ١٨٧ تۆڕی گۆڵی یانەی یوڤێنتوسی هەژاندووە.