بەگوێرەی ئەو سەرچاوانە، دوای دۆڕانی بارسا بە بایرن میونشن لە یەکەم گەڕی قۆناخی کۆمەڵەکانی چامپیۆنزلیگدا، بە ٣ گۆڵی بێبەرامبەر و لەنێو کامپ نودا، نێوماڵی ئەو یانەیە تووشی بیسەروبەرییەکی زۆر بووە.  وەک ئەو سەرچاوانە باسی دەکەن، لە دوای یارییەکە، کە بارسا بە ئاستێکی زۆر خراپ دەرکەوت، خوان لاپۆرتای سەرۆکی یانەکە زۆر تووڕە بووە، کاتێک بینیویەتی تیپەکەی تووشی داڕووخان بووە، تیپێکی بێ رۆح و بێ گیانە.  لاپۆرتا لە دوای یارییەکە چووەتە ژووری جلگۆڕینی یانەکەی و بە تووڕەیی قسەی لەگەڵ رۆناڵد کۆمانی راهێنەر کردووە و پێیگوتووە "تۆ بەرپرسی یەکەمی لەم بارودۆخە خراپە، چۆن دەبێت بارسێلۆنا وەک تیپێکی بچووک دەربکەوێت".  بەپێی ئەو سەرچاوانە، خوان لاپۆرتا ٣ یاری دیکە بە دەرفەت داوەتە کۆمان بۆ ئەوەی ئەو بارودۆخە خراپە بگۆڕێت و پێیگوتووە "ئاست و ئەنجامەکانت لە ٣ یاریی داهاتوودا داهاتووت دیاری دەکەن".  خوان لاپۆرتا کاتێک گەڕایەوە سەرۆکایەتی بارسێلۆنا، متمانەی ئەوەی بەخۆی بوو کە سەرەڕای خراپی بارودۆخی دارایی یانەکە، دەتوانێت تیپێکی گەورە و بەهێز دروستبکاتەوە، تەنانەت دوای ئەوەی رێگەی بە لیۆنێل مێسیش دا لە یانەکەی بڕوات، متمانەی ئەوەی بەخۆی بوو کە یاریزانەکانی دەتوانن تیپێکی بەهێزی بێ لیۆ دروستبکەن، کەچی لە یەکەم تاقیکردنەوەی راستەقینەدا دەرکەوت کە بارسا بەبێ مێسی تیپێکی ئاساییە، خودی راهێنەر و یاریزانانی بارساش دوای یارییەکە دانیان بەوەدا نا کە تیپەکەیان بیری مێسی دەکات و ئەوان بەبێ مێسی ناتوانن تیپێکی بەهێزبن.  هەندێک لە راپۆرتە رۆژنامەڤانییەکان لە ئیسپانیا، باس لەوە دەکەن کە لاپۆرتا زۆر تووڕەیە و لەگەڵ دەستەی کارگێڕیی یانەکەی کۆدەبێتەوە و لەوانەیە هەندێک بڕیاری خێرا و بەپەلە بدات، کە لەوانەیە یەکێکیان دوورخستنەوەی رۆناڵد کۆمانی راهێنەر بێت، ئەگەرچی کۆمان لەدوای یارییەکە رەتیکردەوە کە کێشەی لەگەڵ لاپۆرتا هەبێت.