لە رکابەرییەکانی گەڕی حەوتەمی خولی فەرەنسا، یانەی پاریس سانجێرمان بووە میوانی میتز و حەوتەم بردنەوەی لەسەریەکی تۆمارکرد، دوای ئەوەی یارییەکەی بە دوو گۆڵ بەرامبەر گۆڵێک بردەوە.  لە یارییەکەدا لیۆنێل مێسی، بەهۆی پێکانەوە بەشداریی نەکرد، دوای پێنج خولەک یارییکردن ئەشرەف حەکیمی گۆڵێکی بۆ یانەی میوان تۆمارکرد، بەڵام شەش خولەک پێشکۆتاییهاتنی نیوەی یەکەم کیکی کۆیاتێ ئەنجامەکەی بۆ یانەی میتز یەکسانکردەوە و رێگەی نەدا پاریس بە ئارامییەوە نیوەی یەکەم تەواوبکات.  لە نیوەی دووەمدا رکابەری هەردوو یانە بۆ تۆمارکردنی گۆڵ بەهێزتربوو، هەوڵی زۆر دران بۆ ئەوەی گۆڵی دیکە تۆماربکرێن، بەڵام گۆڵکردن تاوەکو دوایین خولەک دواکەوت، کاتێک لە خولەکی ٩٠ حەکیمی دووەم گۆڵی خۆی و یانەکەی بەلێدانێکی بەهێز تۆمارکرد و بردنەوەی بۆ پاریس سانجێرمان مسۆگەرکرد.  پاریس لەم وەرزەی خولی فەرەنسادا، لە ٧ یارییدا هەموو یارییەکانی بردووەتەوە و ئێستا بە کۆکردنەوەی ٢١ خاڵ لە پلەی یەکەمی ریزبەندی خولەکەیە، یانەکە ١٣ گۆڵی کردووە و ٧ گۆڵی لێکراوە.