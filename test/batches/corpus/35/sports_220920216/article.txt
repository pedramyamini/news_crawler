بارسێلۆنا ئێستا لە بارودۆخێکی خراپدایە و تاوەکو ئێستا لە ٤ یاریی لالیگادا تەنیا ٨ خاڵی بەدەستهێناوە و پلەی هەشتەمی ریزبەندیی گرتووە، لە یەکەم یاریی خۆی لە چامپیۆنزلیگیشدا بە ٣ گۆڵی بێبەرامبەر بە بایرن میونشنی ئەڵمانی دۆڕا.  رۆناڵد کۆمان پێیوایە کوالیتی لیۆنێل مێسی زۆر لە کێشەکانی تیپەکەی شاردبووەوە، بۆیە بە نەمانی ئەو کێشەکانیش دەرکەوتن.  ئێستا بەهۆی ئەو دۆخە خراپەی بارسێلۆنا پێیدا تێپەڕ دەبێت، داهاتووی کۆمان کەوتووەتە مەترسییەوە، میدیای کەتەلۆنی بەشێوەیەکی زۆر بەرفراوان باس لەوە دەکات کە بارسا چیدی لەسەر ئەو راهێنەرە ناوەستێت و ئەگەر بەپەلە کێشەکانی تیپەکەی چارەسەر نەکات، لە پۆستی راهێنەرایەتی یانەکە دەردەکرێت.  رۆناڵد کۆمان، لە هەڤپەیڤینێکی رۆژنامەڤانی نوێدا، باسی جێهێشتنی پۆستی راهێنەری هەڵبژاردەی هۆڵەندا لەپێناو وەرگرتنی پۆستی راهێنەری بارسێلۆنا کرد و هەروەها بۆچوونێکی تایبەتیشی لەسەر رۆیشتنی لیۆنێل مێسی لە بارسا و کاریگەرییەکانی بەسەر ئەو یانەیەوە هەبوو.  کۆمان راشکاوانە دووپاتیکردەوە "من پەشیمان نیم لەسەر ئەوەی وازم لە پۆستی راهێنەری هەڵبژاردەی هۆڵەندا هێناوە، لەپێناو بوون بە راهێنەری بارسێلۆنا".  ئەو زیاتر گوتی "لەم جۆرە هەڵوێستانەدا من باشترین بڕیار سەبارەت بە خۆم و تیپەکەمەوە دەدەم".  لەبارەی ئاستی تیپەکەیشی، کە لەم وەرزەدا، بەشێوەیەکی بەرچاو پاشەکشەی کردووە، بەتایبەتی دوای رۆیشتنی لیۆنێل مێسی؟ کۆمان گوتی "مێسی هەموو شتێکی دەشاردەوە"، کە بێگومان مەبەستی ئەوەبوو کە کوالیتی لیۆنێل مێسی و چالاکییەکەی لەنێو یاریگەدا هەموو کەموکورییەکانی تیپەکەی دەشاردەوە و بێگومان کە ئەو نەما ئەو کەموکورییانە بەدەردەکەون.  لیۆنێل مێسی لەم هاوینەدا بەبێ بەرامبەر لە بارسێلۆناوە چووە پاریس سانجێرمان، دوای ئەوەی خوان لاپۆرتای سەرۆکی بارسێلۆنا بە باوک و بەڕێوەبەری کارەکانی لیۆی راگەیاند کە یانەکەی بەهۆی خراپی بارودۆخی دارایی و یاسای یاریی دارایی خاوێن، ناتوانێت گرێبەستی کوڕەکەی نوێبکاتەوە.  ماوەی گرێبەستەکەی لیۆنێل مێسی لەگەڵ پاریس سانجێرمان دوو ساڵە لەگەڵ ئەگەری نوێکردنەوە بۆ ساڵێکی دیکە، کە سەرەڕای ئەوەی وا بڵاوکراوەتەوە کە مووچەی ساڵانەی مێسی ٣٥ ملیۆن یۆرۆی بێ باجە، بەڵام هەندێک لە رۆژنامەکانی فەرەنسا دەڵێن "مووچەی مێسی ٤١ ملیۆن یۆرۆیە".