لە رکابەرییەکانی گەڕی یەکەمی قۆناخی کۆمەڵەکان و لە کۆمەڵەی پێنجەمدا، یانەی بارسێلۆنا تووشی دۆڕانێکی گەورە بوو و لەسەر دەستی یانەی بایرن میونشن یەکەم سێ خاڵی لەدەستدا.  بارسێلۆنا لەسەر یاریگەی خۆی بەرامبەر بایرن یارییکرد و بە سێ گۆڵی بێبەرامبەر یارییەکەی دۆڕاند.  لە خولەکی ٣٤ تۆماس مولەر دەرگای گۆڵکردنی کردەوە و باڤاریای پێشخست، ئەمە گۆڵی ژمارە ٧ ـی ئەو یاریزانەبوو بەرامبەر بارسێلۆنا لە ٦ یارییدا، کە پێشتر بەرامبەر هیچ یانەیەکی دەرەوەی ئەڵمانیا ئەو ژمارەیەی گۆڵی تۆمارنەکردووە.  لە نیوەی دووەمدا بایرن میونشن ئاستێکی بەرزتری پێشکێشکرد و لە خولەکی ٥٦ رۆبێرت لیڤاندۆڤسکی گۆڵی دووەمی بۆ یانەکە تۆمارکرد، پاشان هەمان یاریزان لە خولەکی ٨٥ گۆڵی سێیەم و یەکلاکردنەوەی یارییەکەی تۆمارکرد و بایرن میونش یارییەکەی بە ٣ - ٠ لە دەرەوەی یاریگەی خۆی بردەوە.  لیڤاندۆڤسکی لە ١٨ یاریی رابردوودا لە هەموو یارییەکاندا گۆڵی کردووە، لەو ماوەیەدا بایرن میونشن ٢٩ گۆڵی تۆمارکردووە.  لیڤا لە دوایین ٣٣ یارییدا لە خولی یانە پاڵەوانەکانی ئەوروپا ٣٤ گۆڵی تۆمارکردووە، لە دوایین ١٧ یاریی چامپیۆنزلیگیشدا سەرکەوتنی بەدەستهێناوە و لەو ماوەیەدا یاریزانە پۆڵەندییەکە ٢٢ گۆڵی تۆمارکردووە.  ئەستێرەکەی بایرن میونشن یەکەم یاریزانە لە سەرەتای وەرزی ٢٠٢٠ - ٢٠١٩ لەنێو خولە گەورەکانی ئەوروپادا ١١٣ گۆڵی تۆمارکردبێت.  بایرن میونشن لە سێپتێمبەری ساڵی ٢٠١٧ ـەوە هیچ یارییەکی چامپیۆنزلیگی لە دەرەوەی یاریگەی خۆی نەدۆڕاندووە، ١٥ بردنەوە و ٤ یەکسانبوونی هەیە.  بارسێلۆنا لە یارییەکەدا بۆ یەکەمجار لە مێژوویدا هیچ لێدانێکی بۆ گۆڵ نەبوو، کە پێشتر یانەکە ئەم ئامارە خراپەی لە چامپیۆنزلیگدا تۆمارنەکردووە.  جگە لەوەش بارسێلۆنا یەکەمجارە لە دوای وەرزی ١٩٩٨ - ١٩٩٧ یاریی یەکەمی چامپیۆنزلیگ لە یاریگەی خۆیدا بدۆڕێنێت، کە ئەو کاتە بە ٢ - ٣ بەرامبەر نیوکاسڵ دۆڕا.  یانە کەتەلۆنییەکە یەکەمجارە لە یاریگەی خۆیدا سێ یاریی لەسەریەک لە چامپیۆنزلیگدا بدۆڕێنێت، بەرامبەر یوڤێنتوس ٣ - ٠، بەرامبەر پاریس سانجێرمان ٤ - ١ و بەرامبەر بایرن میونشن ٣ - ٠.  دیمەنی یارییەکەی بارسێلۆنا و بایرن میونشن  بەر لەم یارییە یانەی مانچێستەر یونایتدی ئینگلیزی رووبەڕووی ئەنجامێکی چاوەڕواننەکراو بووە و لەسەر دەستی یانەی یەنگ بۆیزی سویسری تووشی دۆڕان بوو.  یارییەکە لە میانەی کۆمەڵەی شەشەم لەسەر یاریگەی سویس وانکدۆرف لە بێرنی پایتەختی سویسرا بەڕێوەچوو، خاوەن یاریگە بە شێوەیەکی چاوەڕواننەکراو، یارییەکەی بە دوو گۆڵ بەرامبەر گۆڵێک بردەوە و لە دوایین ساتەکاندا گۆڵی بردنەوەیان تۆمارکرد.  لە خولەکی ١٣ کریستیانۆ رۆناڵدۆ گۆڵی یەکەمی بۆ مانچێستەر یونایتد تۆمارکرد، هەر لە نیوەی یەکەمدا ئارۆن وان بیساکای بەرگریکاری مانچێستەر یونایتد، یەکەم کارتی سووری لەم وەرزەی چامپیۆنزلیگدا وەرگرت.  کەمی یاریزانان هەلێکی باشی دایە یەنگ بۆیز، یانەکە لە خولەکی ٦٦ لە رێگەی نیکۆلاس مۆمی نگیمالۆ ئەنجامەکەی یەکسانکردەوە، پاشان سۆڵشایەر پێکەوە کریستیانۆ رۆناڵدۆ و برونۆ فێرناندێزی بردە دەرەوە یاریگە، بەمەش مانچێستەر ئاستی دابەزی.  لە دوایین خولەکی یارییەکەدا جیسی لینگارد هەڵەیەکی کرد و جۆردان سیباچیۆی فەرەنسیش سوودی لەو هەڵەیە وەرگرت و گۆڵی دووەمی بۆ یانەی یەنگ بۆیز تۆمارکرد، بەمشێوەیە یانە سویسرییەکە یەکەم سێ خاڵی لە مانچێستەر یونایتد وەرگرت.  بەدرێژایی یارییەکە مانچێستەر یونایتد تەنیا دوو لێدانی بۆ گۆڵ هەبوو، هەردوو لێدانەکەش لەلایەن رۆناڵدۆوە بوو.  مانچێستەر یونایتد لە دوایین ١٢ یاریی چامپیۆنزلیگدا لەژێر سەرپەرشتی سۆڵشایەر تەنیا یەکجار گۆڵەکەی بە خاوێنی پاراستووە.  مانچێستەر یونایتد لە دوایین سێ یاریی چامپیۆنزلیگدا هەموو یارییەکانی دۆڕاندووە، لە کۆی ١١ یارییشدا لەژێر سەرپەرشتی سۆڵشایەر لە خولەکەدا ٧ یاریی دۆڕاندووە.  دیمەنەکانی یەنگ بۆیز و مانچێستەر یونایتد  لە یارییەکی دیکەدا، یانەی چێڵسیی پاڵەوانی ئەوروپا بەسەرکردایەتی رۆمێلو لوکاکوی دەبابەی بەلجیکی یەکەم بردنەوەی تۆمارکرد و بە زەحمەت لە یانەی زێنیتی رووسیی بردەوە.  یارییەکە لە کۆمەڵەی هەشتەم لەسەر یاریگەی ستامفۆرد بریچ بەڕێوەچوو، چێڵسی یارییەکەی بە گۆڵێکی بێبەرامبەر بردەوە.  دوای ئەوەی نیوەی یەکەمی یارییەکە بەیەکسانبوون کۆتاییهات، لە خولەکی ٦٩ لوکاکو سوودی لە ئۆڤەرێکی سیزار ئازپیلیکوێتا وەرگرت و بەلێدانی سەر گۆڵێکی بۆ یانە لەندەنییەکە تۆمارکرد، یارییەکە تاوەکو کۆتایی بەو ئەنجامە مایەوە و پاڵەوانی چامپیۆنزلیگ هەنگاوەکانی بۆ بەرگریکردن لە نازناوەکەی دەستپێکرد.  لوکاکو لەو کاتەوەی گەڕاوەتەوە یانەی چێڵسی لە ٤ یارییدا ٤ گۆڵی بۆ چێڵسی تۆمارکردووە.  لوکاکو یەکەم یاریزانی بەلجیکییە لە چامپیۆنزلیگدا بەدرێسی سێ یانەی جیاوازەوە گۆڵی تۆمارکردبێت، ٧ گۆڵ بۆ مانچێستەر یونایتد، ٦ گۆڵ بۆ ئینتەرمیلان و گۆڵێک بۆ چێڵسی.  ئیدوارد مێندی، گۆڵپارێزی یانەی چێڵسی یەکەم گۆڵپارێزە لە وەرزی ٢٠٢١ - ٢٠٢٠ ـەوە لە چامپیۆنزلیگدا لە ١٠ یارییدا گۆڵەکەی بە خاوێنی راگرتبێت.  یانەی یوڤێنتوسی ئیتاڵی دوای سێ یاریی بەبێ بردنەوە لە سێریا ئەیدا، یەکەم بردنەوەی لەم وەرزەدا لە چامپیۆنزلیگدا تۆمارکرد و لە دەرەوەی یاریگەی خۆی لە یانەی مالمۆی سوێدیی بردەوە.  ئەم یارییەش لە کۆمەڵەی هەشتەم بوو، یانەی یوڤێنتوس پێچەوانەی ئەو ئاستەی لە سێ گەڕی سەرەتای خولی ئیتاڵیادا پێشکێشیکردووە بە ئاستێکی بەرزەوە دەرکەوت و بە سێ گۆڵی بێبەرامبەر یارییەکەی بردەوە.  لە خولەکی ٢٣ ئالێکس ساندرۆ، بۆ یەکەمجار گۆڵێکی لە چامپیۆنزلیگدا تۆمارکرد و بیانکونێریی پێشخست.  لە خولەکی ٤٥ پاوڵۆ دیبالا بەلێدانی سزا گۆڵی دووەمی تۆمارکرد، پاشان چەند چرکەیەک دوای ئەو گۆڵە ئەلڤارۆ مۆراتا گۆڵی سێیەمی تۆمارکرد و یوڤێنتوس یارییەکەی لە نیوەی یەکەمدا یەکلاکردەوە و ئەنجامەکە تاوەکو کۆتایی بەو شێوەیە مایەوە و یانەکە یەکەم سێ خاڵی بەدەستهێنا.  یەکەمجارە لە دوای نۆڤێمبەری ساڵی ٢٠١٢ ـەوە یانەی یوڤێنتوس لە چامپیۆنزلیگدا لە نیوەی یەکەمدا ٣ گۆڵ دەکات.  دیمەنەکانی یوڤێنتوس و مالمۆ  ئەنجامی یارییەکانی رۆژی یەکەمی چامپیۆنزلیگ  یەنگ بۆیز ٢ - ١ مانچێستەر یونایتد  بارسێلۆنا ٠ - ٣ بایرن میونشن