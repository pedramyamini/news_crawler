ئینتەرمیلان لە گەڕی ٤ ـی سێریا ئەیدا، لەسەر یاریگەی خۆی میوانداری بۆلۆنیای کرد و بە سوود وەرگرتن لە ئامادەبوونی جەماوەرەکەی ٦ - ١ سەرکەوتنی بەدەستهێنا.  کوڕانی ئینزاگی تەنیا ٦ خولەکیان پێویست بوو بۆ ئەوەی بە گۆڵێکی لاوتارۆ مارتینێز پێشبکەون.  میلان شکرینیار و نیکۆلۆ بارێلا لە خولەکەکانی ٣٠ و ٣٤ ـدا دوو گۆڵی دیکەیان بۆ پاڵەوانی ئیتاڵیا تۆمارکرد و نیوەی یەکەم بە پێشکەوتنی ئینتەرمیلان بە ٣ گۆڵ کۆتاییهات.  لە نیوەی دووەمیشدا ٣ گۆڵی دیکەیان تۆمارکرد، کە یەکێکیان لە خولەکی ٥٤ بوو بە واژۆی ماتیاس ڤیجینۆ و دووانەکەی دیکەش لە لایەن ئێدین دزیکۆی هێرشبەری بۆسنییەوە، لە خولەکەکانی ٦٢ و ٦٨ تۆمارکران.  چوار خولەک بەر لە کۆتاییهاتنی یارییەکە، ئارسەر تیت گۆڵێکی بۆ بۆلۆنیا تۆمارکرد، بەڵام هیچی لە شکستە گەورەکەیان نەگۆڕی.    بەم سەرکەوتنە، ئینتەرمیلان بە ١٠ خاڵ چووە ریزی پێشەوەی ریزبەندی و بۆلۆنیاش بە ٧ خاڵ لە پلەی هەشتەمدایە.