عەلی خامنەیی، لە لێدوانێکدا، رایگەیاند "قەوارەی زایۆنیزمی خوێنڕێژ و ناشەرعی هەوڵدەدات لە رێگەی بەشداریکردن لە بۆنە وەرزشییە نێودەوڵەتییەکاندا شەرعیەت بەخۆی بدات، گەورە وەبەرهێنەرانی جیهان و شوێنکەوتووەکانیشیان پشتیوانیان لێدەکەن".  رابەری کۆماری ئیسلامیی ئێران، لە کاتی پێشوازیکردنی لەو وەرزشوانە ئێرانییانەی میدالیایان لە ئۆڵیمپیاد و پاراڵیمپیکی تۆکیۆدا بەدەستهێناوە، گوتی "هیچ وەرزشوانێکی ئازاد رازی نابێت دان بە قەوارەی زایۆنیزمدا بێنێت و تەوقەی لەگەڵ بکات لەپێناو بەدەستهێنانی میدالیایەک".  عەلی خامنەیی، ئاماژەی بۆ ئەوەکرد کە دان نەنان بە ئیسرائیل لە یاریگەکانی وەرزشدا پرسێکی زۆر گرنگە.  زۆرجار وەرزشوانانی ئێران لە بۆنە و پاڵەوانێتییە وەرزشییەکاندا رەتیانکردووەتەوە رووبەڕووی وەرزشوانانی ئیسرائیل ببنەوە، چ بە کشانەوە یان بانگەشەکردن بۆ ئەوەی کە تووشی پێکان بوونە.  تەنانەت زۆر لە وەرزشوانانی عەرەب و موسڵمانیش بەهەمان پاساو ئامادە نەبوونە بەرامبەر رکابەرە ئیسرائیلییەکانیان یاری بکەن، کە دوایینیان فەتحی نوورینی یاریزانی جۆدۆی جەزائیری بوو لە ئۆڵیمپیادی تۆکیۆدا.  وەرزشوانانی ئێران لە ئۆڵیپیادی ٢٠٢٠ ـی تۆکیۆدا ٧ میدالیایان بەدەستهێنا، کە ٣ ـیان زێر بوون، لە پاراڵیمپیکی تۆکیۆشدا ٢٤ میدالیایان لەملکرا، کە لەنێویاندا ١٢ زێڕ بوون.