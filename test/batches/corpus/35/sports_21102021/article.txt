لە رکابەرییەکانی گەڕی سێیەمی قۆناخی کۆمەڵەکانی خولی یانە پاڵەوانەکانی ئەوروپا، یانەی مانچێستەر یونایتدی ئینگلیزی میوانداریی ئاتالانتای ئیتاڵیی کرد و بە سێ گۆڵ بەرامبەر دوو گۆڵ یارییەکەی بردەوە.  لە خولەکی ١٥ ماریۆ پاسالیچ گۆڵێکی بۆ یانەی ئاتالانتا تۆمارکرد، بووە یەکەم یاریزان لە یانەیەکی ئیتاڵیدا لە چامپیۆنزلیگدا گۆڵی لە هەردوو یانەی مانچێستەر یونایتد و مانچێستەر سیتی تۆمارکردبێت.  لە خولەکی ٢٩ مەریح دەمیرال، بەرگریکاری تورک بەلێدانێکی سەر بۆ جار دووەم تۆڕی گۆڵی دیخیای هەژاند و مانچێستەر یونایتدی خستە بارودۆخێکی زەحمەت و ئاڵۆزدا و نیوەی یەکەم بە پێشکەوتنی یانەی میوان کۆتاییهات.  لە نیوەی دووەمدا یارییەکە رکابەرییەکی بەهێزتری بەخۆیەوە بینی، لە خولەکی ٥٣ مارکۆس راشفۆرد گۆڵێکی تۆمارکرد و ئەنجامەکەی کەمکردەوە، یاریزانەکە لە دوایین ٧ یارییدا لە قۆناخی کۆمەڵەکانی چامپیۆنزلیگدا ٧ گۆڵی تۆمارکرد.  لە خولەکی ٧٥ هاری ماگوایەر، کاپتنی رێد دیڤڵز گۆڵی دووەمی تۆمارکرد و یارییەکەی گەڕاندەوە خاڵی سەرەتا، پاشان کریستیانۆ رۆناڵدۆ بەلێدانێکی سەری بەهێز بۆ جاری سێیەم گۆڵی ئاتالانتای هەژاند و مانچێستەر یونایتدی کردە خاوەنی سێ گۆڵ.  دۆن تاکە یاریزانە بەرامبەر ٣٨ یانەی جیاواز لە چامپیۆنزلیگدا گۆڵی تۆمارکردبێت و بووە خاوەنی ١٣٧ گۆڵ لە پاڵەوانێتییەکەدا.  مانچێستەر یونایتد دواکەوتنی بۆ بردنەوە بە ٣ - ٢ گۆڕی لە پلەی یەکەمی کۆمەڵەی شەشەمدا بووە خاوەنی ٦ خاڵ و ئاتالانتا بە ٤ خاڵ لە پلەی سێیەمی ریزبەندە.  دیمەنی یاریی مانچێستەر یونایتد و ئاتالانتا        یانەی ڤیاریالی ئیسپانی بردنەوەیەکی گەورەی تۆمارکرد و یەکەم سەرکەوتنی لەم وەرزەی چامپیۆنزلیگدا بەدەستهێنا، دوای ئەوەی لە دەرەوەی یاریگەی خۆی لە یانەی یەنگ بۆیزی سویسریی بردەوە.  ڤیاریال سەرەڕای ئەوەی لە دەرەوەی یاریگەی خۆی یارییکرد، بەڵام بە ئاستێکی بەرزەوە دەرکەوت و بە چوار گۆڵ بەرامبەر گۆڵێک سێ خاڵی یارییەکەی بردەوە.  لە خولەکی ٦ یێریمی پینۆ دەرگای گۆڵکردنی کردەوە و یانە ئیسپانییەکەی پێشخست، دوای ١٠ خولەک جیرارد مۆرینۆ واژۆی لەسەر گۆڵی دووەم کرد و نیوەی یەکەم بەو دوو گۆڵە کۆتاییهات.  لە خولەکی ٧٧ میشاک ئیلیا ئەنجامەکەی بۆ یەنگ بۆیز کەمکردەوە و هیوای بۆ یەکسانکردنەوەی ئەنجامەکە گەڕاندەوە، بەڵام ڤیاریال بە دوو گۆڵی دیکە وەڵامی دایە و ئەلبێرتۆ مۆرینۆ و ساموێل شوکوێزی یانەکەیان کردە خاوەنی چوار گۆڵ و ئیسپانییەکان بە ٤ - ١ یارییەکەیان بردەوە.  دوای ئەم بردنەوەیە ڤیاریال لە پلەی دووەمی کۆمەڵەی شەشەم بووە خاوەنی ٤ خاڵ و یەنگ بۆیز لە پلەی کۆتایی ریزبەندە بە ٣ خاڵ.  دیمەنی یاریی ڤیاریال و یەنگ بۆیز  یانەی بایرن میونشنی ئەڵمانی لەسەر راماڵینی یانەکان بەردەوامە، لە دەرەوەی یاریگەی خۆی بە ئەنجامێکی گەورە لە یانەی بێنفیکای پۆرتوگالیی بردەوە و سێیەم بردنەوەی لەسەریەکی تۆمارکرد.  باڤارییەکان لە یاریگەی دالۆش بەرامبەر بێنفیکا یارییانکرد، وەک چاوەڕواندەکرا بە ئاستێکی بەرزەوە دەرکەوتن، سەرەڕای ئەوەی لە نیوەی یەکەمی یارییەکەدا گۆڵێکیان لە رێگەی لیڤاندۆڤسکییەوە تۆمارکرد، بەڵام گۆڵەکەی رەتکرایەوە و نیوەی یەکەم بەیەکسانبوون کۆتاییهات.  لەسەرەتای نیوەی دووەمدا تۆماس مولەر گۆڵێکی تۆمارکرد، بەڵام ئەو گۆڵەشیان بەبیانووی ئۆفسایدەوە رەتکرایەوە.  لە خولەکی ٧٠ لێرۆی سانێ بەلێدانێکی راستەوخۆ بەهێز تۆڕی بێنفیکای هەژاند و بایرنی پێشخست، لە خولەکی ٨٠ ئێڤێرتۆ بەهەڵە گۆڵی دووەمی یانە ئەڵمانییەکەی لە خۆیان کردەوە، دوای دوو خولەک رۆبێرت لیڤاندۆڤسکی گۆڵی سێیەمی یانەکەی تۆمارکرد، سێ خولەک دوای ئەو گۆڵەش لێرۆی سانێ گەڕایەوە و دووەم گۆڵی خۆی و چوارەمی یانەکەی تۆمارکرد و بایرن میونشن یارییەکەی بە ٤ - ٠ بردەوە.  بایرن میونشن لە سێ یارییدا سێ بردنەوەی هەیە و بە ٩ خاڵ پێشەنگی ریزبەندی کۆمەڵەی پێنجەمە، ١٢ گۆڵی تۆمارکردووە و هیچ گۆڵێکی لێنەکراوە، هیچ یانەیەک لە چامپیۆنزلیگدا ئەم سەرەتایە باشەی نەبووە.  بێنفیکا یەکەمجارە لە مێژووی چامپیۆنزلیگدا لە یاریگەی خۆیدا ٤ گۆڵی لێدەکرێت بەبێ ئەوەی هیچ گۆڵێک بکات و بە چوار خاڵ لە پلەی دووەمی کۆمەڵەکەیە.  دیمەنی یاریی بێنفیکا و بایرن میونشن  یانەی بارسێلۆنای ئیسپانی هیواکانی بۆ رکابەریکردن لەسەر گەیشتن بە قۆناخی داهاتووی چامپیۆنزلیگ گەڕاندەوە، دوای ئەوەی یەکەم بردنەوەی لە رکابەرییەکەدا تۆمارکرد.  بارسا لە یاریگەی کامپ نو میوانداریی یانەی دینامۆ کیێڤی ئۆکراینی کرد و یارییەکەی بە زەحمەت بە گۆڵێکی بێبەرامبەر لێبردەوە.  لە خولەکی ٣٦ جیرارد پیکێ گۆڵێکی بۆ بلاوگرانا تۆمارکرد، ژمارەی گۆڵەکانی یاریزانەکە بووە ١٦ گۆڵ لە چامپیۆنزلیگدا و وەک بەرگریکار زۆرترین گۆڵی لە خولەکەدا تۆمارکردووە، کە پێشتر رۆبێرتۆ کارلۆسیش هەمان ژمارەی گۆڵی تۆمارکردووە، هاوکات ئەمە یەکە م گۆڵی بارسێلۆنا بوو لە چامپیۆنزلیگی ئەم وەرزەدا.  بارسێلۆنا یارییەکەی بە ١ - ٠ بردەوە و بووە خاوەنی یەکەم سێ خاڵ و لە پلەی سێیەمی کۆمەڵەی پێنجەمە، یانەکە ٩ یاریی لە چامپیۆنزلیگدا لە دینامۆ کیێڤ بردووەتەوە، تەنیا بەرامبەر سێلتیک ئەو ژمارەیەی بردنەوەی لە خولەکەدا تۆمارکردووە.  دیمەنی یاریی بارسێلۆنا و دینامۆ کیێڤ  یانەی یوڤێنتوسی ئیتاڵی لەسەر ئەنجامە باشەکانی لە چامپیۆنزلیگدا بەردەوامە و سێیەم بردنەوەی لەسەریەکی تۆمارکرد، دوای ئەوەی لە یانەی زێنیتی رووسیی بردەوە.  یوڤێ لە دەرەوەی یاریگەی خۆی و لە کەشوهەوایەکی سارددا بەرامبەر زێنیت سانبپێترسبێرگ یارییکرد و یارییەکەی بە گۆڵێکی بێبەرمابەر بردەوە.  سەرەڕای هەوڵی هەردوو یانە بۆ تۆمارکردنی گۆڵ، نیوەی یەکەمی یارییەکە بەیەکسانبوون بەبێ گۆڵ کۆتاییهات.  لەنیوەی دووەمیشدا یاریزانان لە هەژاندنی تۆڕدا سەرکەوتوو نەبوون تاوەکو خولەکی ٨٦ دیان کۆلۆسڤێسکی گۆڵێکی بۆ بیانکۆنێری تۆمارکرد، یارییەکەش بەو تاکە گۆڵە کۆتاییهات و یوڤێنتوس سێ خاڵی یارییەکەی بردەوە.  بەم بردنەوەیە یوڤێ یەکەمجارە لە دوای وەرزی ٢٠١٩ - ٢٠١٨ ـەوە سێ یاریی لەسەریەک لە چامپیۆنزلیگدا دەباتەوە، کە ئەو کاتەش ماسیمیلیانۆ ئالێگری راهێنەری یانەکە.  خانمە پیرەکە لە پلەی یەکەمی کۆمەڵەی هەشتەم بووە خاوەنی ٩ خاڵ، زێنیت لە پلەی سێیەمە بە ٣ خاڵ.  دیمەنی یاریی زێنیت و یوڤێنتوس  یانەی چێڵسی پاڵەوانی وەرزی رابردووی چامپیۆنزلیگ بردنەوەیەکی گەورەی تۆمارکرد، بەڵام دوو یاریزانی بەهۆی پێکانەوە لەدەستدا.  چێڵسی لە دەرەوەی یاریگەی خۆی رووبەڕووی یانەی مالمۆی سوێدی بووەوە و چوارجار تۆڕی یانەکەی هەژاند.  دوای ٩ خولەک یارییکردن ئاندریاس کریستیانسن گۆڵێکی بۆ یانە لەندەنییەکە تۆمارکرد، لە خولەکی ٢٠ لێدانێکی سزا بۆ رۆمێلو لوکاکو هەژمارکرا، بەهۆی تووندی بەریەککەوتنی لەگەڵ بەرگریکارێکی یانەی مالمۆ، لوکاکو بەهۆی پێکانەوە گۆڕانکاریی پێکرا و جۆرجینیۆ بەلێدانی سزا گۆڵی دووەمی تۆمارکرد.  لە خولەکی ٤٨ کای هاڤێرتز بۆ جاری سێیەم تۆڕی یانەی مالمۆی هەژاند، دواتریش لە خولەکی ٥٧ جۆرجینیۆ بەهەمان سیناریۆی گۆڵی یەکەم و بەلێدانی سزا گۆڵی دووەمی خۆی و چوارەمی چێڵسیی تۆمارکرد.  لە یارییەکەدا تیمۆ ڤێرنەر، هێرشبەری ئەڵمانی تووشی پێکانبوو و چێڵسی ئەو یاریزانە و رۆمێلو لوکاکوی لەدەستدا، بەڵام ماوەی دوورکەوتنەوەیان دیارنییە.  یانە لەندەییەکە بە ٤ - ٠ یارییەکەی بردەوە و بووە خاوەنی ٦ خاڵ لە پلەی دووەمی کۆمەڵەی هەشتەم، مالمۆ هیچ خاڵێکی نییە و لە پلەی کۆتایی ریزبەندە.  دیمەنی یاریی مالمۆ و چێڵسی