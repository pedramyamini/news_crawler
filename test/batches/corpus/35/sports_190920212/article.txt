یارییەکە لە گەڕی پێنجەمی پرێمەرلیگ بوو، لەسەر یاریگەی ئانفێڵد بەڕێوەچوو، کوڕانی یۆرگن کڵۆپ بە ٣ گۆڵی بێوەڵام یارییەکەیان بردەوە و ٣ خاڵی نوێیان بەدەستهێنا.  سادیۆ مانێی هێرشبەری سەنیگالی نەیهێشت نیوەی یەکەم بە ئەنجامێکی سپی کۆتییپێبێت و دوو خولەک بەر لە فیکەی ناوبژیوان، لیڤەرپوولی بە گۆڵێک پێشخست، کە ئەوە گۆڵی ١٠٠ ـی مانێ بوو بۆ رێدز تۆماربکات.  لە نیوەی دووەمدا کریستال پاڵاس زۆر هەوڵیدا ئەنجامەکە یەکسان بکاتەوە، بەڵام لە خولەکی ٧٨ محەممەد سەڵاحی میسری قسەیەکی دیکەی هەبوو، گۆڵی دووەمی بۆ لیڤەرپوول بەدەستهێنا.  رۆژ رۆژی ئەفریقییەکان بوو، کە دوای مانێ و سەڵاح نۆرەی نابی کایتا هات و لە خولەکی ٨٩ گۆڵی سێیەم و سەرکەوتنی رێدزی تۆمارکرد.  لیڤەرپوول ئێستا بە کۆکردنەوەی ١٣ خاڵ سەرووی ریزبەندیی یانەکانی گرتووە، کەچی کریستال پاڵاس لە پلەی ١٣ ـەدایە و تەنیا ٥ خاڵی هەیە.