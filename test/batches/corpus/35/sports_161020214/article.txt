رپۆرتە رۆژنامەڤانییەکانی ئیسپانیا بڵاویانکردەوە، یانەی ریال مەدرید کار بۆ ئەنجامدانی گرێبەستێکی گەورە دەکات، گرێبەستەکەش گواستنەوەی رۆبێرت لیڤاندۆڤسکی، ئەستێرەی پۆڵەندی و هێرشبەری یانەی بایرن میونشنی ئەڵمانییە، کە وەرزی رابردوو لاپچینی زێڕی بردەوە و بووە گۆڵکاری خولە گەورەکانی ئەوروپا.  بەپێی سەرچاوەکان لیڤاندۆڤسکی چەند کێشەیەکی لەگەڵ یانەی بایرن میونشن هەیە و یاریزانەکە داوای لە یانەکەی کردووە، لە هاوینی داهاتوودا رێگە بە رۆیشتنی بدەن بۆ ئەوەی پەیوەندی بە ریال مەدریدەوە بکات کە پێشتریش دەیویست ئەو کارە بکات.  گرێبەستی لیڤای ٣٣ ساڵ لەگەڵ یانەی بایرن میونشن لە هاوینی ٢٠٢٣ کۆتاییدێت، تاوەکو ئێستا یانەی بایرن میونشن دەستەوارەی بۆ مانەوەی یاریزانەکە لە ئالیانز ئارێنا پێشکێشنەکردووە.  بڵاوبوونەوەی ئەم هەواڵە و بەستنەوەی ناوی لیڤاندۆڤسکی بە یانەی ریال مەدریدەوە لەکاتێکدایە، پێشتر هاوژینی یاریزانەکە رایگەیاندبوو، رۆژێک لە رۆژان لیڤاندۆڤسکی پەیوەندی بە یانەی ریال مەدریدەوە دەکات.  یانەی شاهانە لە دوو گواستنەوەی رابردوودا، هیچ گرێبەستێکی گەورەی ئەنجامنەداوە، فلۆرێنتینۆ پێرێز، سەرۆکی یانەی ریال مەدرید دوای نۆژەنکردنەوەی یاریگەی سانتیاگۆ بێرنابیۆ دەیەوێت ریزەکانی تیپەکەیشی بە ئەنجامدانی گرێبەستی نوێ بەهێزتربکات.  رۆبێرت لیڤاندۆڤسکی پۆڵەندی، لە ٢٠١٤ ـەوە لە یانەی بۆرووسیا دۆرتموندەوە پەیوەندیی بە ریزەکانی بایرن میونشن کردووە، لە ٢٢٦ یارییدا لەگەڵ ئەو یانەیە ٢١٠ گۆڵی تۆمارکردووە، لەم وەرزەی خولی ئەڵمانیاشدا یاریزانەکە تاوەکو ئێستا دوای ٧ یاری ٧ گۆڵی کردووە و لەگەڵ ئێرلینگ هالاند، رکابەری لەسەر پێشەنگی گۆڵکاری خولەکە دەکەن.