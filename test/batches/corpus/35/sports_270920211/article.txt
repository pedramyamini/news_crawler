ریال سۆسیداد لە گەڕی حەوتەمی لالیگادا، لەسەر یاریگەی خۆیدا میوانداری ئێلچێ کرد و زۆر بە زەحمەت ١ - ٠ لێیبردەوە، کاتێک میکیل ئۆیارزابالی ئەستێرە و کاپتنی توانی تۆڕی گۆڵی تیپی میوانیان بهەژێنێت.  ئۆیارزابال ٣ خاڵی گرنگی بە تیپەکەی بەخشی و بووە خاوەنی ٥ گۆڵ لەم وەرزەی لالیگادا، کە دووەم گۆڵکارە لە دوای کەریم بنزیمای هێرشبەری ریال مەدرید، کە خاوەنی ٨ گۆڵە.  ریال سۆسیداد ١٦ خاڵی هەیە و لە پلەی دووەمدایە، کەجی ئێلچێ تەنیا ٦ خاڵی هەیە و پلەی ١٥ ـی گرتووە.  رایۆ ڤاییکانۆ سێیەم سەرکەوتنی بەسەریەوەکەوە بەدەستهێنا، دوای ئەوەی توانی لەنێو یاریگەی خۆیدا ٣ - ١ لە کادیز بباتەوە.  ئەلڤارۆ گارسیا هەرزوو، دوای تێپەڕبوونی تەنیا ٩ خولەک ڤاییکانۆی بە گۆڵێک پێشخست، بەڵام ڤارازدات هارۆیانی یاریزانی ئەرمینی لە خولەکی ٢٣ ئەنجامەکەی بۆ کادیز یەکسانکردەوە.  نۆرە گەیشتە رادامیل فالکاوی پڵنگی کۆلۆمبی، کە خولەکێک بەر لە فیکەی کۆتایی نیوەی یەکەم توانی گۆڵی دووەم بۆ رایۆ تۆمارکرد.  لە خولەکی ٨٧ ئیسحاق پالازۆن گۆڵی دڵنیایی و سەرکەوتنی بۆ ڤاییکانۆ بەدەستهێنا.  رایۆ ڤاییکانۆ بە ١٣ خاڵ پلەی پێنجەمی گرتووە، کادیز خاوەنی ٦ هەیە و لە پلەی ١٤ ـی ریزبەندیی لالیگادایە.  ریال بێتیس خەمەکانی یانەی خیتافی زیاتر کرد و بە ٢ گۆڵی بێبەرامبەر لێیبردەوە.  ریال بێتیس لە گەڕی حەوتەمی لالیگادا میوانداری خیتافی کرد و ویلیان جۆزێی هێرشبەری بەرازیلی دووجار تۆڕی یانەی میوانیانی هەژاند.  خولەکی ١٤ کاتی تۆمارکردنی گۆڵی یەکەمی ریال بێتیس بوو لە لایەن ویلیانەوە، کە هەر هەمان یاریزان لە خولەکی ٥٥ گۆڵی دووەمی خۆی و یانەکەی تۆمارکرد، کە ئەمە سێیەم گۆڵی ئەو یاریزانەیە لەم وەرزەدا.  بەم ئەنجامە ریال بێتیس بە ١٢ خاڵ خۆی گەیاندە پلەی حەوتەمی ریزبەندیی یانەکانی لالیگا، خیتافیش بۆ حەوتەم یارییە بەسەریەکەوە دەدۆڕێت، کە بەبێ خاڵ لە دوایینی ریزبەندیدایە.