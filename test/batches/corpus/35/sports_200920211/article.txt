ئەرکی یوڤێنتوس ئاسان نەبوو، ئەگەرچی لەسەر یاریگەی خۆیدا میوانداری میلانی کرد، کە سەرەڕای ئەوەی نیوەی یەکەم باش یاریکرد، بەڵام لە نیوەی دووەمدا میلانییەکان باشتر دەرکەوتن و نزیکبوون لە بردنەوە، سەرەڕای ئەوەی کۆمەڵێک لە یاریزانە سەرەکییەکانی یارییان نەدەکرد.  ئەلڤارۆ مۆراتا لە خولەکی ٤ ـدا گۆڵی یەکەمی بۆ یوڤێنتوس تۆمارکرد و دڵی ئالێگری خۆشکرد، بەڵام یاریزانانی نەیانتوانی گۆڵی زیاتر بۆ مسۆگەرکردنی سەرکەوتنەکەیان تۆماربکەن و نیوەی یەکەم بە پێشکەوتنی خاوەن یاریگە بە گۆڵێک کۆتاییهات.  لە نیوەی دووەمدا کوڕانی پیۆلی سووربوون لەسەر هەژاندنی تۆڕی یوڤێنتوس و ئەوەیان بۆ هاتەدی ئەگەرچی هەندێک دواکەوت، کە ریبیچ لە خولەکی ٧٦ گۆڵی یەکسانبوونی بەدەستهێنا.  بەم ئەنجامە یوڤێنتوس بۆ پلەی هەژدەمی ریزبەندیی دابەزی، کە تەنیا ٢ خاڵی هەیە، میلانیش بە ١٠ خاڵ و بەجیاوازی گۆڵ لە دوای ئینتەرمیلانی هاوشارەکەی دووەمی ریزبەندییە.  ماسیملیانۆ ئالێگری، راهێنەری یانەی یوڤێنتوس، لە کۆنگرەی رۆژنامەڤانی دوای یارییەکە، دانی بەوەدا نا کە هەڵەی کردووە لە دانانی پلانی یارییەکە و ئەو گۆڕانکارییانەی لە یارییەکەدا کردی و گوتی "من زۆر تووڕەم، لە نیوەی یەکەمدا باش یارییمان کرد، بەڵام لە نیوەی دووەمدا زۆر خراپ دەرکەوتین".  ئەو گوتیشی "من هەڵەم کرد، گۆڕانکارییەکانم باش نەبوون".  ستیفانۆ پیۆلی، راهێنەری میلانیش، سەرەڕای ئەوەی رازی بوو بە ئەنجامی یارییەکە، بەڵام گوتی "ئێمە بۆ بردنەوە هاتبووینە ئەو یارییە، بەڵام ئەوە رووینەدا، هەرچەندە یاریزانەکانم زۆر باش یارییان کرد".