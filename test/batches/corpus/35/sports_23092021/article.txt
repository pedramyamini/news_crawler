رۆسۆنێری لە رکابەرییەکانی گەڕی پێنجەمی سێریا ئەیدا لە سانسیرۆ، میوانداریی یانەی ڤینیزیای کرد و بە دوو گۆڵی بێبەرامبەر یارییەکەی بردەوە.  میلان لە نیوەی یەکەمدا یارییەکی باشی نەکرد، هیچ لێدانێکی لەو نیوەدا بۆ گۆڵی میوانەکەی نەبوو، بەڵام لە نیوەی دووەمدا یانەکە باشتر دەرکەوت، تاوەکو لە خولەکی ٦٨ براهیم دیاز گۆڵی یەکەمی بۆ یانەکە تۆمارکرد.  لە خولەکی ٨٢ تیۆ هێرناندێز کە بەشێوەی یەدەگ بەشداریی لە یارییەکەدا کرد، گۆڵی دووەم و یەکلاکردنەوەی سێ خاڵی یارییەکەی بۆ خاوەن یاریگە تۆمارکرد و میلان بە دوو گۆڵی بێبەرامبەر یارییەکەی بردەوە.  رۆسۆنێری بەم بردنەوەیە ژمارەی بردنەوەکانی بۆ چوار بردنەوە بەرزکردەوە و لە یارییەکدا یەکسانبووە، ئێستا یانەکە بەجیاوازیی گۆڵ لەگەڵ ئینتەرمیلان بە ١٣ خاڵ لە پلەی دووەمی ریزبەندی خولەکەیە و تاوەکو ئێستا هیچ یارییەکی نەدۆڕاندووە.  دیمەنەکانی یاریی میلان و ڤینیزیا      لە یارییەکی دیکەدا، دوای پێنج گەڕ و دەستپێکێکی خراپ، یانەی یوڤێنتوس یەکەم بردنەوەی تۆمارکرد، دوای ئەوەی لە دەرەوەی یاریگەی خۆی بە زەحمەت لە یانەی سپێزیای بردەوە.  یارییەکە لە یاریگەی ئەلبێرتۆ پیکۆ بەڕێوەچوو، لە خولەکی ٢٨ مۆیس کین گۆڵێکی بۆ یوڤێ تۆمارکرد، بەڵام دوای تەنیا پێنج خولەک ئیمانوێل گیاسی ئەنجامەکەی یەکسانکردەوە و لەسەر شێوازی کریستیانۆ رۆناڵدۆ ئاهەنگی گێڕا، نیوەی یەکەم بەیەکسانبوون کۆتاییهات.  لە خولەکی ٤٩ یانیس ئانتیستی گۆڵی دووەمی بۆ سپێزیا تۆمارکرد و یوڤێنتوسی خستە بارودۆخێکی خراپەوە، بەڵام زۆری پێنەچوو فێدریکۆ کیێزا ئەنجامەکەی بۆ خانمە پیرەکە یەکسانکردەوە.  لە خولەکی ٧٢ ماتیاس دیلێخت بەلێدانێکی بەهێز یوڤێنتوسی کردە خاوەنی سێ گۆڵ، بیانکۆنێری یارییەکەی بردەوە و یەکەم بردنەوەی لەم وەرزەی سێریا ئەیدا بردەوە و یانەکە لە ٥ یارییدا بردنەوەیە، دوو دۆڕان و دوو یەکسانبوونی هەیە و خاوەنی تەنیا ٥ خاڵە.  لە دوایین ١٩ یاریی سێریا ئەیدا، یوڤێنتوس لە هیچ یارییەکدا نەیتوانیوە گۆڵەکەی بە پاکی رابگرێت.  دیمەنەکانی یاریی یوڤێنتوس و سپێزیا