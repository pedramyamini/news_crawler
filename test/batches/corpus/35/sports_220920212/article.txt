سیتی هەرچەندە لە سەرەتاوە گۆڵێکی لێکرا، بەڵام دواتر گۆڵبارانی یانەی ویکۆمبی سێی کرد و شەش گۆڵی لێکرد.   براندن هانلان تاکە گۆڵەکەی میوانی کرد، دواتر، دیبرۆین، مەحرەز دوو گۆڵ، فیل فۆدن، فێران تۆرێس و کۆڵ پالمێر نیو دەرزەن گۆڵیان لە یانەی ویکۆمب کرد.   لەم یارییەدا ئادیبایۆ ئاکینفینوای ٣٩ ساڵان کە بە زەبەلاحترین یاریزانی ئینگلتەرا ناسراوە لە سەرەتاوە یاریکرد و لە نیوەی دووەمدا یاریگەی جیهێشت، دوای یارییەکەش پێپ گواردیۆلا ستایشی ئەو یاریزانەی کرد و گوتی "شانازی دەکەم کە بەو یاریزانە شادبووم، ئەو یەکێکە لە شانازییەکانی تۆپی پێی ئینگلتەرا.   یانەی بێرنلی بە ئەنجامێکی گەورە شکستی بە یانەی روشدەیڵ هێنا و گەیشتە قۆناخی چوارەمی کاراباو کەپ.   بێنرلی لە یاریگەی خۆی میوانداریی یانەی رۆشدەیڵی کرد و یارییەکەشی بە ئەنجامی چوار گۆڵ بەرامبەر بە گۆڵێک بردەوە. سەرجەم گۆڵەکانی یانەی بێرنلی لەایەن جای رۆدریگێزەوە تۆمارکران کە توانی سوپەرهاتریک لە خولەکەکانی ٥٠، ٦٠، ٦٢ و ٧٦ ـدا بکات، تاکە گۆڵەکەی یانەی روشدەیڵیش جەیک بیزلی لە خولەکی ٤٧ کردی. لەلایەکی دیکەوە یانەی ساوسامپتن توای بە لێدانی یەکلاکەرەوە شکست بە یانەی شیفڵد یونایتد بهێنێت و بگاتە قۆناخی چوارەم.   لە یارییەکەدا هەردوو یانە بە ئەنجامی دوو گۆڵ بۆ هەرلایەکیان یەکسانبوون، گۆڵەکانی شیفڵد لەلایەن ئیندا ستیڤنز و ئۆلیڤەر ئێمکبۆرنییەوە کران، ئیبراهیما دیالۆ و محەممەد سالیسۆش گۆڵەکانی یانەی ساوسامپتنیان تۆمارکرد. یارییەکەش چووە لێدانی یەکلاکەرەوە و ساوسامپتن بە ئەنجامی چوار بە دوو براوەبوو