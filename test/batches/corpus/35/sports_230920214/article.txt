ئەنچیلۆتی دوای یارییەکە گوتی "بەشێوەیەکی زۆرباش دەستمان بە یارییەکە کرد، ئێمە بە چڕییەوە چووینە نێو یارییەکە و لە رووی هێرشبەریشەوە بەهێزتربووین. "  راهێنەرە ئیتاڵییەکە دەڵێت "ئەو یاریزانانەی کەم یارییدەکەن زۆرباش ئامادەبوون، ئەمە شتێکی زۆرباشە بۆ تیپ بەشێوەیەکی گشتی. "  ئەنچیلۆتی بە رۆژنامەڤانانی گوت "ئێمە چەند یاریزانێکمان هەیە دەتوانن زیاتر لە رۆڵێک ببینن لە یاریگەدا، ئاستی بەرگریی کاسیمێرۆ زۆر بەرزە، بەڵام دەستبەرداری نابین و دەبێت لەگەڵ کاماڤینگا، کرووس و ڤالڤێردی پێکەوەبن، لەکاتێکدا لە بەرگریدا کەس وەکو کاسیمێرۆ نییە. "  کارلۆ لەبارەی ئاسێنسیۆ و تۆمارکردنی هاتریک لە یارییەکەدا گوتی " ئاسێنسیۆ بە شێوەیەکی زۆرباش یارییکرد، رۆڵی ئەو لەنێوان هێڵە جیاوازەکانی یاریگەدا زیانی زۆر بە رکابەرەکان دەگەیێنێت، ئەمەش بەهۆی ئەو توانایە زۆرەی کە هەیەتی، لێدانەکانی زۆرباشن و یارمەتییەکی زۆرباشی هێرشبەرانیش دەدات. "  لە وەڵامی ئەو پرسیارەدا کە چی بۆ بەرەوپێشبردنی یاریزانەکانی کردووە؟ ئەنچیلۆتی لە وەڵامدا گوتی "هەموو توانایەکم دەخەمەگەڕ بۆ ئەوەی ئەزموونی خۆمیان پێبدەم، تیپەکەم خێرا فێردەبێت و کوالێتییەکی بەرزی هەیە. "  راهێنەرە ئیتاڵییەکە زیاتر گوتی " ئێمە تێکەڵەیەکی زۆرباشمان هەیە، بەڵام ئەزموون زۆر گرنگە، ئەوەی زیاتر دڵخۆشم دەکات ئەوەیە کە ئەوانەشی کە کەم یارییدەکەن زۆرباش ئامادەن بۆ یارییکردن. "  راهێنەری ریال مەدرید لە بارەی درەوشانەوەی کەریم بنزیما لەم وەرزەی لالیگادا روویکردە رۆژنامەڤانان و گوتی " ئەو زۆرباشە، ئەو ٨ گۆڵی تۆمارکردووە، لە هەموو روویەکەوە یاریزانێکی پێگەیشتوو و تەواوە، هەر رۆژێک هەست بە ماندووبوون بکات یاریی بە یۆڤیچ دەکەم، لەکاتێکدا یۆڤیچیش کاری باش دەکات و رکابەرییەکی زۆر لەنێوان یاریزانان هەیە بۆ ئەوەی یاریی بکەن. "  کارلۆ ئەنچیلۆتی لە کۆتایی قسەکانیدا گوتی "مەترسی لەسەر داهاتووی ریال مەدرید نییە، بە بوونی کاماڤینگا، ڤالڤێردی و بلانکۆ، بەڵام پێموایە ئێستا کاسیمێرۆ، مۆدریچ و کرووس هەن و ئێمە خاوەنی هێڵێکی ناوەڕاستی زۆر بەهێزین. "