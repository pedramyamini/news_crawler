لە هەڵبژاردنەکانی فیدراسیۆنی تۆپی پێی عێراقدا، کە پێش نیوەڕۆی ئەمڕۆ لە بەغدا ئەنجامدران، عەدنان درجال بە زۆرینەی دەنگ کە ٤٨ دەنگی بەدەستهێنا وەک سەرۆکی نوێی فیدراسیۆنەکە هەڵبژێردرا، دوای ئەوەی سەرکەوتنی بەرامبەر شەرار حەیدەر، سەرۆکی یانەی کەرخ بەدەستهێنا.  لە هەڵبژاردنەکاندا، عەلی جەبار، بە جێگری یەکەمی سەرۆکی فیدراسیۆنی تۆپی پێ و یونس مەحموود بە جێگری دووەمی سەرۆکی فیدراسیۆنەکە هەڵبژێردران.  بەر لە دەستپێکردنی هەڵبژاردنەکان، عەدنان درجال، وەزیری وەرزش و لاوانی عێراق بە تۆڕی میدیایی رووداوی گوت "برادەران لە دەستەی کاتیی هەڵبژاردنەکانی یەکێتیی تۆپی پێی عێراق بە کارەکان هەستاون و ئەمڕۆ لەم هەڵبژاردنەدا هیوادارین کە هەڵبژاردنێکی پاک و بێ کێشە بەڕێوەبچێت، لە کۆتاییشدا بەوەی کە دەیباتەوە دەڵێین پیرۆزە، ئەوەشی نەیبردەوە دەڵێین بەختێکی باشتر، کارنامەکەم زۆر درێژە، با ئێستا ناتوانم هەمووی باسبکەم. "  درجال یەکێک لە کەسایەتییە دیارەکانی تۆپی پێی عێراق، لە ریزەکانی هەڵبژاردەی عێراق ئەستێرەیەکی کاریگەر و بەرگریکارێکی بەتوانا بووە و رۆڵی هەبووە لە بردنەوەی چەندین دەستکەوتی جیاوازدا لەگەڵ هەڵبژاردەکە و خاوەنی ریکۆردێکی مێژووییە لەگەڵ هەڵبژاردەکە لەکاتێکدا ٥ جار بەشداریی لە جامی کەنداودا کردووە کە یەکەمجار لە ١٩٧٩ بوو و ئەو کاتە لەگەڵ عێراق نازناوی پاڵەوانێتییەکەیان بردەوە.  هەڵبژاردنەکانی فیدراسیۆنی تۆپی پێی عێراق لەکاتێکدا دەکرێن، ماوەی ساڵێک و ٨ مانگ بوو فیدراسیۆنەکە لەلایەن دەستەیەکی کاتییەوە بەڕێوەدەبرا، لە ناوەڕاستی ساڵی رابردوودا فیفا داوای لە عێراق کرد کار بۆ رێکخستنی هەڵبژاردنەکان و دانانی هەیکەلێکی نوێ بۆ فیدراسیۆنەکە بکەن.  لە ٢١ - ٦ - ١٩٦٠ لە بەغدا لە دایکبووە  لە ١٩٧٨ تاوەکو ١٩٩٠ یاریزانی هەڵبژاردەی عێراق بووە  بەدرێسی هەڵبژاردەی عێراقەوە ١٢١ یاریی ئەنجامداوە و ٨ گۆڵی تۆمارکردووە  لە وەرزی ١٩٧٧ تاوەکو ١٩٨٠ لە یانەی زەورا یارییکردووە  لە وەرزی ١٩٨٠ تاوەکو ١٩٨٤ چووەتە یانەی تەڵەبە  لە ١٩٨٤ تاوەکو ١٩٩٠ یاریزانی یانەی رەشید بوو  لە ١٩٩٠ وازی لە یارییکردن هێنا  ٢٣ ساڵ وەک راهێنەر کاریکردووە   ١٩٩ - ١٩٩٢ بووەتە راهێنەری یانەی کەرخی عێراقی   ١٩٩٢ - ١٩٩ راهێنەری هەڵبژاردەی عێراق بوو  ١٩٩٣ - ١٩٩٤ راهێنەری قوە جەوییە بوو  ١٩٩٥ - ١٩٩٨ راهێنەری یانەی وەکرەی قەتەری بوو  ١٩٩٩ بۆ ماوەی چەند مانگێک بووەتە راهێنەری یانەی سەدی قەتەری  هەمان ساڵ بووە راهێنەری یانەی ئەلشیمالی قەتەری  ١٩٩٩ - ٢٠٠٠ گەڕایەوە یانەی وەکرەی قەتەری  ٢٠٠٠ - ٢٠٠١ بووەتە راهێنەری یانەی ئەلعەرەبی قەتەری  لە ٢٠٠٤ راهێنەری یانەی سیلیەی قەتەری بوو  ٢٠٠٤ - ٢٠٠٥ جارێکی دیکە بووەوە راهێنەری یانەی وەکرە پاشان وازیهێنا  ٢٠٠٧ لەگەڵ یانەکە دەستی بەکارکردن کردەوە  ٢٠١٠ - ٢٠١٢ بۆ جاری پێنجەم بووە راهێنەری وەکرە  ٢٠١٣ - ٢٠١٤ بۆ دوایین وەرز راهێنەرایەتی یانەی وەکرەی کردووە  ئێستا وەزیری وەرزش و لاوانی عێراقە