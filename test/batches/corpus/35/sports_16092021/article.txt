لە رکابەرییەکانی گەڕی یەکەمی خولی یانە پاڵەوانەکانی ئەوروپادا، یانەی پاریس سانجێرمان لە دەرەوەی یاریگەی خۆی بەرامبەر یانەی کلەب برووجی بەلجیکی یارییکرد، هەردوو یانە بە گۆڵێک بۆ هەر لایەک یەکسانبوون.  لە خولەکی ١٥ ئاندێر هێرێرا گۆڵێکی بۆ یانەی میوان تۆمارکرد و پاریسی پێشخست، بەڵام زۆری نەبرد، هانز فاناکن ئەنجامەکەی بۆ یانە بەلجیکییەکە یەکسانکردەوە، دوای ئەم دوو گۆڵە پاریسییەکان زۆر هەوڵیاندا گۆڵی دیکە تۆماربکەن، مێسی تۆپێکی لە ستوونی گۆڵدا، بەڵام هەوڵەکانیان بێ ئەنجامبوو و یارییەکە بەیەکسانبوون کۆتاییهات.  لە یارییەکەدا بۆ یەکەمجار مێسی بەشێوەی سەرەکی یارییکرد و لەگەڵ نەیمار و ئێمباپێ بەیەکەوە، بەڵام ئێمباپێ لە یارییەکەدا تووشی پێکانبوو و گۆڕانکاریی پێکرا.  دیمەنی یاریی کلەب برووج و پاریس سانجێرمان  هەر لە کۆمەڵەی یەکەمدا لە یارییەکدا کە ٩ گۆڵی تێدا تۆمارکرا، یانەی مانچێستەر سیتی بە ٦ - ٣ لە یانەی لایپزیگی ئەڵمانیی بردەوە.  یارییەکە لەسەر یاریگەی ئیتیحاد بەڕێوەچوو، هەردوو یانە یارییەکی دراماتیکیان ئەنجامدا، لە خولەکی ١٦ ناتان ئاکێ گۆڵێکی بۆ مان سیتی تۆمارکرد، پاشان نوردی موکیلی گۆڵی دووەمی بە هەڵە لە خۆیان کردەوە، لە خولەکی ٤٢ کریستۆڤەر نکونکو ئەنجامەکەی بۆ لایپزیگ کەمکردەوە، بەڵام ریاز محرز هەر زوو وەڵامی دایەوە و مان سیتی بەلێدانی سزا کردە خاوەنی سێ گۆڵ.  لە خولەکی ٥١ نکونکو گۆڵی دووەمی خۆی و لایپزیگی تۆمارکرد، بەڵام ئەمجارە جاک گرێلیش وەڵامی دایەوە و گۆڵێکی جوانی تۆمارکرد، دوای ئەوە نکونکو بووە خاوەنی هاتریک و گۆڵی سێیەمی بۆ یانە ئەڵمانییەکە تۆمارکرد.  لە خولەکی ٧٥ جواو کانسێلۆ گۆڵی پێنجەمی بۆ مانچێستەر سیتی تۆمارکرد، لە خولەکی ٧٩ ئانخیلینیۆ لە لایپزیگ بە کارتی سوور کرایە دەرەوە، پاشان گابریێل جیسوس گۆڵی شەشەمی تۆمارکرد و مان سیتی ٦ - ٣ یارییەکەی بردەوە.  بەم بردنەوەیە مانچێستەر سیتی بووە دووەم خێراترین یانە بگاتە ٥٠ بردنەوە لە چامپیۆنزلیگ، یانەکە بە ٩١ یاری ٥٠ بردنەوەی تۆمارکردووە، پێشتر ریال مەدرید بە ٨٨ یاری ئەو ریکۆردەی تۆمارکردووە.  پێپ گواردیۆلا ٣٠٠ یاریی وەک راهێنەری مانچێستەر سیتی ئەنجامداوە، ٢١٩ بردنەوەی تۆمارکردووە، لە کاروانی راهێنەرایەتیشیدا ٧٥٠ یاریی ئەنجامداوە و خاوەنی ٥٤٧ بردنەوەیە.  دیمەنی یاریی مانچێستەر سیتی و لایپزیگ  یانەی ریال مەدریدی ئیسپانی لە دەرەوەی یاریگەی خۆی سەرکەوتنێکی زەحمەتی بەدەستهێنا و لە یانەی ئینتەرمیلانی ئیتاڵیی بردەوە.  لە رکابەرییەکانی کۆمەڵەی چوارەمدا هەردوو یانە لەسەر یاریگەی جۆزێپی میازا، لە شاری میلانۆ رووبەڕووی یەکبوونەوە و یانە ئیسپانییەکە بە گۆڵێکی بێبەرامبەر یارییەکەی بردەوە.  زۆرینەی کاتەکانی یارییەکە نیرازۆری لە یانەی شاهانە باشتر یارییکرد، بەڵام دواجار مەدریدییەکان سەرکەوتن کاتێک لە خولەکی ٨٩ رۆدریگۆ گۆڵێکی بۆ یانەکە تۆمارکرد.  ئیدوارد کاماڤینگا، یاریزانی لاوی فەرەنسی ئاسیستەکەی کرد، لە دوو یارییدا گۆڵێک و ئاسیستێکی کردووە و ریال مەدرید یەکەم سێ خاڵی لە چامپیۆنزلیگدا بردەوە.  لە وەرزی ٢٠١٢ - ٢٠١١ ـەوە یەکەمجارە ئینتەرمیلان لە یاریی یەکەمی چامپیۆنزلیگدا تووشی دۆڕان ببێت، ئەو کاتە بەرامبەر ترابزۆن سپۆری تورکی دۆڕا.  دیمەنەکانی یاریی ریال مەدرید و ئینتەرمیلان  لە یارییەکی دیکەی سەرنجڕاکێش و پڕ لە بیرەوەری جواندا، هەردوو یانەی لیڤەرپوولی ئینگلیزی و میلانی ئیتاڵی رووبەڕووی یەکبوونەوە و لیڤەرپوول ریمۆنتادای بەسەر ریمۆنتادادا کردەوە.  یارییەکە لەسەر یاریگەی ئانفێڵد بەڕێوەچوو، هەر زوو تیپەکەی یۆرگن کڵۆپ کۆنتڕۆڵی یاریگەی کرد و لە خولەکی ٩ فیکایۆ تۆمۆری گۆڵێکی بۆ لیڤەرپوول بەهەڵە لە میلان کردەوە، پاشان لە خولەکی ١٤ محەممەد سەڵاح لێدانێکی سزای لەدەستدا.  نیوەی یەکەم خەریکبوو بەرەو کۆتایی دەچوو، میلان لە دوو لێداندا دوو گۆڵی تۆمارکرد، لە ماوەی ١١٠ چرکەدا هەریەکە لە ئانتی رێبیچ و براهیم دیاز دوو گۆڵیان تۆمارکرد و نیوەی یەکەم بە ریمۆنتادایەکی میلان کۆتاییهات.  لەگەڵ دەستپێکردنەوەی نیوەی، دوای تەنیا چوار خولەک محەممەد سەڵاح ئەنجامەکەی بۆ رێدز یەکسانکردەوە، پاشان دوای ٢٠ خولەک لەو گۆڵە جۆردان هێندرسۆن بەلێدانێکی بەهێز تۆڕی میلانی بۆ جاری سێیەم هەژاند و یانەکەی کردە خاوەنی سێ گۆڵ.  یارییەکە بە سێ گۆڵ بەرامبەر دوو گۆڵ لە بەرژەوەندی نوێنەری ئینگلتەرا کۆتاییهات.  محەممەد سەڵاح بەو گۆڵەی تۆماریکرد بووە خاوەنی ١٤ گۆڵ لە چامپیۆنزلیگدا و ریکۆردی ستیڤێن جێراردی یەکسانکردەوە.  لیڤەرپوول لە ٨ وەرزی چامپیۆنزلیگدا ٧ جار یەکەم یاریی چامپیۆنزلیگی لە یاریگەی خۆیدا بردووەتەوە، دوایینجار کە لە یاریگەی خۆیدا دۆڕابێت لە مانگی ١٠ ـی ٢٠٠٧ بووە بەرامبەر یانەی مارسیلیای فەرەنسی بە ٠ - ١.  میلان یەکەمجارە لە دوای ساڵی ١٩٩٦ ـەوە لە یەکەم یاریی پاڵەوانێتییەکی ئەوروپیدا لە قۆناخی کۆمەڵەکاندا بدۆڕێت، کە ئەو کاتە بەرامبەر پۆرتۆ بە ٢ - ٣ دۆڕا.  دیمەنەکانی یاریی لیڤەرپوول و میلان  یارییەکەی دیکەی ئەم کۆمەڵەیە، دوای نزیکەی ١٠٠ خولەک یارییکردن، لەنێوان هەردوو یانەی ئاتلێتیکۆ مەدریدی ئیسپانی و پۆرتۆی پۆرتوگالی بەیەکسانبوون بەبێ گۆڵ کۆتاییهات.  دیمەنی ئاتلێتیکۆ مەدرید و پۆرتۆ  لە یارییەکی دیکەی سەرنجڕاکێشدا کە سێباستیان هالەر، ئەستێرەی کۆتدیڤواری پاڵەوانی یارییەکە بوو، یانەی ئایاکسی هۆڵەندی لە دەرەوەی یاریگەی خۆی بە ٥ - ١ لە یانەی سپۆرتینگ لیشبۆنەی پۆرتوگالیی بردەوە.  لە یارییەکەدا هالەر باشترین ئاستی پێشکێشکرد و سوپەر هاتریک واتە ٤ گۆڵی بۆ یانەکە تۆمارکرد، گۆڵەکەی دیکەش لەلایەن ستیڤن برگیوسەوە تۆمارکرا.  تاکە گۆڵی سپۆرتینگ پاوڵینیۆ تۆماریکرد.  ئەم یارییە لە کۆمەڵەی سێیەم بوو و ئایاکس چووە پلەی یەکەمی ریزبەندی کۆمەڵەکە.  دیمەنەکانی یاریی ئایاکس و سپۆرتینگ لیشبۆنە  لە یارییەکی دیکە و مێژووییدا، یانەی شێریف تیراسپۆلی مۆڵدۆڤی کە یەکەمجارە لە مێژوودا بەشداری لە چامپیۆنزلیگدا دەکات، بردنەوەی تۆمارکرد و لە یانەی شاختار دۆنێتسکی ئۆکراینیی بردەوە.  یارییەکە لە مۆڵدۆڤا بەڕێوەچوو، یانە نوێیەکەی چامپیۆنزلیگ سەرکەوتنێکی مێژوویی بەدەستهێنا و بە دوو گۆڵی بێبەرامبەر بردەوە.  لە خولەکی ١٦ ئاداما تراورێ بە ئاسیستێکی یاریزانێک کە ناوی کریستیانۆ بوو گۆڵێکی بۆ شێریف تۆمارکرد، لە خولەکی ٦٢ کریستیانۆ ئاسیستێکی دیکەی کرد و مۆمۆ یانسن گۆڵێکی دیکەی بۆ یانەی شێریف تۆمارکرد، یارییەکە تاوەکو کۆتایی بەو ئەنجامە مایەوە و شێریف تیراسپۆل لە یەکەم یارییدا لە مێژووی چامپیۆنزلیگدا یارییەکەی بە دوو گۆڵی بێبەرامبەر بردەوە.  دیمەنی یاریی شێریف تیراسپۆل و شاختار  لە یارییەکی دیکەدا، یانەی بۆرووسیا دۆرتموند لە دەرەوەی یاریگەی خۆی لە یانەی بێشکتاشی تورکیی بردەوە و یەکەم سێ خاڵی بەدەستهێنا.  یارییەکە لە ڤۆدافۆن ئارێنا بەڕێوەچوو، هالاند سەرکردایەتی یانە ئەڵمانییەکەی کرد بۆ بردنەوەی یارییەکە، لە خولەکی ٢٠ جودی بیلینگهام گۆڵێکی بۆ دۆرتموند تۆمارکرد، لە خولەکی ٤٥ ئێرلینگ هالاند گۆڵی دووەمی یانەکەی تۆمارکرد، یاریزانەکە لە ١٧ یاریی چامپیۆنزلیگدا ٢١ گۆڵی تۆمارکردووە، لە ٦٦ یارییدا بەدرێسی یانەی دۆرتموندەوە هێرشبەرە نەرویجییەکە ٦٦ گۆڵی تۆمارکردووە.  لە نیوەی دووەمدا بێشکتاش فرانسیسکۆ مۆنتێرۆ لە دوایین ساتەکاندا گۆڵێکی بۆ یانەکە تۆمارکرد، بەڵام هیچ سوودێکی نەبوو و نوێنەرەکەی تورکیا لە یەکەم یارییدا لەنێو یاریگە و هاندەرانیدا دۆڕا.  دیمەنی یاریی بێشکتاش و دۆرتموند