قوباد تاڵەبانی، سەرۆکی هاوپەیمانیی کوردستان بۆ هەڵبژاردنەکانی عێراق لە پەخشی راستەوخۆی پەیجەکەیەوە قسەی بۆ هەوادارانی کرد و لە وەڵامی پرسیارێکدا گوتی "ئاگادارم کە مانچێستەر یونایتد دۆڕاوە، هەرچەند یارییەکەم نەبینی، بەهۆی ئەوەی کە لە راپەرینی خۆشەویست بووم، بەڵام دۆڕاین و یاریکەرێکیشیان دەرکرابوو کە شەقی لە یەکێک دابوو. "  تاڵەبانی زیاتر دەڵێت "زۆر یاری ماوە، پێموایە گەڕانەوەی رۆناڵدۆ شتێکی باشە بۆ مانچێستەر یونایتد، هیوادارین مانچێستەریش وەزعی باشتربێت".  سەرۆکی هاوپەیمانیی کوردستان لە کۆتایی قسەکانیدا داوای لێبوردن لە هاندەرانی مێسی دەکات و دەڵێت "من جەماعەتی رۆناڵدۆم ئاگاتان لێی بێت. "  قوباد تاڵەبانی هەوادارێکی سەرسەختی یانەی مانچێستەر یونایتدە، پێشتر لە چەندین بۆنەی جیاوازدا بۆچوونی خۆی لەبارەی یانەی مانچێستەر یونایتدەوە بڵاوکردووەتەوە.  یانەی مانچێستەر یونایتدی ئینگلیزی لە یەکەم یاریی خولی یانە پاڵەوانەکانی ئەوروپا، لە دەرەوەی یاریگەی خۆی بە گۆڵێک بەرامبەر دوو گۆڵ بە یانەی یەنگ بۆیزی سویسری دۆڕا، بەڵام یانەکە لە پرێمەرلیگدا ئەنجامەکانی باشن و لە ٤ یارییدا خاوەنی ١٠ خاڵە و رکابەری لەسەر پێشەنگی ریزبەندی خولەکە دەکات.  کریستیانۆ رۆناڵدۆ لە گواستنەوەی هاوینەی یاریزاناندا گەڕایەوە یانەی مانچێستەر یونایتد، یاریزانەکە لە دوو یارییدا لە دوای گەڕانەوەیدا ٣ گۆڵی تۆمارکردووە.