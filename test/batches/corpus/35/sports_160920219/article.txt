ئەو سەرچاوانە ئاماژە بۆ ئەوە دەکەن کە ئەو داواکارییەی نووسینگەی راپەڕاندنی یەکێتیی تۆپی پێی کەنداوی عەرەب، بەهۆی نائامادەیی بەسرەیە بۆ میوانداریکردنی پاڵەوانێتییەکە.  نووسینگەی راپەڕاندنی یەکێتیی تۆپی پێی کەنداوی عەرەب، داوایکردووە پاڵەوانێتییەکە لە ساڵی ٢٠٢٣ ئەنجام بدرێت.  هەندێک لە سەرچاوەکانی دیکەش، دەڵێن "هۆکارێکی دیکەی ئەو داواکارییەش ئەوەیە کە هێشتا بڕیاری فیفا سەبارەت بە ئابڵۆقەی سەر یاریگەکانی عێراق بەردەوامە".  سەرچاوەکانی هەواڵ دووپاتیدەکەنەوە کە هێشتا دۆسیەی بەسرە کەموکوڕی زۆری تێدایە، بەتایبەتی لە رووی دامەزراوە وەرزشییەکان، هۆتێل و هۆکارەکانی گواستنەوە و دەشڵێن "ئەگەری هەیە پاڵەوانێتییەکە بۆ ساڵی ٢٠٢٣ دوابخرێت، تەنانەت بۆ دوای ئەو کاتەش ئەگەر شارە عێراقییەکە بەتەواوی ئامادە نەبێت".  شێخ حەمەد بن خەلیفە بن ئەحمەد ئال سانی، سەرۆکی یەکێتیی تۆپی پێی کەنداوی عەرەبی، لە رێگەی ڤیدیۆکۆنفرانسەوە کۆبوونەوەیەکی لەگەڵ نووسینگەی راپەڕاندنی یەکێتیی تۆپی پێی کەنداوی عەرەبی کرد و باسیان لە دوایین پێشهاتەکانی ئەو پرسە و کێشە و بەربەستەکانی بەردەم بەڕێوەچوونی پاڵەوانێتییەکە کرد، بڕیاریشدرا پێشنیاز و راسپاردەکانیان بۆ کۆبوونەوەی نائاسایی کۆمەڵەی گشتیی بەرزبکەنەوە، کە بڕیارە دووشەممەی داهاتوو لە رێگەی ڤیدیۆکۆنفرانسەوە ئەنجام بدات.   هەڵبژاردەی عێراق هێشتا یارییەکانی لە پاڵاوتنەکانی مۆندیالی ٢٠٢٢ ـی قەتەر و جامی ئاسیای ٢٠٢٣ لە وڵاتێکی بێلایەن ئەنجام دەدات، بەهۆی ئەوەی هێشتا ئابڵۆقەی وەرزشی لەسەر یاریگەکانی ئەو وڵاتە ماوە.