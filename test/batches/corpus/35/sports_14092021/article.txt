کاژێر ١١: ٠٠ ـی پێش نیوەڕۆی ئەمڕۆ لە هۆتێل بابل لە بەغدا، لە دەنگدانێکی نهێنیدا هەڵبژاردنەکانی دەستنیشانکردنی سەرۆکایەتییەکی نوێ بۆ فیدراسیۆنی تۆپی پێی عێراق بەڕێوەدەچن، هەریەکە لە عەدنان درجال، وەزیری وەرزش و لاوانی عێراق و شەرار حەیدەر، سەرۆکی یانەی کەرخ و جێگری یەکەمی سەرۆکی پێشووی فیدراسیۆنی تۆپی پێی عێراق، رکابەری لەسەر بردنەوەی پۆستی سەرۆکایەتی فیدراسیۆنەکە دەکەن، هاوکات سێ کورد کە هەریەکە لە تەها زاخۆیی، سەرپەرشتیاری یانەی زاخۆ، گۆڤەند عەبدولخالق، ئەندامی پێشووی دەستەی کارگێڕیی یانەی هەولێر، دیار فەخرەدین لە کەرکووک و مەحموود ئەحمەد، جێگری سەرۆکی یانەی پێشمەرگەی سلێمانین، بەڵام شەوێک پێش هەڵبژاردنەکە ئەمیان خۆی لە رکابەرییەکە کشاندەوە.  شەرار حەیدەر، بەربژێر بۆ بردنەوەی پۆستی سەرۆکایەتی فیدراسیۆنی تۆپی پێی عێراق لەلێدوانێکدا بە تۆڕی میدیایی رووداوی گوت "رکابەریکردنی عەدنان درجال، ئاڵنگارییەکی گەورەیە، لەکاتێکدا ئەو وەزیرە و هەموو سامانێکی لەژێر دەستە و یانەکانیش لەژێر دەستەڵاتی ئەون، بەڵام هیچ قسەیەکی دیکە ناکەم و لە هەڵبژاردنەکاندا وەڵامان دەبێت. "    حەیدەر زیاتر دەڵێت "عەدنان درجال ئێستا وەزیرە و دەیەوێت ببێتە سەرۆکی فیدراسیۆنی تۆپی پێ، هاوکات بۆ هەڵبژاردنەکانی پەرلەمانی عێراقیش بەربژێرە، ئەمەش مەترسییەکی گەورەیە بۆ سەر تۆپی پێی عێراق. "  لە هەڵبژاردنەکانی سەرۆکایەتی فیدراسیۆنی تۆپی پێی عێراقدا ئەوەی یەکلابووەتەوە پۆستی جێگری یەکەم و دووەمی سەرۆکی فیدراسیۆنەکەیە، کە جێگری یەکەم عەلی جەبار، سەرۆکی پێشووی لیژنەی پێشبڕکێکانی خولی عێراق و یونس مەحموود، ئەستێرەی هەڵبژاردەی عێراقیش پۆستی جێگری دووەمی سەرۆکی فیدراسیۆنەکە وەردەگرێت.  لە ناوەڕاستی ساڵی رابردوو، فیدراسیۆنی تۆپی پێی جیهان داوای لە دەستەی کاتیی بەڕێوەبردنی فیدراسیۆنەکەی راسپارد بۆ ئەوەی ئامادەکاری بۆ ئەنجامدانی هەڵبژاردنەکانی سەرۆکایەتی فیدراسیۆنی تۆپی پێی عێراق بکەن، ئەمڕۆش هەڵبژاردنەکە لەلایەن فیفاوە چاودێریی دەکرێت.  عەدنان درجال، بەهۆی ئەوەی یەکێک لە دیارترین ئەستێرەکانی تۆپی پێی عێراق بووە، راهێنەرێکی دیار و بەنێوبانگ بووە و ئێستاش وەزیری وەرزش و لاوانی عێراقە لەرووی پێگەی جەماوەرییەوە لە رکابەرەکەی بەهێزترە، بۆیە پێدەچێت بە رێژەیەکی کەم هەلی ئەو بۆ بردنەوەی پۆستی سەرۆکایەتی فیدراسیۆنی تۆپی پێی عێراق زیاتربێت.  درجال پەیوەندییەکی بەهێزی لەگەڵ بەرپرسانی تۆپی پێی ئاسیا و کەنداو، تەنانەت فیفاش هەیە و دووجار لە ماوەی پێشوودا چاوی بە جیانی ئینفانتینۆ، سەرۆکی فیدراسیۆنی تۆپی پێی جیهان کەوتووە بۆ لە نزیکەوە گفتوگۆکردن لەبارەی داهاتووی تۆپی پێی عێراقەوە.  ئەحمەد کۆچەر، ئەندامە کوردەکەی دەستەی کاتیی یەکێتیی تۆپی پێی عێراق لە لێدوانێکی تایبەتدا بە تۆڕی میدیایی، رایگەیاند " ئامادەکارییەکی زۆر باشمان بۆ بەڕێوەچوونی پرۆسەی هەڵبژاردن کردووە، راستەوخۆ یەکێتیی تۆپی پێی نێودەوڵەتی و ئاسیا چاودێری کارەکانمان دەکەن و نوێنەر و چاودێرانی خۆیان ناردووە و لەگەڵمانن بۆ ئەوەی بەبێ بوونی هیچ کاریگەرییەک کارەکان بەشێوەیەکی زۆر پاک و جوان بەڕێوەببەین".  پێشتر عەبدوڵڵا مەجید سەرۆکی یانەی وەرزشی هەولێر بەربژێری وەرگرتنی پۆستی جێگری سەرۆکی فیدراسیۆنی تۆپی پێی عێراق بوو، بەڵام دواتر خۆی لە هەڵبژاردنەکان کشاندەوە، هاوکات حوسێن عەنکوشی، سەرۆکی یانەی دیوانیەش کە بەدرێژایی ساڵی رابردوودا بانگەشەیەکی زۆری لە رێگەی میدیای عێراقییەوە کرد دەیەویست رکابەری لەسەر بردنەوەی پۆستی سەرۆکی فیدراسیۆنەکە بکات، بەڵام ئەویشیان چەند رۆژێک پێش هەڵبژاردنەکان خۆی کشاندەوە.  یەکێتیی تۆپی پێی عێراق لە ١٩٤٨ دامەزراوە بارەگای سەرەکی لە شاری بەغدایە، لە دوای دامەزراندنییەوە ٢١ کەس سەرۆکایەتی یەکێتییەکەیان کردووە، عەبدولخالق مەسعود تاکە کوردە لە مێژووی وەرزشیی هەرێمی کوردستاندا پۆستی سەرۆکایەتی یەکێتیی تۆپی پێی عێراقی وەرگرتووە و ساڵی ٢٠١٤ بووە سەرۆکی فیدراسیۆنەکە، بەڵام بەبێ ئەوەی وادەی کارکردنی تەواوببێت دەستی لەکارەکەی کێشایەوە و فیدراسیۆنەکە درایە دەست دەستەیەکی کاتی کە لەلایەن ئەیدا بونەیانەوە سەرۆکایەتی دەکرا و ئەحمەد کۆچەریش تاکە ئەندامی کورد بوو لە فیدراسیۆنەکەدا.