لە دوایین یاریی گەڕی هەشتەمی پرێمەرلیگدا، کاژێر ٢٢: ٠٠ یانەی ئارسیناڵ لە یاریگەی ئیماراتس بەرامبەر یانەی کریستال پاڵاس یارییدەکات، کە ئەمە یارییەکی لەندەنییە و ئەستێرەیەکی پێشووی یانەی ئارسیناڵ سەرکردایەتی یانەی میوان دەکات کە پاتریک ڤیێرایە.  ئارسیناڵ بەر لەم یارییە ١٠ خاڵی هەیە و لە پلەی سێزدەیەمی ریزبەندی خولەکەیە، کریستال پاڵاس بەجیاوازیی گۆڵ لەگەڵ یانەکە لە پلەی چواردەیەمە.  گانەرز لەژێر سەرپەرشتی میکێل ئارتێتا لە چوار یاریی رابردوودا لە پرێمەرلیگدا نەدۆڕاوە، سێ بردنەوە و یەکسانبوونێکی هەبووە، بەرامبەر یانەی کریستال پاڵاسیش لە ٢٠١٩ ـەوە هیچ یارییەکی نەدۆڕاندووە.  میکێل ئارتێتا بەهۆی ئەو ئاست و ئەنجامانەی ئارسیناڵ لە مانگی رابردوودا بەدەستهێنان وەک باشترین راهێنەری مانگ لە پرێمەرلیگدا دیارییکرا، ئەمشەو یانەکە چاوی لەوەیە هەنگاوی باشتر بچێتە پێشەوە، بەڵام ئەرکیان ئاسان نابێت، بەتایبەت کە ڤیێرا دەڵێت " هیچ بوارێک بۆ سوز نییە کاتێک رووبەڕووی ئارسیناڵ دەبێتەوە. "  هەردوو یانەی ئارسیناڵ و کریستال پاڵاس لە مێژوودا ٤٩ یارییان بەرامبەر یەکدی ئەنجامداوە، ئارسیناڵ ٢٩ جار سەرکەوتنی بەدەستهێناوە و ٥ یاری لە بەرژەوەندی یانەی کریستال پاڵاس کۆتاییهاتووە، ١٥ یاریی نێوان هەردوو یانەش بەیەکسانبوون کۆتاییهاتووە.