ئەمشەو کاژێر ٢٣: ٠٠ لە درێژەی رکابەرییەکانی گەڕی شەشەمی لالیگادا، بارسێلۆنا دوای یەکسانبوونی لە یاریی رابردوودا بەرامبەر گرانادا لە یاریگەی خۆیدا، بەرامبەر یانەی کادیز یارییدەکات بۆ رکابەریکردن لەسەر بردنەوەی سێ خاڵ و گەڕانەوە بۆ سەر رێگەی راست.  لە یارییەکەدا هاوشێوەی یارییەکانی رابردووی لالیگادا، هەریەکە لە عوسمان دێمبێلی، مارتن برایتوایت، سێرجیۆ ئەگوێرۆ، ئانسۆ فاتی، خۆردی ئەلبا و پێدری بەشداری لە یارییەکەدا ناکەن، بەڵام لەگەڵ ئەوەشدا هەڵەکردن لە تیپەکە قەدەخەکراوە و بە هەموو شێوەیەک دەیانەوێت یارییەکە ببەنەوە، هەرچەندیش کە لە دەرەوەی یاریگەی خۆیان یارییدەکەن.  یارییەکەی ئەمشەوی نێوان کادیز و بارسێلۆنا لەکاتێکدا، لە هەردوو یاریی نێوانیان لە وەرزی رابردوودا، کادیز بەرامبەر بارسێلۆنا نەدۆڕا، لە یاریگەی خۆیدا بە ٢ - ١ لە یانەکەی بردەوە و لە یاریگەی بارسێلۆناشدا بە گۆڵێک بۆ هەر لایەک یەکسانبوون، بۆیە یارییەکە چاوەڕواندەکرێت بەهێز و قورس بێت بۆ هەردوو یانە.  لەم وەرزەی لالیگادا، بارسێلۆنا لە ٤ یارییدا ٢ بردنەوە و ٢ یەکسانبوونی هەیە و خاوەنی ٨ خاڵە، یانەی کادیز ٥ یاریی ئەنجامدا بردنەوەیەک، دوو دۆڕان و دوو یەکسانبوونی هەیە و خاوەنی ٥ خاڵە.  ئەم یارییە بۆ رۆناڵد کۆمان، راهێنەری بارسێلۆنا لە میدیای ئیسپانیادا وەک دوا هەل باس دەکرێت، لەکاتێکدا لە ئەگەری دۆڕانی لە یارییەکەدا دوورخستنەوەی راهێنەرەکە لە پۆستەکەی نزیکتر دەبێتەوە.  خوان لاپۆرتا، سەرۆکی یانەی بارسێلۆنا لەبارەی چارەنووسی رۆناڵدۆ کۆمان دەڵێت "بەردەوام چارەنووسی راهێنەرە بەندە بە ئەنجامەکانییەوە، لێرەدا مەسەلەکە جیاوازە، تەنیا ئەنجام نییە، بەڵکو ئاستیشە، کۆمانیش ئەوە دەزانێت و وەک کەسێکی پیشەگەر مامەڵە دەکات. "