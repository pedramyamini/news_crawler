یانەی بارسێلۆنا دوای هەڵبەز و دابەزێکی زۆر لەم وەرزەدا، لەبەردەم تاقیکردنەوەیەکی قورسە بۆ ئەوەی دووپاتیبکاتەوە کە دەتوانێت ئەم وەرزە هیچ نەبێت لە لالیگادا رکابەری بکات، کاتێک کاژێر ٢٢: ٠٠ میوانداری یانەی ڤالێنسیا دەکات، کە ئەمیشیان هاوشێوەی بارسێلۆنا تاوەکو ئێستا لەم وەرزەی خولەکەدا ئاستێکی بەرزی پێشکێشنەکردووە و ئەنجامەکانیشی دڵخۆشکەر نین.  یارییەکانی بارسێلۆنا بەرامبەر ڤالێنسیا هەمیشە قورس و ئاڵۆزبوون، چ لە نێو یاریگەی خۆی بووبێت یانیش لە دەرەوە، بۆیە ئەمشەویش هەردوو تیپ چاوەڕێی ٩٠ خولەکی پڕ رکابەری و بەهێز دەکەن، بەتایبەتیش پێکهاتەی کۆمان، کە دوای ئەم یارییە رووبەڕووی دینامۆ کیێڤ دەبێتەوە و پاشانیش یاریی کلاسیکۆی لەپێشە و دەبێت هیچ نەبێت بەباشترین شێوە بۆ ئەو یارییە ئامادەبێت.  ئەوەی بۆ هاندەرانی بارسا جێگەی دڵخۆشییە، ئامادەیی سێرجیۆ ئەگوێرۆ کە ئەگەری هەیە ئەمشەو چەند خولەکێک بۆ یەکەمجار بەدرێسی یانەکەوە دەربکەوێت، ئانسۆ فاتیش بەتەواوی ئامادەیە و ئەگەری هەیە بەشێوەی سەرەکی یاریی بکات، بەڵام رۆناڵدۆ ئاراوخۆ، پێدری و برایتوەیت بۆ یارییکردن ئامادەنین.  میدیای ئیسپانیا دەڵێت " بارسێلۆنا هەفتەیەکی یەکلاکەرەوەی لە کامپ نو دەبێت، لەکاتێکدا یاریی ئەمشەو و دوو یاریی داهاتووش لە چامپیۆنزلیگ و کلاسیکۆدا هەر لە یاریگەی خۆی دەبێت و ئەم سێ یارییە داهاتووی کۆمان یەکلادەکەنەوە. "  ڤالێنسیا لەم وەرزەی لالیگادا هیچ یارییەکی نەدۆڕاندووە، بەڵام لە حەوت یارییدا ٥ یەکسانبوون و دوو بردنەوەی هەیە، ئەوەی تایبەتیشە بە یارییکردن لە کامپ نو، یانەکە لە ٢٠١٦ ـەوە لەو یاریگەیەدا بردنەوەی نییە، ئەمشەو تیپەکە دەیەوێت ئەو گرێیە بکاتەوە بۆ ئەوەی هەنگاوی زیاتر لە پلەکانی پێشەوە نزیکببێتەوە، بەڵام ئەرکی ئاسان نییە، بەتایبەت کە بەشێکی یاریزانەکانی ئەو تیپەش بۆ یارییکردن ئامادەنین.