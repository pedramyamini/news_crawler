گرێبەستی یاریزانە ٢٧ ساڵەکە لەگەڵ خانمەکە بەرەو کۆتایی دەچێت و لە هاوینی ٢٠٢٢ کۆتاییدێت.  میدیای ئیتاڵیا بڵاویکردەوە، نوێکردنەوەی گرێبەستی دیبالا لەگەڵ خانمە پیرەکە نزیکبووەتەو، لە چەند رۆژی داهاتوودا بەفەرمی گرێبەستەکە رادەگەیێندرێت، بەتایبەت کە یاریزانەکە لە یانەکە دڵخۆشە و لە دوای چەند کۆبوونەوەیەک یاریزانەکە رازی بووە لە یانەکە بمێنتەوە، هەفتەی داهاتووش کۆبوونەوەیەکی یەکلاکەرەوە لەبارەی گرێبەستی نوێی هەردوولا دەکرێت.  بەپێی هەواڵی میدیای ئیتاڵیا، لێکتێگەیشتنی ئەرێنی و زۆرباش لەنێوان هەردوولادا هەیە، تەنیا ماوە گرێبەستەکە نوێبکرێتەوە، یانەی یوڤێنتوس لە گرێبەستەکەدا ١٠ ملیۆن یۆرۆ بۆ هەر وەرزێک وەک مووچە دەداتە دیبالا و چەند پاداشتێکی دیکەشی لەگەڵ دەبێت.  بەپێی ئەو زانیارییانەی تاوەکو ئێستا بڵاوکراونەتەوە، گرێبەستی پاوڵۆ دیبالا لەگەڵ خانمە پیرەکە تاوەکو ٢٠٢٥ نوێدەکرێتەوە.  پاوڵۆ دیبالا، لە ٢٠١٥ لە یانەی پالێرمۆی ئیتاڵییەوە پەیوەندیی بە یانەی یوڤێنتوسەوە کردووە، لە ١٨٣ یارییدا ٧٣ گۆڵی بۆ یانەکە کردووە، پێشتر یاریزانەکە نزیکبوو پەیوەندی بە یانەی تۆتێنهامی ئینگلیزییەوە بکات، بەڵام گرێبەستەکە سەری نەگرت و یاریزانەکە مایەوە.  پاڤێل نێدڤێد، جێگری سەرۆکی یانەی یوڤێنتوس لەلێدوانێکدا رایگەیاندبوو، دیبالا لە پڕۆژەی نوێی یوڤێنتوس کەسێکی گرنگە و یانەکە پێویستیی بەو یاریزانە هەیە.