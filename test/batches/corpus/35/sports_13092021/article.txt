یارییەک کە هەمووان چاوەڕێبوون، جۆکۆ چەند ریکۆردێکی دیکە بشکێنێت و مێژووی خۆی زیاتر لەنێو یارییەکەدا گەورە بکات، بەڵام تێنسزانە رووسییەکە خەونی نۆلێی لە گۆڕنا و بۆ یەکەمجار لە مێژوویدا نازناوی پاڵەوانێتییەکی گەورەی تێنسی جیهانی بردەوە.  مێدڤێدێڤ لە یارییەکەدا بە ئاستێکی نایابەوە دەرکەوت، هەر زوو کۆنتڕۆڵی یارییەکەی کرد و بە سێ کۆمەڵەی بێبەرامبەر یارییەکەی لە بەرژەوەندی خۆی یەکلاکردەوە، دوای ئەوەی لە یاریی کۆتایی پاڵەوانێتی کراوەی ئەمریکا لە ٢٠١٩ و پاڵەوانێتی کراوەی ئوسترالیا لە ٢٠٢١ دۆڕا، بۆ یەکەمجار نازناوی پاڵەوانێتییەکی گراندسلامی بردەوە.  مێدڤێدێڤ بەبردنەوەی ئەم نازناوە بووە یەکەم تێنسزانی رووسی نازناوی پاڵەوانێتییەکی گەورە بباتەوە، دوای مارات ساڤین، کە لە ٢٠٠٠ نازناوی پاڵەوانێتی تێنسی ئوسترالیای بەدەستهێنابوو، هەروەها سێیەم تێنسزانی رووسییە نازناوی گراندسلام بباتەوە، دوای مارات ساڤین و کاڤلنیکۆڤ.  تێنسزانەکەی رووسیا بەبردنەوەی نازناوەکە ناوی چووە نێو مێژوو و بووە سێیەم یاریزان لە مێژووی پاڵەوانێتییەکە، نازناوەکە بباتەوە و تەنیا یەک کۆمەڵە بدۆڕێنێت، ئەمەش دوای رافایێل نادالی ئیسپانی لە ٢٠١٠ و لیندلی چیکی لە ١٩٨٧.  دانیێل مێدڤێدێڤی ٢٥ ساڵ لەگەڵ دۆمینیک تیمی نەمسایی دوو یاریزانان کە لە دایکبووی نەوەدەکانن و نازناوی پاڵەوانێتییەکەیان بردووەتەوە، هەروەها نۆیەم یاریزانی ئێستایە کە لە یارییکردن بەردەوامن و نازناوی پاڵەوانێتییەکی گەورەیان بردووەتەوە.  دانیێل بەبردنەوەی یاریی کۆتایی پاڵەوانێتییەکە رێگەی نەدا جۆکۆڤیچ خەونی بردنەوەی هەر چوار نازناوی گراندسلام لە ساڵێکدا بکاتە راستی، کە دوایینجار یاریزانێک ئەوەی کردبێت رۆد لیڤەر بووە لە ١٩٦٩.  تێنسزانە رووسییەکە خەونێکی دیکەی پێشەنگی جیهانی لە ناوبرد، ئەویش ئەوەبوو رێگرییکرد لەوەی جۆکۆڤیچ ببێتە خاوەنی ٢١ نازناوی گراندسلام کە زۆرترینە لەسەر ئاستی جیهان، بەمەش هاوشێوەی رۆجێر فێدێرێر و رافایێل نادال خاوەنی ٢٠ نازناوی گراندسلام.