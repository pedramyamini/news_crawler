١١ ساڵە شاری دەوحە ئارامیی بەخۆیەوە نەدیوە، ئارامی لە رووی دڵەڕاوکێ و هەڵپە بۆ بونیادنانی مێژوو، لەو کاتەی کە لە ساڵی ٢٠١٠ مافی میوانداریکردنی مۆندیالی ٢٠٢٢ بەخشرایە قەتەر، ئیدی بە درێژایی ئەو ساڵانە بەشەو و رۆژ، بەبێ ماندوبوون قەتەرییەکان لە هەموو روویێکەوە خەریکی خۆئامادەکردنن بۆ میوانداریکردنی یارییەکانی مۆندیال.  سەرکەوتنە یەکلەدوایەکەکانی نەوەکانی حەمەد بن خەلیفە لەدوای ساڵی ٢٠١٠ ـەوە بە ئاشکرا دەرکەوتن، ئاخر بردنەوەی میوانداریکردنی مۆندیال ئاسان نییە کە لە مێژوودا تەنیا یەکجار لە کیشوەری ئاسیا کرا ئەویش لە ساڵی ٢٠٠٢ بوو کە کۆریا و ژاپۆن بەیەکەوە میواندارییانکرد، بەڵام بۆ وڵاتێکی وەک قەتەر کە ژمارەی دانیشتووانەکەی لەو کاتەدا (٢٠١٠) نەدەگەیشتە ملیۆنێک کەس زۆر قورس بوو، ئاڵنگارییەکی گەورە بوو، دواتر ئەوان پەلیان بۆ تۆپی پێی ئەوروپاش هاویشت، لەدوای کڕینەوەی یانەی پاریس سانجێرمانی فەرەنسی و دروستکردنی ئەمارەتێکی گەورەی تۆپی پێ بە ماوەی کەمتر لە ٥ ساڵ، دووجار بەدەستهێنانی مافی میوانداریکردنی جامی کەنداو لە ماوەی ١٥ ساڵدا کە وڵاتێکی وەک عێراق ٧ ساڵە دەستیدەستی پێدەکرێت و نایدرێتێ، ئەوان لە ١٥ ساڵدا دوو جار میواندارییانکرد و جارێکیش بوونە پاڵەوانی.  لە هەموو ئەوانەش گرنگتر، ئامادەکردنی هەڵبژاردەیەکی تۆکمەی تۆپی پێیە لەسەر ئاستی جیهان، کە بە ستافێکی ئیسپانییەوە جامی ئاسیایان بردەوە، بەشداری کۆپا ئەمریکا، کۆنکاکاف و پاڵاوتنەکانی کیشوەری ئەوروپایان کردووە، بناغەی ئەوانەش بێگومان ئەکادیمیای ئەسپایەرە کە لە ساڵی ٢٠٠٤ دروستکرا، منداڵەکانیان لە تەمەنێکی دیاریکراودا وەرگرت و پێیانگەیاندن، چەند یانەیەکی بچووکیان لە ئەوروپا کڕییەوە بۆ ئەوەی یاریزانەکانی خۆیان کاتێک دەگەنە تەمەنێکی لاو بیاننێرنە ئەوێ و پیشەگەربن، دواتر دەگەڕێنەوە بۆ وڵاتەکەیان و خزمەت بە یانە و هەڵبژاردەکانی نێوخۆ دەکەن، هەنگاوەکانی قەتەر بۆ بەرەوپێشچوونی تۆپی پێ و  وەرزش ئاسایی نەبوون، کارەکانی ئەوان راستە بە سەرمایەیەکی زۆر دەکرێت، بەڵام شایەنی ئەوەیە وانەیان لەسەر بخوێندرێت، ئاخر ئەوان کە خۆیان بەهرەی پێویستیان نەبوو، چوون لە ئەفریقا و ئەوروپاوە یاریزانیان کردە خاوەنی وڵاتینامەی قەتەری، هیچ نەبێت بۆ هەڵبژاردەکەیان سوودی دەبێت و بۆ داهاتووش هەر لە قەتەر خزمەت دەکەن و دەبنەوە بە راهێنەر، یاریزان پێڕادەگەیێنن، هەنگاوێکی دیکەی قەتەرییەکان بۆ ناساندنی تۆپی پێی وڵاتەکەیان هێنانی چەندنین ئەفسانە و ئەستێرەی گەورەبوو بۆ دەوحە و یاریکردن لە خولی قەتەری، هەر لە رۆماریۆ و گواردیۆلا و باتیتستوتاوە، تاوەکو راول و چاڤی و چەندان ناوی گەورەتر.  ئێستا کە قەتەر خۆی بۆ گەورەترین رووداوی وەرزشی لە جیهاندا ئامادەدەکات، خەرجییەکی زۆری کردووە، لە ماوەی ٥ ساڵی رابردوودا هەفتانە ٥٠٠ ملیۆن دۆلاری لە پرۆژەکاندا خەرجدەکرد، ئەوەی کە باس دەکرێت تاوەکو ئێستا ئەو وڵاتە لە دروستکردنی ژێرخانی وەرزشیدا زیاتر لە ٢٠٠ ملیار دۆلاری خەرجکردووە، بەو پێیەی رووبەری وڵاتی قەتەر زۆر بچووکە، بە جۆرێک لە باکووری وڵاتەوە کە شاری شەمالە، بۆ باشووری وڵات کە شاری وەکرەی لێیە، بە ئۆتۆمبێل کاژێر و نیوێک رێگەیە، قەتەر کە ٨ شاری هەیە، بەڵام بۆ مۆندیال تەنیا ٥ شاریان بەکاردێنن، هەشت یاریگە ئامادەدەکەن کە حەوت دانەیان تازە دروست دەکرێن و یاریگەی خەلیفەی نێودەوڵەتیش نۆژەندەکرێتەوە، چوار یاریگە دەکەونە شاری دەوحەوە کە یاریگەکانی خەلیفە، ئەبو عەبود، سومامە و شاری فێرکارین، ئەوەی جێگەی سەرنجە یاریگەی ئەبو عەبودە.  یەکەمجارە لە مێژووی مۆندیالدا بیرۆکەی دروستکردنی یاریگەیەک دێتە پێشەوە کە دوای تەواوبوونی مۆندیالەکە راستەوخۆ یاریگەکە هەڵدەوەشێتەوە و کەرەستەکانی بۆ پڕۆژەی دیکەی بەکاردێت، ئەم یاریگەیە، لە چەندین کۆنتێنەری دەریایی دروستکراوە کە وەک هێمایەکە بۆ بەندەری مینای دەوحەی مێژوویی، ئێستا لە قەتەر شەش یاریگەی فەرمی مۆندیال ئامادەن، تەنیا کارکردن لەسەر یاریگەکانی ئەبو عبود و لوسەیل ماوە کە یاریگەی لوسەیل دەبێتە گەورەترین یاریگەی ناوچەکە کە ٨٠ هەزار کەس دەگرێت و یاریی کۆتایی مۆندیالی ٢٠٢٢ی تێدا دەکرێت.