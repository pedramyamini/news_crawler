یانەی پاریسی لە بڵاوکراوەیەکی فەرمیدا، پێکرانی ئەستێرە ئەرجەنتینییەکەی راگەیاند، کە تێیدا هاتووە "دوای ئەنجامدانی پشکنین بۆ مێسی، دەرکەوت لیۆ لە ئەژنۆی چەپیدا تووشی لێدانێک بووە".  بڕیارە لە ماوەی ٤٨ کاژێری داهاتوودا، یانەی پاریسی بەیاننامەیەکی دیکە لەسەر دۆخی پێکانەکەی مێسی بڵاوبکاتەوە، کە دەڵێت "یاریزانەکە پێویستی بە پشکنینی زیاترە".  هەروەها یانەکە راشیگەیاندووە کە مارکۆ ڤێراتیی یاریزانی ئیتاڵی بەردەوامە لە پەیڕەوکردنی بەرنامەی چاکبوونەوەی لە پێکان و دەشڵێت "سێرخیۆ رامۆسی بەرگریکاری ئیسپانیش بەرنامەیەکی تایبەت پەیڕەو دەکات بۆ چاکبوونەوە لە پێکانەکەی و دەستکردن بە یاریکردن لەگەڵ یانە نوێیەکەی، کە لەم هاوینەدا لە ریال مەدریدەوە هاتووە".  لە یاریی لووتکەی گەڕی رابردووی خولی فەرەنسادا، لە نێوان پاریس سانجێرمان و لیۆن، زوومی کامێراکان دیمەنێکیان گرتووە کە تێیدا دەردەکەوێت، لیۆ بەدەست ئازاری ئەژنۆوە دەناڵێنێت، بەڵام لەگەڵ ئەوەشدا بە ماورێسیۆ پۆچێتینۆی راهێنەر دەڵێت "بەردەوام دەبم". کەچی دواتر کە راهێنەر گۆڕانکاری پێکرد، لیۆ تووڕەبوو، ئامادەنەبوو تەوقەی لەگەڵ بکات و ئەو دیمەنە مشتومڕێکی زۆری نایەوە.  ماورێسیۆ پۆچێتینۆ، لە کۆنگرەی رۆژنامەڤانی دوای یاریی لووتکەی لیگ وەن لەنێوان پاریس سانجێرمان و لیۆن، کە ٢ - ١ لە بەرژەوەندی تیپەکەی کۆتاییهات، بەرگری لە بڕیارەکەی کرد، کە لە یارییەکەدا گۆڕانکاری بە لیۆنێل مێسی ئەستێرەی ئەرجەنتینی کرد  و گوتی "دانیشاندنی لیۆنێل مێسی بۆ پاراستنی بوو لە پێکان، لە یارییەکانی داهاتووشماندا ئەو جۆرە بڕیارانە دەبن، کە بێگومان زەحمەت دەبن و مشتومڕ دەنێنەوە".