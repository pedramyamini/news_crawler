بارسێلۆنا دوای کۆبوونەوەیەکی چەند کاژێری ئەنجوومەنی بەڕێوەبردنی یانەکە، لە راگەیێندراوێکدا رایگەیاند، بۆ وەرزی ٢٠٢١ - ٢٠٢٢ بودجەی یانەکە ٧٦٥ ملیۆن یۆرۆ دەبێت و دووپاتیکردەوە کە لە وەرزی رابردوودا یانەکە ٤٨١ ملیۆن یۆرۆ زیانی پێگەیشتووە.  لە کۆبوونەوەی یانە کەتەلۆنییەکەدا هەڵسەنگاندن بۆ بارودۆخی گشتی یانەکە و توانای ئابووری یانەکە کرا، چاوەڕواندەکرێت ناوەڕاستی مانگی داهاتووش ئەنجوومەنی گشتی یانەکە کۆبوونەوەیەکی دیکە ئەنجامبدات، بەڵام بەهۆی نادیاری وادەی بەڕێوەچوونی یاریی یانەکە بەرامبەر یانەی ڤالێنسیا لە گەڕی نۆیەمی لالیگا، تاوەکو ئێستا بەتەواوی وادەی ئەنجامدانی ئەو کۆبوونەوەیە دیارنییە.  ئەنجوومەنی کارگێریی یانەی بارسێلۆنا لە کۆبوونەوەکەیدا لەسەر بارودۆخی وەرزشی یانەکە وەستا، بەتایبەت دوای ئەو دۆڕانە گەورەیەی لە یەکەم یاریی چامپیۆنزلیگدا لە یاریگەی خۆیدا بەرامبەر یانەی بایرن میونشن تووشیان بوو، لە کۆبوونەوەکەدا گفتوگۆ لەبارەی داهاتووی رۆناڵد کۆمان، راهێنەری یانەکە کرا.  لە کۆبوونەوەکەدا زۆرینەی ئەندامانی یانەکە دەنگیان بۆ مانەوەی کۆماندا، بەمەش بڕیاری مانەوەی راهێنەرە هۆڵەندییەکە درا.  بڕیاری مانەوەی راهێنەری یانەکە لەکاتێکدا، هاندەرانی بارسێلۆنا لە خراپی تیپەکەیان نیگەرانن و لەنێو یاریگە و دەرەوەی یاریگەی بە بانەری جیاوازەوە داوای دوورخستنەوەی راهێنەرەکەیان دەکەن.