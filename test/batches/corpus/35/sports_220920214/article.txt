ئەمشەو ریال مەدرید لەسەر یاریگەی سانتیاگۆ برنابیۆ میوانداری یانەی مایۆرکا دەکات، لە گەڕی شەشەمی لالیگادا، کە یارییەکە کاژێر ٢٣: ٠٠ بە کاتی باشووری کوردستان دەبێت.  کارلۆ ئەنچیلۆتی، راهێنەری یانەی ریال مەدرید، لە کۆنگرەی رۆژنامەڤانی بەر لە یارییەکە، قسەی بۆ رۆژنامەڤانان کرد و گوتی "ئەگەر توانیمان پارێزگاریی لەم ئاستەی ئێستامان بکەین، ئەوا هەنگاوێک بەرەوپێشتر دەچین، رۆحییەت گرنگترین شتە، چونکە ئێمە هەمیشە تاوەکو کۆتایی جەنگاوین، بێگومان هەندێک گۆڕانکاری لە پێکهاتەی سەرەکیی تیپەکەدا دەکەین، بەڵام دەبێت لەدوای دوایین مەشقەکان هەڵسەنگاندنیان بۆ بکەین".   راهێنەری یانەی شاهانە باسی ستایلی یانەکەیشی کرد و گوتی "کوالێتی یاریزانان و مێژووی یانەکە و کولتووری تیپەکە زۆر گرنگن بۆ دیاریکردنی ستایلی تیپ، ئاساییە ئەگەر ئەو یاریزانانەی کەم یاریدەکەن نیگەرانبن، بەڵام هەر کەسێک کە یاری ناکات بەشێوەیەکی باش مەشق دەکات، وەک ئاسێنسیۆ و ئیسکۆ و یۆڤیچ، ئەمەش کێشەیە بۆ راهێنەر".   سەبارەت بە ئێمباپێ و ڤینیسیۆسیش قسەی کرد و روونیکردەوە "نەک نەهاتنی ئێمباپێ هۆکار نییە بۆ ئەوەی کە ڤینیسیوس ئاوا بدرەوشێتەوە، بەڵکو هەر یاریزانێک بهاتایەتە ریال مەدرید، ئەوا ڤینیسیوس لە ئاستەبەرزەکەی بەردەوام دەبوو".   کارلیتۆ لە کۆتایی قسەکانیدا، گوتی "ئەگەر وەڵامی ئەو پرسیارەت بدەمەوە کە کامیان هەڵدەبژێرم، یاریی جوان یان بردنەوە، بێگومان یەکەم شت بردنەوە دێت، بەڵام ئەگەر بە باشی یاری بکەیت هەلی باشی بردنەوەت بۆ دێتە پێشەوە، بۆ من کلیلەکە ئەوەیە کە هاوسەنگی رابگریت و بە تۆپ یان بەبێ تۆپ باش یاری بکەیت".   سەبارەت بە کێشەکانی کۆمان لە بارسێلۆناش پرسیاریان لێکرد و راهێنەری ریال مەدرید، بەمشێوەیە وەڵامی دایەوە "هەمیشە کێشە دەبێت، ئێمەی راهێنەران بەشێوەیەکی باش دەڕۆین، بەڵام بەدڵنیاییەوە رووبەڕووی کێشە دەبینەوە، بۆیە لەسەر راهێنەر پێویستە کە چارەسەری کێشەکان بکات ئەو کاتەی رووبەڕوویان دەبێتەوە".