دوای نزیکەی ١١ مانگ لە دوورکەوتنەوە بەهۆی پێکانەوە، ئانسو فاتی، یاریزانی لاوی بارسێلۆنا ماوەی ١٠ خولەک بەشداری لە یاریی یانەکەی بەرامبەر لێڤانتیدا کرد، کە لە گەڕی ٧ ـی لالیگادا لەسەر یاریگەی کامپ نو بەڕێوەچوو، فاتی لەو یارییەدا ١٠ خولەکی بەس بوو بۆ ئەوەی گۆڵێک تۆماربکات و ببێتە باشترین یاریزانی یارییەکە.  دوای یارییەکە فاتی دڵخۆشیی بەو گەڕانەوەیە نیشاندا و گوتی "لە راستیدا پێشبینیم نەدەکرد گەڕانەوەم بەمشێوەیە بێت، من زۆر دڵخۆشم بە سەرکەوتنەکەمان، ساتێکی خۆش و جوان بوو".  فاتی بە دەرفەتی زانی سوپاسی هەموو ئەوانەش بکات، کە لە ماوەی پێکانەکەیدا پشتیوانی بوونە و گوتی "دەمەوێت سوپاسی پزیشکان و پسپۆرانی چارەسەری سروشتی بکەم، ئەوانەی لە ماوەی پێکانەکەمدا لەگەڵمدابوون، هەروەها سوپاسی جەماوەریش دەکەم".   سەبارەت بە هەستەکانی لە کاتی گۆڵکردندا، ئانسو فاتی روونیکردەوە "ئەوکاتەی گۆڵەکەم کرد بیرم لە هەموو ئەندامانی خێزانەکەم دەکردەوە، لەبەرئەوەی لە چەند مانگی رابردوودا زۆر لەگەڵ من ماندووبوون، هەروەها هەموو ئەوانەی پشتگیرییان دەکردم".  سەبارەت بەوەی ئایا بەهۆی وەرگرتنی درێسی ژمارە ١٠، کە پێشتر لیۆنێل مێسی ئەرجەنتینی لە بەریدەکرد، هەست بە گوشار دەکات؟ فاتی لە وەڵامدا گوتی "بەڕاستی من هەست بە هیچ گوشارێک ناکەم، شانازییە بۆ من لە دوای لیۆنێل مێسی ئەو درێسە لەبەربکەم، سوپاسی یانەکەم و کاپتنەکانی دەکەم کە ئەو دەرفەتەیان پێدام بۆ ئەوەی ئەو درێسە لەبەربکەم".  رۆژی ٧ ـی مانگی ١١ ـی ٢٠٢٠ لە یاریی بارسێلۆنا و ریال بێتیسدا، فاتی دوای بەریەککەوتنی لەگەڵ مێندیی یاریزانی بێتیس، لە ئەژنۆیدا تووشی پێکانێکی قورس بوو، کە نەشتەرگەرییەکی بەپەلەی بۆ کرا، بەڵام چەندجارێک پرۆسەی چارەسەرکردنی رووبەڕووی کێشە بووەوە، چەندین نەشتەرگەری دیکەی بۆ کرا، تاوەکو توانی ئامادەبێتەوە بۆ یاریکردن.