رائید عامر نووری، گوتەبێژی پۆلیسی پارێزگای کەرکووک بە تۆڕی میدیایی رووداوی راگەیاند "ئەمڕۆ عەمید کاوە غەریب، بەڕێوەبەری گشتیی نوێی پۆلیسی پارێزگای کەرکووک لەجێگەی لیوا عەلی کەمال، بەڕێوەبەری گشتیی پێشووی پۆلیسی کەرکووک دەستبەکار بوو".  گوتەبێژی پۆلیسی پارێزگای کەرکووک گوتیشی "عەمید رزگار تەپەلو لە وەزارەتی ناوخۆی عێراق چاوپێکەوتنی لەگەڵدا کراوە و بڕیارە لە شوێنی عەقید مازن غەریب ببێتە بەڕێوەبەری پۆلیسی فریاکەوتن لە کەرکووک؛ هاوکات بڕیارە عەقید مازن غەریب ببێتە بەڕێوەبەری بنکەی پۆلیسی عرووبە، بەڵام هێشتا وەزارەتی ناوخۆ بە نووسراو فەرمانی ئەو گۆڕانکارییانەی رەوانەی پۆلیسی کەرکووک نەکردووە، بۆیە تاوەکو ئێستا تاکە گۆڕانکاری کە روویداوە دەستبەکاربوونی بەڕێوەبەری گشتیی نوێی پۆلیسی پارێزگای کەرکووکە. چاوەڕوانین لە ١٠ تاوەکو ١٥ رۆژی داهاتوودا وەزارەتی ناوخۆ ئەو نووسراوەمان بۆ رەوانە بکات کە ئاماژە بە گۆڕانکارییەکانی دیکە دەکەن".  ئەم گۆڕانکارییانە لە کەرکووک لەکاتێکدان، پێشتر رێککەوتن لەسەر دابەشکردنەوەی پۆست و بەرپرسیارێتییەکانی پۆلیسی کەرکووک کراوه، بەڵام ماوەیەک لەمەوبەر پۆستی بەرپرسی بەشی گرتن و گواستنەوە، لەگەڵ بەشی پۆلیسی تووندوتیژیی خێزانی لە کورد وەرگیرابوونەوە و ئەفسەرانی عەرەب لە شوێنەکانیان دانرابوون.