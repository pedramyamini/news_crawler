ئەمڕۆ چوارشەممە ١٤ - ٠٤ - ٢٠٢١، نێچیرڤان بارزانی، سەرۆکی هەرێمی کوردستان لە پەیامێکدا بەبۆنەی یادی ئەنفال رایدەگەیێنێت، " ئەنفال يه‌كێك له دڕه‌نده‌ترين تاوانه‌كانى ڕژێمى پێشووى عێراقە، بێ جياوازى و بێ سڵه‌مينه‌وه سه‌دان هه‌زار ئافره‌ت، پياو، منداڵ و پيرى بێگوناهى كوردستان راپێچى بيابانه بێمه‌فه‌ڕه‌کانى مه‌رگى به‌كۆمه‌ڵ كران و بێباكانه زياتر له ١٨٢ هه‌زار هاووڵاتى كۆمه‌ڵكوژ و زينده‌به‌چاڵ كران".  لە بەشێکی دیکەی پەیامەکەیدا، سەرۆکی هەرێمی کوردستان رایدەگەیێنێت، يادى شه‌هيدان و مێژووى پڕ له خوێن و فرمسێكمان ده‌بێ هانده‌رى ته‌بايى و يه‌كڕيزى بێت و هه‌موومان پێكه‌وه كار بكه‌ين بۆ ئه‌وه‌ى هه‌رگيز جارێكى ديكه كاره‌ساتى ئاوا به‌سه‌ر گه‌لى كوردستان و له هيچ شوێنێك به‌سه‌ر مرۆڤايه‌تيدا نه‌يه‌ته‌وه.  لە پرۆسەکەدا حكومەتى ئەو كاتى عێراق، زیاتر لە ١٨٢ هەزار هاونیشتمانی شەهید و بێسەروشوێن كردن، هەروەها زیاتر لە ٤٥٠٠ گوندى هەرێمی كوردستان سووتێنران و لەگەڵ زەویدا تەخت كران، بەمەش بەشێكى گرنگى بنەماى ئابووریى باشووری كوردستان وێرانكرا، لە رووى كشتوكاڵ و ئاژەڵدارى و دارستان.  ئەنجوومەنى نوێنەرانى عێراق لە ١٤ - ٠٤ - ٢٠٠٨ ئەنفالى وەکو جینۆساید ناساند. هەروەها دادگاى باڵاى تاوانەكانی عێراقیش لە ٢٤ - ٠٦ - ٢٠٠٧ ئەنفالى وەكو تاوانى جینۆساید ناساند، سەرۆکی هەرێمی کوردستان لەو بارەوە رایگەیاند، "پاش ئه‌وه‌ى دادگای باڵای تاوانه‌كانی عێراق ئه‌نفاله‌كانى به جینۆساید و تاوانى دژى مرۆڤایه‌تى و تاوانى جه‌نگ ناساند، ده‌وڵه‌تى عێراق ده‌بێ كه‌سوكارى قوربانييان له‌ڕووی مادی و مه‌عنه‌وییه‌وه قه‌رەبوو بكاته‌وه و داواكارين ئه‌و ئه‌ركه ياسايى و ئه‌خلاقييه‌ى خۆى جێبه‌جێ بكات و دادوه‌ری بێته دی".  دەقی پەیامی نێچیرڤان بارزانی:  ئه‌مڕۆ ١٤ ى نيسان يادى سى و سێ ساڵه‌ى ئه‌نفاله به‌دناوه‌كان ده‌كه‌ينه‌وه كه له يه‌كێك له دڕه‌نده‌ترين تاوانه‌كانى ڕژێمى پێشووى عێراقدا، بێ جياوازى و بێ سڵه‌مينه‌وه سه‌دان هه‌زار ئافره‌ت، پياو، منداڵ و پيرى بێگوناهى كوردستان ڕاپێچى بيابانه بێمه‌فه‌ڕه‌کانى مه‌رگى به‌كۆمه‌ڵ كران و بێباكانه زياتر لە ١٨٢ هه‌زار هاووڵاتى كۆمه‌ڵكوژ و زينده‌به‌چاڵ كران. ژینگه و سرووشتى جوانى وڵاته‌كه‌مان وێران كرا و شوێنه‌وارى ژيان به يه‌كجارى له هه‌زاران گوند و شارۆچكه‌ى كوردستان سڕايه‌وه.  له‌م ياده‌دا سه‌رى ڕێز و نه‌وازش له‌به‌رده‌م گيانى پاكى شه‌هيداندا داده‌نوێنين، به ڕێز و شكۆوه ياديان ده‌كه‌ينه‌وه، بۆ هه‌ميشه به زيندوويى له ياده‌وه‌ريى گه‌لى كوردستاندا ده‌مێننه‌وه. دروود بۆ ئه‌وان و سڵاو و ڕێز بۆ خانه‌واده و كه‌سوكارى سه‌ربه‌رزيان ده‌نێرين كه به‌رگه‌ى ژان و ئازارێكى قووڵى بێ بڕانه‌وه‌يان گرتووه و ده‌گرن. پێویسته هه‌رچی له توانادایه خزمه‌تی زياتر و باشتر پێشکه‌ش به که‌سوکاری شه‌هیدان بکرێت.  يادى شه‌هيدان و مێژووى پڕ له خوێن و فرمسێكمان ده‌بێ هانده‌رى ته‌بايى و يه‌كڕيزى بێت و هه‌موومان پێكه‌وه كار بكه‌ين بۆ ئه‌وه‌ى هه‌رگيز جارێكى ديكه كاره‌ساتى ئاوا به‌سه‌ر گه‌لى كوردستان و له هيچ شوێنێك به‌سه‌ر مرۆڤايه‌تيدا نه‌يه‌ته‌وه.  پاش ئه‌وه‌ى دادگای باڵای تاوانه‌كانی عێراق ئه‌نفاله‌كانى به جینۆساید و تاوانى دژى مرۆڤایه‌تى و تاوانى جه‌نگ ناساند، ده‌وڵه‌تى عێراق ده‌بێ كه‌سوكارى قوربانييان له‌ڕووی مادی و مه‌عنه‌وییه‌وه قه‌رەبوو بكاته‌وه و داواكارين ئه‌و ئه‌ركه ياسايى و ئه‌خلاقييه‌ى خۆى جێبه‌جێ بكات و دادوه‌ری بێته دی. هه‌روه‌ها داواكارين كۆمه‌ڵگه‌ى نێوده‌وڵه‌تيش ئه‌و تاوانكارييانه به جينۆسايد بناسێنێت. ده‌بێ ئه‌و تاوانه له پرۆگرامه‌کانی خوێندن و له هه‌موو شوێنێکی پێویستدا دۆکیوومێنت بکرێت.  سڵاو له يادى شه‌هيدان، دروود بۆ گيانى پاكيان، ياديان هه‌ميشه به‌خێر.