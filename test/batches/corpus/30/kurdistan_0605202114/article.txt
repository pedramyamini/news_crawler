سوڵتانی تەمەن ٥٨ ساڵ خاوەنی دوو منداڵە، ماوەی پێنج مانگ بەدەست ئێش و ئازارەوە دەناڵێنێت، بەڵام ئێستا زۆر ئاسوودەیە بەوەی چاکبووەتەوە؛ بەردەوام نزا بۆ پزیشکی نەشتەرگەر و ستافەکەی دەکات.  پزیشکەکەی سوڵتان دەڵێت، بەهۆی ئەوەی شێوازی نەشتەرگەرییەکە هەستیار بوو، بۆیە بڕیاردان ئاسان نەبوو. ئەمە لەکاتێکدایە کە هیچ رێگەیەکی دیکە نەمابوو جگە لە نەشتەرگەری، چونکە بۆریی زەرداوی نەخۆشەکە بەتەواوەتی گیرابوو، هەرچەندە نەشتەرگەرییەکە گەورە بوو، بەڵام نەخۆشەکە بە خێرایی گەڕایەوە دۆخی ئاسایی خۆی.  بەحری چاکابای، پزیشکی نەشتەرگەر دەڵێت "ئێمە دوای دەستنیشانکردنی نەخۆشەکە کە شێرپەنجەی پەنکریاسی هەبوو، بە گونجاومان زانی و بڕیارماندا نەشتەرگەریی بۆ بکەین. نەشتەرگەرییەکە لە زۆر شوێندا دەکرێت، بەڵام ئێمە ئەو نەشتەرگەرییەمان بە شێوازی داخراو کرد کە بە لاپراسکۆپیک دەناسرێت، ئەمە شێوازێکە لە تورکیا و جیهانیشدا نوێیە. لە وڵاتەکەماندا لە دوو بۆ سێ ناوەنددا دەکرێت".  شێرپەنجەی پەنکریاس یەکێکە لە مەترسیدارترین شێرپەنجەکان، چونکە زۆر خێرا بڵاودەبێتەوە و ئەگەر بە باشی چارەسەر نەکرێت، دەبێتە هۆی گیانلەدەستدان. ئەمە یەکەمین جارە نەشتەرگەریی شێرپەنجەی پەنکریاس بە شێوازی لاپراسکۆپیک لە ئامەدی باکووری کوردستان بکرێت.