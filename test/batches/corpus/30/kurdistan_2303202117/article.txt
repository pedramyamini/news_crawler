کەمال کڵچدارئۆغڵو، سەرۆکی گشتیی جەهەپە گوتی "بە خێرایی هەورەبرووسکە رێنمایی بە داواکاری گشتی دەدرێت لەبارەی داخستنی پارتێکی سیاسی و دەڵێن دەستبەجێ ئەو پارتە دابخەن! لە دیموکراسییدا داخستنی پارت راست نییە، هەڤاڵانی بەڕێز؛ ئەوەی بە هەڵبژاردن بێت بە هەڵبژاردن دەڕوات. دەڵێن دیموکراسی و ویستی گەل، کەچی دواتر واژۆ لە ژێر چەندین نووسراو دەکەن کە پێشێلی یاسایان کردووە".   میتحەت سانجار، هاوسەرۆکی پارتی دیموکراتی گەلان - هەدەپە هەوڵەکانی داخستنی پارتەکەی بە کۆتاییهاتنی ئاکپارتی ناوبرد.  سانجار رۆژی نەورۆزی وەبیر بەرپرسانی ئاکپارتی هێنایەوە و گوتی، "هەدەپە ئەو ملیۆنان کەسە بوو کە رۆژی نەورۆز بینیتان، بۆیە ئێوە ناتوانن دەنگی کورد کپبکەن".  سانجار گوتی، هەدەپە باڵەخانەیە یان فرۆشگەیەک نییە دایبخەن، هەدەپە لە گۆڕەپانەکاندایە و دەشڵێت "ئەو دۆسیەیەی داخستنی پارت کە دژی ئێمە کراوەتەوە، دۆسیەی تۆڵەسەندنەوەی سیاسییە و لەڕێگەی دادگەوە رازێندراوەتەوە. جگە لە دووژمنکاری بەرامبەر بە هەگبەی دیموکراسی و سیاسیی کورد، هیچ شتێکی دیکە نییە. هەدەپە واتە خەڵک، ئێوە ناتوانن دایبخەن. ئەگەر هەوڵی بڕینی هەر لقێک بدەن، لە شوێنەکەیدا ١٠ لق، ٢٠ لق، ١٠٠ لق و ١٠٠٠ لقی دیکە دەڕوێت".  بەشێکی دیکە لە پارتەکانی دیکە لەگەڵ داخستنی هەدەپە نین و رەخنە لە حکومەت دەگرن. هاوسەرۆکی هەدەپە پێشنیازی بۆ پارتەکانی ئۆپۆزیسیۆن کرد زیاتر لە یەکدی نزیک ببنەوە و بەردەوام لە ئاڵوگۆڕی بیروبۆچووندا بن.  ئێوارەی سێشەممە ٢٣ی ئادار شاندێکی هەدەپە بە سەرۆکایەتیی میتحەت سانجار سەردانی بارەگای پارتی ئاییندەیان کرد و لەلایەن ئەحمەد داودئۆغڵو، سەرۆکی پارتەکەوە پێشوازییان لێکرا.   دوای کۆبوونەوەکە هاوسەرۆکی هەدەپە بە میدیاکانی گوت؛ پارتی ئاییندە دەمێکە هەڵوێستی روونە و دژی داخستنی هەدەپەیە.