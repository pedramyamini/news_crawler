لە راگەیێندراوێکدا شانەی راگەیاندنی ئەمنی عێراق بڵاویکردەوە، "لە تۆڕە کۆمەڵایەتییەکان دیمەنێکی ڤیدیۆیی بڵاوبووەتەوە، کە تێیدا دەردەکەوێت پاسەوانەکانی ئەندامێکی بەرەی تورکمانی لە کەرکووک پەلاماری دەوریەکی پۆلیسی فریاکەوتنی کەرکووک دەدەن، لەوکاتەی ئەوان سەرقاڵی راپەڕاندنی ئەرکی خۆیانن. بۆیە بڕیار دراوە یاسا جێبەجێ بکرێت و ئەو کەسانە دەستگیربکرێن، کە پەلاماری ئەو هێزەیان داوە و رەوانەی دادگە بکرێن، تاوەکو بە سزای دادوەریی خۆیان بگەن".  شانەی راگەیاندنی ئەمنیی عێراق جەخت لەوەدەکاتەوە، "ئەو هەنگاوە لە سۆنگەی سووربوونە لەسەر سەپاندنی شکۆی هێزە ئەمنییەکان و رەتکردنەوەی هەر جۆرە پێشلکارییەک بۆ سەر ئەندامانی هێزە ئەمنییەکان، کە هەوڵی دەستەبەرکردنی ئاسایش و سەقامگیری دەدەن و بەرەنگاری تاوانەکان و تیرۆر دەبنەوە و ئاشتی کۆمەڵگە بەهێز دەکەن".  سەرچاوەیەک لە پۆلیسی فریاکەوتنی کەرکووک بە (تۆڕی میدیایی رووداو)ی راگەیاند "لە نزیک مزگەوتی سەبری لە شەقامی قودس، ئەو پاسەوانانە بە چەک ھێرشیان کردە سەر مەفرەزەیەکی پۆلیسی ئێمە کە بۆ پاراستنی خەڵک لەو شوێنە لە ئەرکدا بوون. " بە گوتەی ئەو سەرچاوەیە "چەکدارەکان لە سێ پۆلیسیان داوە و دوای جنێودان و ھەڕەشەیەکی زۆر ھەر بە تەقەکردن لە شەقامەکە کشاونەتەوە و دواتر خەڵک پۆلیسەکانی گەیاندووەتە نەخۆشخانە. "   عەقید مازن غەریب، بەڕێوەبەری پۆلیسی فریاکەوتن ھەواڵەکەی بۆ رووداو پشتڕاستکردەوە و گوتی "زانیاری و گرتەی ڤیدیۆیی ھێرشەکە دراوەتە وەزیری ناوخۆی عێراق و ئەوان رێکارەکان دەگرنەبەر. "  هیوا حوسامەدین، پەیامنێری رووداو لە کەرکووک دەڵێت، "شەوی سێشەممە ھێزێکی زۆری لیوای ١٦ ـی حەشدی تورکمانی بەچەکی قورس و ھەمەڕی سەربازی ھەڵیان کوتاوەتە سەر بەڕێوەبەرایەتیی نەھێشتنی تاوانەکان و دوای دەمە قاڵێیەکی زۆر گیراوێکیان لە زیندان دەرھێنا و رۆیشتن. "  بەپێی زانیارییەکانی پەیامنێری رووداو لە کەرکووک، "چەکدارێکی حەشدی شەعبی کە لە دۆسیەکی کوشتنی کەسێک وەکو شایەدحاڵ ناوی ھاتووە، لە بەڕێوەبەرایەتیی نەھێشتنی تاوانەکانی کەرکووک دەستگیرکراوە، بۆ ئازادکردنیشی ھێزێکی زۆر حەشدی شەعبی ھەڵیان کوتاوەتە سەر ئەو بەڕێوەبەرایەتییە و گیراوەکەیان بردووە و کشاونەتەوە. "