ئاری ئەحمەد، بەڕێوەبەری گشتیی ئاو و ئاوەڕۆی هەرێمی کوردستان بە تۆڕی میدیایی رووداوی راگەیاند، ٩٧٠ هەزار هاوبەشی ئاو هەن، لەو ژمارەیە ٦٠٢ هەزاریان پێوەری ئاویان بەستووە و ٣٦٨ هەزاریان هێشتا پێوەری ئاویان لە ماڵ و شوێنەکانیان نەبەستووە، واتە رێژەی ٦٢ % ـی هاوبەشانی ئاو لە هەرێمی کوردستان پێوەری ئاویان بەستووە".  لەبارەی دانانی پێوەری ئاو ئاری ئەحمەد رایگەیاند، چەندین ساڵە کار لەسەر ئەوە دەکرێت پێوەری ئاو بۆ هەموو هاوبەشەکان دابنرێت، دواجار لە ساڵی ٢٠١٥ دا ٥٠٠ هەزار کەس پێوەری ئاویان بەست و دواتر بەهۆی قەیرانی دارایی و شەڕی داعش و چەند کێشەیەکی دیکەوە پڕۆژەکە وەستا و دواتر لە کۆتایی ٢٠١٨ ەوە دەستکراوەتەوە بە دانانەوەی پێوەرەکان.  سەبارەت بە نرخی ئاو لە هەرێمی کوردستان ئاری ئەحمەد ئاماژەی بەوە دا، بۆ ئەوانەی کە پێوەری ئاویان بەستووە لە ٠ بۆ ٥ مەتر سێجای ئاو، بۆ هەر مەترێک ٥٠ دینار وەردەگیرێت، لە ٥ بۆ ١٥ مەتر سێجا ئاو، بۆ هەر مەترێک ١٥٠ دینار وەردەگیرێت، لە ١٥ بۆ ٣٠ مەتر سێجا ئاو، بۆ هەر مەترێک ٤٠٠ دینار وەردەگیرێت، ئەگەر بگاتە ٦٠ مەتر سێجا ئاو، بۆ هەر مەترێک ٦٠٠ دینار وەردەگیرێت، لە ٦٠ مەتریش سێجا بەسەرەوە بۆ هەر مەترێک ٢٠٠٠ دینار وەردەگیرێت.  بەشێک لە هاونیشتیمانیان تاوەکو ئێستا پێوەری ئاویان نەبەستووە ئاری ئەحمەد لەو بارەوە گوتی، "مانگانە بڕی ٨٠ هەزار دیناریان لێوەردەگیرێت".  بەڕێوەبەری گشتیی ئاو و ئاوەڕۆی هەرێمی کوردستان، سەبارەت بە پێدانی پارەی ئاو لەلایەن هاونیشتیمانیان و دەزگا حکومییەکانەوە گوتی، "حکومەت و هاونیشتمانیان ١٥٠ ملیار دینار قەرزارمانن، ئەو پارەیە لە ساڵی ٢٠٠٥ ەوە تێیدایە تاوەکو ٢٠٢١، بەڵام بۆ وەرگرتنەوەیان تەنها ئەو رێگەیە هەیە هەرکەس موڵکی بفرۆشێت دەبێت پارەی ئاو بدات ئینجا دەتوانێت بیفرۆشێت".  لەبارەی بەفیڕۆدانی ئاو ئاری ئەحمەد دەڵێت، "بەپێی ستانداردی جیهانی و بەرەچاوکردنی شوێنی جوگرافیی هەرێمی کوردستان و سەیرکردنی وڵاتانی دەوروبەرمان یەکلابووینەتەوە هەر تاکێک لە کوردستان رۆژانە پێوستی بە ٢٠٠ بۆ ٢٥٠ لیتر ئاو هەیە، بەڵام ئەوەی تاکێک بەکاریدەهێنێت ٣٧٠ بۆ ٤٠٠ لیترە، ئەمەش زۆر زیاترە لە بڕی ستاندارد".  لە بەشێکی دیکەی قسەکانیدا ئاری ئەحمەد ئاماژەی بە دابەزینی رێژەی ئاوی ژێرزەوی لە هەرێمی کوردستان کرد و گوتی، بەهۆی وشکەساڵیشەوە کە ئەمساڵ ٤٠ بۆ ٥٠ % بارانی پێویست باریوە وایکردووە بە رێژەی ٦٥ % ئاوی سەرزەوی و ژێرزەوی کەمبێتەوە.