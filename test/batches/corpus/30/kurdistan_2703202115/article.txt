نیهاد ئەسعەد کە بەهۆی برینەکەیەوە کەوتووەتە نەخۆشخانە، بە رووداوی گوت، نزیکەی کاژێر ٠٤: ٣٠ خولەکی بەیانیی ئەمڕۆ بووە، سێ بۆ چوار گوللەیان لێدام، "دوو کەس بوون، ئەوەی لەسەر ماتۆڕەکە بوو دەمامکێکی رەشی بەستبوو و ئەوەی دیکەیشیان بە جامانەیەک دەموچاوی خۆی داپۆشیبوو. "  نیهاد ئەو کەسانە ناناسێتەوە و دەڵێت، گومانیشی لە کەس نییە، گوتی، "بەپێی دەنگی بێت، کەسێکیان تەمەنی لە خۆی منداڵتر بووە. "  دوای بریندارکردنی نیهاد، دزەکان ئۆتۆمبێلەکەیشی دەبەن و لە نزیک تووڕەق جێیدەهێڵن، نیهادیش لە رێگەی تەلەفۆنەوە خزمێکی خۆی ئاگادار دەکاتەوە. نیهاد ئاماژەی بەوە کرد، ئەو کەسەی ئۆتۆمبێلەکەی بردووە چەند گوللەیەکی دیکەی پێوەناوە، "خۆیشم نازانم چۆن بوو بەرم نەکەوت. "  حوسێن جەواد، کەسوکاری نیهادە و بە رووداوی گوت، "تەلەفۆنی بۆ کردم کە خەوتبووم، هاواری کرد و دەیگوت بریندارکراوم، فریام بکەوە.. کاتێک گەیشتمە لای، لەسەر زەوی کەوتبوو و کەس هەڵی نەگرتبووەوە، خوێنیشی لەبەر دەڕۆیشت. "  نیهاد سکاڵای تۆمارکردووە و داوا دەکات لایەنە پەیوەندیدارەکان دزەکان بدۆزنەوە، پارێزەرێکیش دەڵێت، هەوڵەکە وەکو هەوڵی کوشتنی بە ئەنقەست بووە. سزاکەیشی لە ١٥ ساڵ زیندانییەوە تاوەکو زیندانی هەتاهەتاییە.  ئومێد خۆشناو، پارێزگاری هەولێر لە میانی بەشداریکردنی لە بووڵتەنی هەواڵەکانی کاژێر ٠٨: ٠٠ ـی رووداو رایگەیاند، دڵنیایی بە دانیشتووانی هەولێر و بنەماڵەی نیهاد دەدەن، ئەو تاوانبارانە بە "زووترین کات" دەستگیردەکرێن، "دەزگاکانی ئاسایش و پۆلیسمان راسپاردووە بۆ دەستگیرکردنیان. "   ئومێد خۆشناو گوتی، "ئاسایش و پۆلیسی ئێمە چاوکراوەن و لە ماوەیەکی کەمدا دانپێدانانی ئەو تاوانبارانە دەبینن. "  لەبارەی پلانی پارێزگای هەولێر بۆ نەهێشتنی ئەو جۆرە تاوانانە لە شارەکە، ئومێد خۆشناو رایگەیاند، هەولێر یەکێکە لە ئارامترین شارەکان. "هەوڵی ئێمە ئەوەیە کەمترین تاوان روو بدەن، کاتێکیش روویاندا، بە زوویی تاوانباران دەستگیربکرێن و بدرێنە دادگە. "  بەپێی ئامارەکانی پۆلیسی هەولێر لە ساڵی رابردوو ٣٢ رووداوی تەقەکردن و ٦٥ رووداوی کوشتن تۆمارکراون و لە ٩٢ % ـی رووداوە تۆمارکراوەکان چارەسەرکراون.