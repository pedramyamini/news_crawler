موقەدەم هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند، پۆلیسی دەشتی هەولێر، بنكەی پۆلیسی شاوێس، تۆمەتبارێكیان بە ناوی (ز. ر. خ) تەمەن ٣٨ ساڵ دەستگیركرد، كە لە باخچەیەك لە گەڕەكی تەیراوەی ناو شاری هەولێر، لەگەڵ چەند كەسێكی دیکە بووەتە شەڕیان و تەقەی کردووە و دواتریش لە تۆڕە كۆمەڵایەتییەكان بڵاویکردووەتەوە.  گوتەبێژی پۆلیسی هەولێرگوتیشی: "تۆمەتبارەکە چەندین كێشەی جۆراوجۆری هەیە و پێشتریش لەسەر بەكارهێنانی ماددەی هۆشبەر بۆ ماوەی ساڵێك سزا دراوە".  تۆمەتبار (ز. ر. خ) بە بڕیاری دادوەری لێكۆڵینەوە و بەپێی ماددە (٤١٣) لە یاسای سزاکان راگیراوە.  لەبارەی ئەو سێ کەسەیشی لە دریم سیتی تەقەیان کردووە و دەستگیرکراون، گوتەبێژی پۆلیسی هەولێر رایگەیاند، "دەستبەجێ بەشی پۆلیسی ناوشار - رۆژئاوا، بنکەی پۆلیسی بەختیاری سەر بە بەڕێوەبەرایەتیی پۆلیسی پارێزگای هەولێر دەستیان بە لێکۆڵینەوە کرد و توانییان سێ تۆمەتبار بە تۆمەتی تەقەکردن دەستگیر بکەن. هەر سێ تۆمەتبارەکە ئێستا بە بڕیاری دادوەری لێکۆڵینەوە راگیراون. "