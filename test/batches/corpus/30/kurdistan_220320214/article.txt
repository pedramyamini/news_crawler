لیوا یەحیا رەسوول، گوتەبێژی فەرماندەی گشتیی هێزە چەکدارەکانی عێراق، بە ئاژانسی فەرمیی هەواڵەکانی عێراقی راگەیاند: "هاوپەیمانیی نێودەوڵەتی دژی داعش ٣٦ تاوەری چاودێریکردنی بە کامێراکانیانەوە رادەست کردین، چونکە پلانێکمان هەیە بۆ چاودێریکردنی دزەکردنی تیرۆریستان لەسەر سنوورمان لەگەڵ سووریا. مەترسیی چەتەکانی داعش هێشتا ماوە، بەڵام کردەوەی جیاواز و پێشوەخت ئەنجامدەدرێن بۆ بەرەنگاربوونەوەی".  لە بەشێکی دیکەی قسەکانیدا لیوا یەحیا رەسوول ئاماژەی بەوەدا: کاری ورد و یەکخستنی زانیارییە هەواڵگرییەکان زۆر هاوکاربوون لە دەستگیرکردن و کوشتنی زۆر لە چەتەکانی داعش، هاوکات هاوکاربوون بۆ لەناوبردنی زۆر لە مۆڵگەکانیان لە چەقی بیابان و ناوچە شاخاوییەکان و دۆڵەکان.  گوتەبێژی فەرماندەی گشتیی هێزە چەکدارەکانی عێراق ئەوەشی خستەڕوو: بە فەرمانی فەرماندەی گشتیی هێزە چەکدارەکانی عێراق لەمەودوا هێزە ئەمنییەکان زۆر بەتووندی مامەڵە لەگەڵ ئەو کەسانە دەکەن کە تاوەرەکانی کارەبا تێکدەدەن.  هەفتەی رابردوو سەرچاوەیەك لە نووسینگەی راگەیاندنی پۆلیسی پارێزگای دیالە بە تۆڕی میدیایی رووداوی راگەیاند، "رۆژی چوارشەممە ١٧/٣/٢٠٢١ چەكدارانی داعش لە سنووری شارۆچکەی سەلام سەر بە قەزای خالس له باكوورى پارێزگای دیالە، چەند تاوەرێكی هێڵی گواستنەوەی كارەبایان لە ئێرانەوە بۆ عێراق تەقاندەوە و بەهۆیەوە ئەو ناوچانەی لەسەر هێڵی كارەباى ناسراو بە ميرساد كارەبایان بڕاوە".