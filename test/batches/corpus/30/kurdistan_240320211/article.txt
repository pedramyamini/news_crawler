رۆژی سێشەممە ٢٣ی ئاداری ٢٠٢١، شەشەمین دانیشتنی دادگا لەبارەی کەیسی دۆزگین تەمۆ ناسراو بە چیچەک کۆبانێ، لە پێنجەمین دادگای سزا قورسەکانی رووهای باکووری کوردستان بەڕێوەچوو.   هیدایەت ئەنمەک، پارێزەری چیچەک کۆبانی لە دانیشتنەکەی دادگادا ئامادە بوو. چیچەک کۆبانێ کە نزیکەی ٢ ساڵە لە تورکیا بەند کراوە و لە گرتووخانەی داخراوی جۆری Tی روها دایە، لە رێگەی سیستەمی دەنگ و رەنگ بەشداری دانیشتنەکەی دادگای کرد.   هیدایەت ئەنمەک، پارێزەری کۆبانێ لە دانیشتنەکەدا ئاماژەی بەوەدا: "وێڕای ئەوەی لە دانیشتنەکانی پێشووی دادگادا داوامان کردووە، بەڵام بەڵگەکان لەبارەی شێوازی گرتن و دەستبەسەرکردنی چیچەک کۆبانێ نەخراونەتە نێو دۆسیەکە".  چیچەک کۆبانێ، لە رۆژی ٢١ی تشرینی یەکەمی ٢٠١٩ لە گوندی مشێرفە لە عەین عیسا لە کاتی ئۆپەڕاسیۆنی سوپای تورکیا بۆ سەر رۆژئاوای کوردستان بە برینداری کەوتووەتە دەستی گرووپە ئۆپۆزیسیۆنە سوورییەکانی نزیک لە تورکیا و دواتر رادەستی تورکیا کرا.  پارێزەری چیچەک کۆبانێ رایگەیاند چەکدارەکانی سوپای سووریای ئازاد، چیچەکیان دەستبەسەرکردووە و گوتی، "لەبارەی شێوازی گرتنی چیچەک تۆماری روون لە دۆسیەکەدا بەردەست نییە، داواکارین ئەو کەسانەی چیچەکیان دەستبەسەرکردووە لە دادگا گوتەیان لێ وەربگیرێ. کاتێک چیچەک دەستبەسەرکراوە، بێ چەک بووە، تەقەی لێکراوە و بریندار کراوە. ئەو خاڵانە لە دۆسیەکەدا نین. گوتەی شایەتحاڵ وەرگیراوە، بەڵام لە نێو دۆسیەکەدا نییە".   هیدایەت ئەنمەک لە دانیشتنەکەی دادگادا هەروەها گوتی: "بریکاردەرەکەم لە سووریا گیراوە، بە کردەیی هیچی لەسەر نەسەلمێندراوە لە دژی تورکیا کردبێتی، بۆیە دادگاییکردنی لە تورکیا پێچەوانەی یاسای نێودەوڵەتییە. کاتێک ئەم کەیسە بگوازرێتەوە بۆ دادگای نێودەوڵەتی، ئەوسا نایاساییبوونی دەردەکەوێت".    دوای ناوبڕێکی کورت دەستەی دادوەران بڕیاریان دا، بە زیندانیکردنی هەتاهەتایی چیچەک کۆبانێ بە تۆمەتی "تێکدانی یەکێتی و یەکپارچەیی وڵات" هەروەها ١٠ ساڵ و ١٠ مانگ زیندانیکردن بە "تاوانی کوشتن"   بڵاوبونەوەی دیمەنی دەستبەسەرکردنی چیچەک کۆبانێ لەلایەن چەکدارانی سوپای سووریای ئازادەوە، کاردانەوەی زۆری بەدوای خۆیدا هێنا.  هیدایەت ئەنمەک، پارێزەری چیچەک کۆبانێ پێشتریش رایگەیاندبوو، کاتی دەستگیرکردنی چیچەک بە روونی دیارنییە، بەگوێرەی ئەو سکاڵانامەیەی لەو بارەیەوە ئامادەکراوە لە رۆژانی نێوان ٢٦ی تشرینی یەکەمی ٢٠١٩ بۆ ٥ی تشرینی دووەمی هەمان ساڵ لە ئۆپەراسیۆنێکدا لە گوندی مشرف سەر بە شاری عەین عیسا دەستبەسەرکراوە و دواتر رادەستی تورکیا کراوە.    بەگوتەی پارێزەرەکەی، کردنەوەی ئەو کەیسە لەسەر چیچەک کۆبانێ پێشێلکردنی مادە ٣٠٢ی یاسای سزای تورکیایە و دەڵێت: "چیچەک کۆبانێ بەگوێرەی یاسا دەستبەسەر نەکراوە و هیچ بەڵگەیەک نییە بیسەلمێنێت، کە لە کاتی دەستبەسەکردنیدا تاوانی کردبێت".