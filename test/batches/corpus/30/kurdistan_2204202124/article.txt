هەمزە رەزکی، بەرپرسی راگەیاندنی تەندروستیی دهۆک بە تۆڕی میدیایی رووداوی راگەیاند، زۆربوونی تووشبووانی کۆرۆنا لە سنووری پارێزگاکە بۆ چەند هۆکارێک دەگەڕێتەوە، لەوانەش کەمیی پابەندبوونی هاونیشتمانیان بە رێکارەکان لە چەند هەفتەی رابردوودا، دەشڵێت " ٨٣ تووشبووی کۆرۆنا لە نەخۆشخانە خەوێندراون و ١٣ تووشبووش لەوان لەژێر ئامێری هەناسەدانی دەستکرددان".  بەپێی راگەیێندراوی وەزارەتی تەندروستی، رۆژی ٢٠ی نیسان ٤١٧ تووشبوو، ٢١ی نیسان ٤٩١ تووشبوو و ٢٢ی نیسان ٤٢٤ تووشبوو لە سنووری پارێزگای دهۆک تۆمارکراون و ئامارەکەش دەریدەخات لەسەر ئاستی هەرێمی کوردستان زۆرترین تووشبووی دەستنیشانکراوی ڤایرۆسی کۆرۆنایە.  هەمزە رەزکی دەڵێت "لە سنووری پارێزگای دهۆک پشکنین زیاد بووە، ئەوە لەکاتێکدایە پێشتر تەنیا لە یەک شوێن پشکنین دەکرا، بەڵام ئێستا ماوەیەکە لە ٢١ شوێنی جیاوازی دهۆک پشکنینی کۆرۆنا دەکرێت و ژمارەی سەردانکردنی هاونیشتمانیانیش بۆ پشکنین بەرزە. بۆ نموونە، ٢٠ی نیسان دوو هەزار و ٤٣٥ پشکنین، ٢١ی نیسان دوو هەزار و ٩٦٤ پشکنین و ٢٢ی نیسان سێ هەزار و ٣٥٣ پشکنین لە سنووری پارێزگای دهۆک کراون".  بەرپرسی راگەیاندنی تەندروستیی دهۆک ئەوەشی خستەڕوو "چەند رۆژێکە پابەندبوونی هاونیشتمانیان بە رێكارەکانی خۆپارێزی بەراورد بە پێشتر باش بووە، ئامارەکان و پێشبینییەکانیش پێمان دەڵێن: لەوانەیە ژمارەی تووشبووانی کۆرۆنا تاوەکو کۆتایی مانگی پێنج لە پارێزگاکە بە بەرزی بمێنێتەوە".  بەپێی داشبۆردی حکومەتی هەرێمی کوردستان لەسەر ژمارەی تووشبووانی کۆرۆنا، لە ١/٣/٢٠٢٠ ـەوە ١٤٣ هەزار و ٧٢٣ تووشبووی کۆرۆنا تۆمارکراون، لەو ژمارەیە ١٢٠ هەزار و ٣٧٣ کەسیان چاکبوونەتەوە، سێ هەزار و ٩٢٠ کەسیش گیانیان لەدەستداوە.  ئەوەی کە پەیوەندیی بە سنووری دهۆکەوە هەیە، ٥٠ هەزار و ٣٠٩ تووشبووی کۆرۆنا تۆمارکراون، لەو ژمارەیە ٤٣ هەزار و ٢١٤ کەسیان چاکبوونەتەوە، ٨٧٨ کەسیش مردوون.