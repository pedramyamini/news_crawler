رۆژی یەکشەممە ١١ - ٠٤ - ٢٠٢١ عومەر سەید عەلی، رێکخەری گشتیی بزووتنەوەی گۆڕان لەگەڵ رایەڵەی پیشەوەرانی بازاڕی سەر بە ئەنجوومەنی قەزای سلێمانی کۆبووەوە.  میدیای فەرمیی گۆڕان بڵاویکردەوە، لە کۆبوونەوەکەدا عومەر سەید عەلی رایگەیاندووە، خەڵکی کوردستان خەباتی کردووە بۆئەوەی ژیانێکی شایستەیان هەبێت و گوتی، "ئێمەش وەکو بزووتنەوەی گۆڕان بەشداریمان لە حکومەت هۆکار نییە بۆ بێدەنگیمان لەئاست خراپەکان و وەکو هەمیشە داکۆکیکاری مافەکانی خەڵکین".  وەکو میدیای گۆڕان دەڵێت، رێکخەری گشتیی بزووتنەوەکە لەبارەی دۆخی هەرێمی کوردستان قسەی کردووە و رایگەیاندووە، "بەڕوونی بە یەکێتی و پارتیمان گوتووە: هێز و پارە لای ئێوەیە و پێویستە کۆتایی بە قۆرخکاریی بازاڕ بێنن و رێگری لە بەردەوامیی قاچاخچێتیی سنوورەکان بکەن و دۆخ و بژێویی خەڵک باش بکەن".  عومەر سەید عەلی لەبارەی دۆخی نێوخۆی بزووتنەوەکە قسەی کرد و گوتی، لە داهاتوویەکی نزیکدا هەڵبژاردنی نێوخۆیی و کۆنفرانسی نیشتمانی ئەنجام دەدەن.