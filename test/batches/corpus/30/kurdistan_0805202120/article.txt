سەربەست سەبری، بەڕێوەبەری ناحیەیی کانی ماسێ بە تۆڕی میدیایی رووداوی راگەیاند، ئێوارەی ئەمڕۆ شەممە، تورکیا جارێکی دیکە "بەسەختی" چەند ناوچەیەکی نزیک گوندی کێستەی بۆردوومان کرد. "دواتر دەنگی تەقینەوەیەکی بەهێز لە نزیک توونێلێکی پەکەکە لە نزیک گوندی کێستە بیسترا. "  گوندی چەلکا کریستیانا بە گوتەی سەربەست سەبری، چوار خێزانی کریستیانی تێدامابوون، "ئەوانیش گوندەکەیان بەجێهێشت و چوونە ناوچەیەکی دیکەی ئارام لە سنووری کانی ماسێ و شارۆچکەی باتیفا. "  گوندەکە گوندێکی کریستیاننشینە و نزیکە لە گوندی کێستە، پێشتر ١٥ خێزانی تێدا نیشتەجێبوون، بەڵام بەهۆی بۆردوومانەکانەوە چوار خێزان مابوون، ئەوانیش گوندەکەی خۆیان چۆڵکرد.  لە ٢٣ ـی مانگی رابردوو، تورکیا دەستی بە ئۆپەراسیۆنێکی زەوینی و ئاسمانی بەنێوی چڕنووکی هەورەبرووسکە - چڕنووکی هەورەتریشقە کرد و بەبیانووی لێدان لە گەریلاکانی پارتی کرێکارانی کوردستان - پەکەکە چەندین ناوچەی سنووری هەرێمی کوردستانی بۆردوومانکردووە و خاڵی سەربازی لە چەند ناوچەیەک داناوە.  چۆڵکردنی گوندەکەش دوای ئەوە دێت، چوارشەممەی رابردوو گوندی کێستە چۆڵکرا، هاوکات لە ماوەی ساڵێکدا، ١٤ گوندی سنووری پارێزگای دهۆک چۆڵکراون.