عەمید هێمن کەمەرخان، گوتەبێژی بەڕێوەبەرایەتیی پۆلیسی دارستان و ژینگەی پارێزگای سلێمانی بە تۆڕی میدیایی رووداوی راگەیاند، "ئەمساڵ لە ١٥ی مانگی ئادارەوە قەدەخەی راوکردنی ماسی دەستیپێکرد و تاوەکو ١٤ی مانگی حوزەیران بەردەوام دەبێت، پێشتر چەند راوچیمان دەستگیرکرد کە پێچەوانەی رێنوێنییەکان راویان دەکرد".  ئەمڕۆ دووشەممە، ٢٦ی نیسانی ٢٠٢١، بەڕێوەبەرایەتیی پۆلیسی دارستان و ژینگەی پارێزگای سلێمانی دەستگیرکردنی ١٣ راوچی لە سنووری شارۆچکەی دووکانی سەر بەو پارێزگایە ئاشکراکرد.  لە راگەیێندراوێکدا ئەو بەڕێوەبەرایەتییە روونیکردووەتەوە، "بەشی پۆلیسی دارستانی دووکان بە هاوکاریی هەردوو بنکەی پۆلیسی دارستانی ' بنگرد و خدران '، لە سەرەتای راگەیاندنی بڕیاری قەدەخەکردنی راوی ماسییەوە تاوەکو ئێستا بە تۆمەتی راوکردنی ماسی ١٣ راوچی دەستگیر کراون".  هەروەها دەست گیراوە بەسەر:  ٦٣ کیلۆ ماسی کە دواتر لە زیادکردن فرۆشراوە  جگە لەوەش چەندین ماسی زیندوو لە تۆڕەکان لێکراونەتەوە و دووبارە خراونەتەوە نێو دەریاچەکە.  عەمید هێمن کەمەرخان ئاماژەی بەوەکرد، چەندینجار رووبەڕووی هەڕەشە و تەقەی راوچییەکان دەبنەوە و مەترسی لەسەر ژیانیان دروست دەبێت.  ساڵی ٢٠٢٠ لە پارێزگای سلێمانی ٥٣٦ کەس بە تۆمەتی راوکردنی نایاسایی دەستگیرکراوە، کە ١٣٨ یان راوچی ماسی و ١١٧ یان راوچیی باڵندەی کێویی و ١٦ یان راوچیی ئاژەڵی کێویی بوون.