ناسر عەلی، بەڕێوەبەری نووسینگەی رووداو لە دهۆک رایگەیاند: ماوەی ٣ رۆژە هێرشی فڕۆکەکانی تورکیا و جموجۆڵی سەربازیی سوپای تورکیا لە ناوچە سنوورییەکانی سەر بە ناحیەی کانی ماسێ بەردەوامە، تاوەکو کاژێر ٤ی بەرەبەیانی ئەمڕۆش بۆردوومان و شەڕی فڕۆکە بەردەوامبوو.  شەوی رابردوو شەڕێکی سەخت لەسەر زناری کێستە لە نزیک گوندی هرورێ روویدا، بەپێی ئەو زانیارییانەی لە خەڵکی ناوچەکەوە دەست رووداو کەوتووە، دوای رووبەڕووبوونەوەی نێوان هێزەکانی تورکیا و گەریلاکانی پەکەکە، تورکیا لە رێگەی چوار فڕۆکەوە تاوەکو کاژێر ٤ی بەرەبەیان هێرشی کردووەتە سەر گەریلاکانی پەکەکە.  هاوکات شەوی رابردوو ٨ فڕۆکەی شەڕکەری هێزەکانی تورکیا سنووری هەرێمی کوردستانیان بەزاند، چوار لەو فڕۆکانە بەردەوام لە ناوچەکانی ناحیەی کانی ماسێ تاوەکو سنووری زاخۆ بۆردوومانی ناوچەکەیان کردووە، شەوی رابردوو دووجار گەلی بازێ بۆردوومان کرا، کە دەکەوێتە سنووری ناحیەی کانی ماسێی سەر بە قەزای ئامێدی، فۆکەسی ئەمجارەی تورکیا لەسەر بناری چیای مەتین بوو، کە یەکێکە لە شاخە هەرە ستراتیژییەکان کە دەڕوانێتە سەر دوو ناوچەی هەرە گرنگی قەزای ئامێدی بەشێک لە ناوچەکانی دیکەی دهۆک.  لەو هێرشەدا تورکیا مەبەستی بوو زناری کێستە بگرێت، چونکە زیاتر لە ٥٠ گوندی سنووری ناحیەکانی کانی ماسێ، بامەرنێ و باتیڤا دەکەونە ژێر زناری کێستە، کە ئێستا تورکیا لە سێ قۆڵەوە چووەتە زناری کێستە.  لە چوارچێوەی ئەم هێرش و ئۆپەراسیۆنەدا کە تورکیا ناوی ناوە ئۆپەراسیۆنی چڕنووکی برووسکە - چڕنووکی هەورەتریشقە، سێ خاڵی ستراتیژیی کۆنترۆڵکردووە ئەوانیش زناری کێستە، سەرووی گوندی هرور و دشێشێ ـن کە هێزی پاسەوانی سنووری عێراقی تێدا جێگیربوون.  سوپای تورکیا بەبیانووی گەریلاکانی پەکەکە، لە رۆژی هەینییەوە دەستی بە هێرشکردنە سەر ناوچەکانی مەتینان، ئاڤاشین و زاپ کردووە. بەوهۆیە لە هەندێک شوێن پێکدان لەنێوان هەردوولادا روویداوە.  لە سنووری پارێزگای دهۆک، ٣٦ خاڵی سەربازی تورکیا هەن، ٩ یان لە ئامێدی، ٢٤ لە زاخۆ و حەفتانین، ٣ لە زناری کێستە و ٦ بنکەی سەربازیش لە ئامێدی و زاخۆ و باشیک هەن.  لە ساڵی ٢٠٢٠ ەوە تاوەکو ئێستا ١١ گوند چۆڵکراون، لە سێ ساڵی رابردووشدا ٣٣ کەسی سڤیل بەهۆی هێرشەکانەوە گیانیان لەدەستداوە.