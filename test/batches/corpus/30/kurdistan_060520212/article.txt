لە پیشەسازیی باکوور و باشووری هەولێر ئۆتۆمبێلی زۆر هەن کە بەهۆی رووداوی هاتووچۆوە زیانیان بەرکەوتووە، ئەگەر سەردانێکی ئەم ناوچانە بکەی لە بەشێک لە دووکانەکان رۆژانە ژمارەیەکی زۆری ئۆتۆمبێل هەن کە بەهۆی رووداوی هاتووچۆوە زیانیان بەرکەوتووە و وەستاکان سەرقاڵی چاککردنەوەیانن. بەشێکی دیکە لە ئۆتۆمبێلەکان ئەوەندە زیانیان بەرکەوتووە بە کەڵکی چاککردنەوە نایەن.    هەژار بندیان، خاوەنی گەراجی ئۆتۆمبێل لە پیشەسازیی باکوور بە رووداوی راگەیاند "رۆژانە ئەم ئۆتۆمبێلانەی تووشی رووداوی هاتووچۆ دەبن بەشێکیان بۆ گەراجی ئێمە دەهێندرێن و هەر لێرە کڕین و فرۆشتنی لەسەر دەکرێت. بەشێکی ئۆتۆمبێلەکانیش بە زەرەر دەفرۆشرێنەوە. "  هەژار بندیان لە بەشێکی دیکەی قسەکانیدا دەڵێت "بەشێک لە ئۆتۆمبێلەکان پارچەی یەدەگیان دەستناکەوێت یان زۆر گرانە، خاوەنەکەی ناچارە بە کرێ ئۆتۆمبێلەکەی لە گەراجەکەی ئێمە رابگرێت. "  زۆربوونی رووداوەکانی هاتووچۆ جگە لە زیانی گیانی زیانی ماددیشی هەیە، لەڕووی ئابوورییەوە کاریگەری لەسەر بازاڕ و داهاتی خەڵک دەبێت، لەگەڵ ئەوەشدا دەبێتە هۆی پیسبوونی ژینگە و زۆربوونی پارچەی ئاسن کە بەئاسانی لەنێو ناچن.  بەپێی ئامارەکانی بەڕێوەبەرایەتی گشتیی هاتووچۆی هەرێمی کوردستان لە سێ مانگی یەکەمی ٢٠٢١ دا، ٨٥٠ رووداوی هاتووچۆ تۆمارکراون کە ١٢٨ گیان لەدەستدان و هەزار و ٤٣٩ برینداریان لێکەوتووەتەوە، بەوپێیە بەتێکڕایی رۆژانە ١٠ رووداوی هاتووچۆ روویانداوە، هەروەها لە هەرێمی کوردستاندا زیاتر لە ملیۆنێک و ٩١٥ هەزار ئۆتۆمبێل هەن، جگە لە ئۆتۆمبێلەکانی وەزارەتی پێشمەرگە.  بەپێی ئامارێک کە دەست رووداو کەوتووە، تا دێت ژمارەی ئۆتۆمبێل لەزیادبووندان و سێ کەس لە هەرێمی کوردستان ئۆتۆمبیلێکیان بەردەکەوێت، هەروەها بەکارهێنانی مۆبایل لەکاتی لێخوڕیندا هۆکاری دووەمی رووداوەکانی هاتووچۆیە لەدوای تیژڕۆیی، سەرباری ئەوەش رێژەی ١٣ % ـی رووداوەکانی هاتووچۆ ماتۆڕسکیلەکانیان تێدایە.  ئەسعەد مەلا کەریم، گوتەبێژی بەڕێوەبەرایەتی گشتیی هاتووچۆی هەرێمی کوردستان بە تۆڕی میدیایی رووداوی  راگەیاندبوو کە "بەپێی لێکۆڵینەوەکانمان هۆکارەکانی رووداوەکانی هاتووچۆ و زۆری قوربانییانی لە هەرێمی کوردستان زۆرن، دیارترینیان تیژڕۆیی شۆفێرەکانە، دواتر بەکارهێنانی مۆبایل لەکاتی لێخورینی ئۆتۆمبیل، هەروەها رێگەوبانەکانی دەرەوەی شارەکان بەتایبەت رێگە یەک سایدەکان هۆکارێکی دیکەن، کوالیتی ئۆتۆمبێلەکانیش هۆکارێکن".