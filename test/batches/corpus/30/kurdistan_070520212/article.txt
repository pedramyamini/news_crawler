لە ٥ی ئایاریشدا وەزارەتی نەوتی عێراق بڵاویکردەوە، هێرش کراوەتە سەر کێڵگەی نەوتی بای حەسەن لە پارێزگای کەرکووک و هەردوو بیرە نەوتی ژمارە ١٨٣ و ١٧٧ تەقێندراونەتەوە.  جەعفەر شێخ مستەفا، جێگری سەرۆکی هەرێمی کوردستان هۆشداری لە زیادبوونی جموجۆڵی داعش دەدات و دەڵێت "مەترسییەکانی داعش بەردەوامن، دەبێت هەمیشە ئامادەباش بین، چونکە داعش بە هێزەوە خۆی رێکخستووەتەوە. لە هەموو ناوچەکاندا ئامادەیە بۆ کاری تیرۆریستی و هێرشکردنە سەر هێزەکانی پێشمەرگە".  لەگەڵ ئەوەی وەزارەتی پێشمەرگە و وەزارتی بەرگریی عێراق رێککەوتوون لەسەر دروستکردنی شەش ژووری ئۆپەراسیۆنی هاوبەش لە دیالە، کەرکووک، مەخموور، موسڵ، هەولێر و بەغدا، بەڵام تەنیا ئەوانەی هەولێر و بەغدا دەستبەکاربوون.  لیوا قارەمان شێخ کەمال، جێگری سەرۆک ئەرکان بۆ ئۆپەراسیۆنەکان لە وەزارەتی پێشمەرگە بە تۆڕی میدیایی رووداوی راگەیاند، "لە کۆبوونەوەی یەکشەممەی رابردووی سەرۆکوەزیرانی عێراق لەگەڵ شاندەکانی وەزارەتی پێشمەرگە و وەزارەتی بەرگریی عێراق، داواکرا ئەو چوار بنکانە بکرێنەوە".  جێگری سەرۆک ئەرکان بۆ ئۆپەراسیۆنەکان لە وەزارەتی پێشمەرگە ئاماژەی بەوەش کرد، چاوەڕوان دەکرێت لە داهاتوویەکی نزیکدا ئەو چوار بنکە چالاک بکرێن؛ گوتەبێژی فەرماندەیی ئۆپەراسیۆنە هاوبەشەکانی عێراقیش بە گرنگییەوە لە پێکەوە کارکردنی نێوان سوپای عێراق و هێزەکانی پێشمەرگە دەڕوانێت.  لیوا تەحسین خەفاجی، گوتەبێژی فەرماندەیی ئۆپەراسیۆنە ھاوبەشەکانی عێراق دەڵێت "پشت بە خودا نیازمان هەیە لەگەڵ هێزەکانی پاسەوانیی هەرێمی کوردستان کاری هاوبەش بکەین. سەرجەم لێدوانەکان و راگەیاندنەکان هاندەرن بۆ ئەم ئاراستەیە. حکومەتی هەرێمی کوردستان و حکومەتی ناوەندی جەخت لە کاری هاوبەش دەکەنەوە بۆئەوەی بۆشایی ئەمنیی نێوان هەردوولا پڕبکرێنەوە. هیوا دەخوازین لە رۆژانی داهاتوودا کاریان بۆ بکرێت".  لیوا قارەمان شێخ کەمال باسی لەوە کرد "لە رابردوودا زۆربەی هێرشەکانی داعش لە سنووری پارێزگاکانی کەرکووک و دیالە بوون"، گوتیشی، تاوەکو ئەو بۆشاییە ئەمنییە پڕنەکرێتەوە کە لەنێوان پێشمەرگە و سوپای عێراقدا هەیە، داعش بۆسەر پێشمەرگە و هێزە عێراقییەکان و خەڵکی ناوچەکان هەڕەشە دەبێت.