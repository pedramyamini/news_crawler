هادی سەلیمی، پەیامنێری رووداو لە هەولێر رایگەیاند "ئەو جگەرەی دەستی بەسەرداگیراوە، نزیکەی شەش تۆن دەبێت، جۆرەکەی ئێرانییە و لەلایەن تیمەکانی چاودێریی بازرگانیی هەولێر بە هاوکاری لەگەڵ هۆبەی ئابووریی ئاسایشی هەولێر لە یەکێک لە گەڕەکانی شاری هەولێر دەستی بەسەردا گیراوە".  مزەفەر سابیر، بەڕێوەبەری چاودێریی بازرگانیی هەولێر بە رووداوی راگەیاند "تیمەکانمان لەکاتی گەڕانەکان تەنیا مارکێت و کۆگاکان بەسەر ناکەنەوە، بەڵکو هەموو کوچە و کۆڵانێکیش بەسەر دەکەنەوە بۆ دەستبەسەرداگرتنی هەر کاڵایەکی قەدەخەکراو و ماوەبەسەرچوو".  بەڕێوەبەری چاودێریی بازرگانیی هەولێر ئاماژەی بەوە کرد، ئەمڕۆ لە یەکێک لە گەڕەکەکانی شاری هەولێر بە هاوکاری لەگەڵ بنکەی ئاسایشی ژیان و هۆبەی ئابووری لە بەڕێوەبەرایەتیی ئاسایشی هەولێر، توانرا دەست بەسەر بڕێکی زۆر لە جگەری ماوە بەسەرچوودا بگیرێت، کە بە شێوەی قاچاخ لە ئێرانەوە هێنراوەتە شاری هەولێر و لەو گەڕەکە هەوڵدراوە لەڕێگەی ئۆتۆمبێلی بچووکەوە بەسەر مارکێتەکاندا دابەش بکرێت و بفرۆشرێت.  مزەفەر سابیر ئاگاداری هاووڵاتییان دەکاتەوە، لە هەر شوێنێک جگەری هاوردەکراویان بینی ئاگاداریان بکەنەوە و دەشڵێت "با هاووڵاتییان ئەوە بزانن کە هەموو جۆرە جگەرێکی هاوردەکراو، جا ماوەکەی بەسەرچووبێت یاخود نا، قەدەخەیە، تەنیا جگەری فرێش رێگەپێدراوە، ئەویش تەنیا بۆ ماوەی سێ رۆژ".