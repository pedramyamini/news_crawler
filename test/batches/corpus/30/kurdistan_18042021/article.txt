بەگوێرەی راگەیێندراوێک كه له لایه‌ن پارێزگای وان بڵاوكراوه‌ته‌وه، لە سبەی دووشەممە ١٩ ـی نیسانی ٢٠٢١ ـەوە تاوەکو ٣ی مایسی داهاتوو، بۆ ماوەی ١٥ رۆژ هەموو جۆرە گردبوونه‌وه، خۆپێشاندان، رێپێوان و مانگرتن، هه‌ڵدانی چادر و چالاكی دیکە قه‌ده‌خەیە.  لە راگەیێندراوەکەدا هاتووە، بە مەبەستی "پاراستنى بنەما سەرەكييەكانى كۆمار، يەكپارچەيى جيانەكراوه‌ى دەوڵەت و نەتەوە، پێشێلنەکردنی ماف و ئازادیی ئەوانى ديكە، ئاسايشى خەڵك و بەرقەراركردنى ئارامى، رێگرتن لە تاوان، پاراستنى ماف و ئازادیى خەڵكى، رێگرتن لە هەر رووداوێكى نەخوازراو" بڕیاری قەدەخەی خۆپێشاندان و گردبوونەوە دراوە.   بڕیاری قەدەخەکردنەکە وەک پارێزگای وان ئاماژەی پێکردووە، ئەو چالاکییە فەرمییانە ناگرێتەوە کە لەلایەن پارێزگار و قایمقامەکانەوە رێگەیان پێدەدەرێت.   لە سنووری پارێزگای وان، لە ٢١ ـی تشرینی دووەمی ٢٠١٦ ـەوە بەپشتبەستن بە بڕگەکانی ئەلیف و جیم لە ١١ ـەمین ماددەی یاسای ژمارە ٥٤٤٢ی بەڕێوەبردنی شارەکان و ١٧ مین ماددەی یاسای ژمارە ٢٩١١ی چالاکییەکان، لە ناوەندی شار و شارۆچکە و ناوچەکانی سەر بەو پارێزگایە هەموو جۆرە خۆپێشاندان و گردبوونه‌وه و چالاکییەکی هاوشێوە قەدەخە کراوە. بەم بڕیارەی پارێزگاش قەدەخەی خۆپێشاندان و گردبوونەوە ١٥ رۆژی دیکە درێژکراوەتەوە.