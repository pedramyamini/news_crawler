بڕیارە کاژێر ١١: ٠٠ی پێشنیوەڕۆی ئەمڕۆ چوارشەممە ٣١ - ٠٣ - ٢٠٢١ پەرلەمانی کوردستان کۆببێتەوە، وەک لە کارنامەی دانیشتنەکەدا هاتووە کە دەستەی سەرۆکایەتیی پەرلەمان بڵاویکردووتەوە خوێندنه‌وه‌ى یه‌كه‌م بۆ پڕۆژه‌یاسای وەزارەتی كارەبا لە هەرێمی كوردستان و پڕۆژه‌یاسای هه‌موارى دووه‌می یاسای ده‌سته‌ی گشتیى ده‌سپاكی ژماره (٢)ى ساڵی ٢٠١١ دەکرێت.  لە بڕگەی دووەمی کارنامەکەدا، ده‌نگدان له‌سه‌ر پێشنیازه‌یاسای پاراستنی به‌رهه‌مه خۆماڵییه‌كان له هه‌رێمی كوردستان دەکرێت و هەر لە دانیشتنەکەی ئەمڕۆ خوێندنه‌وه‌ى دووه‌م بۆ پێشنیازه‌یاسای پاراستنی تۆڕ و بنچینه‌كانی ئاو و ئاوه‌ڕۆ له هه‌رێمی كوردستان و خوێندنه‌وه‌ى دووه‌م بۆ پێشنیازه‌یاسای هاورده‌كردن و فرۆشتنی به‌رهه‌مه نه‌وتییه‌كان له هه‌رێمی كوردستان دەکرێت.     رێواز فایەق، سەرۆکی پەرلەمانی کوردستان لەبارەی کارەکانی پەرلەمانەوە راگەیاند، ئەم وەرزەیان بە دیاریکراوی تەرخانکردووە بۆ پەسندکردنی چەند پێشنیازەیاسا و چەند پرۆژەیاسایەک، "کە هەر هەموویان بەلای خۆمانەوە ئەوەی پەیوەندی بە پەرلەمانەوە هەبێت گرنگن، ئەوانەی کە حکومەت دەیاننێرێت، ئێمە لە راستیدا پرۆژەکانمان نەبینیوە، بەڵام چاوەڕێ دەکەین یەک یەک پرۆژەکانمان پێ بگات".     لەبارەی پرۆژەیاسای بودجە رێواز سەرۆکی پەرلەمان دەڵێت: "هەرچی پەیوەندی بە پرۆژەیاسای بودجەوە هەیە ئێمە چاوەڕێی حکومەت دەکەین، ئەوان بە ئێمەیان گوت کە رەنگە لە ناوەڕاستی مانگی ٣ بگات، بەڵام تاوەکو ئێستا نەگەیشتووە".     بەگوتەی سەرۆکی پەرلەمان، بۆ ئەم خولەی پەرلەمانی کوردستان گرنگە لە دوای نزیکەی ٨ ساڵ پەرلەمانی کوردستان پرۆژەیاسای بودجە پەسند بکات، چونکە لە راستیدا خەرجکردنی پارە و کۆکردنەوەی داهات و دابینکردنی پارە بۆ سێکتەرە جیاوازەکان، بەبێ ئەوەی لە رێگەی پرۆژەیاسای بودجە بە پەرلەماندا بڕوات کارێکی تەواو نادەستووری و نایاساییە.     لە بەشێکی دیکەی قسەکانیدا رێواز فایەق ئاماژەی بەوەدا دا، "ئێمە هەر کاتێک بابەتێکی گرنگ هەبێت دادەنیشین بۆ قسەکردن لەسەری، بەڵام بۆمان گرنگە لەو وەرزەدا هەندێک یاسا دەربکەین، چونکە کە ٤ ساڵەکە تەواو دەبێت یەکێک لەو پێوەرانەی کە پەرلەمانی پێ هەڵدەسەنگێندرێت ژمارەی ئەو یاسایانەیە کە دەریکردووە، توانیویەتی چەند ئەو بۆشاییە یاساییانە پڕ بکاتەوە کە لە هەرێمی کوردستاندا هەیە. هەرچەند دەتوانم بڵێم ئێستا بەراورد بە خولەکانی دیکەی پەرلەمانی کوردستان لە ئەسڵدا خۆی بۆشاییە یاساییەکان کەمتر بوونەتەوە، چونکە بەشێکی زۆریان چارەسەر کراون بە یاسا، رەنگە پێویستیان بە هەموارکردن بێت".