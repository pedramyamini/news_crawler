عەلی مستەفەوی، سەرۆکی کۆمیسیونی هەڵبژاردنەکانی پارێزگای ورمێ، رایگەیاند لە پارێزگای ورمێ هەزار و ٧٩٥ کەس ناویان بۆ هەڵبژاردنی ئەنجوومەنی شارەکانی پارێزگای ورمێ تۆمار کردووە، کە هەزار و ٦١٣ کەسیان لە رەگەزی نێرن و ١٨٢ یشیان لە رەگەزی مێن.  هەروەها جەلیل باڵایی، سەرۆکی کۆمیسیونی هەڵبژاردنەکانی پارێزگای کرماشان رایگەیاند هەزار و ٧٦ کەس لەم پارێزگایەدا ناویان تۆمار کردووە، کە ١١٨ یان ژنن.  بەپێی راپۆرتی کۆمسیۆنی هەڵبژاردنەکانی پارێزگای لۆڕستانیش، لەم پارێزگایەدا هەزار و ٤٨٣ کەس ناویان تۆمار کردووە، لەو ژمارەیە هەزار و ٣١٩ یان پیاون و ١٦٤ یشیان ژنن.  مەحمود سەمینی، سەرۆکی کۆمسیۆنی هەڵبژاردنەکانی پارێزگای لۆڕستان دەڵێ: "لە خولی رابردووی هەڵبژاردنی ئەنجوومەنی شارەکاندا رێژەی بەشداریی ژنان ٨ % بوو، بەڵام لەم خولەدا بۆ ١٢ % بەرز بووەتەوە".  لە پارێزگای سنە هەزار و ٣٧ کەس بۆ شەشەمین خولی هەڵبژاردنی ئەنجوومەنی شارەکان ناویان تۆمار کردووە، کە ١٢٣ کەسیان لە رەگەزی مێن و ٩١٤ کەسیشیان لە رەگەزی نێرن.  لە پارێزگای ئیلامیش ٦٤٢ کەس ناویان تۆمار کردووە کە ٧١ کەسیان لە رەگەزی مێن، ئەمەش بەراورد بە خولی رابردوو ١٥ % کەمی کردووە، لە خولی رابردوو ٧٥١ لە ئیلام ناوی خۆیان تۆمارکردبوو.  ئیسماعیل موسەوی، بەڕێوەبەری گشتیی کۆمسیۆنی هەڵبژاردنەکانی وەزارەتی ناوخۆی ئێران دەڵێ: لە هەموو ئێراندا  ٥١ هەزارو  ٤١٣ کەس ناویان تۆمار کردووە.  ئەم ژمارەیە بەهۆی کشانەوەی هەندێ لە پاڵێوراوەکان و هەروەها لە کاتی هەڵسەنگاندنی بەربژێرەکان لەلایەن دەستەی چاودێری هەڵبژاردنەکان، کە بە دەستەی جێبەجێکاری هەڵبژاردنی ئەنجوومەنەکان شارە و گوندەکان ناسراون، رەنگە کەمترببێتەوە.  یەکەمین خولی هەڵبژاردنی ئەنجوومەنی شار و گوندەکان لە ٢٦ی شوباتی ساڵی ١٩٩٩ بەڕێوەچوو.   ئەنجوومەنی شارەکان وەک پەرلەمانێکی خۆجێی هەژمار دەکرێن، بڕیار لەسەر بودجەی شار دەدەن، سەرۆکی شارەوانی هەڵدەبژێرن و چاودێری شارەوانی دەکەن.  ئەم هەڵبژاردنە و هەڵبژاردنی سەرۆککۆماری ئێران لە رۆژی ١٨ی حوزەیرانی ٢٠٢١ دەکرێن، بەگوێری پێشبینییەکان رێژەی بەشداریی خەڵک لەم هەڵبژاردنەدا زۆر کەم دەبێت.