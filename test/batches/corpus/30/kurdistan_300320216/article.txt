وەزارەتی رۆشنبیری و لاوان لە راگەیێندراوێکدا ئاماژەی بەوەکرد، ماوەیەکە بەشێوەیەکی خێرا و بەرچاو شەپۆلێکی دیکەی ڤایرۆسی کۆرۆنا لە هەرێمی کوردستان بڵاوبووەتەوە، بەپێی هۆشدارییەکانی وەزارەتی تەندروستی ئەگەر دۆخەکە بەو شێوەیە بێت لە ماوەیەکی کەمدا لە کۆنتڕۆڵ دەردەچێت.  لە راگەیێندراوەکەی وەزارەتی رۆشنبیرییدا هاتووە، "لە چوارچێوەی هەڵمەتی خۆپارێزیدا، سەرجەم بەڕێوەبەرایەتییە گشتییەکان و بەڕێوەبەرایەتی و تەواوی ئۆرگانەکانی پەیوەست بە سێکتەرەکانی کاروباری وەزارەتمان ئاگاداردەکەینەوە کە هەموو جۆرە چالاکی و گردبوونەوەیەک رادەگیرێت تاوەکو ئەو کاتەی لیژنەی باڵای بەرەنگاربوونەوەی ڤایرۆسی کۆرۆنا رێنوێنی نوێ دەردەکات".  نزیکەی هەفتەیەکە ژمارەی تووشبووانی کۆرۆنا لە هەرێمی کوردستان لە زیادبوونە، سامان بەرزنجی، وەزیری تەندروستی لە بوولتەنی نیوڕۆژی تەلەڤزیۆنی رووداو رایگەیاند: پێشبینییان دەکرد کە لە کۆتایی مانگی شووبات بگاتە زیاتر لە ١١٩ هەزار تووشبوون کە بەپێی ئامارەکان ١٢٠ هەزار تووشبوونی تێپەڕاند، هەروەها دەشڵێت: خێرایی بڵاوبوونەوە و گەیشتن بە لووتکە لە شوێنێک بۆ شوێنێکی دیکە جیاوازە، لە هەرێمی کوردستان هەموو رێکارەکان ئاسایی کرانەوە، "بەڵام هاووڵاتیان پابەند نەدەبوون بە بەستنی دەمامک و رێکارەکانی جەژنی نەورۆزیش نەچوونە واری جێبەجێکردنەوە"، بۆیە تووشبوون زیادی کرد.  لە ١٤ ـی ئاداری ٢٠٢٠ بۆ یەکەمجار لە هەرێمی کوردستان قەدەخەی هاتووچۆ بۆ رێگری لە بڵاوبوونەوەی پەتای کۆرۆنا راگەیێندرا، لەبارەی رێکارە خۆپارێزییەکانەوە وەزیری تەندروستی رایگەیاند، رێکارەکان تووندوتۆڵتر دەکرێن، ساڵی رابردووش دواکەوتنی بەرزبوونەوەی ژمارەی تووشبووان بەهۆی رێکارە تەندروستییەکانەوە بوون.  دەقی راگەیێندراوەکەی وەزارەتی رۆشنبیر  ئاگادارییەک لە وەزارەتی ڕۆشنبیری و لاوان - ەوە  وەک ئاگادارن ماوەیەکە بەشێوەیەکی خێرا و بەرچاو شەپۆلێکی تری ڤایرۆسی کۆڕۆنا لە هەرێمی کوردستان بڵاوبۆتەوە، بەپێی هۆشدارییەکانی وەزارەتی تەندروستی ئەگەر دۆخەکە بەو شێوەیە بێت لە ماوەیەکی کەمدا لەکۆنترۆڵ دەردەچێت.  ئەوەی پەیوەندی بە وەزارەتی ڕۆشنبیری و لاوان - ەوە هەیە، لەچوارچێوەی هەڵمەتی خۆپارێزیدا، سەرجەم بەڕێوەبەرایەتییە گشتییەکان و بەڕێوەبەرایەتی و تەواوی ئۆرگانەکانی پەیوەست بە سێکتەرەکانی کاروباری وەزارەتمان ئاگادار دەکەینەوە کە هەموو جۆرە چالاکی و گردبوونەوەیەک ڕادەگیرێت تا ئەو کاتەی لیژنەی باڵای بەرەنگاربوونەوەی ڤایرۆسی کۆڕۆنا ڕێنمایی تازە دەردەکات.