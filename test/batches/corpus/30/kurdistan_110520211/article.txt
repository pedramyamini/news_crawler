نامیق هەورامی، گوتەبێژی وەزارەتی رۆشنبیری و لاوانی حكومه‌تی هه‌رێمی كوردستان بەتۆڕی میدیایی رووداوی راگەیاند "ئەو کەناڵانە مۆڵەتی کارکردنیان نییە و نەهاتوون بۆ وەرگرتنی فریکیۆنس، تاوەکو بتوانن بەپێی ئەوە ساڵانە مۆڵەت نوێبکەنەوە، ئەم ژمارە کەناڵەی دهۆک چەند جارێکی دیکە لەوە ئاگادارکراونەتەوە پێویستە مۆڵەت وەربگرن، بەڵام نەیانکردووە، بۆیە دادەخرێن و لە پەخش رادەگیرێن تاوەکو ئەو کاتەی مۆڵەت دەردەهێنن. "  بەپێی نووسراوێکی به‌ڕێوه‌به‌رایه‌تیی گشتیی راگه‌یاندن و چاپ و بڵاوكردنه‌وه‌ی پارێزگای دهۆک کە ژمارە ٩٨ ـی ١٠ ـی ئایاری ٢٠٢١ ـی هەیە و ناونیشانی "راوەستانی پەخشی بێ مۆڵەت"ـی هەڵگرتووە، ئاگاداری ئەو ٣٠ کەناڵە دەکاتەوە "پەخشی کەناڵەکانیان رابگرن تاوەکو مۆڵەتەکانیان تەواو دەکەن. "  لە نووسراوەکەدا هاتووە "بەپێی رێنماییەکانی وه‌زاره‌تی رۆشنبیری ژماره ١ ـی ساڵی ٢٠١٤ و مادده‌ی پێنج  بڕگەی یەکەم کە لە پێنچ خاڵی کۆتایی هاتووە به‌هیچ جۆرێك نابێت كه‌ناڵ به‌بێ مۆڵه‌ت كاربكات. "  بەپێی نووسراوەکە ئەو كەناڵانەی راگرتنی پەخش دەیانگرێتەوە ئەمانەن "نیوماكس، نیبه‌ر، بفرین، هه‌ڤره‌نگ، نوبار، تاڤ، ئورسات، سه‌ما، سیما، كانی، ئاقل، یه‌كگرتو، بادینان، هه‌ست، بیلان، گه‌لا ئاكرێ، رڤند، یاد، هێڤان، ده‌ڤه‌ر، شێلادزێ، زاوا، نیروژ، هێڤا دیكۆمێنتاری، نویده‌م، ئازادی هه‌ركی، ئامه‌د TV ٢، داستیا، ATV، MTV. "