تۆفیق کەریم، ئەندامی ئەنجوومەنی دامەزرێنەرانی کۆمەڵی دادگەریی کوردستان بە تۆڕی میدیایی رووداوی راگەیاند، دوای ئەوەی لە کۆنگرەی چوارەمدا بڕیاری دامەزراندنی درا، ئەمڕۆ یەکشەممە ٠٤ - ٠٤ - ٢٠٢١ ئەنجوومەنی دامەزرێنەرانی کۆمەڵی دادگەریی کوردستان یەکەم کۆبوونەوەی خۆی بە سەرپەرشتیی عەلی باپیر، سەرۆکی کۆمەڵی دادگەریی کرد.  ئەو ئەندامەی ئەنجوومەنی دامەزرێنەرانی کۆمەڵی دادگەریی کوردستان گوتی "بەو کۆبوونەوەیە، بڕیاری کۆنگرەی چوارمان جێبەجێ کرد، هەروەها لیژنەیەکمان بۆ کارنامە نووسین بۆ کارەکانی ئەنجوومەنەکە پێکهێنا، چونکە لە داڕشتنەوەی پلان و کارنامەی چوار ساڵی داهاتووی کۆمەڵی دادگەریدا بەشدار دەبین و رۆڵمان دەبێت".  ئەنجوومەنی دامەزرێنەرانی کۆمەڵی دادگەریی کوردستان لە ١٢ ئەندام پێکهاتووە و سەرجەمیان دەستەی دامەزرێنەرانی حزبەکەن، بەڵام ئەو کەسانەن کە هیچ پۆستێکی دیکەی حیزبییان نییە.  رۆژی ١٨ی شوباتی ٢٠٢١، کۆمەڵی دادگەریی کوردستان کۆنگرە چوارەمی خۆی لە سلێمانی بەست و چەند بڕیارێک لەو کۆنگرەیەدا درا، لەوانە گۆڕینی ناوی "کۆمەڵی ئیسلامی" بۆ "کۆمەڵی دادگەری"، گۆڕینی "ئەمیر" بۆ "سەرۆک"، هەروەها پێکهێنانی ئەنجوومەنی دامەزرێنەران.