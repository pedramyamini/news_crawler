هاونیشتمانییەک بە ناوی ئەرسەلان رەمەزان سەلیم، کە مامی یەکێک لە بریندارەکانە ئەمڕۆ پێنجشەممە ٢٠ی ئایاری ٢٠٢١ بە تۆڕی میدیایی رووداوی راگەیاند: "رووداوەکە رۆژی سێشەممە  ١٨ی ئایاری ٢٠٢١، کاژێر ٧: ٠٠ بەیانی لە نزیک گوندی بەرمیزەی سەر بە قەزای مێرگەسووری هەولێر روویداوە، کە هاوسنوورە لەگەڵ شارۆچکەی رووبارۆک - ی سەر بە پارێزگای جۆلەمێرگ لە دیوی باکووری کودستان.   ئەرسەلان رەمەزان گوتی: "شەهاب ساڵح سەلیمی تەمەنی ٢٣ ساڵ، برازامە و شوانە، لەگەڵ جەلیل کەمالی هاوڕێی کە تەمەن ١٧ ساڵە بەدوای مەڕ و ماڵاتە ونبووەکانیان دەگەڕان، سەربازانی تورکیا لە نزیک گوندی بەرمیزە تەقەیان لێکروون و بەو هۆیەوە برینداربوون".   ئەو دوو گەنجە کوردە بەبێ ئەوەی پێشتر لەلایەن سەربازەکانەوە ئاگادار بکرێنەوە تەقەیان لێکراوە و دوای ئەوەی برینداربوونە خۆیان گەیاندووەتە یەکێک لە نەخۆشخانەکانی باشووری کوردستان.   ئەرسەلان رەمەزان گوتی: "شەهاب ساڵح سەلیم گوللەیەک بەر دەستی کەوتووە، دوای وەرگرتنی چارەسەر لە نەخۆشخانە گەڕاوەتەوە ماڵەوە. جەلیلیش گوللەیەک بەر سکی کەوتووە. دوای گواستنەوەی بۆ نەخۆشخانە نەشتەرگەری بۆ کراوە ئێستا لە نەخۆشخانە خەوێنراوە".   بڵاوبوونەوەی گرتەی ڤیدیۆیی رووداوەکە لە تۆڕە کۆمەڵایەتییەکاندا کاردانەوەی زۆری لێکەوتەوە. وەک لە دیمەنەکاندا دەبینرێ دوو گەنجە بریندارەکە لەسەر زەوی کەوتوون و کەسوکارەکانیان بە ترس و دڵەڕاوکێوە لە سەربازەکانی سوپای تورکیا دەپاڕێنەوە و داوایان لێدەکەن رێگەیان پێبدەن بریندارەکانیان بە ئۆتۆمبێلی خۆیان بگوازنەوە نەخۆشخانە. سەربازەکانی تورکیا بە چەکەوە بەدیاریانەوە وەستاون و هیچ هەوڵێک نادەن بۆ رزگارکردنی بریندارەکان.   ناهید ئەرەن، سەرۆکی بارۆی ئامەد گرتەی ڤیدیۆیی رووداوەکەی لە هەژماری تایبەتی خۆی لە توویتەر بڵاوکردووەتەوە و ئاماژەی بەوەداوە، ئەمە یەکەمجار نییە رووداوی لەو شێوەیە روودەدات.   بە گوتەی ئەرەن لە ماوەی ٢ ساڵی رابردوودا ئەوە سێیەمین رووداوی هاوشێوەیە کە بە دەستی سەربازانی سوپای تورکیا لە بەرامبەر هاونیشتمانیانی کورد لەو سنوورە دەکرێ.