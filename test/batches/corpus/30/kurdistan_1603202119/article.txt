مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان ئاماژەی بەوە کردووە "کە یادی هەڵەبجە دەکرێتەوە، جگە لە فاشیەتی بەعس، لە ناخمدا، برینێکی تر دەکولێتەوە. ئەویش زامی ئەو تاوانبارانەیە کە لەکاتی مەرگەساتەکەدا، بەناو شارەکەدا گەڕاون و تەرم تەرم هەڵیانداونەتەوە و ملوانکەی ژنان و ئەنگوستی دەستیان و سەعاتەکانیان کۆکردووەتەوە. دەستی تاوانیان بردووەتە گیرفانی قوربانییەکان و پارەکانیان دزیوە".  وەکو ئەو ئەندامەی ئەنجوومەنی باڵای سیاسی و بەرژەوەندییەکانی یەکێتی دەڵێت "لە خەڵکی باوەڕپێکراوم بیستووە کە، تاوانباری وا هەیە (هەن ماون و هەشن نەماون) پەنجەی ئاوساوی دەستی ژنانیان بڕیوە، هەتا ئەڵقە و ئەنگوستیلەکانیان ببەن. ماڵانیان تاڵانکردووە و لە رۆژهەڵاتی کوردستاندا فرۆشتویانە. لەم تاوانبارانە هەیە کاربەدەست و پلەی سەربازیی گەورەیان هەیە! من ئێستاش قسەیان لەگەڵ ناکەم! "  رۆژی ١٦ ـی ئاداری ١٩٨٨ فڕۆکە جەنگییەکانی سوپای عێراق بە بۆمبی کیمیایی هێرشیان کردە سەر شاری هەڵەبجە و بەو هۆیەوە زیاتر لە پێنج هەزار کەس لە دانیشتووانی شارەکە، بە پیر و گەنج، پیاو و ئافرەت و منداڵەوە گیانیان لەدەستدا. هەزاران دیکەش برینداربوون، کە هەندێکیان تاوەکو ئێستا بەدەست برینەکانیان دەناڵێنن.