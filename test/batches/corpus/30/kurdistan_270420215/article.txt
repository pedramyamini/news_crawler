سەربەست سەبری، بەڕێوەبەری ناحیەی کانی ماسێ بە تۆڕی میدیایی رووداوی راگەیاند، بریندارەکان بۆ نەخۆشخانە دەگوازرێنەوە و "هێشتا بەدروستی رەوشی تەندروستییان نازاندرێت. "    سوپای تورکیا لە رۆژی هەینی ٢٠٢١/٠٤/٢٣ ـەوە دەستی بە هێرشکردنە سەر ناوچەکانی مەتینان، ئاڤاشین و زاپ کردووە. بەو هۆیە لە هەندێک شوێن پێکدادان لەنێوان سوپای تورکیا و گەریلاکانی پەکەکە روویداوە.    ئێوارەی رۆژی دووشەممەش بەهۆی شەڕ و پێکدادانی تورکیا و پەکەکە کە بە گوتەی پەیامنێری رووداو لەو سنوورە نزیکەی پێنج کاژێری خایاندووە، کارەبا لە کانی ماسێ و دەیان گوندی ئەو سنوورە بڕا.   بەپێی زانیارییەکانی پەیامنێری رووداو، دوو تیم چوونە بۆ چاککردنەوەی کارەباکە و ئەو تی ئێن تییە بە تیمی یەکەمدا تەقیوەتەوە.     بەهۆی بڕانی کارەباوە، نزیکەی نۆ هەزار کەس لەو سنوورە بێکارەبا بوونە. بە گوتەی پەیامنێری رووداو، دوو کەس لە بریندارەکان شوان بوونە و وەکو رێنیشاندەر لەگەڵ تیمەکەی چاککردنەوەی کارەبادا بوونە. کەسەکەی دیکەش کارمەندی بەڕێوەبەرایەتیی کارەبای کانی ماسێیە.     ئەو شوێنەی تی ئێن تییەکەی لێ تەقیوەتەوە لەژێر دەسەڵاتی هێزەکانی پارتی کرێکارانی کوردستان - پەکەکە دایە، بەڵام تاوەکو ئێستا پشتڕاست نەکراوەتەوە کە تی ئێن تییەکە کێ دایناوە.  بەڕێوەبەرایەتیی کارەبای دهۆک لە راگەیێندراوێکدا ئاماژە بەوە دەکات، تیمەکەی کارەبا کە چوونەتە ناوچەکە بە سەرپەرشتیی نامیق نەعمان، بەڕێوەبەری گواستنەوەی کارەبا بەوەکالەت بووە و ٢٢ کارمەند بۆ چاککردنەوەی کارەباکە چوونەتە ناوچەکە. بریندارەکانیش، کارمەندێکی کارەبا و دوو هاووڵاتین کە وەکو رێنیشاندەر لەگەڵیان چوونە.  وەزارەتی کارەبای حکومەتی هەرێمی کوردستانیش لە راگەیێندراوێکدا دەڵێت، "وێڕای سەرکۆنەکردنی ئەم كارە و زیانگەیاندن بە فەرمانبەرانی خزمەتگوزاریی كارەبا، هیوای چاكبوونەوەی خێرای بریندارەكان دەخوازین. "