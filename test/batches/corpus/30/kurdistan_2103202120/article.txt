ئەمڕۆ یەکشەممە ٢١ - ٣ - ٢٠٢١ سەرۆکی حکومەتی هەرێمی کوردستان مەسرور بارزانی، پەیوەندییەکی تەلەفۆنی لە سەرۆک وەزیرانی فیدراڵ مستەفا کازمی پێگەیشت.   لە پەیوەندییەکەدا، مستەفا کازمی سەرۆک وەزیرانی عێراق، پیرۆزبایی جەژنی نەورۆز و ساڵی نوێی کوردی، لە سەرۆکی حکومەت کرد و هیوای خواست جەژنی نەورۆز، ببێتە مایەی خۆشی و ئارامی و سەقامگیریی بۆ خەڵکی کوردستان و عێراق.  سەرۆکی حکومەت سوپاسی سەرۆکوەزیران کازمی کرد بۆ پیرۆزباییەکەی و خوازیار بوو، نەورۆز خێر و خۆشی لە گەڵ خۆی بهێنێت و ببێتە دەرفەتێک بۆ کۆتاییهاتنی ناخۆشی و چارەسەرکردنی کێشەکان لە عێراق.