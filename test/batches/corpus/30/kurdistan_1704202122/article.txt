دەریا عاسی، سەرۆکی شارەوانیی خاڵخاڵان بە تۆڕی میدیایی رووداوی راگەیاند، هۆکاری رووداوەکە کێشەی کۆمەڵایەتی بووە و ئەو کەسەی کوژراوە تەمەنی ٤٥ ساڵانە.   لەبارەی کێشەکەوە، دەریا عاسی رایگەیاند، مامی کوڕەکە بەوەی زانیوە کە کچەکەی لەگەڵ برازاکەی کێشەیان هەبووە، بۆیە چووەتە ماڵیان بۆ ئەوەی کچەکەی بباتەوە، بەڵام دەمەقاڵێ لەنێوان زاوا و خەزووریدا دروستبووە و زاواکە بە دەمانچە گوللەیەکی ناوە بە سەری خەزوورییەوە.    ئێستا گەنجەکە کە مامی خۆی کوشتووە، هەڵاتووە و هێزە ئەمنییەکان فەرمانی دەستگیرکردنیان بۆ دەرکردووە. بەڵام تاوەکو ئێستا دەستگیرنەکراوە.   بەپێی زانیارییەکانی رووداو، ئەو کەسەی کوژراوە ماوەی دوو ساڵە کچەکەی خۆی داوەتە برازاکەی و دوو منداڵیان هەیە. هاوکات "ئەمە جاری سێیەمە ئەو پیاوە بەهۆی کێشەی کچ و زاواکەی دەچێتە ماڵیان. "  کۆمەڵگەی خاڵخاڵان دەکەوێتە دەستی راستی زێی بچووک لە نزیک ناحیەی تەقتەق و لە رووی ئیدارییەوە سەر بە شارۆچکەی شوانی پارێزگای کەرکووکە و لەژێر کۆنترۆڵی حکومەتی هەرێمی کوردستاندایە. لەلایەن هێزەکانی ئاسایش و پێشمەرگەوە دەپارێزرێت.  هاوکات بەپێی گوتەی کەسێکی نزیک لە کوژراوەکە کە نەیویست ناوی ئاشکرا بکرێت و بۆ رووداو قسەی کرد، "کێشە لەنێوان باوک و کوڕێکدا دروست بووە و مامێکی کوڕەکە کە هەم خەزووریشێتی، بەهانایانەوە چووە بۆ کۆنترۆڵکردنی کێشەکە، بەڵام هەڵچوون لەنێوانیان درووستبووە و تەقەکراوە لە ئەنجامدا کوڕەکە تەقەی کردووە و مامی خۆی کوشتووە و هەڵهاتووە. "    عەقید سەلمان شوانی، بەڕێوەبەری ئاسایشی خاڵخاڵان زانیارییەکانی رووداوی پشت راستکردەوە و رایگەیاند "تاوەکو ئێستا بکوژەکە دەستگیرنەکراوە، بەڵام هێزە ئەمنییەکان کەوتوونەتە ئامادەباشی و لە هەوڵی دەستگیرکردنیدان. "