یەکێک لە خۆبەخشەکان کە نەیویست ناوی ئاشکرا بکرێت، بە رادیۆی رووداوی راگەیاند "زیاتر لە ١٥٠ خۆبەخش هەن کە لە ساڵی ٢٠١٤ بۆ ٢٠١٥ وە لەو نەخۆشخانەیە کار دەکەن، بەڵام تاوەکو ئێستا دانەمەزراون، لەکاتێکدا بە بەڵگە لامانە کە لەڕێگەی حیزبی و خزم خزمێنە شەش کەس بە گرێبەست دامەزراون، کە دەرچووی ساڵی ٢٠٢٠ یان تێدایە، لەکاتێکدا کە ئێمە لەوێ خۆبەخش بووین ئەو دەیخوێند و قوتابی بوو، بەڵام پێش چەند مانگێک ئاگادارکرابوونەوە کە بابەتی گرێبەست هەیە، بۆیە ئەو ماوەیە دەوامیان کردووە و بە خۆبەخش لە قەڵەم دراون و گرێبەستیان لەگەڵدا کراوە".  ئەو خۆبەخشە ئاماژەی بەوەش کرد "هەموو دامەزراندنەکان بە نهێنی کراون و هیچ فۆرمێک دابەش نەکراوە و پڕنەکراوەتەوە، هەرچەندە چەندین جار خۆپێشاندانمان کردووە و ناڕەزاییمان دەربڕیوە و نوێنەرمان چووەتە لای وەزیری تەندروستی و پێی راگەیاندووین کە بەپێی پێویست دایاندەمەزرێنن، ئێستاش بەناوی پێویستی شەش کەس لە پەرستاری دامەزراون، بەڵام بە بەڵگەوە دەیسەلمێنین کە هەموویان لەڕێگەی خزم خزمێنە و حیزبەوە دامەزراون".  لە بەرامبەر ناڕەزایی ئەو خۆبەخشانە، ئاری عەلی، بەڕێوەبەری نەخۆشخانەی شەهید شەوکەت بە رادیۆی رووداوی راگەیاند "لەماوەی چەند ساڵی رابردوودا سەرەڕای کێشەی نەبوونی مووچە و خانەنشینبوونی کارمەندان و وەرگرتنی مۆڵەتی دایکایەتی و گواستنەوە، ژمارەی کارمەندەکانمان لە هەموو بەشەکان کەمیکردووە، بۆیە داوامان ئاراستەی بەڕێوەبەرایەتیی گشتیی تەندروستی کردووە کە پێویستمان بە کۆمەڵێک کارمەندە".  بەڕێوەبەری نەخۆشخانەی شەهید شەوکەت ئاماژەی بەوە کرد، ماوەی چەند ساڵێک بوو ژمارەیەک کارمەندی دەرچووی پەیمانگە تەندروستییەکان وەکو خۆبەخش لای ئێمە کاریان کردووە، بۆیە داوامان لێکردن چوار بۆ پێنج لەو کەسانە دابمەزرێنن، "دوای ئەوەی فەرمان دەرکرا بۆ دامەزراندنیان، ئێمە بە داتاکاندا چووینەوە کە لە نەخۆشخانەکەمان پارێزراوە و بەپێی ئەو پلەبەندییەی کام خۆبەخش زۆرترین کات کاریان کردووە، هەڵبژێردراون؛ هەموو داتاکان بەردەستن و هەرکات پێویست بێت دەیانخەینەڕوو".  د. ئاری عەلی راشیگەیاند "کۆمەڵێک لەو خۆبەخشانەی گلەییان کردووە، پەرستاری زانکۆن و هاتن بۆلامان و بۆمان روونکردوونەتەوە، داواکانیشیانمان بەرزکردووەتەوە بۆ بەڕێوەبەرایەتیی گشتیی تەندروستی، ئەمانە پەرستاری زانکۆن و فەرمانی دامەزراندنیان پەیوەستە بەو سەنتەرانەی کۆرۆنا کە دەوامی لێ دەکەن، بەشێک لەو خۆبەخشانەی کە لە سەنتەرەکانی کۆرۆنا لە سلێمانی، رانیە و گەرمیان کاریان کردووە، کراون بە گرێبەست، لە پلانیشدایە بەپێی سیڤی و ساڵی دەرچوونیان لە زانکۆ، بەشێکی دیکەیان دابمەزرێن".  لەبارەی بوونی دەرچووانی ساڵی ٢٠٢٠ لەناو دامەزراوەکاندا، بەڕێوەبەری نەخۆشخانەی شەهید شەوکەت ئاماژەی بەوە کرد "ئەوانە دەرچووی زانکۆن، واتە پەرستارن، بەڵام ئەوانەی کە بەڕێوەبەرایەتی بۆمانی کردووە، دەرچووی پەیمانگەن، کە ئەمە دوو شتی جیاوازن و بۆ شەش مانگ لەناو نەخۆشخانەکان گرێبەستیان بۆ کراوە، بەڵام ئەوەی بۆ پەرستارەکان کراوە کە ژمارەیان ١٢٠ کەسە، لە شوێنەکانی دیکەی وەکو سلێمانی، راپەڕین و گەرمیانن کە لە سەنتەری کۆرۆناکاندا کاریان کردووە بە هەمان شێوە بۆ ئەوانیش بەڵێنیان پێداوین کە گرێبەستیان بۆ بکرێت، بەڵام دەبێت لە سەنتەرەکانی کۆرۆنا کار بکەن".  بەگوتەی د. ئاری عەلی، ئێستا لەنێوان ٦٥ بۆ ٧٠ کارمەند لە هەموو بەشەکان لە نەخۆشخانەی شەهید شەوکەتی ٥٠ قەرەوێڵەیی سەیدسادق کار دەکەن، ژمارەی کارمەندانی خۆبەخشیش مانگانە گۆڕانکاریی بەسەردا دێت، هەوڵیش دەدەن لە داهاتوودا گرێبەست بۆ هەموو ئەو خۆبەخشانە بکرێت کە لە نەخۆشخانەکەدا کاریان کردووە، چونکە پێویستیی نەخۆشخانەکە و مافی خۆشیانە، "دوای رێککەوتنی نێوان هەولێر و بەغداش رەنگە کۆمەڵێک دامەزراندن بکرێت، ئێمەش داوامان کردووە و بە هیوای ئەوەین بۆمان بکرێت".