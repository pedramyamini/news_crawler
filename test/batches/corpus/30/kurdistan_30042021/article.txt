ئەحمەد محەممەد، گوتەبێژی دەستی ژینگەی هەرێمی کوردستان بە تۆڕی میدیایی رووداوی راگەیاند: "گرفتمان لەگەڵ کارگەکان و کانەکانی چەو و لم هەیە. چونکە نازانستانە کاردەکەن و کاریگەریان لەسەر پێکهاتە سەرەکییەکانی زەوی `ئاو و هەوا و خاک` هەیە.  دەبنە هۆی گۆڕینی خاک و پیسبوونی ئاو و ئامێرەکانیشیان کاریگەریان لەسەر پیسکردنی هەوا هەیە. بەوشێوەیەش کاریگەری نەرێنیان لەسەر ژینگەی هەرێمی کوردستان هەیە".  هیچ ئامارێک لەبارەی کان و کارگەکانی و چەو و لم بەردەست نییە. کارگەکانی چەو و لم مۆڵەت لە وەزارەتی سامانە سرووشتییەکان وەردەگرن.  عەلی حەمەساڵح، سەرۆکی لیژنه‌ى وزه و سامانە سروشتییه‌كان لە پەرلەمانی کوردستان، بە تۆڕی میدیایی رووداوی راگەیاند: "لەبارەی لێکەوتەخراپەکانی کارگەکانی چەو و لم راپۆرتمان داوەتە وەزارەتی کشتوکاڵ و سەرچاوەکانی ئاو. "   کانەکانی چە و لم، دوو جۆرن: جۆرێكیان لە نێو زەویی كشتوكاڵی نزیك كەناری رووبارەكان دروست دەكرێن، جۆرێكی دیكەشیان لە شوێنە قەدەخەكراوەكانی زێ و رووبارەكان دروستكراون.   حوسێن حەمەکەریم، گوتەبێژی وەزارەتی کشتوکاڵ و سەرچاوەکانی ئاو بە تۆڕی میدیایی رووداوی راگەیاند: کارگەکانی چەو و لم رێڕەوی ئاوی رووبارەکان دەگۆڕن، ئاوەکە لێڵ و قوڕاوی دەکەن، زیان بە زەوییە کشتوکاڵییەکان و دارە خۆرسکەکان و گژوگیا ئاوییەکانیش دەگەیێنن. لەوبارەوە یەکێک لەو راپۆرتانەی داومانەتە ئەنجوومەنی وەزیران بابەتی ئەو کارگانە و کاریگەرییە نەرێنییەکانیانە بەسەر رێرەوە ئاوییەکان و زیانەکانی. "  سەبارەت بە مۆڵەتی کارگەکانی چەو و لم، ئەحمەد محەممەد، گوتی: "تەنیا کان و کارگەکانی چەو و لم لە گەرمیان لەلای ئێمە مۆڵەتیان وەرگرتووە، کە ٤٠ دانەن. هەرچی ئەوانەی پارێزگاکانی هەولێر، دهۆک و سلێمانین مۆلەتیان لە ئێمە وەرنەگرتووە و پەیوەندی بە وەزارەتی سامانە سرووشتییەکانەوە هەیە، کە دوو بۆ سێجار نووسراومان بۆ کردوون لە مەترسیی و کاریگەرییە خراپەکانی ئەوانە ئاگادارمان کردوونەتەوە. "  گوتەبێژی دەستەی ژینگەی هەرێمی کورردستان، گوتیشی: لەرابردوودا هەندێک لە کارگە و کانەکانی چەو و لمیان لە شارەکانی دیکە داخستوون و بەشێکیان گواستراونەتەوە بۆ شوێنی دیکە.  بەپێی یاسای وەبەرهێنانی كانزایی ژمارە ٩١ی ساڵی ١٩٨٨، بەخشینی مۆڵەتی دامەزراندنی ئەم كارگانە دەكەوێتە چوارچێوەی دەسەڵاتی وەزارەتی سامانە سروشتییەكان، بەڵام لە پارێزگاكانیش مۆڵەت بە دامەزراندنی ئەو كارگانە دەدرێت.  لەگەڵ ئەوەی مۆڵەتی کارگەکانی چەو و لم پەیوەندی بە وەزارەتی سامانە سرووشتییەکانەوە هەیە. بەڵام بەپێی بڕگەی ١٣ لەماددە ١ی یاسای ژمارە ٨ی  ٢٠٠٨ی یاسای پاراستن و چاککردنی ژینگە، بۆ رێگە گرتن یان سوککردنی شوێنەوارە نەرێنییەکانی ئەو کارگانە کە پەیوەندی لەسەر ژینگە و داهاتە سروشتییەکان هەیە. پێویستە هەڵسەنگاندنی شوێنەواری ژینگەیی بۆ شوێنەکە بکرێت. بەڵام ئەحمەد محەممەد دەڵێت: "ئەو رێوشوێنە بۆ دامەزراندنی کارگەکانی چەو و لم پەیڕەو نەکراوە".