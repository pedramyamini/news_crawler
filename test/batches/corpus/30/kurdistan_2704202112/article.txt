تارا حوسێن، هاوسەرۆکی تەڤگەری ئازادی کوردستان بە تۆڕی میدیایی رووداوی راگەیاند "بەهۆی داگیرکارییەکانی تورکیا هەوڵمان دا خۆپێشاندانێک لە سلێمانی سازبکەین، بەڵام هێزە ئەمنییەکان ٥٥ کەسیان دەستگیرکرد، بەشێکی ئەوان خەڵکی سلێمانین، هەندێکیان ئەندامی ئێمەن و ژمارەیەکیشیان کرێکاری باکووری کوردستانن و لە سلێمانی دەژیین، لەو ژمارەیە یەک کەس بەهۆی خراپیی باری تەندروستییەوە ئازادکراوە. "  هەروەها رایگەیاند، "لەجیاتی بێدەنگیی حکومەتی هەرێمی کوردستان و حیزبەکان، ژمارەیەک گەنجی نیشتمانپەروەر ویستوویانە لە دژی پیلانگێڕی و داگیرکارییەکانی تورکیا هەڵوێست دەرببڕن، بەڵام دەستگیرکراون و ئاگامان لە بارودۆخی ئەوان نییە. "  سەنتەری میترۆ بۆ داکۆکیکردن لە مافی رۆژنامەنووسانیش داوای ئازادکردنی پەیامنێرێکی ئاژانسی فورات نیوزی کرد کە لەنێو دەستگیرکراوەکاندایە.  شەوی ٢٣ لەسەر ٢٤ی ئەم مانگە تورکیا رایگەیاند، لەرێگەی هێزی ئاسمانی و زەوینییەوە ئۆپەراسیۆنێکیان بە ناوی چڕنووکی برووسکە - چڕنووکی هەورەتریشقە بۆ ژمارەیەک لە ناوچەکانی هەرێمی کوردستان دەستپێکردووە و ژمارەیەک شوێنیان کردوونەتە ئامانج، کە بە گوتەی ئەوان گەریلای پارتی کرێکارانی کوردستانیان لێیە.