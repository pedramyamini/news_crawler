بەڵگەکانی هانا ساڵح کە دەست رووداو کەوتوون، دەریدەخەن، دوای رەتکردنەوەی پێدانی بەرتیل، نامەیەکی دەنگیی بۆ نێردراوە کە تێیدا کەسێک گلەیی پێنەدانی بەرتیلی لێدەکات و دەڵێت "دنیا هەر رۆژێک و دوان نییە. "  هانا ساڵح بە تۆڕی میدیایی رووداوی راگەیاند، دوای نەچوونە ژێرباری ئەو بەرتیلەی کە لێی داواکرابوو، نیوەشەوێک فەرمانبەرەکە و چەند کەسێک خانووی هاوڵاتییەکە تێک دەدەن و کاشیی دانراوی خانووەکە دەشكێنن. دەشڵێت "کاتێک رۆژ بووەوە، پەیوەندیم پێوەکرد گوتم بۆ واتکردووە لە خانووەکەم، ئەویش وەڵامیدامەوە کە "بە فەرمانی بەڕێوەبەرەکەم ئەو کارەم کردووە".  بەپێی هەندێ بەڵگەی دیکە کە دەستی رووداو کەوتوون، دواتر فەرمانبەرەکە داوای دوو مۆبایل لەم هاونیشتمانییە دەکات، هانا ئێستا هانای بردووەتە بەر دادگە بۆ کەیسەکەی.  بەرپرسی دەستەی دەستپاکی لە هەرێمی کوردستان دەڵێت، رێژەکە زۆر لەوە زیاترە کە لە بەردەستی ئێمەیە و هەستی پێدەکەین، ئەم ساڵانەی دوایی رێژەی پێدان و وەرگرتنی بەرتیل بەرزبووەتەوە. لە پێنج ساڵی رابردوودا ١٥٨ كەیسی گەندەڵی لە دەستەی دەستپاکی هەرێمی كوردستان تۆماركراون.   حاکم ئەحمەد ئەنوەر، بەرپرسی دەستەی دەستپاکی ئاماژە بەوە دەکات، "کێشەی نەبوونی ئامار لەسەر دیاردەی بەرتیل هەیە، چونکە کارەکە زۆر بە نهێنی بەڕێوەدەچێت و کەسی سکاڵاکار زۆر کەمە. "   لە ساڵی ٢٠٢٠ دا ١٠٢ كەیسی گەندەڵی دراونەتە دادگە، ٢٦ کەس حوکمدراون، کە لەنێویاندا کاسب و فەرمانبەر تاوەکو بەڕێوەبەری گشتی هەبووە. ئەو کەسانەش ١١ کەسیان لە هەولێرن، سێ لە سلێمانی، حەوت لە دهۆک، پێنج کەسیش لە گەرمیان بوون.  بەپێی بەدواداچوونەکانی رووداو، ئێستا خواستی ئەوانەی بەرتیل وەردەگرن، "مۆبایل، زەوی، پارە و ئۆتۆمبێلی گرانبەهان. " چەند هاونیشتمانییەکیش لەم راپۆرتەدا قسەیان کردووە، یەکێکان دەڵێت، "لەنێوخۆماندا [بەرتیل وەرگرتن] هەیە و بەچاوی خۆمان بینیومانە.. بەرتیل زۆر بڵاوبووەتەوە و هەر بێتام بووە. "