ئەمڕۆ سێشەممە ٢٧ - ٠٤ - ٢٠٢١ مەسرور بارزانی، سەرۆکوەزیرانی هەرێمی کوردستان و محەممەد جەواد زەریف، وەزیری دەرەوەی ئێران بە ئامادەبوونی قوباد تاڵەبانی، جێگری سەرۆکوەزیرانی هەرێمی کوردستان کۆبوونەوە.  لەبارەی تەوەرەکانی کۆبووەنەوەکە لە راگەیێندراوی سەرۆکایەتیی حکومەتی هەرێمی کوردستاندا هاتووە، گفتوگۆ لەبارەی پەرەپێدانی پەیوەندییەکانی نێوان هەرێمی کوردستان و کۆماری ئیسلامیی ئێران لەسەر بنەمای رێز و بەرژوەندیی هاوبەش کراوە. هەروەها جەخت لە بەرەوپێشبردنی پەیوەندیی ئابووری و ئالوگۆڕی بازرگانی کراوەتەوە.     هەروەها قوباد تاڵەبانی لە هەژماری فەرمیی تویتەری خۆی رایگەیاند: ئەمڕۆ خۆشحاڵ بووم بە پێشوازیکردن لە وەزیری دەرەوەی ئێران لە فڕۆکەخانەی هەولێر و دواتریش لەگەڵ سەرۆکوەزیرانی هەرێمی کوردستان کە گفتوگۆمان لەبارەی هەڕەشە ئەمنییە هاوبەشەکانمان و پەرەپێدان بە بازرگانیی نێوان هەرێمی کوردستان و ئێران کرد.     قوباد تاڵەبانی و محەممەد جەواد زەریف     ئێوارەی ئەمڕۆ وەزیری دەرەوەی ئێران گەیشتە هەرێمی کوردستان و لەلایەن قوباد تاڵەبانی، جێگری سەرۆکوەزیرانی هەرێمی کوردستان لەگەڵ سەفین دزەیی، بەرپرسی فەرمانگەی پەیوەندییەکانی دەرەوەی هەرێمی کوردستان و رێبەر ئەحمەد، وەزیری ناوخۆی هەرێمی کوردستان لە فڕۆکەخانە پێشوازیی لێکرا.  دوای کۆبووەنەوەی لەگەڵ سەرۆک بارزانی، محەممەد جەواد زەریف لەگەڵ مەسرور بارزانی، سەرۆکوەزیرانی هەرێمی کوردستان بە ئامادەبوونی قوباد تاڵەبانی، جێگری سەرۆکوەزیرانی هەرێمی کوردستان کۆبووەوە.  لە ساڵانی رابردوودا چەندجارێک محەممەد جەواد زەریف وەک وەزیری دەرەوەی ئێران هاتووەتە هەرێمی کوردستان و جەختی لە پەرەدان بە پەیوەندییەکانی نێوان هەردوولا کردووەتەوە؛ دوایین سەردانی لە تەمموزی ٢٠٢٠ دا بوو.