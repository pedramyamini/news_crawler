لەو ناوچانەی کوردستان کە مەڕوماڵات هەن کاتێک ئاژەڵەکان دەبرێنە دەرەوە لەسەر رێگەی خۆیان ئەو پلاستیک و پاشماوانە دەخۆن کە لەلایەن مرۆڤەوە فڕیدراون، بۆیە ئاژەڵەکان تووشی نەخۆشی دەبن و خاوەنەکانیان ناچارن سەریان ببڕن.   کاتێک لە کوشتارگەکان گەدەی ئەو مەڕ و ماڵاتە دەردەهێندرێت پڕە لە پلاستیک و هەرەس نابن. بەمجۆرە مرۆڤ بەفڕێدانی زبڵ و خاشاک ژیان لە ئاژەڵەکانیش تاڵ دەکات. فڕێدانی نایلۆن و پلاستیک لە دەم چۆم و رووبارەکان لە لەوەڕگا و رێگا گشتییەکان هۆکارن بۆ لەنێوچوونی رەشەوڵاخ و مەڕ و بزن، چونکە ئاژەڵەکان دیخۆن و تووشی نەخۆشی بەلبوونی دەبن.  وەسمان ئەسعەد، شوان لە دەڤەری سۆران بە رووداوی گوت: "ئەو خەڵکە بۆ خۆشی خۆیان دێنە گەشت و سەیران بەڵام نایلۆنێکی کۆکردنەوەی زبڵ و خاشاک کە نرخەکەی ٢٥٠ دینارە پێیان نییە کە پاشماوەکانی تێبکەن. نازانن زیان بە ئێمە دەکەوێت و ئەمساڵ سێ چوار سەر مەڕ و بزنم بەهۆی خواردنی نایلۆنەوە مردار بوونە".  دەم رووبار و رێگا گشتییەکان، لەوەڕگاکانی نزیک گوند و ئاواییەکان، هەموو ئەو شوێنانەی دەستی مرۆڤی پێگەیشتووە پڕن لە پاشماوەی نایلۆن و پلاستیک.  رۆژانە مەڕ و ماڵات و رەشەوڵاخی گوندەکانی لەسەر دەلەوەڕێن، ئاژەڵەکە تووشی نەخۆشی بەلبوون دەکات و کەم خۆراکی و هەرەس نەبوون تەمەن و بەرهەمی کەمدەکاتەوە.  سەیدەوان عومەر، پزیشکی ڤێتەرنەری بە رووداوی راگەیاند: "خواردنی ئەو ماددانە زیانی زۆری ماڵی بۆ سەر خاوەن ئاژەڵان هەیە، هەر ئاژەڵێک کە دەیخوات تووشی بەلبوون دەبێت. لەنێو گەدەدا هەوا گۆڕکێ نامێنێ و ئاژەڵەکە سەبر سەبر لاواز دەکات و دەیکوژێت، بەڵام کاریگەریی لەسەر گۆشتەکەی نابێت کە مرۆڤ دەیخوا".  لە کوشتارگەی سۆران، ئاژەڵەکان کە سەریان دەبڕن دەبیندرێ ورگی ئاژەڵەکان پڕن لە نایلۆن و ئەو ماددە فڕێدراوانەی لە گەدەدا هەرس نابن.  ریاز مامەند، قەساب لە سۆران بە رووداوی راگەیاند "رۆژانە هەر ورگێک کە هەڵدەدڕین پڕن لە نایلۆن و زبڵ و خاشاک. زۆرن ئەو مانگایانەی بەم هۆیەوە دەهێندرێنە سەربڕخانە و بە ناچاری دەیان کوژین، چونکە نەخۆش کەوتوون و زۆر لاواز بوون".