رۆژی چوارشەممە ٥ی ئایاری ٢٠٢١ لە سەلاحەدین سەرۆک مەسعود بارزانی پێشوازیی لە شاندێكی هاوبەشی كۆشكی سپی و وەزارەتی دەرەوە و وەزارەتی بەرگریی ئەمریكا کرد، كە پێكهاتبوو لە برێت مەکگۆرک، رێكخەری كاروباری رۆژهەڵاتی ناوەڕاست و باكووری ئەفریقیا لە كۆشكی سپی؛ دێریك شۆلێی، گەورە راوێژكاری وەزیری دەرەوەی ئەمریكا؛ دەینا سترۆل، جێگری یاریدەدەری وەزیری بەرگری بۆ كاروباری رۆژهەڵاتی ناوەڕاست و چەند راوێژكارێکی دیکەی ئیدارەی ئەمریكی.  لەو دیدارەدا هۆشیار زێباری و مەحموود محەممەد، ئەندامانی مەكتەبی سیاسیی پارتی دیموكراتی كوردستانیش ئامادە بوون. بەپێی راگەیێندراوی بارەگای بارزانی، شاندی ئەمریکی "سڵاوی تایبەتی سەرۆک بایدن و، وەزیرانی دەرەوە و بەرگریی ئەمریكایان بە سەرۆك بارزانی گەیاند". هەروەها شاندەکەی ئەمریکا پێزانینیان بۆ ئەو هاوبەشی و هەماهەنگییە هەبوو كە لە ساڵانی رابردوودا لەنێوان هەرێمی كوردستان و ئەمریكا هەبووە، جەختیشی لەوە كردەوە كە ئیدارەی تازەی ئەمریكا زۆر بە باشی ئاگاداری رەوش و گرفتەكانی عێراق و ناوچەكەیە و وڵاتەكەیان پابەندی ئەو هاوبەشییە دەمێنێتەوە كە لەگەڵ هەرێمی كوردستان و هاوپەیمانەكانی دیکەی هەیەتی.  هەر لەو كۆبوونەوەیەدا سەرۆک بارزانی سوپاسی ئەمریكای كرد كە لە سەرەتای نەوەدەكانی سەدەی رابردوودا رۆڵی باڵای هەبووە لە دابینكردنی ناوچەی ئارام بۆ گەلی كوردستان. وەکو لە راگەیێندراوی بارەگای بارزانیدا هاتووە، سەرۆک مەسعود بارزانی پێزانین و سوپاسی خۆیشی بە شاندی ئەمریکی راگەیاند بۆ ئەو رۆڵەی وڵاتەکەیان لە یارمەتیدانی هەرێمی كوردستان و عێراق لە شەڕی داعشدا گێڕاویەتی.  لەو کۆبوونەوەیەدا بیروڕا لەبارەی بارودۆخی سیاسیی ناوچەكە و پرۆسەی سیاسیی عێراق و هەڵبژاردنەكانی داهاتووی عێراق ئاڵوگۆڕ كرا و ئاڵنگاریی بەردەم پرۆسەی سیاسیی عێراق و پەیوەندییەكانی هەرێم و بەغدا و، سەقامگیریی عێراق و ناوچەكە تاوتوێ كران.  داعش و هەڕەشەی تیرۆر تەوەرێكی دیکەی ئەو دیدارە بوو، پەیوەست بە هەڕەشەی داعش، سەرۆک بارزانی ئەوەی بە شاندی میوان راگەیاندووە كە "هەڕەشەی تیرۆر و داعش لە عێراق و ناوچەكەدا هەر ماوە، چونكە ئەو هۆكارانەی بوونەتە هۆی دەركەوتن و بەهێزبوونی داعش هێشتا چارەسەر نەكراون".