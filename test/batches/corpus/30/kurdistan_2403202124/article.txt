ئەمڕۆ عەبدولسەلام دۆڵەمەری، سەرۆكی لیژنەی پەروەردە و خوێندنی باڵا لە پەرمانی كوردستان لە کۆنفرانسێكی رۆژنامەڤانیدا رایگەیاند "پۆلی ١٢ی ئامادەیی بە هەموو بەشەکانیەوە لە پرۆسەی خوێندن بەردەوام دەبن؛ دەرگەی قوتابخانەکانیش بۆ ١ی بنەڕەتی تاوەکو ١١ی ئامادەییش بە داخراوی دەمێنێتەوە و پشووەکە درێژدەکرێتەوە".  لەوبارەیەوە د. رەهێڵ فەرەیدوون، بریکاری وەزیری تەندروستیی هەرێمی کوردستان بە تۆڕی میدیایی رووداوی راگەیاند، " لێدوانەکەی سەرۆکی لیژنەی پەروەردەی پەرلەمانی کوردستان بۆچوونە. وەکو لیژنەی تەندروستی لە لیژنەی باڵای بەرەنگاربوونەوەی کۆرۆنا هەفتانە پێشنیاز دەکەین؛ تەنیا لیژنەی باڵای بەرەنگاربوونەوەی کۆرۆنا بڕیاردەدات خوێندن بەردەوام دەبێت یاخود نا".  بریکاری وەزیری تەندروستیی هەرێمی کوردستان گوتیشی "ئێستا لە قۆناخی شەپۆلی دووەمی کۆرۆناداین، کە شەپۆلی کۆرۆنا گۆڕاوەکەیە؛ ژمارەی تووشبووان لە هەڵکشاندایە و رۆژانە ژمارەکە زیاد دەکات. بۆیە ئەم دۆخە بەم شێوازە بەردەوام بێت، بە دڵنیاییەوە مەترسی نەک لەسەر پەروەردە، بەڵکو لەسەر خوێندنی باڵاش دەبێت، هەربۆیە پێویستە رێگە لە زیادبوونی مەترسییەکان بگرین".  د. رەهێڵ فەرەیدوون باسی لەوەش کرد، بەهۆی پشووی جەژنی نەورۆزەوە قەرەباڵخی و بەریەککەوتنی زۆر لەنێو هاونیشتمانیاندا هەبووە، ئەوەش کاریگەریی راستەوخۆی لەسەر زیادبوونی ژمارەی تووشبووانی کۆرۆنا دەبێت.  بەپێی دوایین ئاماری وەزارەتی تەندروستیی حکومەتی هەرێمی کوردستان، لە ماوەی ساڵێك و ٢٤ رۆژی رابردوودا، ١١٦ هەزار و ٨١١ کەس تووشی ڤایرۆسی کۆرۆنا بوون، لەو ژمارەیە سێ هەزار و ٦١٧ کەس مردوون و ١٠٧ هەزار و ٤١٨ تووشبووش چاکبوونەتەوە.