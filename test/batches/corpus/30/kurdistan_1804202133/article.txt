ئەم گیاندارە خشۆکەی لای مرۆڤ بە ئاژەڵێکی ترسناک ناسراوە، بەڵام لە بەردەستی رەحیم نەجمەددین وەکو تەسبیح وایە، چۆنی بوێت ئاوایان دەسوڕێنێت. مارەکان لە تەمەنی چەند مانگییەوە لای رەحیم نەجمەدین بەخێوکراون.  رەحیم نەجمەدین، خاوەنی مارەکان دەڵێت "زۆر حەزم لە مار بوو بۆیە گەڕام تاوەکو پەیدام کردن. ئەو مارەیان تەمەنی شەش مانگ بوو هێنام، ئێستا پێنج ساڵ تەمەنیەتی، ئەوی دیکەیان دوای ساڵێک پەیدام کرد و ئێستا تەمەنی نزیکەی چوار ساڵە، مێیەکەیان بچووکترە و ناویشیان سیکی و ڤینۆسە".  مارەکان لە گوندی بازێی دەڤەری بارزانن، بەرەڵاشیان بکات لە ماڵی خاوەنەکەی دوور ناکەنەوە، ئەو مارانەی ددانیان هەیە ژەهراوین و ئەوانەش خاوەنی ددانن، هەرکات خاوەنەکەی بچێتەوەلایان دەیناسنەوە و بە ماچ پێشوازی لەیەک دەکەن.  خاوەنی مارەکان ئاماژە بەوە دەکات "ماری ژەهراوی زۆر بە ئاسانی دەناسیەوە، ددانەکانی گەورە و تیژن و شێوازی رۆشتنیشیان راستە و راستە، پێچ ناکەنەوە".  مارەکان لەنێو ماڵیشدا دێن و دەچن، برا و برادەرەکانی رەحیمیش لێیان بێترس بوون، لەنێو ژوورەکەیدا شوێنی بۆ دروستکردوون، گۆشتی مریشک خۆراکی سەرەکییانە. رەحیم ئەوەی گوتیشی "دەبێت زۆر ئاگاداری گەرمیی ئەو شوێنە بیت کە ماری تێدایە، دەبێت لە زستاندا ٢٨ پلەی سیلیزی بێت و خۆراکیان گەرم بێت، ئەگەرنا دەمرن".  مارەکان لە سرووشت دانەبڕاوون، دەچنە نێو باخی خەڵک و بۆ خواردن بە دارەکاندا هەڵدەگەڕێن، خەڵکی گوند مارەکان دەناسن و ئازاریان پێناگەیێنن.