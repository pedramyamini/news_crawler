روشەن تاكڤا ئەو رۆژنامەڤانە کوردەیە و لە هەژماری تایبەتی خۆی لە تویتەر نووسیویەتی، کۆڵبەرەکان ناویان بەهمەن [بارام] سەمەدی و حەسەن كەچەلانلوو بووە. ئەوان دوای ئەشکەنجەدانیان بە فەرمانی ئەفسەری بارەگاكە دەنێردرێنە قوللەیەكی سەربازیی سەرسنوور، لەوێش ئەشكەنجە دەدرێن. وەك باسكراوە، هەردووكیان لە دۆخی لەهۆشچوونیاندا فڕێدەدرێنە سەر سنوور.   روشەن تاكڤا لە تویتەكەیدا باسی لەوەشکردووە، كاتێك بەهمەن سەمەدی، دێتەهۆش خۆی، دەبینێ حەسەن كێچەلانلوو گیانی لەدەستداوە. ئەویش بەبریندارییەوە دەگەڕێتەوە گوندەكەیان لە رۆژهەڵاتی كوردستان و دۆخەكە دەگێڕێتەوە. بەهۆی ئەوەی زۆر ئەشكەنجەدراوە، دۆخی تەندروستیی تێكدەچێت و رەوانەی نەخۆشخانە دەكرێت. ئێستاش لەژێر چاودێریی چڕدایە و دۆخی ناسەقامگیرە.  رێکخراوی هەنگاو بۆ مافەکانی مرۆڤ لەبارەی ئەو رووداوەوە لە زاری سەرچاوەیەکی ئاگادارەوە بڵاویکردووەتەوە، "لە ئەنجامی ئەشکەنجەی هێزە ئەمنیەکانی تورکیا" کۆڵبەرێک بە ناوی حەسەن کەچەلانلوو کە تەمەنی ٣٥ ساڵان بووە و باوکی سێ منداڵ بووە، گیانی لەدەست داوە.  ئەو رۆژنامەڤانە كوردە، لە تویتەكەیدا تیشك دەخاتە سەر دەنگۆیەك، گوایە تەرمی حەسەن كێچەلانلوو تاوەكو ئێستا لەسەر سنووردا ماوەتەوە و سەربازانی ئێران ئامادەنین تەرمەكەی بگوازنەوە بەهۆی ئەوەی بینیویانە شوێنەواری ئازار و ئەشكەنجە لە جەستەیدا هەیە بۆیە داوایان لە توركیا كردووە بەشێوەیەكی فەرمیی و بەنووسراو رادەستیان بكەن. لە هەردوو دۆخدا چارەنووسی تەرمی ئەو كۆڵبەرە روون نییە.