بە گوتەی حەمزەیی؛ پزیشکانی نەخۆشخانەی هەرسین، دوای وەرگرتنی تێستی PCR لە منداڵەکە، بۆیان دەرکەوتووە تووشی کۆرۆنا بووە و هۆکاری گیانلەدەستدانەکەشی ئەو پەتایە بووە. ناوەندی رووبەڕووبوونەوەی کۆرۆنای پارێزگای کرماشانیش گیانلەدەستدانی ئەو منداڵە یەکڕۆژەی بە کۆرۆنا پشتڕاست کردەوە و داوای لە خێزانەکان کرد، بەهۆی ئەوەی کۆرۆنای گۆڕاو منداڵانیش تووشدەکات، ئاگایان لە منداڵەکانیان بێت و بیانپارێزن.  پارێزگای کرماشان لە رووی دۆخی کۆرۆناوە لە پارێزگا سوور و زۆر مەترسیدارەکانی رۆژهەڵاتی کوردستان و ئێران دەستنیشان کراوە و لە کۆی ١٤ شاری ئەو پارێزگایە ١١ شاری لە دۆخی سوور و ٢ شاری لە دۆخی پرتەقاڵیدان. تاوەکو ئێستا هەزار و ٥٦٣ کەس لەو پارێزگایە بە کۆرۆنا گیانیان لەدەستداوە.  لە رۆژهەڵاتی کوردستان و ئێران شەپۆلی چوارەمی کۆرۆنا بڵاوبووەتەوە، تووشبوون و گیانلەدەستدان جارێکی دیکە رووی لە بەرزبوونەوە کردووە. بەرپرسانی ئێران پێیانوایە پابەندنەبوونی خەڵک بە رێکارە تەندروستییەکان و چوونی خەڵک بۆ نەورۆز و سیزدەبەدەر وایکردووە خەڵکێکی زۆر تووشی کۆرۆنا بێت.   هەوڵەکانی حکومەتی ئێران بۆ کۆنترۆڵکردنی ڤایرۆسی کۆرۆنا بەردەوامن، بەڵام شەپۆل لە دوای شەپۆل لەو وڵاتە دەدات و ئێستا وڵاتەکە بە دەست بڵاوبوونەوەی شەپۆلی چوارەمی کۆرۆنا گیرۆدەیە و زۆربەی وڵاتی گرتووەتەوە.  تاوەکو ئێستا ئێران، ڤاکسینی سپۆتنیکی رووسی و سینۆڤاکی چینی وەرگرتووە و لە خەڵکیشی داوە، رۆژی ٥ی ئەم مانگەش، ئێران لەڕێگەی سیستەمی کۆڤاکسی نەتەوە یەکگرتووەکانەوە، ٧٨٠ هەزار ژەمە ڤاکسینی ئەسترازێنیکای بەریتانی - سوێدی بەدەستگەیشت لە کۆی ١٦.٨ ملیۆن ژەمە ڤاکسین کە کڕیویەتی و بڕیارە لە کۆتایی مانگی ٥ی ئەمساڵ، ٣.٦ ملیۆن ژەمە ڤاکسینی بەدەست بگات.