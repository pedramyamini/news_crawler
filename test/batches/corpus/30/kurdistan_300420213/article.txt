بەڕێوەبەرایەتی پۆلیسی پارێزگای سلێمانی رایگەیاند: "شەوی رابردوو لەگەڕەكی راپەڕینی شاری سلێمانی لەئەنجامی دەمەبۆڵەی نێوان دوو دراوسێ دووكان شەڕ و ئاڵۆزیی دروستبوو لەئەنجامدا خاوەنی یەكێك لە دووكانەكان (دوكانی ساردەمەنی) كە بەچەقۆ هێرشی كرابووە  سەر و برینداربوو و گیانی لەدەستدا".  بەپێی راگەیێندراوەکەی پۆلیسی پارێزگای سلێمانی، دەستبەجێ هێزەكانی بەشی پۆلیسی فریاكەوتن و بنكەی پۆلیسی راپەڕین گەیشتوونەتە شوێنی رووداوەكە و "لەماوەیەكی كەمدا تۆمەتباری سەرەكی رووداوەكە"یان دەستگیرکردووە.  ئەو کەسەی دەستگیرکراوە خاوەنی کافتریاکەیە و پۆلیسی سلێمانی دەڵێت، لەدوای رووداوەکە هەڵاتووە و لەچەند گەڕەكێك لەولای شوێنی ڕوداوەكە لەلایەن بەشی پۆلیسی فریاكەوتنەوە دەستگیركراوە. هەروەها تۆمەتبارێكی دیکەش كە هاوكاری كوشتنەكە بووە دەستگیركراوە.  هەردوو تۆتبارەکە بەناوەکانی ك، ع، ع لەدایكبوی ١٩٩٠ و ژ، ف، ر لەدایكبووی ١٩٩٨ بەبڕیاری دادوەر و بەپێی ماددەی ٤٠٥ لەیاسای سزادانی عیراقی راگیراون و لێكۆڵینەوە لەگەڵیان بەردەوامە.