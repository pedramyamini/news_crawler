ئەو گەنجەی کە بە دەستڕێژی گوللە گیانی لەدەستداوە ناوی ئەمیر تەهایە. رێبین عومەر، بەڕێوەبەرى ناحیەى بەرزنجە بە تۆڕى میدیایی رووداوى راگەیاند، "ئەو گەنجە لەگەڵ برایەکى و هاوڕێیەکى دیکەى چوون بۆ سلێمانى بۆ کڕینى جلوبەرگى جەژن، دواى گەڕانەوەیان لە نزیک گوندى دەرەتەتى نزیک لە بەرزنجە، لەناو ئۆتۆمبێلێکەوە تەقەیان لێدەکرێت و یەکێک لە گەنجەکان کە تەمەنی ٢٠ ساڵە دەکوژرێت، برا و هاوڕێکەشى بریندار دەبن. "  لەبارەى ناسنامەى تەقەکەرەکان، رێبین عومەر دەڵێت، "تاوەکو ئێستا نازانین تەقەکەر کێیە، بەڵام دەستمان بە لێکۆڵینەوە کردووە و بنەماڵەى کوژراوەکە خێزانێکى بێ کێشەبوون. "  بەپێى ئامارەکانى وەزارەتى ناوخۆى هەرێمى کوردستان، رێژەى کوشتن و خۆکوشتن لە ٤ مانگى ئەمساڵ بەراورد بە هەموو ٢٠٢٠، زیادى کردووە، بە جۆرێک کە خۆکووشتن ٢٥ % و کووشتنیش ٢٢٥ % زیاتر بوون هۆکارى زۆرینەشیان، کێشەى کۆمەڵایەتییە.