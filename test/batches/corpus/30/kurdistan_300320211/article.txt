لە سەرەتای مانگی ئەیلوولی ٢٠٢٠، دوو خوشکی دانیشتووی چەمچەماڵ دوای سێ رۆژ لە دیارنەمانیان، تەرمەکانیان دۆزرایەوە، ئەوکات رووداو وەکو یەکەم دەزگەی میدیایی لەگەڵ تیمەکانى قایمقامییەت، پۆلیس، ئاسایش و تەندروستیى چەمچەماڵ چووە ئەو شوێنەی کە تەرمەکانی تێدا شاردرابووەوە.   پۆلیسی سلێمانی ئەمڕۆ سێشەممە ٣٠ - ٠٣ - ٢٠٢١ لەبارەی تۆمەتباری سەرەکیی رووداوەکە راگەیێندراوێکی بڵاوکردەوە و دەڵێت "لەژێر فشاری هێزەكانی بەشی پۆلیسی چەمچەماڵ، بكوژی دوو خوشكەكەی چەمچەماڵ كە باوكی دوو كچەكەیە خۆی رادەستی هێزەكانی پۆلیس كرد. " هەروەها رەمک رەمەزان، قایمقامی چەمچەماڵ بە تۆڕی میدیایی رووداوی راگەیاند "تۆمەتبارەکە دانی بە تاوانەکەدا ناوە و لێکۆڵینەوەش لە هۆکار و چۆنییەتی رووداوەکە بەردەوامە. "     قوباد تاڵەبانی، جێگری سەرۆکوەزیرانی هەرێمی کوردستان لەبارەی خۆڕادەستکردنی باوکی دوو کچەکە لە تویتێکدا رایدەگەیێنێت، "دەستخۆشی لە قایمقامی چەمچەماڵ و هێزە ئەمنییەکانی سنوورەكە دەكەم کە ئەمرۆ تۆمەتباری كوشتنی هێلین و ئاوارەیان دەستگیركرد".  هەروەها دەشنووسێت، "لەدەمی تاوانەكەدا بەڵێنمان دا تا ئاشكراكردنی تاوانباران و رووبەڕووكردنەوەیان لەگەڵ یاسا كۆڵ نەدەین، ئەمڕۆ ئاسوودە بووم بە دەركەوتنی راستییەكان و داننانی دەستگیركراو بەتاوانە قێزەونەكەی".     پۆلیسی سلێمانی لە بەشێکی دیکەی راگەیێندراوەکەدا ئاماژە بەوە دەدات، کە پێشتر تۆمەتبارەکە هەڵاتبوو و دەشڵێت "بەتۆمەتی كوشتنی كچەكان دادوەری لێكۆڵینەوە بڕیاری دەستگیركردنی بۆ باوكی كچەكان دەركرد، بەڵام تۆمەتبار بۆ شوێنێكی نادیار هەڵاتبوو، هێزەكانی بەشی پۆلیسی چەمچەماڵ بەردەوام بوون لە لێكۆڵینەوەكانیان بۆ دۆزینەوەی شوێنی تۆمەتبار، دواتر لەژێر فشاری هێزەكانی پۆلیسدا باوكی دوو خوشكەكە خۆی رادەستی هێزەكانی پۆلیس كرد. "  وەک پۆلیسی سلێمانی بڵاویکردووەتەوە، "تۆمەتبارەکە ناوی (ف، ح، ش)ـە و لەبەردەم دادوەری لێكۆڵینەوەدا دانی بەتاوانەكەیدا ناوە و ئێستا بەبڕیاری دادوەر راگیراوە و لێكۆڵینەوەكان لەگەڵیدا بەردەوامە. "  رۆژی ١٩ - ٠٣ - ٢٠٢١ عەمید محەممەد عەبدی، بەڕێوەبەری پۆلیسی چەمچەماڵ بە (تۆڕی میدیایی رووداو) ی راگەیاند بوو "لەسەر کوشتنی کەیسی دوو خووشکەکەی چەمچەماڵ چوار کەس دەستگیرکراون، تۆمەتبارانی سەرەکی رووداوەکەش باوک و برایەکی کچەکانن، بە تایبەتی باوکیان، بەڵام تائێستا دەستگیرنەکراوە، چونکە لە دەرەوەی سنووری پارێزگای سلێمانی نیشتەجێیە و ئاگادارین ماوەیەک لەمەوبەر چووەتە دەرەوەی هەرێمی کوردستان".  سەبارەت بەهۆکاری کوشتنی دوو خوشکەکەش، مامەکەیان بە پۆلیسی گوتووە: "براکەمان بەهۆی کێشەیەکی کۆمەڵایەتییەوە دوو کچەکەی خۆی کوشتوون".  رۆژی ٩ - ٩ - ٢٠٢٠ دوو خوشکی دانیشتووی شارۆچکەی چەمچەماڵ بە ناوەکانی هێلین و ئاوارە، کە تەمەنیان ١٧ و ١٩ ساڵ بوو. دوای سێ رۆژ لە دیارنەمانیان، تەرمەکانیان لە گۆڕستانێکی کۆنی سنووری قەزای چەمچەماڵ دۆزرانەوە.