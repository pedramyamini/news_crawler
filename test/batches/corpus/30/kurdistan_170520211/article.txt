بالانبۆ محەممەد عەلی، جێگری سەرۆکی لیژنەی ناوخۆ و ئاسایش و ئەنجوومەنە خۆجێییەکان لە پەرلەمانی کورستان بە تۆڕی میدیایی رووداوی راگەیاند، "بڕیارە ٢٠/٥/٢٠٢١ مووچەی لیوا هاوبەشەکان و بنکەی مەشقی سەر بە وەزارەتی پێشمەرگە دابەشبکرێت. ئەوان سێ مووچە بەسەر یەکەوە وەردەگرن. "  بڕیاربوو ١٣ی ئایار دەست بە دابەشکردنی مووچەکە بکرێت، بەڵام لەو کاتەدا دابەشنەکرا، بالانبۆ محەممەد گوتی: "قسەم لەگەڵ بەرپرسانی وەزارەتی پێشمەرگە کرد گوتیان، بەهۆی ئەوەی پارەکە پێش جەژن دەگات و فریا نەکەوتن ئەوکات دابەشی بکەن، بۆیە کەوتە دوای جەژن. "  لە کۆی نزیکەی ١٧٠ هەزار پێشمەرگە، نزیکەی ٤٤ هەزار پێشمەرگە لە چوارچێوەی ١٥ لیوای هاوبەشدا لەژێر چەتری وەزارەتی پێشمەرگە رێکخراونەتەوە. هەر لیوایەک لە چوار فەوج کراوەتە سێ فەوج. مووچەکانیشیان لەلایەن هاوپەیمانانی نێودەوڵەتیی دژی داعش دابین دەکرێت.