موقەدەم فازڵ حاجی، گوتەبێژی پۆلیسی هاتووچۆی هەولێر بە تۆڕی میدیایی رووداوی راگەیاند، کاژێر ١٠: ٣٠ی بەیانی ئەمڕۆ چوارشەممە، لە گەڕەکی ٣٢ی پارکی هەولێر، لە یەکێک لەکۆڵانە لاوەکییەکان مێردمنداڵێکی تەمەن ١٤ ساڵ بە ئۆتۆمبێلێکی جۆری نیسانی تایبەت، خۆی کێشا بە چوار ئۆتۆمبێل کە لەبەر دەرگای ماڵەکاندا راگیرابوون و دواتریش بەهۆی خێراییەوە کۆنتڕۆلی لەدەستدا و وەرگەڕا.  فازڵ حاجی گوتی: "رووداوەکە هیچ زیانێکی گیانی نەبووە، بەڵام زیانێکی ماددی زۆر بە پێنج ئۆتۆمبێل کەوتووە".  لەبارەی لێکۆڵینەوەکان لەگەڵ شۆفێرەکە و دایک و باوکیدا، گوتەبێژی پۆلیسی هاتووچۆی هەولێر دەڵێت: "دایک و باوکی منداڵەکە پێیانگوتووین، کە بە دزییەوە سویچی ئۆتۆمبێلەکەی بردووە، بەڵام ئەوە قسەی زۆربەی ئەو دایک و باوکانەیە، کە ئۆتۆمبێل دەدەنە منداڵەکانیان".