کەیتی کایزەر، جێگری کۆنسوڵی گشتیی ئەمریکا لە هەرێمی کوردستان تاجەگوڵینەی رێزی لەسەر مەزارگەی شەهیدانی هەڵەبجە دانا، هەروەها رایگەیاند: "پێکەوە پابەندین بە دڵنیاییدان لەوەی کە کارەساتی دڵتەزێنی وەک ئەوەی لێرە روویدا هەرگیز دووبارە نەبێتەوە. "  ٣٣ ساڵ بەر لە ئێستا، حکومەتی پێشووی عێراق هەڵەبجەی کیمیاباران کرد، ئەمڕۆش پارێزگاری هەڵەبجە، ژمارەیەک لە بەرپرسان و هاونیشتمانیان بەپێ بەرەو مۆنیۆمێنتی کیمیاباران بەڕێکەوتن.  رۆژی ١٦ ـی سێی ساڵی ١٩٨٨ فڕۆکە جەنگییەکانی سوپای عێراق بە بۆمبی کیمیایی هێرشیان کردە سەر شاری هەڵەبجە و بەو هۆیەوە زیاتر لە ٥ هەزار کەس، لە دانیشتووانی شارەکە، بە پیر و گەنج، پیاو و ئافرەت و منداڵەوە گیانیان لەدەستدا. هەزاران دیکەش بریندار بوون، کە هەندێکیان تاوەکو ئێستا بەدەست برینەکانیان دەناڵێنن.  ساڵانی پێشوو لەمڕۆژەدا رێوڕەسم و یادکردنەوەی کیمیابارانی هەڵەبجە بەفراوانی لە سەرانسەری کوردستاندا بەڕێوەدەچوو، ئەمساڵ بەهۆی مەترسییەکانی کۆرۆناوە، یادکردنەوەکە سنووردارە، بەڵام وەک باوە لە کاژێر ١١: ٠٥ خولەکی پێشنیوەڕۆ، بەشێک لە خەڵکی لە سەرانسەری هەرێمی کوردستاندا، بەڕاوەستان رێز لە قوربانییانی کیمیابارانی هەڵەبجە دەگرن.