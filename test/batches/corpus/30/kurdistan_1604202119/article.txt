ئیبراهیم شێخۆ، گوتەبێژی رێکخراوی مافی مرۆڤی عەفرین بە تۆڕی میدیایی رووداوی راگەیاند، كەسێك بەناوی محەممەد جاسم ناسراو بە ئەبو عەمشە، فەرماندەی گرووپی سوڵتان سلێمان، كە هێزەكانی لە شارەدێی شیێ جێگیرن، لەژێر هەڕەشەی چەكدارییدا گوشار دەخاتە سەر دانیشتووانی كوردی رەسەنی شارەدێكە و گوندەكانی دەوروبەری بۆ ئەوەی زەوییەكانیان بفرۆشن و ناچاریان دەكات واژۆ لەسەر گرێبەستی كڕینی زەوی و زارەكانیان بكەن.   لە بەشێکی دیکەی قسەکانیدا ئیبراهیم شێخۆ ئاماژەی بەوەدا، رۆژی ١١ی نیسانی ٢٠٢١، ئەبو عەمشە هەڕەشەی لە حەوت هاونیشتمانی كوردی خەڵكی گوندی قەرمەتلەق كردووە بۆ ئەوەی زەوییەكانیان لێ زەوتبكەن. زەوییەكان دەكەونە سەر رێگەی سەرەكیی گوندەكە لە نزیك بنكەی تەندروستیی شارەدێكە، بەڵام هاونیشتمانییەكان بەهۆی ئەوەی واژۆیان نەكردووە، ئەبوعەمشە لە رێگەی شارەوانییەكانەوە نووسراوی دەستبەسەرداگرتنی زەوییەكانی پێشانداون. بەمەش هاونیشتمانییەكانی ناچاركردووە واژۆ لەسەر گرێبەستەكە بكەن.   رێكخراوی مافی مرۆڤی عەفرین گوتیشی، بەهاوئاهەنگیی لەگەڵ دەزگای ئافادی توركی و بەسپۆنسەری قەتەر و بەپاڵپشتیی حكومەتی كاتیی سووری لە ناوچەكە و بەپشتبەستن بە رێككەوتنە جیاوازە هەرێمی و نێودەوڵەتییەكان، یەكەیەكی نیشتەجێبوونی تایبەت بۆ ئاوارە و پەنابەرە سوورییەكانی ناوچەكانی دیكە لەسەر رووبەری ٤٠ دۆنم زەوی دروستدەكرێت كە ٢٠٠ خانوو لەخۆ دەگرێت.   ئیبراهیم شێخۆ رایگەیاند، "گرووپە چەکدارەکانی نزیک لە تورکیا لەلایەن رێکخراوە خێرخوازییەکانی نزیک لە ئیخوان موسلمینەوە یارمەتی دارایی گەورەیان پێشکێشکراوە بۆ کڕینی زەوی هاونیشتمانیی کورد لە عەفرین و دەیانەوێت پرۆسەی بەعەرەبکردن لەو ناوچەیە درێژە پێبدەن و نزیکەی ٤٠٠٠ تاوەکو ٥٠٠٠ عەرەب و تورکمانیان لە ناوچەکانی دیکەوە هێناوەتە عەفرین".   رێكخراوی مافەكانی مرۆڤ لە عەفرین راشیگەیاند، ئەو هاونیشتمانییە كوردانەی كە لەژێر هەڕەشەی چەكدارییدا ناچاركراون واژۆی گرێبەستی فرۆشتنی زەوییەکانیان بكەن ئەمانەن:   یەكەم: جەمیل محەممەد حاجی ئیبراهیم شێخو، لە بری باوكە كۆچكردووەكەی دەستبەرداری ٦٠٠٠ مەتر زەوی بووە.   دووەم: جەمیل خەلیل شێخۆ: فەریدی كوڕی لە بری باوكی واژۆی كردووە بۆ دەستبەرداربوون لە ٩٠٠٠ مەتر زەوی.   سێیەم: یوسف حەنان مەعمۆ: دەستبەرداری ٢٠٠٠ مەتر زەوی بووە.   چوارەم: شێخ حوسێن ناسراو بە خۆجە: دەستبەرداری ٧٠٠٠ مەتر زەوی بووە.  پێنجەم: ئەحمەد مستەفا ناسراو بە ئەحۆی مستە: دەستبەردرای ٧٠٠٠ مەتر زەوی بووە.   شەشەم: رەشید سلێمان ناسراو بە رەشكوریە: دەستبەرداری ٢٠٠٠ مەتر زەوی بووە.   حەوتەم: محەممەد عەلی مەستك: دەستبەرداری ٦٠٠٠ هەزار مەتر زەوی بووە.