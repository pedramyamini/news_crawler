عیزەدین یوسف ناتوانێت هاتووچۆ بکات و لە شەش مانگییەوە بەدوای چارەسەردا دەگەڕێت. ئەو خەڵکی قامشلۆی رۆژئاوای کوردستانە.  عیزەدین ١٠ نەخۆشیی جۆراوجۆری هەیە، دوو لەوانە دەگمەنن. یوسف عیزەدین، باوکی منداڵەکە دەڵێت، شەوانە لە ٣ تاوەکو ٤ بەیانی هەڵدەستین بۆ ئەوەی بزانین هەناسە دەدات یاخود مردووە.  یوسف عیزەدین لە بەشێکی دیکەی قسەکانیدا دەڵێت، هاتوومەتە باشووری کوردستان بۆ ئەوەی خێرخوازان و حکومەت هاوکاریم بکەن و داوا دەکەم لە نێو کەمپی دۆمیز شوێنێکمان پێبدەن.   د. ئاشوور یوحەنا، پزیشکی تایبەتمەندی دڵ و دەمار سەبارەت بە نەخۆشییەکەی عیزەدین دەڵێت "نەخۆشییەکەی عیزەدین دەگمەنە، بۆ چارەسەریی پێویستی بە سەنتەرێکی پێشکەوتووە، چونکە شاخوێنبەری دڵی عیزەدین حەوت سانتیمەتر گەورە بووە. "  ئەو پزیشکە لە بەشێکی دیکەی قسەکانیدا دەڵێت، لە عێراق و هەرێمی کوردستان چارەسەری عیزەدین نییە و پێویستە ببرێتە دەرەوەی هەرێمی کوردستان.