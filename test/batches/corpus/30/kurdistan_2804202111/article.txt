رۆژی چوارشەممە ٢٨ - ٠٤ - ٢٠٢١ مەسرور بارزانی، سەرۆکوەزیرانی هەرێمی کوردستان، بە ئامادەبوونی قوباد تاڵەبانی، جێگری سەرۆکوەزیران، سەرۆکایەتیی کۆبوونەوەی هەفتانەی ئەنجوومەنی وەزیرانی هەرێمی کوردستانی کرد.  بەپێی راگەیێندراوێکی حکومەتی هەرێمی کوردستان، لە بڕگەی یەکەمی کۆبوونەوەکەدا، ئاوات شێخ جەناب، وەزیری دارایی و ئابووری و دارا رەشید، وەزیری پلاندان راپۆرتێکیان تایبەت بە دوا ژمارەکانی پرۆژە بودجەی هەرێمی کوردستان بۆ ساڵی ٢٠٢١ خستەڕوو.  ئەنجومەنی وەزیران بڕیاریدا لیژنەیەک پێکبهێندرێت بۆئەوەی تێبینی و پێشنیارەکانی ئەنجوومەنەکە لەناو پرۆژە یاساکە جێگیر بکرێن و دواتر ئامادە بکرێت بۆ پەسندکردنی کۆتایی ئەنجوومەنی وەزیران و دواتر رەوانەی پەرلەمان بکرێت.  لە بڕگەی دووەمی کارنامەی کۆبوونەوەکە، جێگری سەرۆکی ئەنجوومەنی وەزیران دەرئەنجامی کۆبوونەوەی تایبەت بە رووبەڕووبوونەوەی وشکەساڵیی خستەڕوو، تێیدا وەزارەتە پەیوەندیدارەکان و پارێزگاکان و ئیدارە سەربەخۆکان پێشنیار و پلان و کاری لەپێشینەی خۆیان پێشکێش کردووە و وا بڕیارە ھەفتەی داھاتوو پلانی سەرتاسەری بۆ رووبەڕووبوونەوەی وشكەساڵی ئامادە ببێت تاوەکو لە ئەنجوومەنی وەزیران پەسندبکرێت و لە نزیکترین دەرفەتدا بکەوێتە واری جێبەجێکردن.  هەروەها ئەنجوومەنی وەزیران پێنج پرۆژە یاسای پەسندکرد کە بریتیبوون لە "پرۆژە یاسای دادگەی تاوانکاریی تایبەتمەند بە تاوانەکانی داعش لە هەرێمی کوردستان - عێراق، پرۆژە یاسای بەرکارکردن و هەمواری پیادەکردنی یاسای وەبەرهێنانی پیشەسازیی هەردوو کەرتی تایبەت و تێکەڵاو ژمارە (٢٠)ی ساڵی ١٩٩٨ی هەموارکراو لە هەرێمی کوردستان - عێراق، پرۆژە یاسای هەموارکردنی یاساکانی  یەکێتیی ژوورەکانی بازرگانی و پیشەسازی، یاسای وەزارەتی بازرگانی و پیشەسازی، یاسای بازرگانی"، بڕیاریش درا پرۆژە یاساکان رەوانەی پەرلەمان بکرێن بۆ تەشریعکردنیان.