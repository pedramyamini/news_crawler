لە پەیامێکدا بۆ چل و حەوتەمین ساڵیادی بۆردوومانکردنی قەڵادزێ سەرۆک مەسعود بارزانی لە هەژماری فەرمیی خۆی لە تویتەر پەیامێکی بڵاوکردەوە و رایگەیاند: "تاوانی بۆردوومانكردنی قەڵادزێ بەشێك بوو لە دەستپێكردنی سیاسەتی جینۆساید كە لەلایەن رژێمی بەعسەوە بۆ پاكتاوكردن و قڕكردنی گەلی كوردستان پلانی بۆ دانرابوو".  ٤٧ ساڵ لەمەوبەر فڕۆكە جەنگییەكانی رژێمی پێشووی عێراق لە بۆردوومانی شاری قەڵادزێدا سەدان هاونیشتمانی، مامۆستای زانكۆ و قوتابییان شەهید كرد.  ٢٤ ـی نیسانی ١٩٧٤ کاتێک هاونیشتمانیانی قەڵادزێ سەرقاڵی ژیانی خۆیان بوون، چوار فڕۆکەی سیخۆی حکومەتی ئەوکاتی عێراق بۆمبارانی کردن، بەو هۆیەوە ١٢٣ هاونیشتمانی شەهیدبوون و ٤٠٠ کەسی دیکەش بریندار بوون.  لە ٢٤ - ٠٤ - ١٩٨٢ هاونیشتمانیانی قەڵادزێ بڕیاریاندا یادی بۆمبارانی شارۆچکەکەیان بکەنەوە، بەڵام ئەم یادکردنەوە بۆ راپەڕین گۆڕاو حکومەتی ئەو کاتی عێراقیش بە هێزی چەکداری کۆتایی بە راپەڕینەکە هێنا.