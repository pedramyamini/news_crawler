هاونیشتمانییەک باس لەوە دەکات، هەموو شتێکی پیس فڕێدەدەنە نێو ئاوی خابوورەوە "تەنانەت گیانەوەر، مریشک و سەگیش فڕێدەدەنە نێو ئاوی رووبارەکە". هاونیشتمانییەکی دیکە دەڵێت، هەرکەسێک دەوروبەری خۆی پاکبکاتەوە، زبڵ و خاشاک لە شارەکە نامێنێت.  سەرۆکی بۆردی رێکخراوێکی پاراستنی ژینگە لە زاخۆ لێکۆڵینەوەیەکی کردووە و ئەنجامەکەی داوەتە وەزارەتی شارەوانی و گەشتوگوزار، تێیدا رێکخراوەکەیان جەخت لە زیادبوونی رێژەی زبڵ و خاشاک لەنێو ئاوی رووباری خابوور دەکاتەوە و مەترسیی ئەوە دەخاتەڕوو کە ئاوەکە بەکەڵکی خواردنەوە نایەت، نە بۆ مرۆڤ و نە بۆ ئاژەڵ.  سەعید رەزڤان، سەرۆکی بۆردی رێکخراوی فەرەشین بۆ پاراستنی ژینگە دەڵێت "پێشتر ١٦ جۆری ماسیمان لە رووباری خابوور هەبوو، بەڵام ئێستا چوار جۆر ماون، کاتێک ئاو پیس دەبێت لە هاوینان، رێژەی ئاوی پیس و زبڵ لە ئاوی پاک زیاتر دەبێت، هەربۆیە ماسی ناتوانێت تێیدا بژی".  ساڵانە لە زاخۆ نزیکەی ٤٥ ملیۆن دینار بۆ پاککردنەوەی ئاو لە زبڵ و خاشاک خەرج دەکرێت، کە دەبێتە هۆی لەکارکەوتنی ئامێرەکانی گواستنەوەی ئاو و بۆرییەکان.  ساڵح حەسەن، بەڕێوەبەری ئاوی زاخۆ رایگەیاند "رووباری خابوور لە چەند شار و ناحیەیەکەوە دێت تاوەکو دەگاتە نێو زاخۆ، ئەم خۆڵ و خاشاکە هەمووی لە شوێنی گواستنەوەی ئاو کۆدەبێتەوە، ساڵانە ١٠ بۆ ١٢ جار تیمی غەواس دێن پاکیدەکەنەوە. هەندێکجار بەڕێوەبەرایەتییەکەمان خۆیان ئەو کارە دەکەن".  رووباری خابوور بە درێژایی ١٧ کیلۆمەتر بەنێو سەنتەری زاخۆدا تێدەپەڕێت، زبڵ و خاشاکی چوار گەڕەک و نزیکەی ١٥ گوند تێکەڵی ئاوەکە دەکرێن.