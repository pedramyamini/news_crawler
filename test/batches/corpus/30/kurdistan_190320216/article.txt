لە سەرەتای مانگی ئەیلوولی ٢٠٢٠، دوو خوشکی دانیشتووی چەمچەماڵ دوای سێ رۆژ لە دیارنەمانیان، تەرمەکانیان دۆزرایەوە، ئەوکات رووداو وەکو یەکەم دەزگەی میدیایی لەگەڵ تیمەکانى قایمقامییەت، پۆلیس، ئاسایش و تەندروستیى چەمچەماڵ چووە ئەو شوێنەی کە تەرمەکانی تێدا شاردرابووەوە.  دوای نزیکەی شەش مانگ لەو رووداوە، بکوژی سەرەکی ئەو دوو کچە، کە دەگوترێ باوکیانە، تائێستا دەستگیرنەکراوە.  عەمید محەممەد عەبدی، بەڕێوەبەری پۆلیسی چەمچەماڵ بە (تۆڕی میدیایی رووداو) ی راگەیاند: "لەسەر کوشتنی کەیسی دوو خووشکەکەی چەمچەماڵ چوار کەس دەستگیرکراون، تۆمەتبارانی سەرەکی رووداوەکەش باوک و برایەکی کچەکانن، بە تایبەتی باوکیان، بەڵام تائێستا دەستگیرنەکراوە، چونکە لە دەرەوەی سنووری پارێزگای سلێمانی نیشتەجێیە و ئاگادارین ماوەیەک لەمەوبەر چووەتە دەرەوەی هەرێمی کوردستان".  سەبارەت بە شوێنی ئێستای تۆمەتبارەکە، عەمید محەممەد عەبدی گوتی: "ئێستا لە دەرەوەی قەزای چەمچەماڵ و سلێمانی نیشتەجێیە، بۆیە نەمانتوانیوە دەستگیری بکەین، گشتاندنمان کردووە بۆ هەموو خاڵە سنوورییەکان و فرۆکەخانەکانیش، ئێستا تەواو ئاگاداری جموجۆڵەکانین بەزووترین کات دەستگیری دەکەین "  بەگوتەی بەڕێوەبەری پۆلیسی چەمچەماڵ، ئەو چوار کەسەی دەستگیرکراون، مامی کچەکانن و ٧٥ رۆژ دوای رووداوەکە دەستگیرکراون، ئەوان دەڵێن دەستیان لە کوشتنەکاندا نییە، بەڵام یەکێک لە مامەکانی ئەو دوو کچە گوتوویەتی باوکی دوو کچەکە بە تەلەفۆن ئاگاداری کردونەتەوە، ئەوانیش لە شاردنەوەی تەرمەکان هاوکاریان کردووە، ئێستا ئەوان "بەتۆمەتی شاردنەوەی تەرمەکان و هەواڵنەدان بە دەزگا ئەمنیەکان دەستگیرکراون ".  سەبارەت بەهۆکاری کوشتنی دوو خوشکەکەش، مامەکەیان بە پۆلیسی گوتووە: "براکەمان بەهۆی کێشەیەکی کۆمەڵایەتییەوە دوو کچەکەی خۆی کوشتوون".  رۆژی ٩ - ٩ - ٢٠٢٠ دوو خوشکی دانیشتووی شارۆچکەی چەمچەماڵ بە ناوەکانی هێلین و ئاوارە، کە تەمەنیان ١٧ و ١٩ ساڵ بوو. دوای سێ رۆژ لە دیارنەمانیان، تەرمەکانیان لە گۆڕستانێکی کۆنی سنووری قەزای چەمچەماڵ دۆزرانەوە.