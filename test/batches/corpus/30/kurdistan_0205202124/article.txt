تاهیر عەبدوڵڵا، بەرپرسی فڕۆکەخانەی نێودەوڵەتیی سلێمانی بە تۆڕی میدیایی رووداوی راگەیاند، گەشتە ئاسمانییەکانی نێوان سلێمانی و تاران دەستیانپێکردووەتەوە و ئەمشەو یەکشەممە کاژێر ١١: ٠٠ فڕۆکەیەکی ئێرانی لە فڕۆکەخانەی سلێمانی دەنیشێتەوە.  هاوکات ئەحمەد هۆشیار، بەڕێوەبەری فڕۆکەخانەی نێودەوڵەتیی هەولێر بە رووداوی راگەیاند، رەزامەندی لەسەر دەستپێکردنەوەی گەشتە ئاسمانییەکانی نێوان هەولێر و تاران دراوە و ئێستا هاتووچۆ ئاسایی بووەتەوە.  لەبارەی گەشت و گەشتیارانیشەوە بەڕێوەبەری فڕۆکەخانەی نێودەوڵەتیی هەولێر گوتی: "بەپێی رێنماییەکانی لیژنەی باڵای رووبەڕووبوونەوەی کۆرۆنا دەبن".  لە سەرەتای بڵاوبوونەوەی کۆرۆنا گەشتە ئاسمانییەکانی نێوان عێراق و ئێران راگیران، دواتر بۆ ماوەیەک دەستیپێکردووە، بەڵام زۆری نەخایاند لەبەر زیاتر تەشەنەکردنی کۆرۆنای گۆڕاو، لیژنەی باڵای تەندروستیی و سەلامەتی نیشتمانیی عێراق بڕیاریدا گەشتەکانی بۆ بەریتانیا، نەمسا، بەلجیكا، دانیمارك، فینلەندا، فەرەنسا، جۆرجیا، ئەڵمانیا، یۆنان، ئیرلەندا، لۆكسمبۆرگ، سلۆڤاكیا، ئیسپانیا، بەڕازیل، ئەمریكا، هیندستان، ئوستڕالیا، ژاپۆن، باشووری ئەفریقا، زامبیا و ئێران رابگرێت.