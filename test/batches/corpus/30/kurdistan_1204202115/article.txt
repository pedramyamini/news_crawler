رۆژی شەممە ١٠ - ٠٤ - ٢٠٢١ دیوانی پارێزگای هەولێر لەگەڵ لیژنەی هاوبەشی قایمقامیەتی ناوەندی هەولێر کۆبووەوە، تەوەری سەرەکیی کۆبوونەوەکە لەبارەی کۆنترۆڵکردنی نرخی بازاڕ بوو لە مانگی رەمەزان، بەو پێیەی کە ساڵانی دیکە لەو مانگەدا نرخی بەشێک لە کەلوپەلەکان گران دەبن.  ئومێد خۆشناو، پارێزگاری هەولێر بە تۆڕی میدیایی رووداوی رایگەیاند: "لیژنەی هاوبەشی قایمقامییەتمان راسپاردووە بۆ ئەوەی تووندترین مامەڵە لەگەڵ ئەو کەسانە بکەن کە نرخی خۆراک و پێداویستییەکان لەسەر هاوڵاتییان زیاد دەکەن".  ئومێد خۆشناو ئاماژەی بەوەشکرد: "ئەو چێشتخانە و خواردنگانەی کراوە دەبن دەبێت شوێنەکانیان بەتەواوی بەپەردە داپۆشراوبێت و رەچاوی رێزگرتن لە رۆژووگران بکات، بەپێچەوانەوە رێکاری تووندیان بەرامبەر دەگیرێتەبەر".  ئەمڕۆ دووشەممە ١٢ی نیسان، لەگەڵ لیژنەکانی سەر بە قایمقامیەتی هەڵەبجە کۆبوونەوە و بڕیارماندا لیژنەکان ٢٤ کاژێر بەسەر فرۆشیاراندا بگەڕێن و چاودێرییان بکەن، هەروەها نوێنەریشیان لە بازگەکاندا داناون بۆ ئەوەی چاودێری نرخ و کوالێتی بەرهەمی هاوردە بۆ هەڵەبجە بکەن.  نوخشە ناسیح، قایمقامی هەڵەبجە گوتی: "هەر فرۆشیارێک یاری بە نرخ بکات، بە داخستنی شوێنی کارەکەی و سزای ماددی، سزا دەدرێت".   "لە مانگی رەمەزاندا چاودێرییەکان چڕتر دەکەینەوە و رێگە بە گرانکردنی نرخ و ساخکردنەوەی خواردن و کاڵای زیان بەخش نادەین" ئەمە هۆشداری قایمقامی سلێمانییە بۆ فرۆشیاران و دەڵێت" ھەر کەسێک پابەند نەبێت رووبەڕووی سزای تووند دەکرێتەوە".  ئەمڕۆ دووشەممە ١٢ نیسانی ٢٠٢١، ئاوات محەممەد، قائیمقامی سلێمانی لەگەڵ سەرۆک و ئەندامانی لیژنە ھاوبەشەکانی قایمقامیەتی سلێمانی کۆبووەوە و پلانی لیژنەکان بۆ مانگی رەمەزان دانرا.  قایمقامی سلێمانی راگەیێندراوێکی بڵاوکردەوە و دەڵێت "لە مانگی رەمەزاندا لیژنەکان چاودێرییەکانیان چڕتر دەکەنەوە و بەرۆژ و شەو سەردانی ھەموو ئەو شوێنانە دەکەن کە خواردن و پێداویستی تێدا دەفرۆشرێت، رێگە بە گرانکردنی نرخ و ساخکردنەوەی خواردن و کاڵای زیانبەخش نادەن و ھەر کەسێک پابەند نەبێت رووبەڕووی سزای تووندی یاسایی دەکرێتەوە".  قایمقامی سلێمانی لیژنە ھاوبەشەکانی راسپارد لە پێناو تەندروستی و بەرژەوەندی گشتی، بە وردی بەدواداچوون بکەن و رێگە بەھیچ جۆرە سەرپێچییەک نەدەن.