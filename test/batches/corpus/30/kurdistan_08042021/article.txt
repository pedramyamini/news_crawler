فازڵ بەشارەتی، بەرپرسی پێشووی لقی ١٢ی پارتی دیموکراتی کوردستان بە تۆڕی میدیایی رووداوی راگەیاند، بەهۆی نارنجۆکەکەوە زیان بە ئۆتۆمبێل و شووشەی پەنجەرەی ماڵە دراوسێکەیان گەیشتووە، بەڵام هیچ زیانێکی گیانی نەبووە.  بە گوتەی فازڵ بەشارەتی، بکەرانی ئەو کارە لەڕێگەی بەکارهێنانی ماتۆڕسکیلێک ویستوویانە نارنجۆکەکە فڕێبدەنە ماڵەکەیەوە، بەڵام بەهۆی پەلەپەل و شڵەژانیان نارنجۆکەکە کەوتووەتە ماڵێکی دراوسێی، لەوکاتەشدا ئەو لە ماڵەوە نەبووە و دەڵێت، ئەم کارانە هەمیشە هەن و "لەلای من زۆر ئاساییە و کارێکی زۆر ترسنۆکانەیان کردووە، چونکە ئەوان زۆر باش دەزانن من لەم ماڵەمدا نەبووم، دوو ماڵمان هەیە، لە ماڵەکەی دیکەم بووم و ئەوانیش نارنجۆکەکەیان بۆ ئەو ماڵە فڕێداوە کە منی لێنەبووم".  بەرپرسی پێشووی لقی ١٢ی پارتی دیموکراتی کوردستان دەڵێت، سکاڵای لە هیچ کەسێک نییە و داوا لە لایەنە پەیوەندیدارەکان دەکات بکەرانی ئەو کردەوە ئاشکرا بکەن، گوتیشی، گومانی لە هیچ کەسێک نییە بەڵام "لە رۆژانی رابردوو لێدوانم هەبوو لە یەکێک لە راگەیاندنەکان، لەوانەیە قسەکانم خەڵکێکی سەخڵەت کردبێت، کەسێکیش بۆی نووسیوم چاوەڕوانی کردەوەیەکی لەو شێوەیە بکە کە رووبەڕووت دەبێتەوە".  فازڵ بەشارەتی هیوای خواست ئەو کەسە "لەخۆیەوە ئەو قسەیەی کردبێت"، بەڵام ناوی ئەو کەسە بە دەزگا ئەمنییەکان دەدات بۆئەوەی بەدواداچوون بۆ ئەو جۆرە هەڕەشانە بکەن.  بە گوتەی خۆی، کاتێک بەرپرسی لقی ١٢ی پارتییش بووە، سێ جاری دیکەش تەقە لە ماڵەکەی کراوە، "هەمیشەش هەڕەشەی لێ کراوە"، ئاماژەی بەوەش کرد کە ئەمە نابێتە دەستکەوت بۆیان و ئەوان بەم جۆرە کارانە راهاتوون.