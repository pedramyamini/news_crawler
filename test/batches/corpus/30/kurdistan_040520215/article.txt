فیدراسیۆنی کۆمەڵەکانی دێرسم و فیدراسیۆنی دیموکراسی یەکێتیی ئەوروپای دێرسم بۆ یادکردنەوەی قوربانیانی ئەو کۆمەڵکوژییە لە سەرتاسەری جیهان داوا لە دامەزراوە دیموکراتخوازەکان، ئەندامانی کۆمەڵە و ریکخراوەکان و دۆستانی دێرسم دەکات ئەمڕۆ سێشەممە ٤ ـی ئایار کاژێر ١٩: ٣٧ خولەک لە ماڵەکانی خۆیاندا مۆم دابگیرسێنن و لە تۆڕە کۆمەڵایەتییەکان وێنەکانیان دابنێن.   پارتی دیموکراتی گەلان - هەدەپە لە یادی ٨٤ ساڵەی کۆمەڵکوژیی دێرسم داوای دامەزراندنی کۆمیسیۆنێکی کرد لە پەرلەمانی تورکیا بۆ لێکۆڵینەوە لەو کۆمەڵکوژییە.    عەلیجان ئۆنلو، پەرلەمانتاری هەدەپە لە بازنەی دێرسم رایگەیاند، داواکارییەکەی پێشکێشی سەرۆکایەتیی پەرلەمان کردووە و پێویستە کۆمیسیۆنێک بۆ لێکۆڵینەوە لە کۆمەڵکوژیی دێرسم پێکبهێنرێ کە رۆژی ٤ ـی ئایاری ١٩٣٧ بە بڕیاری ئەنجوومەنی وەزیرانی تورکیا دەستیپێکرد.   عەلیجان ئۆنلو ئاماژەی بەوەدا، پێویستە دەوڵەتی تورکیا کۆمەڵکوژیی دێرسم قبووڵ بکات و داوای لێبوردن لە خەڵکی دێرسم بکات. داوایەکی دیکەی ئەو پەرلەمانتارە ئاشکراکردنی شوێنی گۆڕی سەید رەزا و هاوڕێکانی، دەستنیشانکردنی گۆڕە بەکۆمەڵەکان و دۆزینەوەی کچە ونبووەکانی دێرسمە.   هەدەپە دەڵێت لە کۆمەڵکوژییەکەدا نزیکەی ٧٠ هەزار کەس کوژراون و بە دەیان هەزار کەسیش راگوێزراون، هەروەها داوا دەکات بەڵگەکانی ئەرشیڤ ئاشکرا بکرێن و ئەنجامدەرانی کۆمەڵکوژییەکە دادگایی بکرێن.   بەڵگەفیلمی رووداو بەناوی '' دێرسم ٣٨ '' وردەکارییەکانی ئەو کۆمەڵکوژییە دەگێڕێتەوە: