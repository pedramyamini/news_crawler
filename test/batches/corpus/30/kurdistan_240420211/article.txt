ئەمڕۆ شەممە سەرۆکی هەرێمی کوردستان لە تویتەری خۆی رایگەیاند، "له بۆردوومانى فڕۆكه جه‌نگييه‌كانى رژێمى ئه‌وساى عێراق ١٢٣ هاووڵاتى و فه‌رمانبه‌ر و قوتابى و مامۆستاى زانكۆ شه‌هيد و زياتر له ٤٠٠ ى ديكه‌ش بريندار بوون. سڵاو و دروود بۆ گيانى پاكيان ده‌نێرين".  هەروەها مەسرور بارزانی، سەرۆکوەزیرانی هەرێمی کوردستان لە تویتەری خۆی پەیامێکی بڵاوکردەوە و رایگەیاند، "لە ساڵڕۆژی بۆردوومانکردنی شاری قەڵادزێ لەلایەن رژێمی دیکتاتۆری بەعسەوە کە بووە هۆی شەهید و برینداربوونی سەدان کەسی بێتاوان کە بەشێکی زۆریان قوتابی زانکۆی سلێمانی بوون کە ئەوکات لە قەڵادزێ بوو.. سەری رێز و نەوازش بۆ شەهیدان دادەنوێنین".  ٢٤ ـی نیسانی ١٩٧٤ کاتێک هاونیشتمانیانی قەڵادزێ سەرقاڵی ژیانی خۆیان بوون، چوار فڕۆکەی سیخۆی حکومەتی ئەوکاتی عێراق بۆمبارانی کردن، بەو هۆیەوە ١٢٣ هاونیشتمانی شەهیدبوون و ٤٠٠ کەسی دیکەش بریندار بوون.  لە ٢٤ - ٠٤ - ١٩٨٢ هاونیشتمانیانی قەڵادزێ بڕیاریاندا یادی بۆمبارانی شارۆچکەکەیان بکەنەوە، بەڵام ئەم یادکردنەوە بۆ راپەڕین گۆڕاو حکومەتی ئەو کاتی عێراقیش بە هێزی چەکداری کۆتایی بە راپەڕینەکە هێنا.  مەسرور بارزانی لەبارەی رووداوەکەی ساڵی ١٩٨٢ دەنووسێت، "هەروەها لە ٢٤ی نیسانی ١٩٨٢ رژێمی بەعس تاوانێکی دیکەی بەرامبەر شارەکە ئەنجامدا و خۆپێشاندانێکی گوللەباران کرد کە بۆ رێزگرتن لە قوربانیانی بۆردوومانی قەڵادزێ رێکخرا بوو".