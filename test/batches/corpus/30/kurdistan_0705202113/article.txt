ئەمڕۆ هەینی ٠٧ - ٠٥ - ٢٠٢١ فراکسیۆنی پارتی لە راگەیێندراوێکدا رایدەگەیێنێت، "دەست خۆشی لە هیچ کەسێک ناکەین بێتوو ئازادی و دیموکراسی و بەرگی رۆژنامەگەری بکاتە سێبەرێک لە پەنایدا سیخوڕی و کاری تێکدەرانە و پلانی تێکدانی هەرێمی کوردستان دابڕێژێت".  دوێنێ دادگەی پێداچوونەوە لە نووسراوێکدا رایگەیاند، دادگە بە بڕیاری حوکمدراوانی دهۆکدا چووەوە و سزاکەی پەسندکرد، کە شەش ساڵ زیندانیکردنە بۆ هەر یەکێکیان. ئەو بڕیارە پێشتر لەلایەن دادگەی تاوانەکانی دووی هەولێرەوە دەرچووبوو.  لەبارەی بڕیاری دادگە و ئەو کاردانەوانەی بە دوایدا هات، فراکسیۆنی پارتی لە راگەیێندراوەکەیدا دەڵێت، "بەداخەوە لە چەند رۆژی رابردوو لە دوای بڕیاری دادگە بۆ چەند دەستگیرکراوێک کە لەژێر رۆشنایی بەڵگە و دۆکیۆمێنت و دانپێدانانی خۆیاندا و بە ھەموو پرۆسەیەکی یاسایی و کراوەدا بەپێی حوکمی یاسا بەرکارەکان سزادراون، ھەندێ لایەن و فراكسیۆنی پەرلەمان دوور لە بنەماکانی جیایی نێوان دەسەڵاتی دادوەری و پەرلەمان کەوتوونەتە وێزەی دادگا و سەروەری یاسا".  لە بەشێکی دیکەی راگەیێندراوەکەی فراکسیۆنی پارتیدا هاتووە، "ئێمە دەمانەوێت دادگە ئازایەنە هەموو بڕیارێکی عادیلانە بدات و لەژێر کاریگەریی هەست و سۆز و دەستوەرداندا نەبێت، لیژنەکانی پەرلەمان دەبێت بزانن زەوی دزین و قاچاخی و ماددەی هۆشبەر و خواردنی بەسەرچوو دوگی قاچاخ لەبری دروستکردنی میدیا و پەیج و جنێودان بە قازانجەکانیان و پڕکردنی گیرفانی قاچاخچییەکان".  رۆژی ٧ ـی تشرینی یەکەمی ٢٠٢٠، پێنج رۆژنامەڤان و چالاکڤان دەستگیرکران. رۆژی ٠٤ - ٠٣ - ٢٠٢١ ئەنجوومەنی ئاسایشی هەرێمی کوردستان "دانپێدانانی" حوکمدراوانی بادینانی بڵاوکردەوە و ئاماژە بەوە کرد "لە پرۆسەی لێکۆڵینەوەکاندا بەپێی بەڵگە و دانپێدانانیان ئەوە سەلمێندرا کە پەیوەندیی راستەوخۆیان بە پەکەکە و چەندین لایەنی دیکە هەبووە". بەڵام سێ ئەندامی ئەنجوومەنەکە رایانگەیاند: "به هیچ جۆرێك ئاگاداری ئه‌و راپۆرت و دانپێدانانه نین".  بڕیارەکەی دادگەی کاردانەوەی بەدوای خۆیدا هێنا، دەقی بڕیارەکەی دادگا باس لەوە دەکات رۆژنامەڤانەکان پارەیان لە کۆنسوڵخانەی ئەڵمانیا وەرگرتووە و هەروەها ئاماژە بەوەشکراوە کە ئەوان لە هۆتێلێک لەگەڵ کۆنسوڵی ئەڵمانیا لە هەولێر کۆبوونەتەوە، سەبارەت بەو بڕگەیەی دەقەکەش، وەزارەتی دەرەوەی ئەڵمانیا دەڵێت؛ "بە نیگەرانییەکی زۆرەوە دەڕوانینە ئاماژەدان بە پەیوەندی نێوان هەندێک لەو تۆمەتبارانە لەگەڵ کۆنسوڵخانەی ئەڵمانیا لە هەولێر".  مەکتەبی سیاسی یەکێتیی نیشتمانیی کوردستانیش، لە راگەیێندراوێکدا دەڵێت، "بەوپەڕی نیگەرانییەوە دەڕوانینە بڕیاری دادگەی تەمیزی ھەرێم لەبارەی پەسندکردنی سزای ناعادیلانەی سەر چالاکوان و رۆژنامەنووسە دەستگیراوەکانی بادینان". یەکێتی پێشهاتێكی له‌و جۆره‌ش بە "مەترسییەکی گەورە" لەسەر سەروەریی دادگەکان، بنەماکانی مافی مرۆڤ، دیموکراسی و ئازادیی راده‌ربڕین له‌ناو هه‌رێمی کوردستان ناودەبات و دەشڵێت "وێنای ھەرێمی کوردستانیش لەبەرچاوی کۆمەڵگەی نێودەوڵەتی دەشێوێنێت".  هەروەها ٢٩ پەرلەمانتاری پەرلەمانی کوردستان لە راگەیێندراوێکدا داوایان لە دادگەی پێداچوونەوە کرد بە بڕیاری شەش ساڵ زیندانی بۆ حوکمدراوانی بادیناندا بچێتەوە و بڕیارەکەیان "راست بکەنەوە. "  ئەو ئەندام پەرلەمانانە دەڵێن، سزادراوان لە قۆناخی لێکۆڵینەوەدا "بەپێی یاسا مامەڵەیان لەگەڵدا نەکراوە و پارێزەریان بۆ دابین نەکراوە. " لە خاڵێکی دیکەشدا دەڵێن، "ئەو دانپێدانانەی لە دۆسیەکانیاندا هاتووە، لەژێر هەڕەشەدا لێیان وەرگیراوە. "  دەقی راگەیێندراوی فراکسیۆنی پارتی:  بەداخەوە لە چەند ڕۆژی ڕابردوو لەدوای بڕیاری دادگا بۆ چەند دەستگیرکراوێک کە لەژێر ڕۆشنایی بەڵگەو دۆکیۆمێنت و دانپێدانانی خۆیاندا و بە ھەموو پرۆسەیەکی یاسایی و کراوەدا بە پێی حوکمی یاسا بەرکارەکان سزادراون، ھەندێ لایەن و فراكسیۆنی پەرلەمان دوور لە بنەماکانی جیایی نێوان دەسەڵاتی دادوەری و پەرلەمان کەوتوونەتە وێزەی دادگا و سەروەری یاسا لەهەرێمی کوردستان و دەیانەوێت دەست لەکاروباری دادگاکان وەربدەن.  ئێمە بەر لە هەرکەسێک خۆمان بە پێشڕەوی ڕێزگرتن لەیاساو ون نەبوونی حەق دەزانین، پاڵپشتی ئازادی و بیروڕای ئازاد دەکەین، بەڵام  بۆ مەرامی سیاسی و ململانێی حیزبی و موزایەدە و بانگەشەی ھەلبژاردن دەست خۆشی لەهیچ کەسێک ناکەین بێت و ئازادی و دیموکراسی و بەرگی ڕۆژنامەگەری بکاتە سێبەرێک لەپەنایدا سیخوڕی و کاری تێکدەرانەو پلانی تێکدانی هەرێمی کوردستان دابڕێژێت.  دادگا دەبێت بەرچاوی ڕوون بێت و کەیسەکانی دیزە بەدەرخۆنە نەکرێن، وەک ئەوەی بینیمان بەر لە ماوەیەک دوو ڕۆژنامەڤانی دیاری ئەم هەرێمە لەشاری سلێمانی بێ دادگایی و بێ ئەوەی تاوانیان دەستنیشانبکرێت لەگەڵ کۆرپەکەیان لەبەرچاوی هەموو دنیا شەهیدکران، لەبەرچاوی هەموو دنیا موستەفای سەلیمی بێ شەرمانە تەسلیم کراو باوەشی کراوە و میوانداری بۆ کوردانی هەموو پارچەکان لەلایەن هەرێم لەکاتی تەنگانەدا شێوێنرا.  ئێمە دەمانەوێت دادگا ئازایەنە هەموو بڕیارێکی عادیلانە بدات و لەژێر کاریگەری هەست و سۆزو دەستوەرداندا نەبێت، لیژنەکانی پەرلەمان دەبێت بزانن زەوی دزین و قاچاخی و ماددەی هۆشبەرو خواردنی بەسەرچوو دوگی قاچاخ لەبری دروستکردنی میدیا و پەیج و جنێودان بە قازانجەکانیان و پڕکردنی گیرفانی قاچاخچییەکان، دەبێت دادگایی بکرێن چوونکە بکەرانیان هیچ جیاوازییان نییە لەگەڵ ئەوانەی دەیانەوێت هەرێم لەناو ببەن، بۆیە حەق وایە بەدواداچوونی وردبکەن لەمبارەیەوە ئەگەر خەمێک بۆ سەروەری داگاو یاسا هەیە.  دۆخی ھەرێمی کوردستان و تەحەددیاتی بەردەم گەلەکەمان دەخوازێت ھەموو لایەک ئاشتی کۆمەلایەتی بپارێزین و ھەوڵەکانی یەکریزی و کۆکردنەوەی لایەنەکان و ھەماھەنگی بۆ پێکەوە رووبەرووبوونەوەی ئەو تەحەدییانە، پوجەڵ نەکرێنەوە و بەرپرسیارانە مامەلە لەگەل پرسەکاندا بکرێت و بۆ مەرامی حیزبی و موزایەدەو نیفاقی سیاسی مامەڵە بە پرسەکانی بەردەم دادگاکان نەکرێت.  فراکسیۆنی پارتی لەپەرلەمانی کوردستان