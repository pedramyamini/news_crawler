ئەنجوومەنی نیشتمانی کورد لە سووریا - ئەنەکەسە لە راگەیێندراوێکدا دەڵێت، "رۆژی ١٦ ـی نیسانی ٢٠٢١، گرووپێکی چەکدار کە سەر بە پارتی یەکێتی دیموکرات - پەیەدە بوون، هێرشیانکردووەتە سەر نووسینگەی قامشلۆی پارتی دیموکراتی کوردستان لە سووریا - پەدەکەسە کە ئەندامە لە ئەنجوومەنی نیشتمانی کورد لە سووریا - ئەنەکەسە. "  بە گوێرەی راگەیێندراوی ئەمینداری گشتیی ئەنەکەسە، گرووپە چەکدارەکە لەکاتی هێرشەکەدا قسەی ناشرین و جنێویان بە ئەندامانی پەدەکەسە گوتووە و مۆبایلەکانیشیان لێسەندوون و دوای ماوەیەک بۆیان گەڕاندوونەتەوە.  ئەنەکەسە لە راگەیێندراوەکەیدا لەبارەی ئەو هێرشەوە ئاماژە بەوەش دەکات، ئەو کارە شەرمەزار دەکەین و ئەمە بە سووکایەتیکردنی بە بەڵێنەکانی فەرماندەی گشتیی هێزەکانی سووریای دیموکرات - هەسەدە لە قەڵەم دەدەین و داوای لە هەسەدەش کرد "رێگە لەو پێشێلکارییانە بگرێت کە گفتوگۆی  کوردی - کوردی دەکەنە ئامانج. "  پارتی یەکێتیی دیموکرات - پەیەدە تاوەکو ئێستا هیچ راگەیێندراوێکی لەوبارەیەوە بڵاونەکردووەتەوە.