ڤاکسینی فایزەر تاوەکو ئێستا لە هیندستان پەسند نەکراوە و حکومەتی هیندستان لەماوەی رابردوودا رایگەیاندووە، دەیەوێت زیاتر کار بە ڤاکسینی ئاسترازێنیکا بکات، کە لە ناوخۆی ئەو وڵاتە بەرهەم دەهێنرێت، بەڵام بەهۆی تەشەنەکردنی بڵاوبوونەوەی ڤایرۆسی کۆرناوە لە هیندستان لە ماوەی دوو هەفتەی رابردوودا و تێکچوونی دۆخی تەندروستیی هیندستان، ئێستا فایزەر بەدوای ئەوەدا دەگەڕێت لەم کاتەدا ڤاکسینەکەی لەو وڵاتەش پەسند بکرێت، چونکە بەهۆی ئەو دۆخەوە هیندستان جگە لە کێشەکانی کەرتی تەندروستی و زۆریی ژمارەی تووشبووان، رووبەڕووی کەمیی ڤاکسینیش بووەتەوە.  کۆمپانیای فایزەر رایگەیاندووە ئەوان دەستیان بە گفتوگۆ کردووە لەگەڵ حکومەتی هیندستاندا و داوایان لێکردوون رێگەی پەسندکردنی ئەو ڤاکسینە بکەنەوە کە دەبێتە هاوکارێکی باش بۆ وڵاتەکە لە رووبەڕووبوونەوەی ڤایرۆسی کۆرۆنادا.  ژمارەی تووشبووانی کۆرۆنا لە هیندستان لە ٢٠ ملیۆن کەس تێپەڕی، بەوەش هیندستان لەڕووی ژمارەی توشبووانەوە پێش بەرازیل کەوتووە و لەسەر ئاستی جیهانیش لەدوای ئەمریکا لە پلەی دووەمدایە.  فایزەر لە راگەیێندراوێکدا کە رۆژی دووشەممە بڵاوکراوەتەوە ئاماژەی بەوەکردووە، "بەداخەوە تاوەکو ئێستا فایزەر لە هیندستان تۆمار نەکراوە و بە فەرمی رێگەپێدانی نییە"، ڤاکسینەکەش بەبێ گرێبەستی فەرمی لەگەڵ حکومەتەکاندا بۆ هیچ شوێنێک نانێردرێت، بۆیە چاوەڕێی وەڵامی حکومەتی هیندستان دەکەن لەو بارەیەوە.  هیندستان بە رێژەیەکی زۆر ڤاکسینە نێوخۆییەکە واتە ئاسترازێنیکا بەکاردەهێنێت، بەڵام داوای گرێبەستی فرۆشتنی ڤاکسینی لە هەریەکە  لە جۆنسن ئاند جۆنسن و مۆدێرناش کردووە و رۆژی شەممەی رابردووش ١٥٠ هەزار قورچک ڤاکسینی سپۆتنیکی رووسی پێگەیشتووە.  تاوەکو ئێستا ١٥٤ ملیۆن قورچک ڤاکسین لە هیندستان لە خەڵک دراون، واتە نزیکەی ٩ % ـی دانیشتووانی وڵاتەکە، بەڵام حکومەتی هیندستان دەیەوێت رێژەی ڤاکسینلێدان لە وڵاتەکەیدا بەرزتر بکاتەوە، چونکە ئێستا وڵاتەکە رووبەڕووی دۆخێکی قورسی تەندروستی بووەتەوە و ماوەی دوو هەفتەیە رۆژانە ژمارەی تووشبوون لە وڵاتەکەدا لە ٣٠٠ هەزار تووشبوو زیاترە و ژمارەی تووشبوون لە سەرەتای بڵاوبوونەوەی پەتاکەوە گەیشتووەتە زیاتر لە ٢٠ ملیۆن تووشبوو.