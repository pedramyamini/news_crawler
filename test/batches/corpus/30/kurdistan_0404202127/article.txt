زانا مەلا خالید، سەرۆکی فراکسیۆنی پارتی دیموکراتی کوردستان لە پەرلەمانی کوردستان بە تۆڕی میدیایی رووداوی راگەیاند "رەشنووسی دەستوور پێشتر لە پەرلەمان کاری لەسەر کراوە. لە کۆبوونەوەکەی ئەمڕۆی دەستەی سەرۆکایەتیی پەرلەمان لەگەڵ فراکسیۆنەکاندا بە تێروتەسەلی گفتوگۆ لەبارەی ئەو بابەتە کرا. بۆچوونی فراکسیۆنەکان لەسەر دەستکردنەوە بە کارەکان و شێوازی کارکردن لەسەری لەوبارەیەوە خرایەڕوو".  سەرۆکی فراکسیۆنی پارتی گوتی "فراکسیۆنەکان تاوەکو ناوەڕاستی مانگی پێنجی ئەمساڵ کاتیان لەبەردەستدایە بۆئەوەی بۆچوونی حیزب و فراکسیۆنەکانیان بخەنەڕوو کە ئایا کار لەسەر رەشنووسی پێشتری دەستوورەکە بکرێت یاخود دەقێکی نوێتر کاری لەسەربکرێت و چۆن بێت و دواتریش ئەو بۆچوونە بدرێتە سەرۆکایەتیی پەرلەمان".  زانا مەلا خالید ئاماژەی بەوە کردووە "وەکو فراکسیۆنی پارتی جەختمان لەوە کردەوە و لەنێو فراکسیۆنەکانیش کۆدەنگی لەسەر ئەوە هەبوو کە بوونی دەستوور بۆ هەرێمی کوردستان شتێکی گرنگ و پێویستە".  بە گوتەی سەرۆکی فراکسیۆنی پارتی لە پەرلەمانی کوردستان "بۆچوونێک هەیە و داواکارییەک لەلایەن بەشێکی زۆری فراکسیۆنەکان هەیە کە یاسای هەڵبژاردن هەموار بکرێتەوە".  بەپێی راگەیاندنی پەرلەمانی کوردستان، لە کۆبوونەوەکەدا داوا لە سەرجەم فراکسیۆنەکان کراوە سەرنج و تێبینی و پێشنیازەکانی فراكسیۆنه‌كانیان لەسەر پرسى دەستووری هەرێمی کوردستان بە پرس و راوێژ لەگەڵ حیزبەکانیان گه‌ڵاڵه بكه‌ن، بۆئه‌وه‌ى هەوڵبدرێت کۆدەنگییەکی تەواو لەنێوان سەرجەم فراکسیۆنەکان بهێنرێته كایه‌وه و لە خولی پێنجەمی پەرلەماندا هەرێمی کوردستان ببێتە خاوەن دەستووری خۆی.