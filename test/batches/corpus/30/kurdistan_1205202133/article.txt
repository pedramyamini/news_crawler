ئەمڕۆ چوارشەممە، ١٢ی ئایاری ٢٠٢١، مێهڤان ئەحمەد، بەڕێوەبەری ڤێتێرنەری پارێزگای دهۆک بە تۆڕی میدیایی رووداوی گوت، "بەپێی ئامارەکانی ئێمە، رەمەزانی ئەمساڵ لە پارێزگای دهۆک ٢٠ هەزار و ١٤٢ سەر ئاژەڵ سەربڕدراون، لەو ژمارەیە ٤ هەزار و ٦٧٠ سەر ئاژەڵییان گەورە و ١٥ هەزار و ٤٧٢ ئاژەڵییان بچووک بوون".  سەبارەت بە بڕی ئەو گۆشتەی نێردراوەتە بازاڕەکانی پارێزگای دهۆک بە قەزا و ناحییەکانییەوە، مێهڤان ئەحمەد گوتی، ٩٠٩ تۆن بووە. بەو پێیە رەمەزانی ٢٠٢١ لە پارێزگای دهۆک بڕی ٦٠٠ تۆن و ١٠٠ کیلۆ گۆشتی سووری ئاژەڵی گەورە و ٣٠٩ تۆن و ٤٤٠ کیلۆی ئاژەڵی بچووک بەکاربراوە.  بەپێی بەدواداچوونی رووداو بۆ بەرکەوتەی هەر تاکێک لە پارێزگای دهۆک، دەردەکەوێت هەر کەسێکی نیشتەجێی ئەو پارێزگایە لە رەمەزانی ئەمساڵدا تێكڕا بڕی نیو کیلۆ و ٥٠ گرام گۆشتی بەردەکەوێت.  بەپێی دەستەی ئاماری هەرێمی کوردستان، ژمارەی دانیشتوانی پارێزگای دهۆک ملیۆنێک و ٦٤٨ هەزار و ٦١١ کەسە. بەڕێوەبەری ڤێتێرنەری پارێزگای دهۆک گوتی، ئەو رێژەیە بەراورد بە رەمەزانی رابردوو زیادیکردووە و  هۆکارەکەشی گەڕاندەوە بۆ هەڵگرتنی کەرەنتینە لە ئەمساڵدا و کردنەوەی بازاڕ و چێشتخانەکان و باشبوون دۆخی دارایی دانیشتوان.