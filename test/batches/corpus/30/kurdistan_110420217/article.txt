سامان ئەحمەد بەکر، بەڕێوەبەری راگەیاندنی پەرلەمان لە راگەیێندراوێکدا باسی سەردانەکەی کردووە و ئاماژەی بەوەداوە: بڕیاره کاژێر ١١ ى پێشنیوه‌ڕۆى رۆژی دووشه‌ممه ١٢ - ٠٤ - ٢٠٢١، ده‌سته‌ی سه‌رۆكایه‌تیی په‌رله‌مان، به ئاماده‌بوونی سه‌رۆكی فراكسیۆنه‌كان و لیژنه‌كانی دارایى و كاروبارى ئابوورى و وزه و سامانه‌سرووشتییه‌كان و سه‌رۆكی لیژنه‌ی كاروبارى یاسایی له‌گه‌ڵ شاندی دانوستاندنكارى حكومه‌تی هه‌رێمی کوردستان كۆببێته‌وه.  پەرلەمانی عێراق شەوی ٣١ - ٠٣ - ٢٠٢١ پرۆژەیاسای بودجەی ساڵی ٢٠٢١ی عێراقی بە زۆرینەی دەنگی ئەندامانی پەسندکرد. دواتر سەرۆکایەتیی پەرلەمانی عێراق، رۆژی سێشەممە ٠٦ - ٠٤ - ٢٠٢١ پاڵپشت بە ماددەی ٧٣، بڕگەی سێیەمی دەستووری عێراق، یاسای بودجەی گشتیی فیدراڵیی ساڵی ٢٠٢١ی رەوانەی دیوانی سەرۆکایەتیی کۆمار کرد، بەمەبەستی پەسندکردنی یاساکە. ٨ ـی ئەم مانگەش سەرۆککۆماری عێراق یاسای بودجەی بۆ ساڵی ٢٠٢١ پەسندکرد.  بەپێی راگەیێندراوێکی سەرۆکایەتیی کۆماری عێراق، لەمیانی واژۆکردنی یاساکەدا لە رۆژی ٠٨ - ٠٤ - ٢٠٢١ د. بەرهەم ساڵح، سەرۆککۆماری عێراق جەختیکردووەتەوە کە پەسندکردنی یاساکە بۆ زامنکردنی پێداویستییە گرنگەکانی خەڵکە، هەروەها بۆ دابینکردنی شایستە داراییەکانی گشت مووچەخۆران و خانەنشینانی عێراق و ھەرێمی کوردستان و خەرجییە پێویستییەکانی حکومەتە، بەجۆرێک، دادپەروەریی کۆمەڵایەتی بۆ تەواوی خەڵکی عێراق بھێنێتەدی.