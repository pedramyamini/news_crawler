پێش دوو مانگ نەجوا ئیسماعیل لەگەڵ خالید کرێتی هاوژینی، ئاهەنگی پێکهێنانی ژیانی هاوژینییان گێڕا، کرێت عەلی، باوکی زاواکەیە و دەڵێت، تووشی شۆک بووە، چونکە پەیوەندی لەگەڵ بووکەکەیدا زۆر باش بووە و ئەویش وەکو باوکی خۆی تەماشای کردووە، ئێستاش بەو هەواڵە، شایی لێکردوونەتە شیوەن.  خالید هاوژینی نەجوایە و لەبەر خراپیی دۆخی بەهۆی رووداوەکەوە نەیتوانی لەبەردەم کامێرادا قسە بکات، بەڵام بە رووداوی گوت، شەوی پێش ئەوەی ئەو رووداوە رووبدات، دڵخۆشبوونە و بەیانییەکەیشی کە لە خەو هەستاون، بینیویەتی کە بووکەکە چووەتە ژوورەکەی دیکە و کۆتایی بە ژیانی خۆی هێناوە.   هورێ سمۆ، خەسووی نەجوایە و دەڵێت، "کاژێر ٠٨: ٣٠ بوو و نووستبوو، من دڵم نەهات بانگی بکەم، بە دڵی خۆی هەستا و من خواردنم ئامادەکردبوو و پێم گوت دەبێت هەر بیخۆیت، ئەویش خواردنەکەی خوارد و هەندێک گیاشمان لەنێو باخچەکە کرد، دواتر نازانم چووە حەوشەکە یان نا، تاوەکو کوڕەکەم گوتی خۆی خنکاندووە. "  ماڵی باوکی نەجوا لە شنگالن و نازانن هۆکاری خۆخنکاندی کچەکەیان چی بووە، چونکە بە دڵی خۆی شویکردووە و دوایین جاریش کە قسەی لەگەڵ ئەوان کردووە، گوتوویەتی کە دڵخۆشە.  ئیسماعیل عومه‌ر، باوکی نەجوایە و دەڵێت، نەمزانیوە هیچ کێشەیەکی لەگەڵ ئەو ماڵە هەبێت، "ئەگەر کێشەیان هەبووایە، ئەوکات کچەکەم دەهێنایەوە ماڵەوە. "