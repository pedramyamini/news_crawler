رۆژی دووشەممە ١٠ - ٠٥ - ٢٠٢١ لە گوندی ناوەندەی سەر بە قەزای چۆمان، جووتیارێک لەکاتی کارکردن لە زەوییەکەیدا ٧٧ مینی نەتەقیو دەدۆزێتەوە و جەبار مستەفا، سەرۆکی دەزگای گشتیی کاروباری مین لە ھەرێمی کوردستان بە تۆڕی میدیایی رووداوی راگەیاند، دوای ئاگادارکردنەوەمان، دەستبەجێ تیمێکمان رەوانەی شوێنەکە کرد بۆ هەڵگرتنەوەی مینەکان.  لەبارەی جۆری مینەکانەوە جەبار مستەفا گوتی "مینی کەسین و لە جۆری Type ٧٢ ن و هێشتا نەتەقیونەتەوە".  سەرۆکی دەزگای گشتیی کاروباری مین ئاماژەی بەوەشکرد، مینەکان هی سەردەمی شەڕی ئێران - عێراقن و لەلایەن تیمی لەنێوبردنی تەقەمەنییەکانەوە دەگوازرێنەوە بۆ شوێنێکی چۆڵ و دواتر دەتەقێنرێنەوە.