کۆبوونەوەکە لە سەلاحەدین بەڕێوەچووە، شاندە میوانەکە پێکهاتبوون لە: مونزر جبیر عەمیدەی سادەی ئەمیالو، شێخ ئەمیر سائیر ئەلموتلەک، ئەمیری ئیمارەتی زبید، ئەمیر دکتۆر عەبدولحەسەن جەواد ئەلعەباسی، ئەمیری بەنی حەسەن، شێخ باسم ھادی، سەرۆک ھۆزی ئەلدعوم، شێخ سائر جفاک شەعلان و شێخ ئەحمەد عەبدوڵڵا غانم شەمران، سەرۆک ھۆزی ئەلفتلە و شێخ مەیسەم سەھل نەجم، سەرۆک ھۆزی ئەلزورفات.  بەپێی راگەیێندراوی کۆبوونەوەکە کە بارەگای بارزانی بڵاویکردووەتەوە، ئەو شاندە پێزانینیشیان بۆ سینگفراوانی و میواندۆستیی گەلی كوردستان هەبوو كە میوانداریی سەدان هەزار ئاوارەی باشوور و ناوەڕاستی عێراقیان كردووە.   لە بەشێكی دیکەی ئەو كۆبوونەوەیدا شاندی میوان كورتەیەكیان لە كێشە و گرفتەكان، نەبوونی خزمەتگوزاری، بار و گوزەرانی دانیشتووانی پارێزگاكانی باشوور و ناوچەی فوراتی ناوەڕاست بۆ سەرۆك بارزانی خستوووەتەڕوو. بەپێی راگەیێندراوەکە "داوایشیان لە سەرۆك بارزانی كردووە كە رۆڵی خۆی لە چارەسەركردنی كێشەكانی خەڵك و كۆكردنەوەی لایەنەكانی عێراق بگێڕێت. "  سەرۆك مەسعود بارزانی "بە گەرمی" بەخێرهاتنی شاندەکەی كردووە. جەختیشیکردووەتەوە لە "پرەنسیپی برایەتی و پێكەوەژیانی نێوان پێكهاتەكانی عێراق. "  هاوکات "پێزانینی خۆی بۆ هەڵوێستی جوامێرانەی دانیشتووانی باشووری عێراق لە پێشوازیكردن لە بارزانیی نەمر و یاوەرانی لە كاتی گەڕانەوەیان لە سۆڤییەتی پێشوو و هەروەها حەواندنەوەی ئەو كوردانەی لە لایەن رژێمی پێشوو بۆ باشوور نەفی كرابوون، نیشان دا. "   بەپێی راگەیێندراوی بارەگای بارزانی، سەرۆك بارزانی كورتەیەكیشی لە مێژووی ئازار و نەهامەتییەكانی گەلی كوردستان لەنێو دەوڵەتی عێراق بۆ شاندی میوان باس كردووە و "هاوسۆزیی خۆیشی بۆ كێشە و گیروگرفتەكانی دانیشتووانی ناوچەی فوراتی ناوەڕاست راگەیاند و هیوای ئەوەی خواست كە بە هەوڵی هەموو لایەك كێشە و ئازارەكانی خەڵی عێراق كەم ببێتەوە. "