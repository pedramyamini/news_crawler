بەپێی راگەیێندراوی وه‌زاره‌تی به‌رگریی توركیا كه ئەمڕۆ چوارشەممە ٧ ـی نیسانی ٢٠٢١ لە تویتەر بڵاوی كردووه‌ته‌وە، هێزە ئاسمانییەکانی سوپای تورکیا لە ناوچەی مەتین ئۆپەراسیۆنێكی ئاسمانییان کردووە. لە راگەیێندراوەکەدا هاتووە: "لە ئەنجامی چاودێری و بەدەستخستنی زانیاریی ٥ گەریلای پەکەکە لە ناوچەی مەتین دەستنیشان کراون و لەلایەن فڕۆکە جەنگییەکانیانەوە کراونەتە ئامانج".   ناوەندی راگەیاندنی هێزەکانی پاراستنی گەل (هەپەگە)  کە باڵی سەربازی پەکەکەیە تاوەکو ئێستا هیچ روونکردنەوەیەکی لەسەر ئەو هەواڵە نەداوە.  هێزەکانی پاراستنی گەل رایگەیاند رۆژی ٤ی نیسان بەهۆی بۆردوومانی فرۆکەکانی تورکیا بۆ سەر دەشتاییەکانی گوندی زڤیکێی هەرێمی بەرگارە، گەریلایەکیان بەناوی بارش سۆیدان (ئاندۆک ئۆرەمار) گیانی لەدەستداوە.