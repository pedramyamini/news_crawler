سەفین دزەیی، بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان لەبارەی هێرشکردنە سەر سێ هاونیشتمانی لە تورکیا لە بوولتەنی کاژێر ١٥: ٠٠ ـی تەلەڤزیۆنی رووداو کە هێڤیدار زانا پێشکێشی دەکات رایگەیاند، "ئێمە بە تووندی رووداوەکە شەرمەزار دەکەین. "  لە بەشێکی دیکەی قسەکانیدا سەفین دزەیی رایگەیاند، "بەداخەوە ئەو خێزانە دەستدرێژییەکی نامرۆڤانەیان کراوەتەسەر، بەتایبەت کە منداڵ و خانمی خێزانەکە لە شوێنەکەدا بوون، ئێستا پەڕاوی لێکۆڵینەوە بۆ رووداوەکە کراوەتەوە و بەپێی ئەو زانیارییانەی پێمان دراوە، سێ کەس دەستگیرکراون".  لەبارەی دۆخی تەندروستیی ئەو هاونیشتمانییەوە کە هێرشیکرایەسەر، سەفین دزەیی رایگەیاند، "پەیوەندیم بە کاک موشتاق کردووە و سوپاس [بۆ خوا] رەوشی تەندروستیی جێگیرە".  هەروەها لە بەشێكی دیکەی قسەکانیدا سەفین دزەیی ئاماژەی بەوە دا، "ئێمە پەیوەندیمان بە کۆنسوڵی تورکیا لە هەولێر کردووە و ناڕەزایی خۆمانمان پێگەیاندووە، هیوادارین بەرپرسەکانی تورکیا بە دروستی بڕیار بدەن".     لە پرسیارێکی رووداو لەبارەی ئەوەی کە ئەگەر هاونیشتمانییەکی دیکە تووشی رووداوێکی لەو شێوەیە بووە و دەبێت چی بکات، سەفین دزەیی رایگەیاند، سەرەتا دەبێت بچنە لای پۆلیس و رووداوەکە تۆماربکەن، هەروەها دەتوانن راستەوخۆ پەیوەندی بە فەرمانگەی پەیوەندییەکانی دەرەوەی حکومەتی هەرێمی کوردستانەوە بکەن.     پێشتریش ئومێد خۆشناو، پارێزگاری هەولێر دوای ئەوەی داوای کرد کە لێکۆڵینەوە لە رووداوەکە بکرێت و هێرشکارەکان رووبەڕووی یاسا بکرێنەوە رایگەیاند؛ کۆنسوڵی تورکیا بە فەرمی پەیوەندیی پێوەکردوون و رایگەیاندووە کە سێ کەس بە تۆمەتی ھێرشکردنە سەر خێزانە کوردەکە دەستگیرکراون.  بەگوێرەی راگەیێندراوێک، کە لەلایەن بارۆی ئامەد بڵاوکراوەتەوە، ئەمڕۆ هەینی ١٤ی ئایاری ٢٠٢١، ناهید ئەرەن سەرۆکی بارۆی ئامەد بە سەرۆکایەتی شاندێک لە پارێزەران بەمەبەستی هاوکاریکردنی ئەو خێزانە کوردە و لێکۆڵینەوە لە رووداوەکە چوونەتە شاری مێرسین.   ئەو خێزانە کوردە کە بۆ گەشت لە تورکیا بوون، كاژێر ١٦: ٠٠ی رۆژی پێنجشەممە ١٣ - ٥ - ٢٠٢١ کاتێک لە ئاداناوە بەرەو ئەنتاڵیا بەڕێکەوتبوون لەسەر رێگای سەرەكیی شارۆچكەی ڤیراژلار لە پارێزگای مێرسین، لەلایەن چوار تورکەوە رێگرییان لێکرا و دوای سوكایەتیكردن و جنێودان بەكورد، خێزانە كوردەكەیان بەردباران كرد و پیاوی خێزانەكە و كوڕێكی ١٢ ساڵیان بریندار کرد. دواتر باوكەكە بەهۆی سەختی برینەكەیەوە رەوانەی نەخۆشخانە كرا.   خێزانێكی كوردی خەڵكی شاری هەولێر لە پارێزگای مێرسینی تورکیا رووبەڕووی هێرشی چەند توركێك بوونەوە. دوای سوكایەتیكردن و جنێودان بەكورد، خێزانە كوردەكەیان بەردباران كردووە و پیاوی خێزانەكە و كوڕێكیان برینداربوون. باوكەكە بەهۆی سەختی برینەكەیەوە رەوانەی نەخۆشخانە كراوە.   شایەتحاڵێک ڤیدیۆی دوای هێرشەكەی سەر ئەو خێزانە كوردەی بۆ تۆڕی میدیایی رووداو ناردووە. تێیدا دەردەكەوێت، پیاوەکە لەسەر رێگاكە كەوتووە و لەهۆش خۆی چووە. هاوژینەكەی بەدەم گریانەوە هاوار دەكات و داوای ئامبووڵانس دەكات. لەلایەكی دیكەشەوە ئەندامانی خێزانەكە دەگرین.   هێرشکردنە سەر خێزانەکەی هەولێر لەلایەن نەتەوەپەرستان لە تورکیا لەنێوان هەردوو شارۆچکەی ئاناموور و بۆزیازی سەر بە مێرسین روویداوە و ئێستا باوک و کوڕەکەی لە نەخۆشخانەی ئاناموور لەژێر چارەسەریدان.  شایەتحاڵەکە بەتۆڕی میدیایی رووداوی راگەیاند، ئەو خێزانە کوردە لە ئاداناوە بەرەو ئەنتاڵیا بەڕێکەوتبوون، كاژێر ١٦: ٠٠ی رۆژی پێنجشەممە ١٣ - ٥ - ٢٠٢١ لەسەر رێگای سەرەكیی شارۆچكەی ئاناموور لە پارێزگای مێرسین، لەلایەن چوار كەسەوە رێگرییان لێدەکرێت.  دوای جنێودان و سووکایەتی و ئازاردانیان، باوکەکە و كوڕێكی تەمەن ١٢ ساڵیان برینداركردووە. دەشڵێت، بینیم بەردبارانیان دەكردن و لەسەریان دەدان و هەوڵیان دەدا باوکەکە لە بەرزاییەكدا بخەنە خوارەوە.   شایەتحاڵەکە لەبارەی هۆکاری رووداوەکە دەڵێت، گوایە شەڕەكە بەهۆی رێگەنەدان بووە بە ئۆتۆمبێلی هێرشكارەكان و ئەوانیش دەستیانكردووە بە لێدان و ئازاردانی ئەو خێزانە. دەشڵێت "ئەو چوار كەسەی هێرشەکەیان کردووە ماوەی پێنج خولەك زیاتر جنێویان بەكورد دەدا و بەپەنجەكانیان وەک ئاماژەی گورگی بۆر بەرزدەكردەوە، بۆیە ئەوانە نەتەوەپەرستە فاشیزمەكان بوون و هێرشەكەشیان هەر لەم روانگەیەوە بووە".   شایەتحاڵەکە لەبارەی چارەنووسی خێزانەکەوە گوتی "دوای ئەوەی خۆم گەیاندە خێزانەكە، پیاوە بریندارەكەم تاوەکو بنكەی هێزەكانی جەندرمەی ناوچەكە گواستەوە و لەوێش ئامبووڵانسیان بانگكرد و ناردیانە نەخۆشخانە. منیش لە بنكەی هێزەكانی جەندرمە گوتەی خۆم تۆماركرد و رووداوەكەم بەمشێوەیەی ئێستا بۆیان گێڕایەوە".   لە ڤیدیۆكەدا كە بۆ رووداو نێردراوە، ژنێكی كورد هاوژینە بریندارەكەی لەناوەڕاستی شەقامەكەدا لە باوەش گرتووە و بەدەم گریانەوە داوای یارمەتی و ئامبووڵانس دەكات بۆ گواستنەوەی هاوژین و كوڕەكەی بۆ نەخۆشخانە. هێرشكارەكان بە ئۆتۆمبێلێكی جۆری هۆندا سیڤیك Honda Civic رەنگ رەش بەتابلۆی ٠١ YG ٤٢٨ لە شوێنی رووداوەكەدا دوور دەكەونەوە.