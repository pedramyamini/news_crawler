لە ماوەی ١٧ ساڵدا ١٣ خولی فێرکاریی زمانی فەرەنسی لە کۆلێژی زمانی زانکۆی سەلاحەدین بەڕێوەچووە، ئێستا ١٢٠ قوتابی لە چوار قۆناخدا خوێندکاری بەشی زمانی فەرەنسین.  فاتیمە عەبدولواحید، خوێندکار دەڵێت "زیاتر لەبەر حەز بوو هاتم بۆ ئێرە، بۆئەوەی فێرببم و بە نمرەی باش رەوانەی فەرەنسام بکەن و دواتر بێمەوە و ببمە مامۆستا".  خوێندکارێکی دیکە بەناوی ئیرۆن نەهری ئاماژەی بەوە کرد "بۆ من فێربوونی زمانەکە گرینگتر بوو، دواتر پێم خۆشە لە کاری سیاسی لە کۆنسوڵخانە یاخود هەر بوارێکی دیکەی سیاسی دەست بە کار بکەم".  ١٧ مامۆستا لە بەشی زمانی فەرەنسی وانە دەڵێنەوە و زۆربەیان دەرچووی زانکۆی سەلاحەدینن. قەهرەما سلێمان، مامۆستای زمانی فەرەنسی دەڵێت "ساڵی ٢٠١٢ چوومە فەرەنسا و خوێندنی دکتۆرام لەوێ تەواوکرد و لە ساڵی ٢٠١٨ وە لێرە مامۆستام".  بەشی فەرەنسیی کۆلێژی زمانی زانکۆی سەلاحەدین لەگەڵ چەندین زانکۆی فەرەنسی گرێبەستیان هەیە و بڕیارە پاش کۆتاییهاتنی رێکارەکانی خۆپارێزیی کۆرۆنا لە ئەوروپا چوار مامۆستا و شەش قوتابی بۆ خوێندن سەردانی زانکۆی رۆوانی فەرەنسی بکەن.  د. عاتف فەرهادی، راگری کۆلێژی زمانی زانکۆی سەلاحەدین رایگەیاند "رۆڵی چاکی هەیە کە ئەم بەشە لێرە کراوەتەوە و پەیوەندییەکی پتەو لەنێوان کۆنسوڵگەری و پەیمانگەی فەرەنسی و زانکۆ و قوتابیان هەیە، کە هەفتانە قوتابیان و مامۆستایان لە چالاکییەکاندا بەشدار دەبن. هەوڵدەدەین لە ساڵی داهاتوو خوێندنی ماستەر لە زانکۆکەمان دابنێین".  لە هەرێمی کوردستان دوو قوتابخانەی زمانی فەرەنسی هەن و سێ قوتابخانەی دیکە خوێندنی فەرەنسی زمانی دووەمیانە و زانکۆی سەلاحەدین و زانکۆی لوبنانی - فەرەنسی بەشی تایبەت بە فێرکردنی زمانی فەرەنسییان هەیە.