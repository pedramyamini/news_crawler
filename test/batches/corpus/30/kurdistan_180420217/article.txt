هەوار محەممەد، ئەندامی دەزگای هەڵبژاردنی پارتی دیموکراتی کوردستان بە رادیۆی رووداوی راگەیاند: "دوای ئەوەی لەوە بێئومێد بووین لەسەر ئاستی هەرێمی کوردستان هاوپەیمانێتی پێکبهێنرێت، لەلایەن چەند لایەنێکی عێراقییەوە، وەک رەوتی حیکمە و رەوتی سەدر، دەستپێشخەریمان پێگەیشت. ستراتیجیی پارتی وایە کە ئەم جارە لایەنێکی وا ئەزموون بکرێت کە حیزبێکی وا نەبێت پێشتر ئەزموونی شکستخواردوومان لەگەڵیدا هەبێت. ئەوەیش بۆ ئەوەی بە جۆرێک بێت کە ئەنجامی باشتری لێبکەوێتەوە. کاتێک سەدرییەکان داواکاریی هاوپەیانێتییان پێشکێشکرد، ئێمە لە سەرکردایەتیی پارتی ئەو بابەتەمان تاوتوێ کرد و تاوەکو ئێستا لەنێوان هەردوولادا گفتوگۆی زۆری لەسەر کراوە. "  تاوەکو ئێستا ئەو رێکەوتەی بۆ سازکردنی هەڵبژاردنی پێشوەختەی عێراق دانراوە نەگۆڕدراوە و حیزبەکان سەرقاڵی ئامادەکارین بۆ رۆژی ١٠ی تشرینی یەکەمی ٢٠٢١.  کۆمیسیۆنی باڵای سەربەخۆی هەڵبژاردنەکانی عێراق دەستی بە ئامادەکاری کردووە و بەپێی ئامارەکانی ئەو دەزگایە تاوەکو ئێستا ٢٥٣ حیزب ناویان تۆمار کردووە و ٣٢ هاوپەیمانێتییش پەسندکراون.  ئەندامەکەی دەزگای هەڵبژاردنی پارتی دەڵێت: "ئێمە وەکو پارتی هەموو ئەو ئامادەکارییانەمان تەواو کردوون کە بۆ هەڵبژاردنی ئەنجوومەنی نوێنەرانی عێراق پێویستن. پارتی یەکەم حیزب بوو لەسەر ئاستی هەرێمی کوردستان دەستپێشخەریی بۆ پێکهێنانی هاوپەیمانێتی کرد لە هەڵبژاردنی عێراق، بەڵام بەداخەوە ئەو هەوڵە وەکو پێویست جێگەی خۆی نەگرت و نەیتوانی هەموو لایەنەکان پێکەوە کۆ بکاتەوە. "  هەڵبژاردنی پێشوەختەی عێراق لە کاتێدایە کە هەردوو حکومەتی عێراق و هەرێمی کوردستان کۆمەڵێک کێشەی هەڵپەسێردراو لەنێوانیاندایە بەتایبەتی لەبارەی جێبەجێکردنی ماددەی ١٤٠ ـی دەستووری عێراقەوە.  لە بەشێکی دیکەی قسەکانیدا هەوار محەممەد دەڵێت: "ئێمە هەموو شتێک دەکەین بۆ ئەوەی داخوازییەکانی کورد لە حکومەتی داهاتووی عێراقدا بەدی بهێنین و حکومەت بەشێوەیەکی وا دابڕێژین کە چارەسەر بۆ هەموو ئەو کێشە هەڵپەسێردراوانە بدۆزینەوە کە لەنێوان حکومەتی عێراق و حکومەتی هەرێمی کوردستاندا هەن. "  بۆ هەڵبژاردنی ئەم جارە بەشێکی زۆری کوردانی ناوچە دابڕێنراوەکانی دەرەوەی کارگێڕیی حکومەتی هەرێمی کوردستان لە زێدی خۆیان ئاوارە بوون و ئەگەری ئەوە هەیە نەتوانن بۆ دەنگدان بگەڕێنەوە ناوچەکانیان کە ئەوەیش لەو ناوچانە زیان بە دەنگی کورد دەگەیێنێت.  ئەندامەکەی دەزگای هەڵبژاردنی پارتی جەختی لەوە کردەوە: "پێمان وانییە دەنگەکانی پارتی لە سنووری ماددەی ١٤٠ کەمبکات، چونکە لە تەواوی ئەو سنوورانەدا بەرگریی لە خەڵک کردووە، چ لە بەرەکانی شەڕدا بێت چ لە هەڵوێستە سیاسییەکانیدا بێت. بەپێی ئەو پلانەی دامانڕشتووە، ئەگەر هەڵبژاردن لە کاتی خۆیدا بکرێت، دڵنیاین دەنگەکانی پارتی زیاد دەکات. "  بە گوێرەی ئامارەکانی کۆمیسیۆنی باڵای سەربەخۆی هەڵبژاردنەکانی عێراق ٢٥ ملیۆن کەس مافی دەنگدانیان هەیە، بەڵام بە بڕیاری کۆمیسیۆنەکە، بەهۆی نەتوانینی ئامادەکاری بۆ هەڵبژاردن لە دەرەوەی وڵات، پرۆسەکە لە دەرەوەی عێراق بەڕێوە ناچێت. بەو هۆیەشەوە ملیۆنێک عێراقی لە دەنگدان بێبەش دەبن.