لە بازاڕی دۆلار و نووسینگەکانی گۆڕینەوەی پارە دەست بە لێکۆڵینەوە کراوە، لایەنە ئەمنییەکانی دهۆک دەیانەوێت ئەو کەسانە بدۆزنەوە کە پارەی ساختە دەخەنە نێو بازاڕ. ئامێرە کۆنەکان ناتوانن دەریبخەن کە ئەو پارەیە ساختەیە، بەڵام لە ئامێرە نوێیەکان دۆلارە ساختەکان ئاشکرا دەکرێن.  رەمەزان عومەر، سەرۆکی سەندیکای گۆڕینەوەی دراو لە دهۆک بە تۆڕی میدیایی رووداوی راگەیاند: "پارەی ساختە لە بازاڕدا بەو ئاسانییە نابێتە دیاردە، ئەوانەی ئەوکارە دەکەن لەپێشا تاقی دەکەنەوە ئەگەر سەرکەوتوو بوون ئەوا ئەوکات بەشێوەی بەربڵاو دەیخەنە بازاڕ".    دوای ئەوەی ئاشکرابوو کە ٥٠ دۆلاریی ساختە کەوتووەتە بازاڕ، پۆلیسی دهۆک پێنج کەسی بەتۆمەتی ساختەکاریی دەستگیرکرد کە زیاتر لە ٣٠ هەزار دۆلاری ساختەیان خستبووە بازاڕ.  هێمن سلێمان، گوتەبێژی پۆلیسی دهۆک بە تۆڕی میدیایی رووداوی راگەیاند: "ئەوکەسانەی دەستگیرکراون زانیویانە کە ئەو پارەیە ساختەیە و کڕین و فرۆشتنیان پێوەکردووە. بۆیە رێکاری یاسایی بەرامبەریان گیراوەتەبەر".   گوتەبێژی پۆلیسی دهۆک داوای لە هاونیشتمانیان کرد: "ئەگەر دراوی ساختە کەوتە دەستیان بە زووترین کات پۆلیسی لێ ئاگادار بکەنەوە بۆ ئەوەی رێگریی بکرێت لە بڵاوبوونەوەی و ئەو کەسانەش ئەو کارەیان کردووە لە سزای یاسایی دەرباز نەبن".  عەبدولمەجید ئەحمەد پارێزەر لە پارێزگای دهۆک سەبارەت بە سزای ساختەکاریی بە دراو بە تۆڕی میدیایی رووداوی راگەیاند: "یاسای سزادانی عێراقی شەش ماددەی بۆ سزادانی ئەو کەسانەی پارەی ساختە دەخەنە بازاڕ دیاریکردووە. بەپێی ماددەکانی ٢٨٠ - ٢٨١ - ٢٨٢ سزای ١٥ ساڵ زیندانیی بۆ تاوانباران دیاریکراوە کە سزای لەسێدارەدانیشی تێدایە. هەروەها بەپێی ماددەکانی ٢٨٣ - ٢٨٤ و ٢٨٥ سزای ٥ ساڵ زیندانیی بۆ تاوانباران دەردەکرێت".  بەپێی ئاماری وەزارەتی ناوخۆی هەرێمی کوردستان، لەساڵی ٢٠٢٠ بڕی ١٠ ملیۆن و ٩٥٥ هەزار دینار، ٦٥ هەزار و ٥٠٠ دۆلار و ١٠٠ هەزار یۆری ساختە دەستی بەسەردا گیراوە.