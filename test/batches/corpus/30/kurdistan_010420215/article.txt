رووداوەکە کاژێر ١١: ٣٠ خولەکی شەوی رابردوو (چوارشەممە ٣١ - ٠٣ - ٢٠٢١) روویداوە. ئەو پیاوەی ئۆتۆمبێل لێی داوە ناوی (قاسم باوک باپیرە) و دانیشتووی گەڕەکی پێنجی حەسارۆکە لە هەولێر.   ئامۆزایەکی ئەو پیاوە بەناوی زوبێر حەمەد، کە ئێستا لە نەخۆشخانەی فریاکەوتنی رۆژهەڵاتە، لە رێگەی پەیوەندی تەلەفۆنییەوە بە تۆڕی میدیایی رووداوی راگەیاند " ئامۆزایەکەم شەوی رابردوو لە ماڵ چووەتە دەرەوە و ویستوویەتی بچێتە یەکێک لە دەرمانخانەکانی تەنیشت ماڵەکەی خۆی، بەڵام لەکاتی پەڕینەوە لە شەقام ئۆتۆمبێل لێی دەدات و بە سەختی بریندار دەبێت. "  ئامۆزای ئەو پیاوە لە بەشێکی دیکەی قسەکانیدا ئاماژەی بەوەدا، کە نازانن ئەو ئۆتۆمبێلەی کە لە ئامۆزاکەیانی داوە کێیە، بەڵام "سکاڵای یاساییمان لای پۆلیس و ئاسایش تۆمارکردووە. بەڵام تاوەکو ئێستا کەس لەسەر رووداوەکە دەستگیرنەکراوە. "  پزیشکێک لە نەخۆشخانەی فریاکەوتنی رۆژهەڵات بە تۆڕی میدیایی رووداوی راگەیاند "بەگوێرەی پشکنینە سەرەتاییەکان نەخۆشەکە خوێن بەربوون لەنێو سکی هەیە، ئێستا لەلایەن پزیشکانی پسپۆڕی نەشتەرگەری گشتیی و مێشک و دەمار چاودێری دەکرێت. "