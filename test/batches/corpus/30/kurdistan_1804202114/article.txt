لە روونكردنه‌وه‌یه‌كدا کە نووسینگه‌ی ئه‌مینداری گشتیی یه‌كگرتووی ئیسلامی كوردستان بڵاویکردووەتەوە هاتووە "له‌م رۆژانه‌دا به مه‌به‌ستێكی گوماناویی و دووبه‌ره‌كی نانه‌وه له ناو یه‌كگرتووی ئیسلامی كوردستاندا هه‌ندێ له میدیاكان بابه‌تێكیان وروژاندووه گوایه ئه‌مینداری گشتی سته‌می كردووه له ئه‌ندامێكی حیزب و یه‌كگرتوو له لێواری دوو له‌ت بووندایه. ئێمه جه‌خت ده‌كه‌ینه‌وه كه تۆكمه‌یی ریزه‌كانی یه‌كگرتوو و متمانه‌ی پۆڵایینی ئۆرگانه‌كان و ده‌زگاكان به ئه‌میندار و سه‌ركردایه‌تیی خۆیان هه‌رده‌م ئه‌و جۆره خه‌ونانه به نه‌زۆك ده‌هێڵێته‌وه".   نووسینگەی راگەیاندنی ئەمینداری یەکگرتووی ئیسلامی لە هەمانکاتدا رایدەگەیێنێت "سه‌باره‌ت به‌م بابه‌ته‌ش به‌ڵێ شتێكی ئاساییه و هه‌ندێ رای جیاواز و گرفت هه‌بووه له‌سه‌ر لائیحه و پێكهاته‌ی ئه‌نجوومه‌نی شورای گشتی یه‌كگرتوو، ماوه‌یه‌كی خایاند و چه‌ندین رێگه گیرایه به‌ر بۆ چاره‌سه‌ری تا گه‌یشته ئه‌وه‌ی ده‌سته‌ی باڵای چاودێری یه‌كگرتوو یه‌كلایی كرده‌وه و كۆتایی پێهێنا".  سەبارەت بە ناڕەزایەتییەکانی ئەندامێکی ئەو حیزبە، نووسینگەی راگەیاندنی ئەمینداری یەکگرتووی ئیسلامی دەڵێت: "سرووشتییه كه به‌ڕێز (د. عومه‌ر محه‌ممه‌د) كه به‌ركه‌وته‌ی بڕیاره‌كه بوو، پێ ناخۆش بوونی خۆی ده‌ربڕێ و سكاڵا به‌رزبكاته‌وه و ده‌نگ هه‌ڵبڕێ.. به‌ڵام له كۆتایی هه‌ركێشیه‌ك دا په‌یڕەو و پرۆگرامی حیزب دادوه‌ره و بڕیاری ده‌سته‌ی باڵای چاودێری یه‌كگرتوو یه‌كلایی كه‌ره‌وه‌یه. جا دروستكردنی چیرۆك له‌سه‌ر ئه‌م بابه‌ته و تۆمه‌ت به‌خشینه‌وه له‌سه‌ری جگه له په‌شیمانی و كه‌شف بوونی ره‌گ و ده‌ماری ناحه‌زان هیچی تری لێ ناكه‌وێته‌وه".   لەبارەی دەستوەردانی سەلاحەدین بەهائەدین لەو پرسە، لە راگەیێندراوەکەدا هاتووە: "به‌ڕێز ئه‌مینداری گشتی به‌پێى په‌یڕه‌وی ناوخۆ سه‌رپه‌رشتیار و كه‌سی یه‌كه‌می حیزبه و ئه‌ركی خۆیه‌تی ریعایه‌تی هه‌موو ئه‌ندام و ده‌ڤه‌ر و هاوسه‌نگییه‌ك بكات.. سه‌رۆكی ئه‌نجوومه‌نی جێبه‌جێكردنه و بڕیاره‌كانی ده‌سته‌ی چاودێریی و سه‌ركردایه‌تیی له رێگه‌ی ئه‌وه‌وه ئه‌نجام دەدرێ. ئه‌وه‌ی كراوه چاره‌سه‌ری لائحی و په‌یره‌ویه و هیچ نهێنیه‌كی تێدا نیه تا هه‌ندێ كه‌س بیانه‌وێ خۆراكی میدیایی و كاسبی به‌سه‌ره‌وه بكه‌ن".  لەکۆتایی راگەیێندراوەکەدا، نووسینگەی ئەمینداری یەکگرتووی ئیسلامی رایدەگەیێنێت: "ئه‌وله‌ویه‌تی خولی هه‌شته‌م له كۆنگره‌ی هه‌شته‌م دیاریی كراوه كه تۆكمه‌یی و هه‌ستانه‌وه‌ی ناوخۆ و ئاسایش و شكۆی یه‌كگرتوو و یه‌كڕیزیی و یه‌كگرتوویی یه‌كگرتوو، ستراتیژی قۆناغه‌كه‌یه".  لە کۆنگرەی هەشت بڕیاردرا ئه‌نجوومه‌نی شورای گشتیی بۆ کادیرە دێرینەکان دروستبکرێت. دواتر یەکێک لە سەرکردەکانی سلێمانی دەرچووە بۆ سەرۆکی ئەنجوومەنەکە، بۆیە ئەمینداری یەکگرتووە بەوە ناڕازی بووە.  بەپێی زانیارییەکانی رووداو سەلاحەدین بەهائەدین، ئەمینداری یەکگرتووی ئیسلامی گوتوویەتی، ناکرێ هەموو شتێ بۆ سلێمانی بێت و دەڤەرەکانی دیکە بێبەش بن. هەروەها گوتویەتی کە بۆ ئەوە هاتووەتەوە نێو حیزب و سەرکردایەتیی یەکگرتوو کە تۆکمەیی حیزب بپارێزێ نەوەک رێگە بە لێکترازن بدات. بۆیە دەبێت سەرۆکایەتیی ئەنجوومەنەکە بدرێتە هەولێر.  ئەمەش بووەتە هۆی کێشە لەنێوان هەندێ لە سەرکردەکانی دەڤەری سلێمانی یەکگرتوو و پاش چەندین گفتوگۆ و کۆبوونەوە و نەگەیشتن بە ئەنجام، ئەمینداری یەکگرتوو لەرێگەی ده‌سته‌ی باڵای چاودێریی یه‌كگرتوو و بەپێی دەسەڵاتەکانی، ئەنجوومەنەکە هەڵدەپەسێرێت.  رووداو زانیویەتی ئەو ئەنجوومەنە چەندین سزا و ئاگادارکردنەوەی بۆ چەندین سەرکردەی حیزبەکە دەرکردووە لەوانەش ئەبوبەکر عەلی و دوایین ئاگادارکردنەوەیان بۆ ناردووە کە دەبێت پابەندبێت بە پرەنسیپ و بنەماکانی کاری حیزبی و نابێت لەبارەی پرسە ناوخۆییەکانی حیزب و جیاکردنەوەی دین و سیاسەت قسەبکات. بۆیە ئەگەر پابەند نەبێت لە حیزب دوور دەخرێتەوە.