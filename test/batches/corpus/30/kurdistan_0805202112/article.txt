رێکخراوی شەشڕەنگ کە رووماڵی هەواڵ و کێشەکانی هاوڕەگەزخوازەکانی ئێران دەکات، ئێوارەی هەینی رایگەیاند؛ ٣ کەسی خێزانێک لە ئەهواز بە تاوانی کوشتنی "عەلیڕەزا فازڵی مونفەرد"ی کوڕیان کە تەمەنی ٢٠ ساڵ بووە و هاوڕەگەزخواز بووە، دەستبەسەر کراون.  دوو هەفتە پێش ئەوە هەواڵی کوژرانی "عەلیڕەزا" لە میدیاکاندا بڵاو ببووەوە و هۆکاری کوژرانەکەی دیار نەبوو. رێکخراوی شەشڕەنگ دەڵێت، ئەو سێ کەسە، دوای کوشتنی "عەلیڕەزا"، شوێنی کوشتنەکەی بە دایکی دەڵێن و بەو شێوەیە ئاگادار دەبنەوە.  "عەلیڕەزا فازڵی مونفەرد" لە لایەن حکومەتەوە بەهۆی هاوڕەگەزخوازی، لێخۆشبوونی لە سەربازیی بۆ دەرچووە. کاتێک کارتی لێخۆشبوونەکەی بۆ پۆست دەکرێت، لەسەر کارتەکە هۆکاری لێخۆشبوونەکە نووسراوە و براکانی دوای بینینی کارتەکە پێی دەزانن و بڕیاری کوشتنی دەدەن.  بەپێی راپۆرتەکەی رێکخراوی شەشڕەنگ؛ "عەلیڕەزا لە کاتێکدا کوژراوە کە چاوەڕوانی کارتی لێخۆشبوونەکەی بووە کە بتوانێت پاسپۆرت وەربگرێت و بچێتە تورکیا لەگەڵ هاوڕێیەکی پیاوی، ژیانی هاوژینی پێکبهێنێت. "  لە ئێران دۆخی هاورەگەزخوازان نالەبارە و حکومەت ئەو کەسانەی کە بەو تاوانە دەستبەسەر دەکرێن، بە خراپترین شێوە سزایان دەدات. هەروەها لەسەر کارتی لێخۆشبوونی سەربازیی هاوڕەگەزخوازەکان، دەینووسێت کە بە هۆکاری "نەخۆشی سایکۆلۆژی" و "تێکچوونی باری رەگەزیی"، لێخۆشبوونی بۆ دەرچووە.   زستانی رابردوو، جاوید رەحمان، ریپۆرتەری رێکخراوی نەتەوە یەکگرتووەکان لە راپۆرتێکی ساڵانەیدا کە لەسەر پێشێلکردنی مافی مرۆڤ لە ئێران بڵاویکردەوە، باسی لەوە کردبوو، حکومەتی ئێران کاتێک هاوڕەگەزخوازان دەستبەسەر دەکات، بە خراپترین شێوە ئەشکەنجەیان دەکات.