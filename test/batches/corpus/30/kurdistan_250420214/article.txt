ئەمڕۆ یەکشەممە ٢٥ - ٠٤ - ٢٠٢١ مەسرور بارزانی، سەرۆکی حکومەتی هەرێمی کوردستان لە راگەیێندراوێکدا هاوخەمیی خۆی بۆ رووداوی ئاگرکەوتنەوە لە نەخۆشخانەیەکی تایبەت بە تووشبووانی کۆرۆنا لە بەغدا دەربڕی و رایگەیاند، "بە داخێکی زۆرەوە رووداوی دڵتەزێنی ئاگرکەوتنەوە لە نەخۆشخانەی ئیبن ئەلخەتيبی بەغدام بیست کە بووە هۆی گیان لەدەستدان و برینداربوونی دەیان کەس".     هەروەها مەسرور بارزانی پەیوەندیی بە مستەفا کازمی، سەرۆکوەزیرانی عێراقەوە کردووە و، ئامادەیی دامودەزگاکانی حکومەتی هەرێمی کوردستانی بۆ پێشکێشکردنی هەموو جۆرە هاوکاریی و یارمەتییەک راگەیاندووە و هیوای خواست، "کارەساتی وا دووبارە نەبێتەوە".      هەروەها نێچیرڤان بارزانی، سەرۆکی هەرێمی کوردستان ئامادەیی هەرێمی کوردستان بۆ هاوکاریی بریندارانی رووداوەکە دەردەبڕێت و رایدەگەیێنێت: "هه‌رێمى كوردستان به هه‌موو شێوه‌يه‌ك ئاماده‌ى هه‌موو هاوكارييه‌كى پێويسته و نه‌خۆشخانه‌كانى به ته‌واوى ئاماده‌ن بۆ پێشوازيكردن له بريندارانى رووداوه‌كه و پێشكه‌شكردنى هه‌موو چاودێرييه‌كى پزيشكيى پێويست".  لە بەشێکی دیکەی راگەیێندراوەکەی سەرۆکی حکومەتی هەرێمی کوردستاندا هاتووە، "پرسە و سەرەخۆشی لە بنەماڵە و کەسوکاری شەهیدەکان دەکەم و خۆم بە هاوبەشی خەمیان دەزانم. خوای مەزن گیانیان بە بەهەشت شاد بکات و بیانخاتە بەر دلۆڤانیی خۆی. هیوای زوو چاکبوونەوەش بۆ برینداران دەخوازم".   بەڕێوەبەرایەتیی بەرگریی شارستانیی عێراق، ئەمڕۆ یەکشەممە، لە راگەیێندراوێکدا رایگەیاند: "ئاگرەکە هێندە گەورە بوو زیاتر لە ٣٠ تیمی ئاگرکوژێنەوە بەشداربوون لە کوژاندنەوەی".    لەبارەی هۆکاری ئاگرکەوتنەوەکە چەند شایەتحاڵێک دەڵێن، بە تەقینەوەی بووتڵێکی ئۆکسجین دەستیپێکردووە، بەڵام لە کۆی ١٢٠ نەخۆش کە لە نەخۆشخانەکە خەوێندرابوون، بەڕێوەبەرایەتیی بەرگریی شارستانیی عێراق توانیویانە ٩٠ نەخۆش رزگار بکەین، زۆربەی قوربانییەکانیش بەهۆی نەمانی ئۆکسجین لە کاتی گواستنەوەیان بە ئامانجی رزگارکردنی ژیانیان گیانیان لەدەستداوە.