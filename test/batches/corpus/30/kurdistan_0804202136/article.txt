بەرپرسێکی بزووتنەوەی گۆڕان کە نەیویست ناوی ئاشکرا بکرێت بە تۆڕی میدیایی رووداوی راگەیاند، عومەر سەید عەلی، رێکخەری گشتیی گۆڕان یەك هەفتە مۆڵەتی بە پەرلەمانتارانی فراكسیۆنى حیزبەكەی لە پەرلەمانی عێراق داوە و پێی راگەیاندوون کە دەبێت لە هاوپەیمانیی هیوای كوردستانی بچنە دەرەوە و پەیوەست بن بە بەرنامەی گۆڕانەوە.  ئەو بەرپرسەی گۆڕان گوتی، "رێکخەری گشتی داواکارییەکەی ئاراستەی پەرلەمانتارەکان کردووە، بەڵام هێندە تێبینمان کردبێت ئەستەمە ئەو پەرلەمانتارانە بگەڕێنەوە، چونکە ئەو داواکارییەی رێکخەری گشتی زیاتر وەکو خۆڕادەستکردنێک دەبینن نەوەک پابەندبوونێکی حیزبی. "  هاوپەیمانیی هیوای کوردستانی ئەو فراکسیۆنانە دەگرێتەوە کە لە دەرەوەی فراکسیۆنی پارتی دیموکراتی کوردستان و یەکێتی نیشتمانی کوردستانن و خاوەنی ١٥ کورسین و ٥ لەوان لە فراکسیۆنی گۆڕانن، ئەوانیش یوسف محەممەد، هوشیار عەبدوڵڵا، كاوە محەممەد، غالب محەممەد و بەهار مەحموود.   رۆژی ٧ - ٩ - ٢٠٢٠ فراکسیۆنی گۆڕان لە پەرلەمانی عێراق راگەیێندراوێکی بڵاوکردەوە و رایگەیاند، پەیوەندییان لەگەڵ جڤاتی نیشتمانی هەڵپەساردووە و داوایکرد گۆڕان لە کابینەی نۆی حکومەتی هەرێمی کوردستان بکشێتەوە.