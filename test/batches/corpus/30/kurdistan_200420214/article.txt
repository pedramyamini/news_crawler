چەند هاونیشتمانییەک پەیوەندییان بە رووداوەوە کرد و دەڵێن ئەو چاڵانە لەلایەن حەفارەکانی شارەوانییەوە هەڵدەکەنرێن و، خاشاکەکەیش پارچەی لەشی مرۆڤی تێدایە کە سەگی ناوچەکە دەچنە سەری و دەیخۆن.  ئاکۆ عەلی، جێگری بەڕێوەبەری شارەوانیی سلێمانی بە رادیۆی رووداوی راگەیاند: "ئەو چاڵانە کۆنن و تازە نین. ئێمە ماوەیەکی زۆرە نەمانهێشتووە خاشاکی تەندروستی بکرێتە ناوچاڵەوە و رێگەمان لەوە گرتووە. خاشاکی تەندروستی لە کوورەدا دەستووتێنرێت. "  یەکێک لەو هاونیشتمانییانەی کە ڤیدیۆی بۆ رووداو ناردووە و تێیدا دەردەکەوێت کە خاشاکی تەندروستییان تێدایە، نەیویست ناوی بڵاوبکرێتەوە و گوتی: "رۆژانە بە ئۆتۆمبێلی دووتەنی خاشاکی تەندروستی دەهێنرێت و دەکرێتە ئەو چاڵانەوە و نابرێن بۆ کووڕەکە تاوەکو بسووتێنرێن. ئەو چاڵانەیش سێ مانگ پێش ئێستا بە حەفارەی شارەوانی هەڵکەنراون و سەرپەرشتیارەکەی خۆیان بۆی دیاری کردوون کە ناوی جەزایە. "  لە شاری سلێمانیدا سێ کۆمپانیای پاککەرەوە ئەرکی پاککردنەوەی خۆڵ و خاشاکیان لە ئەستۆدایە. لەلایەن شارەوانییەوە بەرامبەر بە کۆکردنەوەی زبڵ و خاشاک هەموو مانگێک بڕی پێنج بۆ ١٠ هەزار دینار بۆ هەر ماڵێک و ١٥ بۆ ١٠٠ هەزار دینار لە هەر دووکان و شوێنێکی بازرگانی وەردەگیرێت.  ئەو سێ کۆمپانیایە رۆژانە بە دوو شێفت کار دەکەن، شێفتی یەکەم کاژێر ٤: ٠٠ی بەیانی تاوەکو شەشی ئێوارە و شێفتی دووەم کاژێر ٦: ٠٠ی ئێوارە تاوەکو ١٢: ٠٠ی شەو. هاوکات لە سلێمانی رۆژانە ١٠٠٠ - ١٢٠٠ تۆن زبڵ و خاشاک کۆدەکرێتەوە و فڕێدەدرێت.