دانیشتووانی ٦ گەڕەکی پەراوێزی مەریوان ئاوی خواردنەوەیان کە لە رێگەی لێدانی بیر و چاڵاوەوە دابین دەکرێت، لەگەڵ پیساوی ئاوەڕۆکان تێکەڵ دەبێت. ئەوەش بووەتە هۆی مەترسیی لەسەر تەندروستی دانیشتووانی ئەو گەڕەکانە. بەرپرسانی پارێزگای سنە دەڵێن؛ بەهۆی نەبوونی ئاوەڕۆی ستاندارد ژینگە و تەندروستی دانیشتووانی شاری مەریوان لەژێر مەترسیدایە.  سێڕای لەنجاوا، مەیدانی پێشمەرگە، تازاوا، جادەی رەشەدێ و جادەی حەسەن ئاوا، لە گەڕەکە نوێیەکانی مەریوانن لە رۆژهەڵاتی کوردستان و لە پەراوێزی شارن.  حەمید وەتەنی هاونیشتمانییەکی مەریوان دەڵێت، ناچارن بە دەست بیرهەڵکەنن بۆ ئەوەی دەستیان بە ئاوی شیرین بگات، چونکە تائێستا حکومەت ئاوی خواردنەوەی پێنەگەیاندوون، نزیکی بیرەکانیش لە ئاوەڕۆوە وایکردووە ئاوەکە نزیک بێت لەوەی ژەهراوی ببێت.  عەتا تەبیرە، کرێکارێکی مەریوانی دەڵێت، هاوکات لەگەڵ بێخزمەتگوزاری، نەخۆشیش بەرۆکی دانیشتووانی ئەم گەڕەکانەی گرتووە، تائێستا چەند جارێک داوای چارەسەریان لە شارەوانی و بەڕێوەبەرایەتی ئاو و ئاوەڕۆی مەریوان کردووە، هیچ وڵامێکیان دەستنەکەوتووە.  زەکەریا کەریمیان هاونیشتمانییەکی دیکەی مەریوان دەڵێت، ئەو هاونیشتمانییانە ئۆتۆمبێلیان هەیە لە کانییاوەکانی دەوروبەری شار بە دەبە ئاو دەبەنەوە، بەڵام ئەوانەی ئۆتۆمبێلیان نییە، ناچارن ئاوە پیسبووەکە بە دڵەڕاوکێوە بخۆنەوە.  تێکەڵبوونی ئاوەڕۆ لەگەڵ ژینگە و کانیاو و چاڵاوەکانی شاری مەریوان، یەکێکە لە کێشە سەرەکییەکانی ئەو شارە، بەگوتەی بەرپرسانی بەڕێوبەرایەتی ئاوەڕۆی پارێزگای سنە، ئەو کێشە بووەتە هەڕەشە بۆ سەر تەندروستی دانیشتووانی مەریوان و ژینگەی دەوروبەریش.