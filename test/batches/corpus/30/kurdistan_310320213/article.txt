ئەمرۆ ٣٠ ساڵ بەسەر کۆڕەوەکەی گەلی کوردستان تێدەپەڕێت. ٣١ی ئاداری ساڵی ١٩٩١، نزیکەی ١٠ رۆژ دوای راپەڕین و ئازادکردنی زۆربەی شارەکانی باشووری کوردستان لە دەستی رژێمی بەعس، سوپای ئەو کاتی عێراق هێرشێکی زەویی و ئاسمانی بەرفراوانی کردە سەر باشووری کوردستان و لە ئەنجامدا نزیکەی ملیۆنێک و ٥٠٠ هەزار کورد لە ترسی دووبارەبوونەوەی ئەنفال و کیمیاباران، ماڵ و حاڵیان بەجێهێشت و بە رێگا سەختەکاندا خۆیان گەیاندە سنوورەکانی ئێران و تورکیا.   لە ماوەیەکی کەمدا ژمارەیەکی زۆری کەمپی کاتی لەسەر سنووری ئەو دوو وڵاتە دروستکران. بە گوێرەی کۆمسیۆنی باڵای نەتەوە یەکگرتووەکان بۆ پەنابەران، تاوەکو ٦ ـی نیسانی ١٩٩١، ٧٥٠ هەزار کورد گەیشتنە نێو سنووری ئێران، ٢٨٠ هەزاریان گەیشتنە نێو سنووری تورکیا و ٣٠٠ هەزاری دیکەیان لەسەر سنووری ئەو وڵاتە مانەوە.  ئێران هەر زوو سنوورەکانی بەڕووی کورددا کردەوە، بەڵام تورکیا سەرەتا رەتیکردەوە سنوورەکەی بەڕووی پەنابەراندا بکاتەوە، دوای گوشاری نێودەوڵەتی و وەرگرتنی هاوکاریی دارایی، ئینجا دەرگەی بە رووی پەنابەراندا کردەوە.   کۆڕەوەکە سەخت و دژوار بوو. منداڵ و پیر و پەککەوتەکان زۆرترین ئازاریان چەشت. ئاو، خواردن، چادر و دەرمان و چارەسەری پزیشکی بە دەگمەن دەست دەکەوتن. هەزاران کەس، بە تایبەتیش منداڵ و بەتەمەنەکان، بەهۆی سەرماوە گیانیان لەدەستدا.  ژمارەیەکی زۆریان لە رێگەی کۆڕەوەکەدا لە لایەن هێلیکۆپتەرەکانی گاردی کۆمارییەوە شەهیدکران. هەروەها بەهۆی تەقینەوەی ئەو مینانەی کە لە ماوەی جەنگی هەشت ساڵەی نێوان ئێران و عێراق لەسەر سنوور چێندرابوون، ژمارەیەکی دیکەیان کەمئەندامبوون یان کوژران، کە زۆربەیان منداڵ بوون.   بەهۆی برسێتی و نەبوونی دەرمانەوە، زۆربەیان، بەتایبەتیش منداڵان تووش سکچوون، هەوکردنی سییەکان و بەدخۆراکی بوون. بەگوێرەی ئامارەکانی وەزارەتی دەرەوەی ئەمریکا و رێکخراوە مرۆییە نێودەوڵەتییەکان، لەسەر سنووری تورکیا رۆژانە ٥٠٠ تاوەکو هەزار کەس گیانیان لەدەستدەدا.  هەروەها لەسەر سنووری ئێرانیش بە هەمانشێوە، دەیان کەس لە رۆژێکدا گیانیان لەدەستدەدا. دیمەنەکانی کۆڕەوەکە لەلایەن ژمارەیەک میدیای جیهانییەوە خرانە بەردەم رای گشتی جیهان و کۆمەڵگەی نێودەوڵەتی. ئەوەش وایکرد هاوسۆزیێکی زۆر بۆ دەردەسەریەکانی کورد لەسەر ئاستی جیهان دروستبێت.         ئەمریکا و هاوپەیمانی جەنگی کەنداو ناوچەی دژە فڕینیان دروستکرد بۆ گەیاندنی هاوکاری مرۆیی. هەروەها ئەنجوومەنی ئاسایشی نەتەوە یەکگرتووەکان بڕیاری ژمارە ٦٨٨ی دەرکرد بۆ وەستاندنی هێرشی سوپای ئەو کاتی عێراق بۆ سەر باشووری کوردستان.  رێکخراوە مرۆییەکان دەستیان بە گەیاندنی خواردن و دەرمان و پێداویستییە سەرەتاییەکان کرد بۆ نێو کەمپە کاتییەکان. دوای ئەوە، کۆچی پێچەوانەی کورد بەرەو ناوچەکانیان دەستیپێکرد، بەڵام هەزارانیان لە ئێران مانەوە. تەنانەت دوای وەرگرتنی هاوکارییە مرۆییەکان و گەڕانەوەیان بۆ سەر زێدی خۆیان، رۆژانە بەهۆی کاریگەریی سەختی کۆڕەوەکەوە، ژمارەیەکی زۆری منداڵەکان گیانیان لەدەستدا.