رۆژی سێشەممە ٢٧ی نیسانی ٢٠٢١، لە رێورەسمێکدا دانا عەبدولکەریم، وەزیری ئاوەدانکردنەوە و نیشتەجێکردن بەردی بناخەی پرۆژەی دروستکردنی ئەندەرپاسی سێمێل - ی لە قەزای سێمێلی سەر بە پارێزگای دھۆک دانا و رایگەیاند "وەزارەتی ئاوەدانکردنەوە بەردەوام دەبێت لە ئەنجامدانی پرۆژەکانی لە سەرجەم ناوچەکان".  لە رێوڕەسمەکەدا کە پارێزگاری دھۆک و بریکاری وەزیر و ژمارەیەک لە بەڕێوەبەرە گشتییەکان و راوێژکارانی وەزارەت و بەرپرسانی حکومی ئامادەی بوون، وەزیری ئاوەدانکردنەوە و نیشتەجێکردن لە گوتەیەکدا رایگەیاند "ئەمڕۆ بە خۆشحاڵییەوە لە پارێزگای دھۆکین لە قەزای سێمێل بۆ ئەنجامدانی پرۆژەیەکی گرنگ، ئەویش دانانی بەردی بناخەی پرۆژەی دروستکردنی ئەندەرپاسی سێمێلە، کە پڕۆژەیەکە خزمەت بە ھاووڵاتییانی سنوورەکە و ئەو کەسانە دەکات کە ئەم رێگەیە بەکاردەھێنن".  پرۆژەکە دەکەوێتە سەر رێگەی گشتیی دھۆک - سێمێل و بە گوژمەی چوار ملیار و ٢١٩ ملیۆن و ١٥٧ هەزار دینار لەسەر بودجەی وەبەرھێنانی وەزارەتی ئاوەدانکردنەوە و نیشتەجێکردن جێبەجێ دەکرێت، کە لەلایەن بەڕێوەبەرایەتیی رێگەوبانی دھۆکەوە سەرپەرشتی دەکرێت و ماوەی تەواوکردنی پرۆژەکە ٥٠٠ رۆژە.  دانا عەبدولکەریم ئاماژەی بەوەش کرد، کابینەی نۆیەم بەڵێنی داوە لە ماوەی تەمەنی کابینەکەدا و سەرەڕای قەیرانی دارایی، لەسەر بەرنامەیەکی چاکسازی بەردەوامی بە پرۆژە خزمەتگوزارییەکان بدات بۆ خزمەتکردنی ھاووڵاتییان، "لەو چوارچێوەیەشدا وەزارەتەکەیان بەردەوامە لە ئەنجامدانی پرۆژەکانی لە سەرجەم ناوچەکان بەبێ جیاوازی، چونکە ھاووڵاتییان شایستەی خزمەتی زیاترن".