رووداوەکە سەر لەبەیانی ئەمڕۆ دووشەممە لە نێوان دوو دراوسێی دانیشتووی گەڕەکی شێخانییەکانی ناحیەی شۆڕشی سەر بە قەزای چەمچەماڵ روویداوە، بەو هۆیەوە کەسێکی تەمەن ٥٠ ساڵ بە ناوی کەریم عەزیز، گوللەی بەرکەوتووە و گیانی لەدەستداوە.  شەریف رەحیم، گوتەبێژی تەندروستی چەمچەماڵ بە رووداوی راگەیاند "ئەمڕۆ دووشەممە تەرمی کەسێکی تەمەن پەنجا ساڵ هێنراوەتە نەخۆشخانەی شەهید پێشرەو لە چەمچەماڵ، کە بە گوللە کوژرابوو دوای ریکارەکانی تەندروستی، تەرمەکە رەوانەی پزیشکی دادی سلێمانی کرا".  هەروەها گەنجێکی تەمەن ٢٣ ساڵ بەناوی (ق. ئا) کە بە چەقۆ بریندار کرابوو لە نەخۆشخانە چارەسەر کراوە. بە گوێرەی زانیارییەکانی رووداو گەنجەکە ١٠ چەقۆی بەرکەوتووە و تەندروستی جێگیر نییە.  بەپێی زانیاری شایەتحاڵەکان ئەوانەی بەشەڕهاتوون دراوسێی یەکدی بوون، رۆژێک پێشتر لە مەیدانی  فرۆشتنی ئاژەڵان کێشە لە نێوانیان روویداوە.  سەرکەوت ئەحمەد، گوتەبێژی پۆلیسی سلێمانی بە (رووداو)ی راگەیاند: "منداڵی دوو ماڵ کە دراوسێی یەکدین بووەتە شەڕیان، دواتر گەورەکانیان هاتوونەتە نێو شەڕەکەوە، بەو هۆیەوە شەڕەکە گەورە بووە و بووەتە شەڕە تەقە، کەسێک کە دوکانی مریشکفرۆشتنی هەبووە لەو گەڕەکە گوللەی بەرکەوتووە و دوای گەیاندنی بەنەخۆشخانە گیانی لەدەستداوە".  سەرکەوت ئەحمەد گوتیشی دوای رووداوەکە چوار کەسمان دەستگیرکردوون، دوو کەسیش بە گوللە برینداربوون، چاوەڕێی بڕیاری دادوەر دەکەین بۆ ئەوەی دەستگیریان بکەین.