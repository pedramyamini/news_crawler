د. ئازاد عەزیز، پزیشکی ڤێتێرنەری بە رادیۆی رووداوی راگەیاند: "ئەو کەسانەی ئاژەڵی ماڵی بەخێو دەکەن بەهۆی هەبوونی ئەو ئاژەڵانەوە لەشولارێکی تەندروستیان دەبێت و زۆرتر لەگەڵ خەڵکدا کۆمەڵایەتین. لە نەخۆشییەکانی وەک فشاری خوێن، کۆلیسترۆڵی خوێن، چەوریی خوێن و شەکرە پارێزراو دەبن. ئەو کەسانە لە رووی دەروونییەوە لە خەڵکی ئاسایی ئاسوودەترن، لەبەر ئەروەی رۆژانە لەگەڵ ئاژەڵەکانیاندا لە جووڵەی بەردەوامدان. "  ئەو پزیشکە ئاماژەی بەوەش دا، ئەو کەسانەی ئاژەڵی ماڵی بەخێو دەکەن زۆرتر شادن و لە گۆشەگیری دوورن، تەنانەت لە رووی تەمەنیشەوە لە کەسانی ئاسایی تەمەنیان درێژترە.  ئێستا ئاژەڵ و پەلەوەری ماڵی لە بازاڕەکانی هەرێمی کوردستاندا زۆر بوون و لەلایەن هاونیشتمانییانەوە داخوازییان لەسەرە و لە ماڵاندا بەخێو دەکرێن.  نەبیل نیزام، خاوەنی کۆمپانیای فرۆشتنی ئاژەڵانی ماڵی دەڵێت: "پشیلە، سەگ و تووتی بە هەموو جۆرەکانیانەوە خواستی زۆریان لەسەرە، بەڵام ئێستاکە زیاتر خواست لەسەر سەگە. زۆر کەس زانیارییان لەسەر بەخێوکردنی ئاژەڵانی ماڵی نییە، بەڵام هەر پێیان خۆشە بیانکڕن. سێ مانگ جارێک تەنیا لە رێگەی فڕۆکەخانەوە نزیکەی ٢٠٠ تا ٢٥٠ سەگ و پشیلە هاوردە دەکەین جگە لە دەروازە سنوورییەکان. "  تووتی کە پەلەوەرێکە دەتوانێت فێری وشە ببێت و بیانڵێتەوە یەکێکە لەو پەلەوەرانەی زۆرتر لە ماڵاندا گرنگی بە بەخێوکردنی دەدرێت.   د. ئازاد عەزیز ئەوەی خستەڕوو کە تووتی دەتوانێت نزیکەی هەزار و ٤٠٠ وشە فێر ببێت، ٣٥ بۆ ٥٠ ساڵ دەژی، ئەگەر لایەنی تەندروستییەکەی باش بێت دەتوانێت ١١٠ ساڵ بژی.   لە رووی ئابوورییەوە هەر شتێک لە بازاڕدا کڕین و فرۆشتنی پێوە بکرێت ئەوە جووڵەی ئابووری دروست دەکات. زۆرترینی ئەو ئاژەڵانە لە دەرەوە هاوردە دەکرێن.  د. کاروان حەمەساڵح، پسپۆری کارگێڕی و ئابووری بە رووداوی راگەیاند: "ئاژەڵی ماڵی کاتێک سوودی بۆ ئابووریی ئێمە دەبێت کە بتوانین ئەو ئاژەڵە هاوردەکراوانە لە ناوخۆدا پەرە پێبدەین. بازاڕی ئازاد ئەگەر هاوسەنگیی هاوردە و هەناردە نەپارێزێت، بە دڵنیاییەوە خراپ بەسەر ئەو وڵاتەدا دەشکێتەوە. ئێمە لە هەرێمی کوردستان بووینەتە بازاڕێکی باش بۆ ساخکردنەوەی کاڵای وڵاتانی دراوسێ و وڵاتانی دیکە. ئەمە بێکاریی لە وڵاتی خۆماندا زیاد کردووە و لە وڵاتانی دیکەیشدا چارەسەری بێکاریی کردووە. لە روویەکەوە دەستی کاری بەرهەمهێنی لای خۆمان نەهێشتووە، لە روویەکی دیکەوە وایکردووە دەستی کاری بەرهەمهێن لە وڵاتانی دیکەدا دروست ببێت. "  هەرێمی کوردستان بەهۆی سرووشتەکەیەوە دەتوانرێت زۆربەی ئاژەڵ و پەلەوەرە ماڵییەکانی تێدا بەخێو بکرێت، بەڵام شارەزایانی ئاژەڵانی ماڵی جەخت لەوە دەکەنەوە کە دەبێت ئەو ئاژەڵە ماڵییانە شوێن و خۆراکی گونجاویان بۆ دابین بکرێت بۆ ئەوەی مەترسی لەسەر ژیانیان نەبێت.