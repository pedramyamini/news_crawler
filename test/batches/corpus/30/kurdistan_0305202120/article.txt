ناوەندی راگەیاندنی هەپەگە بڵاویکردەوە، لە ناوچەکانی زاپ، مەتینا و ئاڤاشین ١٦ سەربازی تورکیایان کوشتوون؛ تورکیاش کوژرانی ٧ گەریلای راگەیاند و دەڵێت، چەند حەشارگە و ئەشکەوتێکیان خاپوورکردوون کە شوێنی مانەوەی گەریلاکان بوون.  ناوەندی راگەیاندنی هەپەگە ئەمڕۆ دووشەممە ٣ی ئایاری ٢٠٢١ بڵاویکردەوە، گەریلاکان ئۆپەراسیۆنێکیان بەناوی "کات کاتی ئازادییە" دژی سوپای تورکیا لە ناوچەکانی زاپ، ئاڤاشین و مەتینا دەستپێکردووە و سەربازانی سوپای تورکیایان کردوونەتە ئامانج.   لە راگەیێندراوەکەی هەپەگەدا هاتووە: "رۆژی ٢ی گوڵان لە کاژێر ١٨: ٣٠ لە گردی زەندوورای هەرێمی مەتینا داگیرکەران کرانە ئامانج. ئەو چالاکییە بە سەرکەوتوویی ئەنجامدرا و ٨ داگیرکەر سزادران".  هەر بەپێی راگەیێندراوەکەی هەپەگە، گەریلاکان لە هەمان رۆژدا واتە ٢ی ئایاری ٢٠٢١ لە ناوچەی ئاڤاشین و لە ٣ کاتی جیاوازدا سەربازانی تورکیایان کردوونەتە ئامانج و لە ئەنجامدا ٨ سەربازی تورکیا کوژران و ٤ی دیکەش برینداربوون.  هەپەگە دەڵێت، دوای ئەو شەڕ و پێکدادانە سوپای تورکیا ناوچەکەی بە چەکی قورس تۆپبارانکردووە.  لە بەرامبەردا خوڵوسی ئاکار، وەزیری بەرگریی تورکیا گیانلەدەستدانی ٧ گەریلای لە ئەشکەوتێکی ناوچەکانی "ئۆپەراسیۆنی چڕنووک - هەورەبروسکە" راگەیاند.   بەپێی ئامارەکانی وەزارەتی بەرگریی تورکیا، لەو ئۆپەراسیۆنەی تورکیا لە رۆژی ٢٣ی نیسانەوە لە هەرێمی کوردستان دژی پەکەکە دەستیپێکردووە، ٥٣ گەریلا گیانیان لەدەستداوە. ئەمە لەکاتێکدایە بەپێی ئاماری میدیاکانی نزیک لە پەکەکە لە ئۆپەراسیۆنەکەدا تاوەکو ئێستا ١٧٤ سەربازی تورکیا لەلایەن گەریلاکانەوە کوژراون.