راکان جبووری، پارێزگاری کەرکووک بە وەکالەت، دەیەوێت دابەشکردنەوەی پۆستەکان بەپێی رێککەوتنەکەی ساڵی ٢٠٠٩ بێت، واتە بە رێژەی ٣٢ % بەسەر پێکهاتەکانی کەرکووک دابەشبکرێت. ٣٢ بۆ کورد، ٣٢ بۆ عەرەب و ٣٢ بۆ تورکمان.  جبووری لە ١٨ی ئاداری مانگی رابردوو، نووسراوێکی کردووە، عەلی حەمادی، یاریدەدەری پارێزگاری کەرکووی راسپاردووە، گۆڕانکاری لە پۆستەکاندا بکات. بەڵام رێبوار تاڵەبانی، سەرۆکی پێشووی ئەنجوومەنی پارێزگای کەرکووک دەڵێت: "بڕیارەکە نە یاسایە و نە دەستوورە، ئەمە رێککەوتنێکی سیاسییە. "  هەروەها جەمال شوکر، ئەندامی پەرلەمانی عێراق لەسەر پشکی کەرکووک، دەڵێت: ئەم بڕیارەی راکان جبووری، هەوڵێکی مەترسیدارە، چونکە ئەو گۆڕانکاریانە لەکاتێکدایە کە هەوڵێکی جیدی هەیە لە رێگەی دادگای فیدڕاڵییەوە بۆ یەکلاییکردنەوەی چارەنووسی ئەنجوومەنی پارێزگاکان و هەڵوەشاندنەوەی بڕیاری پەرلەمانی عێراق لەو بارەوە.  پارێزگای كەركووك لە قەزاکانی حەویجە، داقوق، دوبز و سەنتەری كەركووك پێكهاتووە؛ پێشتر تەنیا ئیدارەی دوبز و سەنتەری كەركووك بەدەست کوردەوە بوو، بەڵام ئێستا هیچ کامیان بەدەست کورد نەماون.  لە کۆمپانیای نەوتی باکوور و لە کەرتی نەوت، کە گەنجینەیەکی گەورەی داهاتی کەرکووک و هەموو عێراقیشە، لە کۆی ١٣ هەزار فەرمانبەر رێژەی کورد ٥ % بوو، هەرچەندە کورد داوای ٣٢ % ی دەکرد، بەڵام ئەوەش جێبەجێ نەکرا و ئێستا رێژەکە لەوەی پێشووتریش کەمتر بووەتەوە.  سەرۆکی پێشووی ئەنجوومەنی پارێزگای کەرکووک دەڵێت؛ بەڕێوەبەر و بەڕێوەبەرە گشتییە کوردەکان ئێستا لە پۆستەکانیان لادراون یان لادەدرێن، تائێستا نزیکەی ١٥٠ بەڕێوەبەر و بەرپرسی کورد لە کەرکووک لە پۆستەکانیان لادراون.   رێبوار تاڵەبانی، گوتی: "بەپێی هەڵبژاردنەکان بێت رێژەی کورد ٥٨ % بۆ ٦٣ % ی تێپەڕاندووە، دەبێت هەموو دامودەزگاکان ٦٣ % یان کوردبن، دوای ئەو زوڵمەی لە ساڵی ١٩٥٧ لێکراوە یان سەرژمێرییەکەی ١٩٤٧ کە دەبێت رێژەی کورد ٧٠ % زیاتر بێت، بەڵام بەهەر حالێک کە بارودۆخێکی تازە هاتووە بەو رێژەیەی هەڵبژاردن پێیدا تێپەڕ بوو بەو دەنگەی کورد هێناوێتی، بەو دەنگەش نییە، پشکی کورد ٦٣ % نییە و ناگاتە ١٤ % یش. "  رێژەی ٣٢ - ٤٠ % ی پۆستەکانی کەرکووک بۆ کورد و ٣٧ % بۆ عەرەب و تورکمانیش ١٧ % ی هەبوو، بەڵام لەدوای ساڵی ٢٠١٧ ەوە، دۆخەکە بۆ کورد گۆڕاوە، لە كۆی ٨ پۆستی ئەمنی شاری كەركوك، پێنج پۆستی دراوەتە تورکمان و سێیەکەی دیکەش دراونەتە عەرەب، لەکاتێکدا زۆربەی پۆستە باڵا ئەمنییەکان پشکی کورد بوون.  عەمید سەرحەد قادر، بەڕێوەبەری پێشووی پۆلیسی قەزا و ناحیەکانی کەرکووک، سەبارەت بەو هەوڵە نوێیەی راکان جبووری دەڵێت: "دەزانێت عێراق بەرەو هەڵبژاردن دەچێت بۆیە دەیەوێت پێگەی خۆی بەهێز بکات و کردووشیەتی، کۆمەڵێک گۆڕانکاری کردووە و ئەوەی خۆی مەبەستی بووبێت دایناوە. کۆمەڵێك خەڵکی دیکەی لە نەتەوەکانی دیکە داناوە، ئەوانەی خزم و کەس و دۆست و ناسیاوی خۆی هێناونەتە پێشەوە. ئەو دەسەڵاتەی ئێستا پارێزگاری کەرکووک هەیەتی بەتایبەتی لە گۆڕینی بەڕێوەبەرەکان چ ئەوانەی ئیداری بن یان ئەمنی ئەوەی پێی کرابێت درێخی نەکردووە. "   لە سەردەمی دەسەلاتدارێتی کورد لە کەرکووک، ئەگەر بەڕێوەبەری گشتی پۆلیس کورد بووایە جێگرەکەی تورکمان بوو، ئەگەر بەڕێوەبەری فەرمانگەیەک کورد بووایە جێگرەکەی عەرەب بوو، بەپێچەوانەشەوە.  بەپێی بەرکەوتەی هەڵبژاردنی پەرلەمان، کورد داوای رێژەی زیاتر لە  ٦٠ % ی پۆستەکان دەکات، بەڵام ئێستا زۆربەی پۆستە باڵاکانی لەدەست دەرهێنراون، دیارترینیان پارێزگار و قائیمقام و بەڕێوەبەری پۆلیسن، ئەنجوومەنی پارێزگاش کە سەرۆک و زۆربەی ئەندامەکانی کوردبوون، بە بڕیارێکی پەرلەمان کۆتایی بە کارکردنی هێنراوە و هاوشێوەی پارێزگاکانی دیکەی عێراق بەبێ ئەنجوومەن ماوەتەوە.  ئەو کوردانەشی لە کەرکووک لە پۆستەکانیاندا ماون، بە جۆرێک لە جۆرەکان هەراسان دەکرێن.  کاکەڕەش سدیق، بەرپرسی ئۆفیسی کەرکووکی ماددەی ١٤٠ لە هەڤپەیڤینێکدا لەگەڵ رووداو دەڵێت هەڕەشە لەبەرپرسە کوردەکان دەکرێت لەوانەی کە پلەی وەزیفیان هەیە وەک بەرپرسی هۆبە یان بەرپرسی بەشێک،  گرووپە چەکدارەکان دەچنە سەر ماڵەکانیان و " تۆمەتباریان دەکەن بەوەی کە گەندەڵە، تۆمەتیان بۆ دروستدەکەن، لەلایەن دەستپاکییەوە بانگ دەکرێن، ئەمانەش هەمووی شێوازی هەڕەشە و دژایەتیکردنی ئەو فەرمانبەرانەی ئێمەیە،  هەموو ئەوانەش بۆ ئەوەیە کە خۆیان خانەنشین بکەن، تاوەکو عەرەبێک یان تورکمانێکی شیعە لە شوێنەکەی دابنێن.