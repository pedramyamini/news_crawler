رووداو چووەتە ئەو ناوچەیەی چەند رۆژێک لەمەوبەر داعش لێیەوە هێرشی کردە سەر سەنگەرێکی پێشمەرگە. سنوورەکە چۆڵەوانییە و لەژێر حوکمڕانیی سوپای عێراقدایە. خەڵکی ئەو ناوچەیە لەدوای هێرشەکەوە ترسیان لە شەو مانەوە هەیە لەسەر کێڵگەو پرۆژەکانیان.   گوندەکانی قایەباشی و پڕکانی لەو سنوورەن، جگە لە کورد، دانیشتووانەکەی عەرەبیشیان تێدایە. لەوێوەبوو داعش بەرەبایەنی رۆژی شەممە هێرشی کردە سەر پێشمەرگە و سێ پێشمەرگە شەهیدبوون و دووانی دیکەش برینداربوون. بۆشایی ئەمنیی نێوان هێزی پێشمەرگە و هێزە عێراقییەکان لە سنووری ناوچە دابڕاوەکان بووەتە رێگەخۆشکەر بۆ چەکدارانی داعش بۆ ئەوەی هێرش بکەن.   زۆربەی بۆشاییە ئەمنییەکانی کە لەو شوێنانە دروستبوون لەژێر کۆنترۆڵی هێزە عێراقییەکاندایە و نزیکن لە سەنگەرەکانی پێشمەرگە. هێزە عێراقییەکان ئامادەییان هەیە بۆ پڕکردنەوەی ئەو کەلێن و بۆشاییانە، بەڵام تاوەکو ئێستا هەنگاوی کردارییان بۆی نەناوە.   لیوا تەحسین خەفاجی، گوتەبێژی ئۆپەراسیۆنەکانی عێراق بە تۆڕی میدیایی رووداوی راگەیاند، "ئێمە نیازمان هەیە بۆ کارکردنی هاوبەش لەگەڵ ئێمە و پاسەوانی هەرێم [ی کوردستان]، هەموو لایەک هاندەرن بۆ ئەوە، دوایین لێدوانەکانیش لە حکومەتی هەرێمی کوردستان و بەغداش هاندەرن و داوا دەکەن کاری هاوبەش دەستپێبکرێت، بە ئامانجی داخستنی ئەو بۆشاییانە، ئومێدمان وایە لەم ماوە نزیکەدا جێبەجێبکرێ. "  هێزی پێشمەرگە چاوکراوەترن لەو سەنگەرانەی بە ئاراستەی ئەو پانتاییە فراوانانەن کە لەژێر کۆنترۆڵی هێزی عێراقیدایە. رووداو زانیویەتی لەدوای هێرشەکەی داعش بۆ سەنگەرێکی پێشمەرگە لە زوورگەزراو، نوێنەری هاوپەیمانان سەردانی سەنگەرەکانیان کردووە و لە هەوڵی نێوەندگیریی پێشمەرگە و سوپای عێراقن بۆ دروستکردنی هەماهەنگی و پڕکردنەوەی بۆشاییە ئەمنییەکان.  نووری حەمە عەلی، فەرماندەی میحوەری کەرکووکی هێزی پێشمەرگە دەڵێت "ئێمە هەمیشە ئامادەین و لیژنەکانی ئێمە لەسەر هێڵن لەگەڵ ئەوان، ئەمشەو کازمی بڕیاریداوە بۆ پڕکردنەوەی ئەو بۆشاییه ئەمنیانەی لە سنوورەکەدا هەن. دەبێ لە هەر شوێنێک کە پێویست بێت و مەترسی هەبێ یان سەنگەری گەورە یان بارەگای گەورە دروست بکرێ، ئەوەی ئێمە گوێمان لە هاوپەیمانان بووە و خوازیاری ئەوەبوون هێزی پێشمەرگە لەگەڵ هێزە عێراقییەکان بەتایبەت سوپای عێراقی هەماهەنگی هەبێت تا ئەو کارە تێروریستیانە ئەنجام نەدرێ. "  چالاکییەکانی داعش لە سنووری کەرکووک زیادیان کردووە، لەماوەی چوار شەو و رۆژی رابردوو ١٠ هێرشی چەکدارییان ئەنجامداوە لەنێو شاریش هێزەکانی سوپا و پۆلیس شەوانە گەڕان و پشکنین ئەنجام دەدەن.