رۆژی چوارشەممە ٢٤ی ئاداری ٢٠٢١ لە سەلاحەددین سەرۆک مەسعود بارزانی پێشوازیی لە شێخ محەممەد بن عەبدولڕەحمان ئال سانی، جێگری سەرۆكوەزیران و وەزیری دەرەوەی قەتەر و شاندێكی یاوەری كرد.  بەپێی راگەیێندراوەکە، لە كۆبوونەوەی نێوانیاندا وەزیری دەرەوەی قەتەر "سڵاوی ئەمیری قەتەری بە سەرۆک بارزانی گەیاندووە و پێزانینی هەبووە بۆ گەشەسەندن و سەقامگیریی هەرێم" و ئەوەی خستووەتەڕوو كە "كردنەوەی كۆنسوڵخانەی قەتەر لە هەولێر دەبێتە زەمینەیەكی باش بۆ كاركردن لەسەر ئەو دەرفەتە ئابووری و سەرمایەگوزارییانەی لە هەرێمی كوردستاندا هەن.  وەزیری دەرەوەی قەتەر هیوای خواستووە پەیوەندییەكانی وڵاتەکەی و هەرێمی کوردستان گەشەسەندن بەخۆوە ببینێت.  لای خۆیەوە سەرۆک بارزانی خۆشحاڵیی خۆی دەربڕی لە كردنەوەی كۆنسوڵخانەی قەتەر لە شاری هەولێر و پێشوازیشی لە فراوانبوونی پەیوەندییەكانی نێوان هەرێمی كوردستان و قەتەر كرد.