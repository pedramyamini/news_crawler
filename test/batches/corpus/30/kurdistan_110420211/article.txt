لە راگەیێندراوێکی وەزارەتی ئەوقاف و کاروباری ئایینیی هەرێمی کوردستان هاتووە، بەمەبەستی دیاریکردنی یەکەمین رۆژی مانگی رەمەزانی پیرۆز، لیژنەی باڵای بینینی مانگ لە وەزارەتی ئەوقاف و کاروباری ئایینی ئێوارەی یەکشەممە ١١ - ٤ - ٢٠٢١ "بەھەماھەنگی لەگەڵ لیژنە لاوەکییەکانمان لەسەرجەم پارێزگاکانی ھەرێمی کوردستان کۆدەبێتەوە و چاودێریی بینینی مانگ دەکەن".  وەزارەتی ئەوقاف رایدەگەیێنێت "بەپێی بەڵگە شەرعییەکان بڕیار لەسەر دیاریکردنی یەکەمین رۆژی مانگی رەمەزانی پیرۆز دەدەین". هەروەها جەختدەکاتەوە لەوەی کە "دوای راگەیاندنی بڕیاری فەرمی لیژنەی بینینی مانگ (بەپێی بەڵگە شەرعییەکان) ھیچ کەس ولایەنێک  بۆی نییە لێدوان لەم بارەیەوە بدات.