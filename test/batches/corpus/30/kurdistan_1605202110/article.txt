موقەدەم بەرزان عوسمان، گوتەبێژی بەڕێوەبەرایەتی پۆلیسی هەڵەبجە لە کۆنگرەیەکی رۆژنامەڤانیدا ئاماری رووداوەکانی سنووری پارێزگاکەی لە ماوەی ٣ رۆژی جەژنی رەمەزان ئاشکرا کرد و رایگەیاند: " لە ماوەی ٣ رۆژی جەژندا ٧ دۆسیە لە بنکە جیاوازەکانی سنووری پارێزگای هەڵەبجە تۆمارکراون، لەسەر ئەو دۆسییانەش پێنج تۆمەتبار بەندکراون".  بە گوتەی بەرزان عوسمان سەرەڕای هاتنی ئەو هەموو گەشتیارە بۆ سەیرانگاکانی ئەحمەدئاواو بیارە و باوەقوچەک و ئاوێسەر لە تەوێڵە "هیچ رووداوێکی هاتووچۆ و مردن تۆمار نەکراوە".  گوتەبێژی پۆلیسی هەڵەبجە ئاماژەی بەوەکرد "لە رێککەوتی ٣٠ - ٣ - ٢٠٢١ سکاڵاکارێک ئامادەی بنکەی پۆلیسی هەڵەبجە بوو رایگەیاند کە ئۆتۆمبێلێکی جۆری پیکابی لێدزراوە لە بازاڕ لە گەڕەکی جووەکان، پاش بەدواداچوون دوای یەک مانگ و ٦ رۆژ بەسەر رووداوەکە لەلایەن بنکەی پۆلیسی هەڵەبجە توانرا ئۆتۆمبێلەکە بۆ خاوەنەکەی بدۆزرێتەوە و بۆی بگەڕێندرێتەوە، تۆمەتبارەکەش دەستگیر بکرێت".  بەرزان عوسمان باسی لەوەشکرد، "دوو هاووڵاتیش لە دوو گەڕەکی جیاوازی هەڵەبجە لەسەر دزرانی مۆلیدەکانیان لە شوێنی کارەکانیان سکاڵایان تۆمارکردبوو، دوای بەدواداچوون توانرا ئەو دوو مۆلیدەیەش بدۆزرێتەوە و رادەستی خاوەنەکانیان بکرێنەوە و تۆمەتبارەکانیش دەستگیر بکرێن".  گوتەبێژی پۆلیسی هەڵەبجە و خەڵکی پارێزگاکەی لە دوو شت ئاگادار دەکاتەوە، دەڵێ: "ژمارەیەکی زۆری خەڵک لە دەرەوەی هەڵەبجە بۆ سواڵکردن دێنە پارێزگاکە، بە تایبەتی ژنان و منداڵان، داوا دەکەین بە هیچ شێوەیەک هاوکارییان نەکەن و دەستبەجێ هێزەکانی پۆلیسیان لێ ئاگادار بکەنەوە، چونکە ئەوان بەناوی سواڵکردنەوە دزی دەکەن و لە رۆژانی رابردوودا لەلایەن دوو ژنەوە لە بازاڕ دزی لە دوکانێک کراوە، لە زێڕەنگرێکیش ئاڵتوونیان دزیوە".  هەروەها بەرزان عوسمان داواکارییەکی دیکەشی لە خاوەنی ئۆتۆمبێلەکانی هەر سێ جۆری (مازدا، پیکاب نیسان، تۆیۆتا هایلۆکس) هەیە "ئۆتۆمبێلەکانیان لە شوێنێک رابگرن کە چاوی هاووڵاتی لەسەرە، یان لەو گەراجانە رایبگرن کە کامێرای لێیە، چونکە بردنی ئەو ئۆتۆمبێلانە بۆ ئەو کەسانەی کە چاویان لە ماڵی خەڵکە، ئاسانە و سویچەکانیان زوو ئیشی پێدەکرێت، بۆیە داوایان لێدەکەین ئۆتۆمبێلەکانیان لە لاکۆڵان و لە گەراجانە بەجێنەهێڵن کە کامێرای چاودێریان لێ نییە".