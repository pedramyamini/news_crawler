سەرچاوەیەکی ئاگادار بە تۆڕی میدیایی رووداوی راگەیاند، هێزە ئەمنییەکان لە چەند رۆژ پێشەوە پەیوەندییان بە مامۆستایانی ئایینی و پێشنوێژەکانی نێوشار و گوندەکانەوە گرتووە و پێیان راگەیاندوون کە دەبێ پابەند بن بە بڕیاری لیژنەی بینینی مانگی سەر بە نووسینگەی رێبەری کۆماری ئیسلامیی ئێران لەبارەی دەستپێکردنی رەمەزان.   ئەو لیژنەیە، رۆژی دووشەممە رایگەیاند کە چوارشەممە یەکەم رۆژی رەمەزانە. سەرەڕای ئەوەش لە ناوچە سوننەنشینەکانی رۆژهەڵاتی کوردستان و ئێران زۆربەی خەڵک ئەمڕۆ سێشەممە بە رۆژوو بوون و پابەندی بڕیارەکە نەبوون.   هێزە ئەمنییەکان هەروەها کەناڵەکانی تۆڕە کۆمەڵایەتییەکان لە نێوخۆی رۆژهەڵاتی کوردستانیان ئاگادارکردووەتەوە کە نابێ رۆژی سێشەممە دەستپێکردنی مانگی رەمەزان رابگەیێنن و هەواڵی تایبەت بە بە رۆژوو بوونی خەڵک بڵاو بکەنەوە.  لە رۆژهەڵاتی کوردستان، زۆربەی دانیشتووانی باشوور و بەشێک لە دانیشتووانی باکووری پارێزگای ورمێ، زۆربەی دانیشتووانی پارێزگای سنە و هەروەها زۆربەی دانیشتووانی باکووری رۆژئاوای پارێزگای کرماشان سوننە مەزهەبن.   حەسەن ئەمینی، یەکێک لە رێبەرانی مەکتەب قورئانی کوردستان لە شاری سنە لە میانی بەشداریکردنی لە بووڵتەنی هەواڵەکانی رۆژهەڵاتی کوردستانی تۆڕی میدیایی رووداو رایگەیاند، لە رۆژهەڵاتی کوردستان لەگەڵ باشووری کوردستان و چەند وڵاتی دیکەی سوننەی مەزهەب ئاسۆیان یەکە و لە هەرکام لەو وڵاتانە مانگ ببیندرێت، پێویست ناکات خۆیان مانگ ببینن و دەتوانن رەمەزان رابگەیێنن.   لە بەشێکی دیکەی قسەکانیدا حەسەن ئەمینی دەڵێت، ساڵانە لەلایەن دەسەڵاتی ئێرانەوە گوشار دەخرێتەسەر مامۆستایانی ئایینی تاوەکو لەگەڵ حکومەتی ئێران رەمەزان دەستپێبکەن. بەگوتەی ئەمینی، کۆماری ئیسلامی ئێران رێگە نادات سوننەکان ناوەند یان دامەزراوەیەکی تایبەت بەخۆیان هەبێت.