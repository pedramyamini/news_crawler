رۆژی یەکشەممە ٠٢ - ٠٥ - ٢٠٢١ مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان لە پەیجی خۆی لە تۆڕی کۆمەڵایەتیی فەیسبووک چەند دێڕێکی بەشێوەی "رەخنە" لەبارەی هاوپەیمانێتی نێوان یەکێتی و گۆڕان بۆ هەڵبژاردنی داهاتووی پەرلەمانی عێراق بڵاوکردەوە.   نووسینەکەی مەلا بەختیار لە ژێر ناوی "كورتیلە رەخنەی سیاسی ژمارە (٣٩)، هەڵبژاردن و هاوپەیمانیی یەكێتی - گۆڕان"ـە و دەڵێت "سیستەمی لیستگەرایی هەڵبژاردنی ئەمجارە، هاوسەنگییەك لەنێوان توانای بەربژێر و كاریگەری حیزبەكان لە مەحەك دەدات. زۆرن ئەوانەی پێیانوایە زۆربەی دەنگەكانی هەڵبژاردنی پێشووی لیستی كراوە دەنگی خۆیان بووە. ئەمجارەیان بۆیان دەردەكەوێ، لافەكانیان چەند بڕ دەكات! "  مەلا بەختیار لە بەشێکی دیکەی نووسینەکەدا ئاماژە بەوە دەدات "حیزبەكانیش، بۆیە سووربوون لەسەر سیستەمی لیستگەرایی بازنەیی، هۆكارەكەی بەدینەهێنانی درووشمەكان و دۆخی نالەباری دەسەڵاتەكان و متمانەی لاوازی جەماوەرە بە پرۆسەی هەڵبژاردن و لایەنەكان، لەبەر گەندەڵی و نادادپەروەری. "  مەلا بەختیار پێیوایە راگەیاندنی هاوپەیمانی لەنێوان یەکێتی و گۆڕان بۆ هەڵبژاردنی داهاتووی پەرلەمانی عێراق "لەبەر ئەوە نییە هەردوولا بەهێزن. بەڵكو لەبەر مەترسی سەرەنجامی هەڵبژاردنە. دوای ئەم هەڵبژاردنە، رێگەی تەندروستی هەردوولا.. یەكگرتنیانە.. هاوپەیمانی ناچاری.. گولاجە عیلاج نییە! "  یه‌كێتیی نیشتمانیی کوردستان و بزووتنەوەی گۆڕان له هه‌ڵبژاردنی داهاتووی پەرلەمانی عێراق به یه‌ك لیست به ناوی لیستی "هاوپه‌یمانی كوردستان"ی بەشداریی دەکەن و بەپێی زانیارییەکان لاهوور شێخ جەنگی، هاوسەرۆکی یەکێتیی نیشتمانیی کوردستان سەرۆکایەتیی هاوپەیمانییەکە دەکات.