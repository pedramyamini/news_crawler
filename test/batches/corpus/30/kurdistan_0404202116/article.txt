ئەژی چەتۆ، گوتەبێژی کەشناسی و بوومەلەرزەزانیی هەرێمی کوردستان بە رادیۆی رووداوی راگەیاند: "ئەو گازە لە دۆخێکدا بۆ هەرێمی کوردستان مەترسیدار دەبێت کە لە هەوادا نزم بێت یان لە کاتی هەبوونی ئەو گازەدا باران ببارێت کە دەبێتە هۆی دیاردەی ترشەباران. ئێستایش هیچ نزمە پاڵەپەستۆیەکی وا نییە کە ئەو گازە لەگەڵ خۆیدا بهێنێت و باران ببارێنێت. تەنیا لەو کاتەدا زیانی بۆ کشتوکاڵ دەبێت و ئەگەر زۆر بەردەوام بێت رووکاری بیناکان زیانیان بەر دەکەوێت. "  ئەو بوورکانە لە دوورگەی سیسیلیی ئیتاڵیا تەقیوەتەوە کە چەند رۆژێکە شەپۆلی پەڵە گازەکانی لە میسر بینراوە و ئەژی چەتۆ دەڵێت: "بەڵام لەوێ هیچ دۆخێکی لەناکاو رانەگەیێندراوە. ئەوەی ئێستا لە عێراق خەڵکیان پێ ترساندووە، بەو جۆرە مەترسیدار نییە کە هەڕەشە لە ژیانی خەڵکی بکات. "  هاوکات ئەحمەد محەممەد، گوتەبێژی دەستەی پاراستن و چاککردنی ژینگەیش دەڵێت: "گەیشتنی بە هەرێمی کوردستان دەکەوێتە سەر خێرایی با. ئەگەر خێرایی با زۆر بێت، ئەوا زووتر دەگات. گازی دووانۆکسیدی گۆگرد بە گشتی لە چینێکی بەرزی هەوادا دەمێنێتەوە. ئەگەر بگاتە هەرێمی کوردستان و زۆر چڕ نەبێت یان باران نەبارێت، کاریگەرییەکی ئەوتۆی نابێت. لەو وڵاتانەیشی هەبووە دۆخێکی نائاسایی دروست نەکردووە، بۆیە بڕوا ناکەین لە هەرێمی کوردستانیش بە شێوازێک بێت کە کاریگەریی زۆر خراپ لەسەر تەندروستیی هاووڵاتییان دروست بکات. پێویست ناکات خەڵکی نیگەران بن. "  گوتەبێژی کەشناسی و بوومەلەرزەزانیی هەرێمی کوردستان ئاماژەی بەوە دا، ئەو گڕکانەی ئیتاڵیا زۆر چالاکە و ساڵانە دەتەقێتەوە، بەڵام ئەو هەواڵانەی لەبارەی عێراق و هەرێمی کورستانەوە هەن زۆر گەورە کراون. چەند جارێکی دیکەیش تەقیوە و دۆخێکی وای دروست نەکردووە کە باری نائاسایی رابگەیێنرێت. ئەوەی لەبارەی زیانبەخشیی گازەکەیەوە دەگوترێت راستە، چونکە گازی دووانۆکسیدی گۆگردە کە ژەهراوییە. ئەمە یەکێکە لەو گازانەی کە ماوەیەکی زۆرە رێژەکەی لە بەرگەهەوادا زیاد بووە.