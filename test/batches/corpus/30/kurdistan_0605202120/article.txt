د. دیندار زێباری، رێکخەری راسپاردە نێودەوڵەتییەکانی حکومەتی هەرێمی کوردستان بە تۆڕی میدیایی رووداوی گوت هەرێمی کوردستان تەواو دژی هەر هەنگاوێکی حکومەتی عێراق دەوەستێتەوە کە مەبەست لێی گەڕانەوەی کەسوکاری چەکدارانی داعش بێت لە سوریا و بەدیاریکراوی لە کەمپی هۆلەوە بۆ ناوچە کێشەلەسەرەکان و نزیک لە هەرێمی کوردستان.  زێباری، لەبارەی رێککەوتنی حکومەتی عێراق و هەوڵەکانی بۆ گەڕاندنەوەی ٣٠ هەزار لە ژن و مناڵانی چەکدارانی داعش بۆ عێراق گوتی: "هەوڵەکانی گەڕاندنەوەی ئەو چەکدارانە بەشێکی سیاسییە و بۆ مەبەستی هەڵبژاردن بەکاردەهێنرێت، ئێمە قایل نابین ئەوانە نزیکی هەرێمی کوردستان بن و ببنە مەترسیی لەسەر ئاسایشی ئێمە".  رێکخەری راسپاردە نێودەوڵەتییەکانی حکومەتی هەرێمی کوردستان، بە دووری زانی هیچ کوردێک لەنێو ئەو راگیراوانە هەبێت کە لە کەمپی هۆلن و نیازی هێنانەوەیان هەیە.  زێباری گوتی: "حکومەتی عێراق پێشتر بە بیانووی سەقامگیری باری ئاسایشی هەرێمی کوردستان نیازی جێگیرکردنی سەدان چەکداری داعش لە زیندانێکی نزیک لە چەمچەماڵ لە پارێزگای سلێمانی هەبوو، بەڵام قبوڵمان نەکرد، چونکە مەترسی دروستدەکرد".  چەند رۆژێکە حکومەتی عێراق بەپێی رێککەوتنی لەگەڵ هێزەکانی سوریای دیموکرات (هەسەدە)، کار بۆ گەڕاندنەوەی ٧٠٠ کەس لە کەسوکاری چەکدارانی داعش لە سوریاوە دەکات، دواتر کاروانی دیکەشی بەدوادێت، ئەو کەسانە لە کەمپی هۆل لە پارێزگای حەسەکە نیشتەجێ کراون و ٣٠ هەزار کەسیان بەپێی گوتەی شێروان دووبەردانی، پەرلەمانتاری عێراق لە پشکی پارێزگای نەینەوا، عێراقیین.  درەنگانی شەوی رابردوو ٥ی ئایار کە بڕیار بوو ئۆتۆمبێلەکان لە سووریاوە دەست بە هێنانەوەی ئەو ژن و منداڵانە بکەن، شێروان دووبەردانی بە رووداوی راگەیاند، حکومەتی عێراق بڕیاری هێنانەوەی کەسوکاری چەکدارانی عێراقی بۆ کاتێکی نادیار راگرت.  لەبارەی راگیراوانی داعش لە هەرێمی کوردستان،  د. دیندار زێباری،  ئاشکرایکرد، حکومەتی هەرێمی کوردستان لەماوەی چوار ساڵی رابردوودا هەزار و ٤٠٠ راگیراوی داعشی لە زیندانەکانی خۆی رادەستی حکومەتی عێراق کردووەتەوە، بەڵام هێشتا ٤٠٠ راگیراو ماون بەشێکیان دادگاییکراون و حوکمدراون و بەشێکیان ماون، هەندێکیشیان بەشێکی حوکمەکانیان تەواوکرد و پاش دڵنیابوونەوە لیێان ئازادکراون.   زێباری لەباری ئەو راگیراوانەشی ماون، گوتی ئەوانەی خەڵکی هەرێمی کوردستان یان نزیکی بن، یان ئەوانەی لەبەرامبەر خەڵکی کوردستان و هەرێمی کوردستان تاوانیان کردبێت رادەستی حکومەتی عێراق ناکرێنەوە.  لە حوزەیرانی ساڵی ٢٠١٤ چەکدارانی دەوڵەتی ئیسلامی لە عیراق و شام (داعش) شاری موسڵی سەنتەری پارێزگای نەینەوایان لە عیراق کۆنترۆڵکرد و دواتر بۆ ناوچەکانی دیکە کشان و پاش هێرشکردنە سەر قەزای شنگال و کوشتوبڕی ئێزدییەکان، لە چەند لایەکەوە پەلاماری هەرێمی کوردستانیان دا، دواتر عێراق بەیارمەتی هەرێمی کوردستان و هێزەکانی پێشمەرگە و هاوپەیمانان لە ناوەڕاستی ٢٠١٧ کۆتایهێنانی داعشی راگەیاند.