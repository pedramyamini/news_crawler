رۆژی یەکشەممە رێواز فایەق، سەرۆکی پەرلەمانی کوردستان بانگهێشتنامەی بۆ پەرلەمانتاران ناردووە و تێیدا هاتووە، "پشتبه‌ستن به حوكمی بڕگه‌ی (سێیه‌م) له مادده‌ی (١٨)ـی په‌یڕه‌وی ناوخۆی په‌رله‌مانی كوردستان - عێراق، بڕیارماندا بانگهێشتی گشت ئه‌ندامه به‌ڕێزه‌كانی په‌رله‌مان بكه‌ین بۆ دانیشتنی ژماره (١٠)ـی ئاسایی خولی بەهارەی ساڵی سێیەم له خولی هه‌ڵبژاردنی پێنجه‌می په‌رله‌مانی كوردستان - عێراق، له كاژێر (١١)ـی پێشنیوەڕۆی رۆژی سێشه‌ممه رێكه‌وتی ٢٠٢١/٤/٢٧، تكایه له‌كاتی دیاریكراودا ئاماده بن. "  سەرەتا بەرنامەی کاری دانیشتنەکە گفتوگۆ بوو لەبارەی گرفتەکانی منداڵان و خاوەن پێداویستییە تایبەتەکان کە وەزیری کار و کاروباری کۆمەڵایەتی ئامادەی دانیشتنەکە دەبێت و لەسەر ئەو پرسە وەڵامی پەرلەمانتاران دەداتەوە.   رۆژی دووشەممە پەرلەمانی کوردستان بڵاویکردەوە کە بڕگەیەکی دیکەی بۆ بەرنامەی کاری دانیشتنەکە زیادکردووە ئەویش،  بریتییە لە گفتوگۆیه‌كی كراوه‌ى ئه‌ندامانى په‌رله‌مان له‌سه‌ر پاراستنی ئاشتیى كۆمه‌ڵایه‌تی و رێزگرتن له به‌ها پیرۆزه ئایینی و كۆمه‌ڵایه‌تییه‌كان و ئازادییه بنه‌ڕه‌تییه‌كانی مرۆڤ.  زیادکردنی ئەو بڕگەیە هاوکاتە لەگەڵ دوو رووداو کە لە چەند رۆژی رابردوودا لە هەرێمی کوردستان روویاندا ئەوانیش، سەماکردنی دوو گەنج لە سەهۆڵەکەی سلێمانی و بەخشینەوەی باوەشی خۆڕایی کچێکی بە بنەچە سووری بوو لە هەولێر کە کاردانەوەی زۆری کۆمەڵایەتی لێکەوتەوە.   بەشێک لە خەڵکی رووداوەکانیان بە سووکایەتیکردن بە پیرۆزییەکانی خەڵکی هەرێمی کوردستان ناویان برد و بەشێکیش بە هونەر و کارێکی ئاسایی.