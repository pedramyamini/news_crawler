ئاسۆ هاشم، پارێزەری خۆبەخشی حوکمدراوانی بادینان بە تۆڕی میدیایی رووداوی راگەیاند، ئەمڕۆ سێشەممە، دادگەی پێداچوونەوەی هەولێر، بە دۆسیەی چالاکڤانە سزادراوەکانی بادیناندا چووەوە و سزاکەی پەسندکرد کە ٦ ساڵ زیندانیکردنە.  لەبارەی دۆسیەی مامۆستا بەدەل بەرواریش رایگەیاند، "دۆسیەکەی لە دادگەوە گەڕێندرایەوە بۆ لێکۆڵینەوە، ئێستا چاوەڕێی دیاریکردنی رۆژی دادگاییکردنەکەی دەکەین. "  رۆژی ١٦ ـی شووباتی ٢٠٢١ لە کۆی زیاتر لە ٧٠ دەستگیرکراوی بادینان، دادگەی تاوانەکانی دووی هەولێر لە دووەم دانیشتنی دادگاییکردنی دەستگیرکراوانی بادیناندا هەریەک لە ئه‌یاس ئه‌كره‌م، شێروان شێروانی، شڤان سه‌عید بەڕۆژکی، گوهدار محەممەد زێباری و هاریوان عیسای بە شەش ساڵ زیندانی سزادا، ئەوەش لەلایەن بەشێک لە لایەنە سیاسییەکان و بەرپرس و رێکخراوەکان و چالاکڤانان رووبەڕووی رەخنە بووەوە.  هەمان ئەو رۆژە پارێزەری حوکمدراوەکان رایگەیاند، "بڕیارەکە نادادیە و تووشی شۆکی کردین، تۆمەتەکان نەسەلمێنراون و تانە لە بڕیارەکە دەدەین بۆ راستکردنەوەی ناحەقییەکە. "  بڕیارەکەی دادگەی هەولێر کاردانەوەی بەدوای خۆیدا هێنا، رۆژی ٢٠٢١/٠٢/١٧ مەکتەبی سیاسیی یەکێتیی نیشتمانیی کوردستان لە کۆبوونەوەی ئاسایی خۆیدا لەبارەی حوکمی شەش ساڵ بەسەر ژمارەیەک رۆژنامەڤان و چالاکڤانی بادینان گوتی: "ناکرێت و نەشیاوە رۆژنامەنووسان لەسەر بیروڕادەربڕین و نووسین وەک تۆمەتبار حوکمی وا قورسیان بەسەردا بدرێت. "  نێچیرڤان بارزانی، سەرۆکی هەرێمی کوردستانیش لە ١٨ ـی شوبات لەبارەی سزادانی ئەو پێنج کەسە رایگەیاند، "چاودێريی ئەو پرسە دەکەین، جەخت لە سەروەریی یاسا و رێزگرتن لە سەربەخۆیيی بڕیاری دادگە و لە پرەنسیپەکانی مافی مرۆڤ دەکەینەوە". سەرۆکی هەرێمی کوردستان راشیگەیاند، كوردستان هه‌رگيز پاشەکشە لە ئازادی ناكات و رێگەش نادرێت ئازادى بۆ لەباربردنی خودی ئازادی، خراپ بەکاربهێنرێت. پاراستن و چەسپاندن و پەرەپێدانی ئازادی و دیموکراسی، بريتييه له سەروەريی یاسا و سەربەخۆیيی دادگە، سەربەخۆیيی دادگەش لە چۆنیەتيی کاری دادگە و دادوەرانەوە دەبینرێت. گوتیشی "دادگە و دادوەرانى به‌ڕێز دەبێت شکۆی سەربەخۆیی خۆيان لەپێناو سه‌روه‌ريى یاسادا بپارێزن، تا شکۆی مرۆڤ و شکۆی وڵات لە سایەی شکۆی یاسادا پارێزراو بێت. "  هاوکات یەکێتی داوای کرد لە دادگەیەکی کراوە بۆ رای گشتیدا پێداچوونەوە بەو حوکمە قورسانەدا بکرێت و کەیسەکان بە گوێرەی یاسای ئازادیی کاری رۆژنامەنووسی لە کوردستان مامەڵەیان لەگەڵدا بکرێت.  هەروەها بزووتنەوەی گۆڕانیش لە پەیامێکدا لەبارەی حوکمی شەش ساڵ زیندانی بەسەر ئەو رۆژنامەڤان و چالاکڤانانەدا هەڵوێستی خۆی راگەیاند و گوتی، سزادانی چالاکڤانان "بڕیاری سزادانی پێنج چالاکوانی بادینان بەپێی یاسای ژمارە ٢١ ـی ساڵی ٢٠٠٣ بە تۆمەتی هەوڵدان بۆ تێکدانی ئاسایشی نەتەوەیی، هەنگاوێکی مەترسیدار و پێشهاتێکی ناجۆری دەسەڵاتە دەرهەق بە چالاکڤان و ئازادیخوازانی بادینان. "  لە راگەیێندراوەکەی بزووتنەوەی گۆڕاندا هاتووە: "بەسیاسیکردن و بەحیزبیکردنی سەکۆی دادگاکان و قەڵەمی دادپەروەری دۆخی هەرێمی کوردستان بەرەو قەیران و ئاڵۆزیی زیاتر دەبات. هەر لەو روانگەیەوە لە رابردوو و ئێستایشدا پشتیوانیی سەرسەختی سەربەخۆیی دەسەڵاتی دادوەری و، بەرگریکاری فراوانبوونی مەوداکانی ئازادیی رادەربڕین بووین. "  دیندار زێباری، رێکخەری راسپاردە نێودەوڵەتییەکان لە حکومەتی هەرێمی کوردستان لە راگەیێندراوێکدا ئاماژەی بەوە کردووە، شێروان شێروانی لەسەر فەرمانى راگرتن کە لە دادگەى لێکۆڵینەوەى دهۆک دەرچووە دەستگیر کراوە و "تۆمەتبارە بەپێى ماددەى ١٥٦ لە یاساى سزادانى عێراقى، ژمارە (٢١) بۆ ساڵى ٢٠٠٣ کە لە پەرلەمانى کوردستان هەموارکراوە. "  هەروەها رۆژی ١٩ - ٠٢ - ٢٠٢١، مەسرور بارزانی، سەرۆکوەزیرانی هەرێمی کوردستان لە تویتێکدا رایگەیاند، "داوا لە هەموو لایەک دەکەم رێز لە سیستەمی دادوەریی لە هەرێمی کوردستان بگرن بۆ ئەوەی بتوانێت بە شێوەیەکی سەربەخۆ و بێ دەستوەردان کارەکانی ئەنجام بدات".   نێردەی ویلایەتە یەکگرتووەکانی ئەمریکا و باڵیۆزخانەی ئەمریکا لە بەغدا لە پەیامێکدا رایانگەیاند، بە وردی چاودێریی دەستگیرکردن و دادگاییکردنەکانی ئەم دواییەی رۆژنامەڤانان و چالاکڤانانیان کردووە. ویلایەتە یەکگرتووەکانی ئەمریکاش لەبارەی پرسی ئازادیی رادەربڕین، بەردەوام لەگەڵ بەرپرسانی هەرێمی کوردستان لە پەیوەندیدابووە.   سەندیکای رۆژنامەنووسانی کوردستان لە راگەیێندراوێکدا داوای ئازادکردنی ئەو ٥ هاونیشتمانییەی بادینانی کرد و رایگەیاند "لە هەرێمی کوردستان تەواوی ئازادی رادەربڕین و چالاکیی مەدەنی دەستەبەر بکرێت و سەروەریی یاسا و رێکاری یاسایی بەپێی یاسا بەرکارەکانی بواری رۆژنامەگەریی و چالاکی مەدەنی بپارێزرێت و دادگاکان سەروەری و بێلایەنی خۆیان بپارێزن".