بڕیارەکە ئەو کەسانە ناگرێتەوە کە لە پارێزگاکانی عێراقن، چونکە بەپێی بڕیاری وەزارەتی ناوخۆ، قەدەخەی هاتووچۆ لەنێوان پارێزگاکانی عێراق و هەرێمی کوردستان راگەیێندراوە. هاوکات قەدەخەی هاتووچۆ لە کاژێر ٠٦: ٠٠ ـی بەیانیی هەڵدەگیرێت و هاونیشتمانیان دەتوانن هاتووچۆ بکەن.  موقەدەم سەلام خۆشناو، بەرپرسی ئاسایشی بازگەکانی سنووری پارێزگای هەولێر بە تۆڕی میدیایی رووداوی راگەیاند، ئەو ھاووڵاتیانەی دانیشتووی شاری ھەولێرن و لە پارێزگاکانی دھۆک و سلێمانی یان شارۆچکە و قەزاکانی دیکەن، تەنیا تاوەکو کاژێر ٠٧: ٣٠ خولەک رێگەیان پێدەدرێت بگەڕێنەوە شاری هەولێر. دەرکردنی ئەو بڕیارەش پەیوەستە بە بڕیارەکانی لیژنەی باڵای رووبەڕووبوونەوەی کۆرۆنا.     ئەمڕۆ پێنجشەممە رێبەر ئەحمەد، وەزیری ناوخۆی حکومەتی هەرێمی کوردستان بە میدیاکانی راگەیاند، هاونیشتمانیان وەکو پێویست خۆیان ناپارێزن، بۆیە ناچاربوون رێکارەکان تووندتر بکەن، ئاماژەی بەوەش کرد کە ساڵی رابردوو بە قەدەخەی هاتووچۆ دەستپێکرا و توانرا بەشێوەیەکی باش بەسەر پەتایەکەدا سەرکەون، "بەڵام دواتر ئەو شل و خاویەی لەلایەن هاونیشتمانیانەوە دروستبوو، بەهۆی پابەندنەبوون بە رێنوێنییەکان، هەزاران کەس تووشی کۆرۆنا بوون و چەند هەزارێکیش ژیانیان لەدەستدا".    بەپێی دوایین ئامارەکانی وەزارەتی تەندروستی، لە ٢٤ کاژێری رابردوودا ١٠٩٢ تووشبووی کۆرۆنا تۆمارکراون و پێنج کەسیش گیانیان لەدەستداوە. وەزارەتی تەندروستی داوا لە هاونیشتمانیان دەکات پابەندبن بە رێنماییەکانی تەندروستی و دوورکەوتنەوە لە شوێنی قەرەباڵخ. هاوکات ماسک ببەستن.     ئاماری گشتیی کۆرۆنا لە هەرێمی کوردستان:      پشکنینەکان: ١٤٥٧٠٤٨ پشکنین    تووشبووان: ١٢٩٣٥٦ تووشبوو    چاکبووان: ١١٢٨١٧ کەس    ئەوانەی لەژێر چارەسەردان: ١٢٧٧٨ کەس    گیانلەدەستدان: ٣٧٦١ کەس