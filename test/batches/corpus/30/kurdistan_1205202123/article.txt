ئەمڕۆ چوارشەممە ١٢ - ٠٥ - ٢٠٢١ بەپێی راگەیاندنی سەرۆکایەتیی حکومەتی هەرێمی کوردستان، مەسرور بارزانی، سەرۆکوەزیرانی هەرێمی کوردستان دوای سەردانی زەوییەکانی هەشتی حەسارۆک رایگەیاندووە، "لە ئایندەیەکی نزیکدا، کێشەکانیان [کێشەی خاوەن زەوییەکان] چارەسەر دەکات و بوار بۆ پێدانی مۆڵەتی بیناکردن دەکرێتەوە و پرۆسەی گەیاندنی خزمەتگوزاری بۆ ئەم زەوییانە بەپێی پلانێکی گونجاو دەستپێدەکات".   پێشتر ئومێد خۆشناو، پارێزگاری هەولێر لە کاتی بەشدارییکردنی لە نیوڕۆژی رووداو کە سەنگەر عەبدولڕەحمان پێشکێشی دەکات گوتی، "بابەتی ٨ی حەسارۆک بابەتێکی زۆر جیدین"، هەروەها راشیگەیاند، سەرۆکی حکومەتی هەرێمی کوردستان زۆر بە وردی چاودێریی چارەسەربوونی ئەو دۆخە دەکات، چەند جارێکیش جەختی لە ئەوان وەکو پارێزگار و وەزیری شارەوانی کردووەتەوە، کە دەبێت چارەسەرێک بۆ ئەو بابەتە بدۆزرێتەوە.  بەپێی راگەیێندراوی سەرۆکایەتیی حکومەتی هەرێمی کوردستان، سەرۆکی حکومەت ئاماژەی بەوەدا کە دامودەزگاکانی حکومەتی هەرێمی کوردستانی راسپاردووە، لە شوێنەکانی دیکەیش کێشەی هاوشێوە چارەسەر بکەن و خزمەتگوازریی پێ بگەیەنن، "بۆ ئەوەی لە کاتێکی زوودا، ئاوەدانی لەو شوێنانە دەست پێبکات".     بەرنامەی "بەرپرسیار"ـی تۆڕی میدیایی رووداو لەبارەی کێشەکانی ٨ ـی حەسارۆک     رۆژی ١٠ - ٠٥ - ٢٠٢١ پارێزگاری هەولێر رایگەیاند کە چەند رێگەیەکمان بۆ چارەسەبوونی کێشەی ٨ی حەسارۆک دیاریکردووە، یەکێک لەو رێگەیانە دەبێتە چارەسەر بۆ ئەو کێشەیە و دەگەینە ئەنجامێکی باش "بە دڵنیاییەوە بابەتی ٨ی حەسارۆک، چەند جاری دیکە رامانگەیاندووە یەکێک لە بەرنامە گرنگەکانی ئێمەیە، جەنابی سەرۆکی حکومەتیش زۆر جیدییە. جەنابی وەزیری شارەوانی ئێمەی راسپاردووە بۆ چارەسەربوونی ئەو بابەتە، ئەو رێگایانەی بۆ چارەسەبوونی ئەو بابەتە دانراوە وا خەریکە دەگەینە ئەنجامێکی باش کە چەند رێگایەکمان دیاریکردووە، یەکێک لەو رێگایانە دەبێتە چارەسەر بۆ بابەتی ٨ی حەسارۆک. نەک ٨ی حەسارۆک بە تەنیا، بەڵکو هەموو ئەو شوێنانەی کە زەوی تێدا دابەشکراوە لە پلانی ئێمەدایە کە دەبێت لە ماوەیەکی کەمدا ئەو بابەتانە چارەسەر بکەین، بە دڵنیاییشەوە چارەسەر دەبن".  ١٨ ساڵە خاوەن زەوییەکانی ٨ی حەسارۆک چاوەڕێی خزمەتگوزاریین و خاوەن  زەوییەکان داوادەکەن خزمەتگوزاری بگەیێندرێتە ٨ی حەسارۆک و زیاتر لە ١٦ هەزار پارچە زەوی لە ساڵی ٢٠٠٣ ەوە دابەشکراون و تاوەکو ئێستا هیچ خزمەتگوزارییەک نەگەیێندراوەتە ٨ی حەسارۆک.  دەقی راگەیێندراوی سەرۆکایەتیی حکومەتی هەرێمی کوردستان:   سەرۆکی حکومەتی هەرێمی کوردستان موژدەی چارەسەرکردنی کێشەی زەوییەکانی هەشتی حەسارۆکی شاری هەولێر ڕادەگەیەنێت ئێوارەی ئەمڕۆ چوارشەممە ٢٠٢١/٥/١٢ مەسرور بارزانی سەرۆکی حکومەتی هەرێمی کوردستان، سەردانی زەوییەکانی هەشتی حەسارۆکی لە شاری هەولێر کرد.   دوای ئەوەی وەزیری شارەوانی و گەشتوگوزار و پارێزگاری هەولێر، ڕوونکردنەوەی پێویستیان لە بارەی کێشە و گرفتەکانی ئەو زەويیانە بۆ سەرۆکی حکومەت خستەڕوو، سەرۆکی حکومەت لە وتەیەکدا، موژدەی بە خاوەن زەوییەکانی هەشتی حەسارۆک دا کە لە ئایندەیەکی نزیکدا، کێشەکانیان چارەسەر دەکات و بوار بۆ پێدانی مۆڵەتی بیناکردن دەکرێتەوە و پرۆسەی گەیاندنی خزمەتگوزاری بۆ ئەم زەوییانە بەپێی پلانێکی گونجاو دەست پێ دەکات.   سەرۆکی حکومەت هەروەها ئاماژەی بەوەدا کە دامودەزگاکانی حکومەتی هەرێمی کوردستانی ڕاسپاردووە،  لە شوێنەکانی تریش کێشەی هاوشێوە چارەسەر بکەن و خزمەتگوازریی پێ بگەیەنن، بۆ ئەوەی لە کاتێکی زوودا، ئاوەدانیی لەو شوێنانە دەست پێبکات