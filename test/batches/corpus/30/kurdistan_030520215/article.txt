بەپێی راگەیێندراوێکی سەرۆکایەتیی هەرێمی کوردستان، ئه‌مڕۆ دووشه‌ممه ٠٣ - ٠٥ - ٢٠٢١ نێچیرڤان بارزانی، سه‌رۆكی هه‌رێمی كوردستان، پێشوازیی له ئه‌حمه‌د ئیبراهیم ئه‌لزاری، كۆنسوڵى گشتیی میرنشینی یه‌كگرتووی عه‌ره‌بی - ئیمارات كرد.  وەکو لە راگەیێندراوەکەدا هاتووە "كۆنسوڵی گشتیی ئیمارات سڵاوی سه‌رۆک و سه‌رۆكوه‌زیران و جێنشینی ئه‌بو زه‌بیی به سه‌رۆك نێچیرڤان بارزانی راگه‌یاند و "بانگهێشتنامه‌يه‌كى به‌ڕێز شێخ محه‌ممه‌د بن زاید ئال نه‌هيان، جێنشینی ئه‌بو زه‌بی و جێگری فه‌رمانده‌ی باڵای هێزه چه‌كداره‌كانی، بۆ سه‌ردانى ئيمارات، راده‌ستی به‌ڕێز سه‌رۆكی هه‌رێمی كوردستان كرد كه تيايدا خواستى ئيماراتى بۆ بره‌ودان به په‌يوه‌ندييه‌كانى له هه‌موو بواره‌كاندا له‌گه‌ڵ هه‌رێمى كوردستان دووپات كرده‌وه".  سەرۆکی هەرێمی کوردستان خۆشحاڵیی خۆى به بانگهێشته‌كه‌ی ئیمارات ده‌ربڕى و رايگه‌ياند، له كاتێكی گونجاودا بۆ هه‌ردوولا سه‌ردانه‌كه ئه‌نجام ده‌ده‌ن، هه‌روه‌ها په‌یوه‌ندی و دۆستایه‌تیی عێراق و هه‌رێمی كوردستانی له‌گه‌ڵ سه‌ركردایه‌تی و حكومه‌ت و گه‌لی ئیمارات به‌رز نرخاند.  تاوتوێكردنی دوایین په‌ره‌سه‌ندنه‌كانی عێراق به‌گشتی، هه‌ڵبژاردنه‌كانی داهاتووی عێراق، په‌یوه‌ندییه‌كانى عێراق و هه‌رێمی كوردستان له‌گه‌ڵ ئیمارات و گرنگيی زیاتر په‌ره‌پێدانیان له بواره‌كانی ئابووری و بازرگانیدا، لایه‌نێكی دیكه‌ی دیداره‌كه بوو.  پێشتریش لەلایەن قەتەرەوە بانگهێشتنامەیەکی فەرمی ئاراستەی نێچیرڤان بارزانی کرا بۆ سەردانیکردنی وڵاتەکە.