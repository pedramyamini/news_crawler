ئەمڕۆ یەكشەممە ١١ - ٠٤ - ٢٠٢١ دوای تێپەڕینی پێنج رۆژ بەسەر هەڵمەتی هۆشیارکردنەوەی پاراستنی ژینگەی تۆڕی میدیایی رووداو، دڵشاد عەبدولڕەحمان، بەڕێوەبەری ژینگەی پارێزگای دهۆک خەڵاتی رێزلێنانی بەخشییە ناسر عەلی، بەڕێوەبەری نووسینگەی رووداو لە دهۆک.  لە راگەیێندراوی بەڕێوەبەرایەتیی ژینگەی دهۆک هاوتووە، "بەهۆی خەمخۆری و پشتیوانیکردنتان لە هۆشیارکردنەوەی ژینگەیی و بەرزڕاگرتنی رۆلی ئێوە لە راگەیاندن و تێگەیاندنی هاونیشتمانیان لە پاراستنی ژینگە، لەو پێناوەدا ئێمە بە پێیستمان زانی ' رێز و سوپاسی ' خۆمان ئاراستەی ئێوە بکەین".  لە بەشێکی دیکەی راگەیێندراوەکەدا هاتووە، "هیوادارین نموونەی وەکو ئێوە زیاد ببن و بەردەوام بن لە پشتیوانیکردن و بەرەو پێشبردنی بەڕێوەبەرایەتییەکەمان".  لە خەڵاتە رێزلێنانەکەدا نووسراوە: "سوپاس و پێزانینی خۆمان ئاراستەی کەناڵی ئێوەی بەڕێز دەکەین لەبەرامبەر ئەو چالاکییە گرنگەی ئەنجامی دەدەن، بە تایبەتی راگەیاندنی حەوت رۆژەی هۆشیاریی تاکەکەسی کۆمەڵگە لە پاراستنی پاکوخاوێنی ژینگە".  تۆڕی میدیایی رووداو بەمەبەستی هۆشیارکردنەوەی هاونیشتمانیان، لە ٠٦ - ٠٤ - ٢٠٢١ ـەوە دەستی بە هەڵمەتێک کردووە بە هاشتاگ و ناوی (# فڕێیمەدە)، تێیدا هانی هاونیشتمانیان دەدات کە خۆڵ و خاشاکەکانیان فڕێنەدەنە سەر شەقام و شوێنە گشتی و گەشتیارییەکان و لە شوێنی دیاریکراودا فڕێی بدەن بۆ دروستکردنی ژینگەیەکی خاوێن.     خەڵاتی رێزلێنانی بەڕێوەبەرایەتیی ژینگەی دهۆک