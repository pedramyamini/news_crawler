عەزیز مامەڵاک، جووتیارێکی مەریوانە و ئاماژە بەوە دەکات، "بێ ئاوییە، وشکەساڵییە و بێ ئیمکاناتین. ٧١ ساڵ تەمەنمە ئەوەم نەبینیوە. هەر نەبووە. بە گشتی بێ ئاوییە، کانییەکان وشکیان کردووە، ئاویان نییە. ئەگەریش ببێ ئەوەندە کەمە بەشی هیچ ناکات. "  دەشتی تیکلانەش لە ناوچەی ئاڵمانەی سەر بە شاری مەریوان، کانی و ئاوی ئەو ناوچەیە هەمیشە بەناوبانگ بووە و بەردەوام سەرنجی نەک هەر جووتیاران، بەڵکو ئەوانەشی جارێک رێیان کەوتبێتە ئەو ناوچەیە رادەکێشا. ئەمساڵ ئەم سەرچاوە ئاوییانە یەکە یەکە خەریکە وشکدەکەن.  حەسەن ئەمینی، جووتیارێکی دیکەی مەریوانە، ئەو باس لەوە دەکات، "ساڵانی پێشوو تاوەکو کاتی گیابڕین و دوای گیابڕینیش، پڕ بە بۆڕییەکی ٢.٥ ئینچی ئاو دەهات. ئێستا ئەمڕۆ چوومە سەر چاوگەکەی، بە قەد دارسیگارەکەی خۆم ئاویان پێدا هاتووە. دەی خوای بانی سەر من بەو ئاوە چۆن زەوییەکەم بژیەنم؟ تەنیا منیش نیم، تەنیا باسی من نییە. "  ئەم رێڕەوی ئاوییانە کە ساڵانی رابردوو ئاوی باران و کانیاوەکانیان پێدا دەڕۆیشت، ئەمساڵ بەمشێوە وشک هەڵاتوون و ئەو چەند چاوگەیەش کە ئاویان تێدایە، ئەوەندە کەمە کە جووتیارانی ناچار کردووە بە نۆرە بیگوازنەوە بۆ سەر زەوییەکانیان.  یادگار ئەمینیش جووتیارە، دەڵێت، "فرە لەژێر گوشارداین، ساڵانی پێشوو لەم کاتەدا، شەوەریان دەدێرا، گەنمیان دەدێرا، ئێستا ئەمساڵ ئاو بۆ کشتوکاڵ نییە، هەر ماڵەی لە رۆژێکدا بەزۆر دوو کاژێر نۆرەی ئاومان بەردەکەوێت، ساڵان ئەم جۆگە ئاوە کە لە پاییزدا کشتوکاڵمان تەواو دەبوو ئاوەکەیمان دەکردەوە، هەتا بەهار ئاوی پێدا دەهات. لانیکەم بۆڕییەکی ٢٠ ئینچی زیاتر بوو، ئەمساڵ هیچ ئاوێکی پێدا نەهاتووە ئەوەندە وشکەساڵی بووە. "  بەڕێوبەرایەتیی کشتوکاڵی پارێزگای سنە دەڵێت؛ ئەمساڵ رێژەی بارانبارین بەراورد بە پار ٢٧ % کەمیکردووە و زۆرترین مەترسیی لەسەر جووتیاران و زەوی و زارەکانیان داناوە. هەروەها دەشڵێت؛ ٩٠ % ـی جووتیارانی ئەو پارێزگایە تەنیا بە رەنجی شانی خۆیان کشتوکاڵ دەکەن و هیچ یارمەتییەکیان لە لایەن حکومەتەوە بۆ دابین نەکراوە. وشکەساڵی ئەمساڵ، ئەو پشتگوێخرانەی جووتیارانی ئەوەندەی دیکە ئاشکرا کرد.  حەسەن ئەمینی دەشڵێت "ئەمڕۆ کەسێکی وەک من ئەگەر بێتو کشتوکاڵی نەبێ، بەچی بژی؟ ئەشێ بە چی بژیم عەزیزەکەم؟ بەخوا هیچ کەسێک نەهاتووە بەلاماندا، بەخوا کەسێک نەهاتووە بێژێت ئێوە دۆختان چۆنە، چۆن نییە. نە بەڕێوبەرایەتیی کشتوکاڵ، نە قایمقام، هیچ دەزگەیەکی حکومی لێی نەپرسیوین. "  وشکەساڵی ئەمساڵ بەهاری بۆ گەڵای دارەکان کردە پاییز و بەر لەوەی پێبگەن زەرد هەڵیگەڕاندن، ئەگەر چارەسەرێک بۆ کەمئاوی نەدۆزرێتەوە، رەنگە جووتیاران لە وەرزی رنینەوەی بەروبوومدا دەستەوەستان دانیشن و بێبەرهەم و داهات ژیان بەڕێبکەن.