پارێزەرێک کە ئاگاداری دانیشتنی دادگاییکردنی ئەو تۆمەتبارە بوو و نەیویست ناوی ئاشکرا بکرێت، بە تۆڕی میدیایی رووداوی راگەیاند، ئەمڕۆ سێشەممە دادگەی تاوانەکانی سێیەمی هەولێر بەپێی ماددەی ٤٠٦ لە یاسای سزادانی عێراقی بڕگەی (ج) سزادراوە کە سزاکەی لەسێدارەدانە، بەڵام لەبەر ئەوەی ئەو کەسە لەکاتی ئەنجامدانی تاوانەکەدا تەمەنی لە خوار ٢٠ ساڵان بووە، سزاکەی گۆڕاوە بۆ زیندانیکردنی هەتاهەتایی.   رووداو پەیوەندی بە دادگەوە کرد لەبارەی کەیسەکە و وردەکاریی بڕیارەکە، بەڵام ئامادەنەبوون لێدوان بدەن.  بەپێی زانیارییەکانی رووداو، ئەو کەسە لەوکاتەی کارەکەی کردووە، لەژێر کاریگەریی ماددە هۆشبەرەکاندا بووە و ماددەی هۆشبەری کریستاڵی بەکارهێناوە، بۆیە ٢٠ چەقۆی لە حاجی جەمیل دابوو. ئەوەش دەچێتە چوارچێوەی کوشتنی دڕندانەوە.  ئەو پارێزەرەی قسەی بۆ رووداو کرد ئاماژەی بەوە دا، ئەو بیانووە دادی تۆمەتبارەکەی نەداوە، چونکە بەپێی یاسا، لەکاتی ئەنجامدانی هەر تاوانێک، ئەگەر تۆمەتبارەکە بانگەشەی ئەوەش بکات لەژێر کاریگەریی ماددە هۆشبەرەکانیش کردبێتی، ئەوا هەمان سزای بەسەردا دەسەپێندرێت و ئەو بیانووە کاریگەریی لەسەر بڕیاری دادگە نابێت.   ئێستا بڕیارەکە رەوانەی دادگەی پێداچوونەوە کراوە. پارێزەرەکە ئاماژەی بەوە کرد، بڕیارەکە شیاوی تانەلێدان و پێداچوونەوەیە.   تۆمەتبارەکە بەپێی ماددەی ٤٠٦ لە یاسای سزادانی عێراقی بڕگەی (ج) سزادراوە کە تێیدا هاتووە، "ئەگەر کوشتنەکە بۆ مەبەستێکی قێزەون بێت یان لە بەرامبەر پارە کرابێت یاخود بکوژەکە بە شێوازێکی دڕندانە تاوانەکەی ئەنجامدابێت. "