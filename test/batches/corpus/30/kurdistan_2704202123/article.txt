بەپێی زانیارییەکانی سەنگەر عەبدولڕەحمان، پەیامنێری رووداو، محەممەد جەواد زەریف، وەزیری دەرەوەی ئێران کاژێر ٢١: ٠٠ ـی ئەمشەو لەگەڵ هاوسەرۆکانی یەکێتیی نیشتمانیی کوردستان لە مەکتەبی سیاسیی حیزبەکە کۆدەبێتەوە و، ئەمشەو لە هەولێر دەمێنێتەوە و سبەی بۆ ئێران دەگەڕێتەوە.  ئێوارەی ئەمڕۆ وەزیری دەرەوەی ئێران گەیشتە هەرێمی کوردستان و لەلایەن قوباد تاڵەبانی، جێگری سەرۆکوەزیرانی هەرێمی کوردستان لەگەڵ سەفین دزەیی، بەرپرسی فەرمانگەی پەیوەندییەکانی دەرەوەی هەرێمی کوردستان و رێبەر ئەحمەد، وەزیری ناوخۆی هەرێمی کوردستان لە فڕۆکەخانە پێشوازیی لێکرا.  هەرێمی کوردستان سنوورێکی دوور و درێژی لەگەڵ ئێران هەیە؛ خاوەنی سێ دەروازەی فەرمیی حاجی ئۆمەران، پەروێزخان، باشماخ و چوار دەروازەی نافەرمیی پشتە، سەیرانبەن، شوشمێ و کێلێیە  نازم دەباغ، نوێنەری حکومەتی هەرێمی کوردستان لە ئێران رایگەیاند، لە کۆبوونەوەکانی نێوان محەممەد جەواد زەریف و بەرپرسانی باڵای هەرێمی کوردستاندا بابەتی جیاواز تاوتوێ دەکرێن، لەوانەش هەوڵدان بۆ چارەسەرکردنی کێشەکانی نێوان تاران و واشنتن.  هەروەها نەسروڵڵا رەشنوودی، سەرکونسوڵی ئێران لە هەولێر رایگەیاند، "پەیوەندییەکان لەگەڵ هەرێمی کوردستان زۆر باشن و بە لەبەرچاوگرتنی پەیوەندییەکانی رابردوو لە قۆناخ و کاتە جیاوازەکاندا بەردەوام کۆماری ئیسلامی ئێران توانیویەتی بڕیاری گونجاو بدات و بۆیە پەیوەندییەکانمان ئێستا زۆرباشن و جێگەی رەزامەندین و لە قۆناخێکی زۆرباشدان. "  چەند رۆژێک پێش ئێستا حەسەن داناییفەڕ، باڵیۆزی پێشووی ئێران لە عێراق رایگەیاندبوو کە هێرشی سەر بنکەکانی ئەمریکا لە هەرێمی کوردستان و عێراق بەردەوام دەبێت، تاوەکو ئەو کاتەی ئەمریکا لە عێراق بێت، بەپێی زانیارییەکانی سەنگەر عەبدولڕەحمان، چاوەڕێ دەکرێت دڵنیایی محەممەد جەواد زەریف دڵنیایی بدات لە پاراستنی ئارامی و سەقامگیریی هەرێمی کوردستان.  لە ساڵانی رابردوودا چەندجارێک محەممەد جەواد زەریف وەک وەزیری دەرەوەی ئێران هاتووەتە هەرێمی کوردستان و جەختی لە پەرەدان بە پەیوەندییەکانی نێوان هەردوولا کردووەتەوە؛ دوایین سەردانی لە تەمموزی ٢٠٢٠ دا بوو.