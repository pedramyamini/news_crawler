خانووەکەیان بە چەند مەترێک نایلۆن داپۆشراوە. بەتەنها هەژاری نییە بەرۆکی گرتوون بەڵکو چوار ئەندامی ئەم خێزانە بە دەست نەخۆشییەوە دەناڵێنن و لە دەیان پێداویستی سەرەتایی ژیان، بێبەشن.  دایکی منداڵەکان بە دڵێک پڕ لە کوڵەوە باسی نەبوونی و هەژارییەکەیان دەکات و دەڵێت: "تا بڵێی هەژارو بێحاڵین هیچ شک نابەم ئێستا بۆ منداڵەکان بیخەمەسەر ئاگر، بەو رەمەزانە هەزار داوام لێدەکەن و هیچیانم بۆ جێبەجێ نابن".  باوکی منداڵەکان پێشمەرگەیە، ساڵی ٢٠١٣ نەشتەرگەریی گورچیلەی بۆ ئەنجامدراوە و ماوەی دووساڵیشە تووشی نەخۆشییەکی دیکە بووە و کەم دێتەوە ماڵەکەی.  باپیری منداڵەکان قسەی بۆ رووداو کرد و گوتی: "کوڕەکەم سێ چوار نەشتەرگەریی بۆکراوە، یەک گورچیلەی هەیە ماوەیەکە تووشی نەخۆشیی دەروونیی بووە و کەم دێتەوەماڵ، ئەمڕۆ نەمان دۆزییەوە بیهێنینەوە بۆ ماڵەوە".  مانگی حەوتی ساڵی رابردوو ماڵەکەیان سووتاوە، خێرخوازان ئەو کەلوپەلانەیان پێداون، پێویستیی و نەبوونیی ئەو خێزانە بە رادەیێکە خۆراکی ژەمی رۆژانەش شک نابەن.  دایکەکە نەخۆشیی بورانەوەی هەیە، کچە نۆ ساڵانەکەی زمانی قسەکردنی نییە، کورە هەشت ساڵانەکەشی لە سکماک قاچی خوارن و تاوەکو ئێستا پزیشکێک نەیبینیووە.  دایکی منداڵەکان دەڵێت: "توانامان نییە برنج و رۆن بکڕین، چۆن بچمە لای پزیشک، خۆزگە سکمان تێر دەبوو نەخۆشییەکە بەهەر حاڵ".  خانووەکەیان لە کەلاوەیەکی گەڕەکی جندیانە لە سۆران، کرێ نشینن و مانگانە دەبێت حەفتا هەزار دینار بدەن کە شەش مانگە کرێی خانووەکەیان بۆ نەدراوە.