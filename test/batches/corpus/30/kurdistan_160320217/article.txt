نوخشە ناسیح، قایمقامی هەڵەبجە بە رادیۆی رووداوی راگەیاند: "ئەم سنوورەی ئێمە لە دوای ساڵی ١٩٩١ ـەوە چەندین دەسەڵاتی جیاوازی تێدا بووە کە ئەوەیش هۆکارێک بووە بۆ ئەوەی بەپێی پێویست خزمەتگوزاریی تێدا نەچێتە پێشەوە. حکومەتی هەرێمی کوردستان لە دوای ٢٠٠٣ ـوە بە جیددی کاری تێدا کردووە، بەڵام لە ٢٠١٤ وە کە قەیرانی دارایی هاتووەتە ئاراوە پشکی شێر لە دواکەوتنی کارەکان بەر هەڵەبجە کەوتووە. "  رۆژی سێشەممە ٣٣ ساڵ بەسەر کارەساتی کیمیابارانکردنی هەڵەبجە لەلایەن حکومەتی عێراقەوە تێدەپەڕێت کە لە رۆژی ١٩٨٨/٠٣/١٦ ـدا بوو.  قایمقامی هەڵەبجە ئاماژەی بەوە دا کە کار بۆ هەڵەبجە کراوە، بەڵام لە ئاستی پێویستی کەسوکاری شەهیدان و خەڵکی هەڵەبجەدا نییە. دوای ئەوەیشی کە بوونەتە پارێزگا پێداویستییەکانیان زۆرترن و پێویستە خزمەتگوزاریی زۆرتر پێشکەشی خەڵکی هەڵەبجە بکرێت.  رۆژی ٢٠٢١/٠٣/١٠ مەسرور بارزانی، سەرۆکی حکومەتی هەرێمی کوردستان فەرمانی دا چەند پرۆژەیەکی گرنگی خزمەتگوزاری لە پارێزگای هەڵەبجە جێبەجێ بکرێن کە بەشێکیان پەیوەندییان بە پەرەپێدانی پارێزگاکانەوە هەیە و پێشتر پەسندکراون.  نوخشە ناسیح گوتی: "ئەوەی ئێستا هەمانە کۆمەڵێک پرۆژەی خزمەتگوزارین کە لە چەند رۆژی رابردوودا لەلایەن ئەنجوومەنی وەزیرانەوە بڕیاریان لەسەر درا. ئەمانە ئەو پرۆژانەن کە لە ساڵانی پێش ٢٠١٤ وە کارمان بۆ کردوون. هەیانە ٦٠ % ـی تەواو بووە. تەنیا پرۆژەی ستراتیجی تێیدا پرۆژەی تووەقوتەیە. زۆر پرۆژەی خزمەتگوزاریمان ماون کە پێویستە بکەونە بواری جێبەجێ کردنەوە. "  قایمقامی هەڵەبجە گوتیشی: "کۆمەڵێک لەو پرۆژانە تەواوکارین، واتە خۆیان ئێستا هەن، بەڵام حکومەت پارەی تەرخان کردووە کە تەواو بکرێن. هەیانە ٥٠ بۆ ٧٠ % ی تەواو بووە. پرۆژەیشیان تێدایە کە هی پترۆدۆلارە کە دەکەونە بواری جێبەجێکردنەوە و پێویستیان بە تەندەر نییە. لە هەموو ئەو پرۆژانە گرنگتر پرۆژەی تووەقوتە کە لە رووی ستراتیژی و بازرگانییەوە زۆر گرنگە و دەمانبەستێتەوە بە گەرمیانەوە. "  دوای تێپەڕینی ٣٣ ساڵ بەسەر کیمیابارانکردنی شاری  هەڵەبجەدا تاوەکو ئێستا ئەو کەیسە بە جینۆساید نەناسێنراوە.  قایمقامی هەڵەبجە دەڵێت: "پێویستە کەیسی شەهیدان بە جینۆساید بناسێنرێت و حکومەتی هەرێمی کوردستان بە جیددی کاری لەسەر بکات، بۆ ئەوەی حکومەتی عێراقی کەسوکاری شەهیدان قەرەبوو بکاتەوە. "  لە هەڵەبجە ٧٣ خێزان داوایان تۆمارکردووە کە داوای چارەنووسی ١١٨ منداڵیان دەکەن کە بەهۆی کیمیابارانی ١٩٨٨/٠٣/١٦ ـی هەڵەبجەوە ون بوون و تاوەکو ئێستا ٩ منداڵی هەڵەبجە بە کەسوکاریان شادبوونەتەوە.  نوخشە ناسیح ئەوەی خستەڕوو: "کەیسێکی دیکەمان هەیە کە بە داخەوە حکومەتی هەرێمی کوردستان کاری لەسەر نەکردووە کە کەیسی منداڵە ونبووەکانی هەڵەبجەیە. داوا لە حکمومەتی هەرێمی کوردستان دەکەم لەسەر ئاستی باڵا کار بۆ ئەم پرسە بکات و لیژنەی بۆ پێکبهێنرێت. ئێمە منداڵەکانمان لە هەرێمی کوردستاندا ون نەبوون تا خۆمان لێرە شارە بە شار بەدوایاندا بگەڕێین. ئێمە زۆربەی منداڵەکانمان لە ئێران ون بوون، بۆیە دەبێت لەسەر ئاستی دوو دەوڵەت کار لەسەر ئەم کەیسە بکرێت. لەسەر ئاستی ئیداریی هەڵەبجە بەهێز نابێت. "  هەڵەبجە ساڵی ١٨٨٩ بووەتە قەزا و رۆژی ١٣ی ئاداری ٢٠١٤ لەلایەن حکومەتی هەرێمی کوردستانەوە بە فەرمی کرایە پارێزگا.  قایمقامی هەڵەبجە دەڵێت: "خاڵێکی دیکە کە پێویستە حکومەتی هەرێمی کوردستان بۆ هەڵەبجە کاری لەسەر بکات نەبوونی میلاکە. ئەم پارێزگایە کە دروست بووە، هەر لەسەر ئەو میلاکە دروست بووە کە کاتی خۆی قەزا بوو. بۆ نموونە کاتێک پارێزگا دروست بووە، کارمەندی قایمقامیەتمان داوەتە پارێزگا، ئێستا ئێمەیش کەمیمان هەیە. ئەم پارێزگایە پێویستی بەوەیە بکەوێتە سەر پێی خۆی. بە لایەنی کەمەوە ٥٠٠ کارمەندمان پێویستە. "  بڕیار بوو لە ساڵی ٢٠٢٠ ـدا ٥٣ برینداری چەکی کیمیایی بۆ چارەسەر لە هەڵەبجەوە بنێردرێنە ئێران، بەڵام هێشتا نەنێردراون.  بە گوتەی نوخسە ناسیح، بەهۆی کۆرۆناوە ئەو کارانە وەستان، بەڵام حکومەتی هەرێمی کوردستان و وەزارەتی تەندروستی لەسەر هێڵن و گوتی: "خۆشبەختانە ئێران لە چەند رۆژی رابردوودا تیمێکی پزیشکیی تایبەتی لەسەر بودجەی خۆیان ناردە هەڵەبجە کە زیاد لە ٥٠٠ بەرکەوتووی چەکی کیمیاییان بینی. "  قایمقامی هەڵەبجە ئاشکرای کرد کە نەخۆشخانەی تایبەت بە بریندارانی چەکی کیمیایی نەخۆشخانەیەکی زۆر پێشکەوتووە، بەڵام تاوەکو ئێستا لە رووی کارگێڕی و هەبوونی پزیشکەوە هەندێک کەموکوڕیی هەیە.  شاری هەڵەبجە ناوەندی پارێزگای هەڵەبجەیە و بە یەکێک لە شارە گەورە و گرنگەکانی باشووری کوردستان دەژمێردرێت. دەکەوێتە نێوان ھێڵی درێژی ٤٦ پلەی رۆژھەڵات و ھەر دوو بازنەی پانیی ٣٥ - ٣٦ پلەی باکوور و ٨٣ کیلۆمەتری باشووری رۆژھەڵاتی شاری سلێمانییەوە.