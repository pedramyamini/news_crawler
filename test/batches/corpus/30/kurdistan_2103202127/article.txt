بەڕێوەبەرایەتی پۆلیسی پارێزگای سلێمانی رایگەیاند، ئەمڕۆ بەبۆنەی جەژنی نەورۆزەوە هاونیشتمانیان ماڵەكانیان چۆڵكرد و چوونە سەیرانگەكان، بۆ ئەو مەبەستە و بۆ پاراستنی ماڵی هاونیشتمانیان مەفرەزەكان لەسەرجەم كوچە و كۆڵانەكان بڵاوەیان پێكرا.  مەفرەزەكانی بەشی پۆلیسی فریاكەوتنی سلێمانی زانیارییان پێگەیشتووە كە لەگەڕەكی چوارباخ لەشاری سلێمانی دوو تۆمەتبار بەنیازن بچنە نێو ماڵێكەوە و دزییان لێبكەن. بەڕێوەبەرایەتی پۆلیسی پارێزگای سلێمانی رایدەگەیێنێت، دەستەبەجێ مەفرەزەكان گەیشتوونەتە شوێنی مەبەست و دوای هەڵهاتنیان توانیویانە لەكەمترین ماوەدا هەردوو تۆمەتبارەكە دەستگیربكرێن و دەستیش بگیرێت بەسەر ئەو ئۆتۆمبێلەدا كە بە تۆمەتباران بووە.  لەرووداوێكی دیکەدا لەگەڕەكی راپەڕینی شاری سلێمانی تۆمەتبارێك لەنێو ماڵێكدا لەكاتی دزیكردن دەستگیركرا. بەپێی راگەیێندراوەکەی پۆلیسی سلێمانی تۆمەتبارەکان ناوییان ئا، ئا، ح لەدایكبووی ١٩٨٢، د، ئا، ئا لەدایكبووی ١٩٧٧، ئا، ح، ع لەدایكبووی ١٩٩٢، كوردن و دانیشتووی شاری سلێمانین. ئێستا بەبڕیاری دادوەر راگیراون و لێكۆڵینەوە لەگەڵیان بەردەوامە.