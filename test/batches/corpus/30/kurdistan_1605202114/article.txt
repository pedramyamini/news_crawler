سامان ئەحمەد، بەرپرسی راگەیاندنی پەرلەمانی کوردستان بە تۆڕی میدیایی رووداوی راگەیاند، یەکێک لە بەرنامەکانی دانیشتنەکە دەنگدانە لەسەر بەربژێرکردنی (منی یوخنا یاقو) بۆ پۆستی سەرۆکی دەستەی سەربەخۆی مافی مرۆڤ لە هەرێمی کوردستان - عێراق.   دانیشتنەکەی پەرلەمان دانیشتنی ژمارە ١٣ ـی خولی بەهارەی ساڵی سێیەمە لە خولی پێنجەمی هەڵبژاردنی پەرلەمان و لە کاژێر ١١: ٠٠ ـی پێشنیوەڕۆ بەڕێوەدەچێت.   بەرنامەی کارەکە کە سایتی پەرلەمان بڵاویکردووەتەوە بەمشێوەیە:   یەكەم: دەنگدان لەسەر پاڵاوتنی (منی یوخنا یاقو) بۆ پۆستی سەرۆكی دەستەی سەربەخۆی مافی مرۆڤ لەهەرێمی كوردستان - عێراق.  دووەم: خوێندنەوەی یەكەم بۆ ئەم پرۆژەیاسایانەی خوارەوە، بە پشتبەستن بە حوكمی بڕگەی (یەكەم)ـی ماددەی (٨٣) لە پەیڕەوی ناوخۆی پەرلەمانی كوردستان.  - پرۆژەیاسای (بەركاركردنی یاسای رەسمی پوولی عێراقی ژمارە (٧١)ی ساڵی ٢٠١٢ لە هەرێمی كوردستان - عێراق).  - پرۆژەیاسای (هەمواری یاسای ماف و ئیمتیازاتی كەمئەندام و خاوەن پێداویستیی تایبەت ژمارە (٢٢)ی ساڵی ٢٠٢١١ لە هەرێمی كوردستان - عێراق).  - پرۆژەیاسای (بەركاركردن و هەمواری پیادەكردنی یاسای وەبەرهێنانی پیشەسازیی هەردوو كەرتی تایبەت و تێكەڵاو، ژمارە (٢٠)ی ساڵی ١٩٩٨ی هەمواركراو لە هەرێمی كوردستان - عێراق).  - پرۆژەیاسای (هەمواری دووەمی یاسای یەكێتیی ژوورەكانی بازرگانی و پیشەسازی لە هەرێمی كوردستان - عێراق ژمارە (١٤)ى ساڵی ١٩٩٣).  - پرۆژەیاسای (هەمواری یەكەمی یاسای وەزارەتی بازرگانی و پیشەسازی لە هەرێمی كوردستان - عێراق ژمارە (١٠)ی ساڵی ٢٠١٠).  پرۆژەیاسای (هەمواری پیادەكردنی یاسای بازرگانیی عێراقی ژمارە (٣٠)ى ساڵی ١٩٨٤ لە هەرێمی كوردستان - عێراق).  سێیەم تەوەری دانیشتنی پەرلەمان ده‌نگدان دەبێت له‌سه‌ر پرۆژەیاسای (وەزارەتی كارەبا لە هەرێمی كوردستان - عێراق)، به‌پێی حوكمی مادده‌كانی (٩٠، ٩١، ٩٣، ٩٦، ٩٧) له په‌یڕه‌وی ناوخۆی په‌رله‌مانی كوردستان.  هەر لە کۆبوونەوەکەدا بیرۆکەی پەرلەمانتار عەبدولستار مەجید، پەرلەمانتاری کۆمەڵی دادگەری پەیوەست بە دۆزینەوەی هەلی کار لە رێگەی بەگەڕخستنەوەی کارگەکان "بەپێی حوکمی خاڵی دووی بڕگەی یەکەم لە ماددەی ٤٩ ـی پەیڕەوی ناوخۆی پەرلەمانی كوردستان - عێراق" دەبێت.