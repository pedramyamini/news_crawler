لە بەشێکی دیکەی قسەکانیدا جەمیل سادقی ئاماژە بەوە دەدات، ژمارەی تووشبووانی خەوێنراو لە نەخۆشخانەکان مەترسیدار و جێگەی هۆشدارییە. هەروەها پارێزگاری لووڕستانیش لەبارەی زیادبوونی ژمارەی تووشبووان بە کۆرۆنا هۆشداریداوە و دەڵێت، رۆژانە هەزار کەس لەو پارێزگایە تووشی کۆرۆنا دەبن، زیاتر لە ١٧٠ تووشبوو لە نەخۆشخانەکان دەخەوێنرێن و نزیکەی ٧ کەسیش گیان لەدەستدەدەن.   فەریبا وەیسی، سەرۆکی نەخۆشخانەی منداڵانی محەممەد کرماشانی لە کرماشان گوتوویەتی، ٧ منداڵی تووشبوو بە کۆرۆنا لە کرماشان لە نەخۆشخانەی منداڵان خەوێنراون. وەیسی دەشڵێت، بەراورد بە هەفتەی رابردوو رێژەی تووشبووانی کۆرۆنا نزیکەی دوو تاوەکو سێ بەرامبەر زیادیکردووە.  بەپێی راپۆرتی وەزارەتی تەندروستیی ئێران، ئێستا ١٢٩ شار لە دۆخی پرتەقاڵی، ٥١ شار لە دۆخی زەرد و ١١ شاری ئێران لە دۆخی شیندان.  بەپێویست زانراوە کە ناوەندی نیشتمانیی بەرەنگاربوونەوەی کۆرۆنا دوو هەفتە پشووی گشتی لە هەموو دامودەزگا حکومییەکان، کۆمپانیاکان و شوێنە ناپێویستەکان رابگەیێنێت و هەروەها قەدەخەی گەشتکردن جێبەجێ بکرێت.   هەروەها هۆشداریدراوە ئەگەر رێکارەکانی بەرەنگاربوونەوەی کۆرۆنا لە ئێران تووندتر نەکرێن، پێشبینی دەکەن رۆژانە نزیکەی ٢٠ هەزار کەس تووشی کۆرۆنا ببن و ٦٠٠ کەسیش گیان لەدەست بدەن.