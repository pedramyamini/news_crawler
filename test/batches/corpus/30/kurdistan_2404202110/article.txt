ئەمڕۆ شەممە ٢٤ - ٠٤ - ٢٠٢١ ئومێد خۆشناو، پارێزگاری هەولێر لە کۆنگرەیەکی رۆژنامەڤانیدا رایگەیاند، "ئەو کەسە جگە لەوەی کە لە براژنەکەی و دایکی براژنەکەی دەدات، چەند گرامێک ماددەی هۆشبەری پێبووە و لێکۆڵینەوە لەوە دەکرێت کە ئایا لەو کاتەدا ماددەی هۆشبەری بەکارهێناوە یان نا".  لە ڤیدیۆکەدا کە لە کامێرای چاودێریی ماڵەکە تۆمارکراوە دەردەکەوێت، سەرەتا پیاوێک دەرگە دەکاتەوە و دواتر پیاوێکی دیکە دێتە ژوورەوە و لەو دوو ژنە دەدات کە لەنێو ماڵەکەدان. دوو ژنەکە (دایک و کچن) ئەو پیاوەیشی لێیان دەدات (شووبرا)ی ئەو ژنەیە کە یەکەم جار زللەکەی لێدەدات.  چەند رۆژێک پێش ئێستا یەکێک لەو دوو پیاوەی کە دەچنە ماڵەکە دەستگیرکرا، لەو بارەوە هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند، "ئەو پیاوەی دەستگیریانکردووە هاتووەتە ماڵەوە بۆ ئەوەی بڕێک لەو پارەی قەرزارە بیداتەوە ژنەکە، بەڵام کاتێک شووبرای ژنەکە بەوە دەزانێت تووڕە دەبێت و لە دایکی و لە براژنەکەیشی دەدات. "  پارێزگاری هەولێر دڵنیایی دەداتە هاونێشتمانیان و دەڵێت، وەک چۆن پێشتر ئەرکیان پاراستنی ئاسایش و ئارامی شارەکە بووە، ئێستاش بەردەوام دەبن لە کارەکانیان و ئارامیی هەولێر هێڵی سووری ئەوانە.