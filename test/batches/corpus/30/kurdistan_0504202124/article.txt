لە بەرنامەی گفتوگۆی رۆژنامەنووسی رادیۆی رووداو باس لە هەڵبژاردنی پێشوەختەی پەرلەمانی عێراق و ئامادەکاریی حیزبە کوردییەکان بۆی کرا. سەرنج لەسەر ئەوە بوو کە ئاخۆ ئەو حیزبە کوردییانە دەتوانن بۆ ئەو هەڵبژاردنە هاوپەیمانێتییەک پێکبهێنن کە لە بەغدا یەکدەنگ و یەکهەڵوێست بن.  مەرجەعیەتی باڵای شیعەکان داوایکرد، ئەمساڵ لە مانگی ١٠ دا هەڵبژاردنی پێشوەختە بکرێت. ئێستا باس لەوە دەکرێت کە هاوپەیمانی لەنێوان لایەنەکاندا دروستبکرێت. سائیروونی سەر بە سەدرییەکانیش لەسەر سازکردنی هەڵبژاردن پێداگرن. لە هەرێمی کوردستاندا باس لە هاوپەیمانێتیی تازە لەگەڵ کوردەکان و هێزە عێراقییەکانیشدا دەکرێت.   عەدالەت عەبدوڵڵا، نووسەر و رۆژنامەڤان بە رادیۆی رووداوی راگەیاند "دوای ئەوەی لە عێراقدا روویدا، ناکرێت هەڵبژاردنی ئەمجارە سیناریۆکەی وەکو ئەوانەی رابردوو کۆتایی پێبێت و لە گۆڕەپانی سیاسیدا هیچ ئاڵوگۆڕێک بەسەر هێز و گرووپەکاندا نەیەت. ئەمجارە سائیروون لە هەڵبژاردنەکانی پێشوو بەختی زیاتر دەبێت، هۆکارەکەیشی ئەوەیە کە بە شێوەیەکی بەرچاو جەمسەری خۆپێشاندانەکانی ١١ پارێزگاکەی عێراق بووە و بەشێکی زۆری ئەوانەی خۆپێشاندانەکانیان رێکخستووە سەر بەوان بوون. تاڕاددەیەکیش هەوڵی داوە خۆی لە دەستتێوەردانی وڵاتێکی دەرەکیی وەکو کۆماری ئیسلامیی ئێران بپارێزێت".  ئەو رۆژنامەڤانە دەڵێت "سائیروون یەکێک بوو لە بەهێزترین فراکسیۆنەکانی پەرلەمان کە پێداگریی لەسەر فرەبازنەیی هەڵبژاردنەکان دەکرد کە بۆ هەڵبژاردن بۆ ئاستی قەزاکان بچووک بکرێتەوە، بۆئەوەی وەکو دەرفەتێک بێت لەبەردەم کەسانی سەربەخۆدا کە ئەوە لەژێر ئەو ناونیشانەدایە، لەکاتیکدا بۆ کۆنترۆڵکردنی بازنەکانی هەڵبژاردنە لەو شوێنانەدا کە هەمووی نفووزی ئەون".  باس لەوە دەکرێت کە هەڵبژاردنی داهاتوو سەدرییەکان بەهێز دەبن. سەدر دەڵێت، سەرۆکوەزیرانی داهاتوو لەوان دەبێت. زۆر کەسیش وای دەبینن کە راستە ئەوان بەهێز دەبن، بەڵام ناتوانن سەرۆکوەزیران لە خۆیان بێت. هەندێک لە چاودێرانیش پێیانوایە ئێستا لە عێراقدا دەوڵەت مالیکی، عامری و رێکخراوی بەدر نین، بەڵکو سائیروونی سەدرە کە بە شێوەیەکی کردەیی دەستی بەسەر زۆربەی جومگەکانی حکومەتدا گرتووە.  بەشار کیکی، جێگری سەرۆکی فراکسیۆنی پارتی لە پەرلەمانی عێراق و رۆژنامەڤان بە رادیۆی رووداوی گوت "شیعە هەوڵدەدەن کۆدەنگی پەیدابکەن و بە زۆرینە یاساکان تێبپەڕێنن. هەمیشە هەوڵدەدەن یاسا گرنگەکان تێبپەڕێنن. بێگومان ئێستایش سائیروون لەوە دەترسن کە نەتوانن پۆستی سەرۆکوەزیران وەربگرن، بۆیە لە هەوڵی ئەوەدایە هاوپەیمانێتییەکی پێشوەختە دروست بکات. سائیروون دەزانێت ناتوانێت کۆدەنگیی شیعی بەدەستبهێنێت، بەڵگەیش ئەوەیە کە سائیروون دوو هەفتە هەوڵیدا بۆ پرۆژەیاسای بودجە هەموو شیعەکان بێنە پەرلەمان، کەچی لە دواییدا حیزبەکەی مالیکی و حیزبی فەزیلە نەهاتن و بەدریش کشایەوە".  ئەو پەرلەمانتارە کوردە دەڵێت "مەترسییەکی گەورەیە سەدر بکەوێتە دەرەوەی کۆدەنگیی شیعی. بەڵام دەتوانێت بە هاوپەیمانێتی لەگەڵ پارتی و یەکێتی هاوپەیمانێتییەکی گەورە پێکبهێنێت. سوننەکانیش هەموویان مەمنوونن بچنە ناو ئەو هاوپەیمانێتییەوە".  عارف قوربانی، رۆژنامەڤان لە بەرنامەکەدا باسی لەوە کرد "باش ئەوەیە کورد لە ناوماڵی خۆیدا هاوپەیمانێتی بکات، بەتایبەتی کە ئەمجارە یاسای هەڵبژاردن یارمەتیدەر بوو بۆئەوەی جارێکی دیکە پارتی و یەکێتی بۆ رێککەوتنێکی ستراتیژیی دیکە پەلکێش بکاتەوە، بەڵام بەداخەوە لە واقیعدا هەستی پێناکەین. کاتی خۆی کە ئەم پرۆژەیاسایە بۆ هەڵبژاردن پێشکێش کرا، لەسەر بنەمای قازانجی هێزە گەورەکان بوو، بەتایبەتی بۆئەوەی پارتی و یەکێتی رێکبکەون".  ئەو رۆژنامەڤانە ئاماژە بەوە دەدات، خەریکە درزێکی گەورە لەناو ماڵی کوردیدا دروستدەبێت کە بەرەو هەڵبژاردن دەچین، "پێویستە یەکێتی و پارتی رێککەوتنێکی پێشوەختە لەسەر پۆستی سەرۆککۆمار بکەن، بۆئەوەی هاوپەیمانێتییەکی گەورەی کورد دروستبکرێت. ئەگەر ئەوە رووی نەدا، دەبێت کورد پێشوەختە ئەوەندە بەرچاوی روون بێت کە بزانێت چ لایەنێک ئەگەری سەرکەوتنی هەیە و لەگەڵیدا رێکبکەون؛ دڵنیابێت لەوەی کە گرەوێکی دۆڕاو ناکات. ئەگەر ئێمە لەناو ماڵی خۆماندا پێکەوەبین، ئەوا لایەنە عێراقییەکان ئامادەن گوێ لە کورد بگرن".  ئێستا سائیروون پرۆژەکەی بۆ هەڵبژاردنی داهاتوو دیارە، هاوکات کازمی و د. بەرهەم ساڵحیش چاویان لەوەیە کە پشتیوانیی سائیروون لەدەست نەدەن. ئێستا دیسانەوە پارتی هەستدەکات لە پرسی سەرۆککۆماردا ئەو یەکدەنگییەی کە پێویست بوو هەبێت، لەدەستچوو؛ لە سلێمانی چاوەڕێی ئەوە دەکرێت لیستی نوێی دیکە بۆ هەڵبژاردنی داهاتووی عێراق پێکبهێنرێت، بەتایبەتی ئەوانەی ئێستا لەنێو هاوپەیمانێتیی هیوادان.  عەدالەت عەبدوڵڵا لەوبارەیەوە گوتی "لێکدانەوە و زانیاری لەوبارەیەوە دوو شتی جیاوازن. لە ئاستی لێکدانەوەدا بە دڵنیاییەوە لە سنووری سلێمانی و لە کەرکووکیش دابەشبوون روودەدات. زۆرترین ناکۆکییەکانیش لە سنووری سلێمانی، هەڵەبجە و گەرمیاندا روویان داوە. بەتایبەتی ئێمە دەزانین کە قورسایی هێزە ئۆپۆزیسیۆنەکان لە سنووری سلێمانیدایە، ئێستا دەنگۆیەکی وا هەیە کە یەکێتی جگە لە لیستەکەی خۆی لیستێکی دیکە دروستبکات، بۆئەوەی دەست بەسەر ئەو دەنگە نوێیانەدا بگرێت کە دروستبوون".  بە گوتەی عەدالەت عەبدوڵڵا، تاوەکو ئێستا ئاراستەی گشتیی یەکێتی لەگەڵ ئەوەدا نین کە دوو لیست هەبێت، بەڵام ئەمە پەیوەندیی بە هەندێک هاوکێشەی ناوخۆی یەکێتییەوە هەیە، چونکە لە ماوەی رابردوودا هەندێک بەڵێنی گەورە دراون و پەیڕەو و پرۆگرام خراونەتەڕوو، جێبەجێ نەکراون، ئەوەیش وایکردووە جۆرێک لە ناسەقامگیریی سیاسی دروست ببێت.  لە هەڵبژاردنی رابردووی عێراقدا هەموو حیزبە سیاسییەکان بەچاوی ئەوەوە سەیری پارتییان دەکرد کە ئەو حیزبەیە گشتپرسیی سەربەخۆیی لە هەرێمی کوردستان کرد و زۆربەیان وەکو دژایەتیی ئەو، جۆرێک بوو لە دەنگ کۆکردنەوە.  بەشار کیکی باسی لەوە کرد "پارتی توانیی لە ماوەیەکی زۆر کەمدا قۆناخی دوای ریفراندۆم دەستپێبکات. توانیی ئەو هەموو گومانانە و کاریگەرییەکانی گشتپرسی بەلاوە بنێت و وەکو هاوبەشێکی باوەڕپێکراو ببینرێت. پارتی دەتوانێت هێزێکی باوەڕپێکراو بێت کە خاڵی بەهێزییەتی. ئێستاش پارتی دەتوانێت رۆڵێکی سەرەکی لە دروستکردنی هاوپەیمانێتییەکی کوردستانیدا ببینێت. نێچیرڤان بارزانی، سەرۆکی هەرێمی کوردستانیش هەوڵی زۆری دا، بەڵام دروست نەبوو. هەندێک پەرلەمانتار بەرگەی ئەوەیان نەدەگرت کە هاوپەیمانێتییەک دروست ببێت کە پارتی و یەکێتی بڕیاری کۆتایی تێدا بدەن".  هێرشکردنە سەر هەولێر لەلایەن هێزێکی شیعەوە بە مووشەک، ئەوەیش بەوە لێکدەدرێتەوە کە هەولێر بە دڵی هەندێک لە هێزە سیاسییەکانی شیعە ناجووڵێتەوە و پێش ئەوەیش بارەگای پارتی لە بەغدا سووتێنرا.  پەرلەمانتارەکەی پارتی گوتی "ئێستایش لە بەغدا پارتی بە نوێنەری کورد دەزانرێت. ئەوانەی دژایەتیی پارتی دەکەن کەمینەن. ئەوانەی زیاتر دژایەتیی کورد و پارتی دەکەن، مالیکی و عەبادین و بە بەرنامە ئەو دژایەتییە دەکەن. ئەوانە بە هیچ شێوەیەک ئارەزووی ئەوەیان نییە لەگەڵ پارتی هاوپەیمانێتی دروستبکەن، پێیشیان بکرێت ناهێڵن ئەوانی دیکەیش بیکەن".  بەشار کیکی ئاماژەی بەوە دا، ئەوان لەگەڵ ئەوەدا بوون عێراق یەک بازنە بێت، بۆئەوەی بتوانن دەنگی کورد لە هەموو عێراق کۆبکەنەوە، دواتر ویستوویانە بەپێی پارێزگاکان بێت، بەڵام ئەوەیش نەکراوە و پێیوایە ئەوە زۆر گرنگە کە بەر لە هەڵبژاردن هاوپەیمانێتیی پێشوەختە لەنێو کورددا دروستبکرێت.  عارف قوربانی پێیوایە بازنەکانی هەڵبژاردن لە قازانجی حیزبە گەورەکاندان، بەتایبەتی لە هەرێمی کوردستاندا لە قازانجی یەکێتی و پارتییە. ئەو رۆژنامەڤانە ئاماژەی بەوە کرد "هێشتا کەسانێک هەن کە لەوە دەترسن پارتی و یەکێتی پێکەوە بن، چونکە کاریگەریی لەسەر بەرژەوەندیی هەندێک حیزب هەیە. پێشبینی دەکەم کە دەرفەت ماوە پارتی و یەکێتی لێک نزیک ببنەوە بە تایبەتی ئەو دەستپێشخەرییەی کە کاک نێچیرڤان بارزانی کردوویەتی و داوایکردووە هێزە سیاسییەکان کۆببنەوە. ئەگەر لەسەر پرسی سەرۆککۆمار رێکبکەون، وێنەیەکی دیکەی کورد بۆ پەرلەمانی داهاتووی عێراق دەبینین. ئەگەر رێکنەکەوین، چاوەڕێ دەکەم دۆخێکی خراپتر لە ئێستا بێتە ئاراوە و کەسانێک دەچنە پەرلەمانی عێراق کە کار لەسەر قووڵکردنەوەی ناکۆکییەکانی کورد بکەن".  یەکێتی هەر لەسەر پۆستی سەرۆککۆمار پێداگرە کە لەدوای دروستبوونی وڵاتی عێراقی فیدراڵەوە ئەو پۆستە لای ئەوە، بەڵام ئێستا باس لەوە دەکرێت کە رەنگە بۆ هەڵبژاردنی داهاتوو د. بەرهەم ساڵح بەربژێر نەکاتەوە.  عارف قوربانی باسی لەوە کرد "ئێستاش لەناو سەرکردایەتیی یەکێتیدا گفتوگۆ لەسەر ئەوە هەیە کە کێ بکەنەوە بە سەرۆککۆمار. پێشتر لە ٢٠١٣/٢٠١٤ دا پارتی و یەکێتی غەدریان لە د. بەرهەم ساڵح کرد کە نەیانکردە سەرۆککۆمار. ئەگەر ئەوکاتە بیانکردایەتە سەرۆککۆمار، پێموایە پرۆسەی سیاسی لە هەرێمی کوردستاندا بەو ئاقارەدا نەدەچوو کە ئێستا پێی گەیشتووین".  بە گوتەی ئەو رۆژنامەڤانە، "ئەگەر لێبگەڕێن و سەر لە یەکێتی نەشێوێنن، ئەگەر نەیشبێتە حیزبی یەکەم لە هەرێمی کوردستان، ئەوا هەلی ئەوەی دەبێت ژمارەی کورسییەکانی لە ئێستا زیاتر بێت، بەڵام ئاراستەیەک هەیە نایەوێت یەکێتی ئەو هێزەی هەبێت. ئەو کەسانەی نایانەوێت یەکێتی و پارتی رێکبکەون، نایانەوێت یەکێتی ببێتە خاوەنی ئەو هێزە زۆرە. بەتایبەتی بۆ ئەوەیە کە پۆستی سەرۆککۆمار لە دەستی یەکێتیدا نەمێنێتەوە".  عارف قوربانی ئەوەی خستەڕوو، هیچکام لە حیزبەکانی گۆڕان و یەکگرتوو و کۆمەڵ، جگە لە نەوەی نوێ، "ناتوانن ئەو کورسییانەی ئێستا بەدەستبهێنن، چونکە بازنەی سلێمانی دەبێتە پێنج پارچەوە و هیچکام لەو حیزبانە ئەو هێزەیان نییە کە کێبەرکێی یەکێتی بکەن. لە هەولێریش ئەگەری هەیە یەکێتی دەنگی زیاد ببێت. لە کەرکووکیش هەر شەش کورسییەکەی خۆی مسۆگەر دەکات. رەنگە لە داقووقیش کورسییەک بەدەستبهێنێت کە ژنێک بێت".  هەمیشە وادەبینرا کە گۆڕان لە دەنگەکانی یەکێتی دەبات، بەڵام ئێستا گۆڕان لە دۆخێکی جیاوازدایە و بۆچوون وایە دەنگەکانی بچن بۆ لایەنەکانی دیکە. باس لەوە دەکرێت یەکێتی دەنگی زیاتر بەدەستبهێنێت بەهۆی ئەم شێوازەی بازنەی هەڵبژاردنەکانەوە، بەتایبەتی ئەم یاسا نوێیە کە یارمەتیدەری بێت.  عەدالەت عەبدوڵڵا ئاماژە بەوە دەکات "نەمانی نەوشیروان مستەفا کاریگەریی زۆری لەسەر بزووتنەوەی گۆڕان هەبوو. ئێستا گۆڕان لەناو هاوکێشەی سیاسیی عێراقدا حیزبێکی سیاسیی گرنگ نییە و لە هەرێمی کوردستان و عێراقیشدا توانای دروستکردنی هاوپەیمانێتیی نییە. حیزبەکە لە ناوخۆدا لەت بووە، بەڵام ئاشکرا نەکراوە. رەنگە بە هاوپەیمانێتی لەگەڵ یەکێتیدا ئەو پاشەکشەیە رابگرێت. هاوکات بۆچوونێک هەیە کە هەموو هاوپەیمانێتییەکی گۆڕان لەگەڵ پارتیدا بە زیانی گۆڕان شکاوەتەوە. رێککەوتن لەنێوان پارتی و یەکێتیدا لەسەر پۆستی سەرۆککۆمار سەختە، بەڵام ئەستەم نییە. نابێت گفتوگۆیان لەسەر ئەوە بێت کە پۆستەکە لە یەکێتی وەربگیرێتەوە، چونکە لەو کاتەدا بە هەموو شێوەیەک گفتوگۆکە رەتدەکرێتەوە. بەڵام ئەگەر قسەکە لەسەر ئەوە بێت ئەو کەسەی لەناو یەکێتیدا بۆ ئەو پۆستە دادەنرێت پارتی پشتیوانیی بکات، ئەوا شیاوی گفتوگۆ دەبێت".  لەبارەی ئەگەری ئەوەی پارتی پۆستی سەرۆککۆماری عێراق وەربگرێت، بەشار کیکی گوتی "زۆر ئاساییە پارتی داوای ئەوە بکات پۆستی سەرۆککۆمار وەربگرێت، ئەوەیش لەکاتێکدا کە رێککەوتن کرابێت".  عەدالەت عەبدوڵڵا جەختی لەوە کردەوە کە زۆر گرنگە حیزبە کوردییەکان کەشێک بڕەخسێنن کە گفتوگۆ لەنێوانیاندا هەبێت و دەبێت لایەنە گەورەکان دەستپێشخەربن و کار بۆ ئەوە بکەن کە هاوپەیمانێتییەکی کوردی دروستبکەن.  بڕیارە رۆژی ٢٠٢١/١٠/١٠ هەڵبژاردنی پێشوەختە لە عێراق سازبکرێت کە بەشێوەی بازنەی بچووکە، کە قەزاکانیش دەگرێتەوە. هاوکات هەندێک لە هێزە سیاسییەکان دەیانەوێت هەڵبژاردن لەو وادەیەدا نەکرێت و بخرێتە ساڵی ٢٠٢٢.