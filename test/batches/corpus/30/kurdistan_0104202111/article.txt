حاجی یوسف، سەرۆکی لیژنەی قایمقامیەتی پارێزگای دهۆک بە رادیۆی رووداوی راگەیاند: "لە سێ رۆژدا حەوت شوێنمان داخستوون کە دوانیان مۆڵن. ٢٨ شوێنیش سزا دراون. سوپاس بۆ خوا ئێستا لە دهۆک بەرسان خۆیان لە کاری لیژنەکانی قایمقامیەتدا هەڵناقورتێنن بۆ ئەوەی شوێنە داخراوەکان بکرێنەوە. "  رۆژی چوارشەممە ٣١ - ٠٣ - ٢٠٢١ لیژنەی باڵای بەرەنگاربوونەوەی ڤایرۆسی کۆرۆنا بۆ رێگری لە بڵاوبوونەوەی زیاتری ڤایرۆسی کۆرۆنا بڕیاری دا تاوەکو ١٠ی نیسان قوتابخانەکان بە داخراوی بمێننەوە و زانکۆ و پەیمانگەکانیش دابخرێن و تەنیا تاقیکردنەوەکان بکرێن. هاوکات بەشێک لە خەڵک پێیانوایە کە قەدەخەی هاتووچۆ دەتوانێت رێگری لە بڵاوبوونەوەی ڤایرۆسەکە بکات.  د. ئاراس مستەفا، بەڕێوەبەری چاودێریی خۆپاراستن لە بەڕێوەبەرایەتیی تەندروستیی دهۆک گوتی: "قەدەخەی هاتووچۆ چارەسەر نییە، چونکە ئەم ڤایرۆسە هەر بەردەوام دەبێت و پێویستە ژیان بەردەوام بێت، بۆیە جێبەجێکردنی رێنوێنییەکانی خۆپارێزی زۆر گرنگن. لە راستیدا ئەوەی جێگەی داخە کە گەنجەکانمان کەمتر پابەندی رێنماییە خۆپارێزییەکان دەبن و دەبینین زۆربەیان دەمامک نابەستن. "  نزیکەی هەفتەیەکە ژمارەی تووشبووانی کۆرۆنا لە هەرێمی کوردستان لە زیادبووندایە. هۆکاری بەرزبوونەوەی ژمارەی تووشبووان بڵاوبوونەوەی کۆرۆنای گۆڕاوە کە هەموو جیهانی گرتووەتەوە.  شەهرام عەزیز، پزیشک لە نەخۆشخانەی کۆرۆنا لە دهۆک گوتی: "ئێستا دۆخی پارێزگای دهۆک زۆر خراپە و زۆربەی نەخۆشەکان پێویستیان بە ئۆکسجینە. بە گوێرەی ئەو ئامارانەی دێنە لامان رەوشەکە زۆر خراپتر دەبێت. "  تاوەکو ئێستا لە هەرێمی کوردستان ١٢٢ هەزار و ١٦٠ کەس تووشی ڤایرۆسی کۆرۆنا بوون، لەو ژمارەیە ١٠٩ هەزار و ٦٦٢ کەس چاکبوونەتەوە و سێ هەزار و ٦٧٠ تووشبوو مردوون.