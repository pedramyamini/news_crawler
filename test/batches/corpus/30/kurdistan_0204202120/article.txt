بڕیارە لە هەفتەی داهاتووەوە شاندی وەزارەتی دارایی بچێتە بەغدا و گفتوگۆ لەگەڵ وەزارەتی دارایی عێراق بکات لەبارەی داهاتەکان، هەروەها شاندی وەزارەتی سامانە سرووشتییەکانیش دەبێت بچێتە وەزارەتی نەوتی عێراق بۆ رێککەوتن لەبارەی نرخی نەوت و داهاتی ٢٥٠ هەزار بەرمیلە کە رادەستی عێراق دەکرێت.  رێباز حەملان، یاریدەری سەرۆکوەزیران بۆ کاروباری وەبەرهێنان و راژەی گشتی لە بەرنامەی رووداوی ئەمڕۆ کە بێستوون عوسمان پێشكێشی دەکات لەبارەی کۆتاییهێنان بە لێبڕینی مووچە، رێباز حەملان دەڵێت: "ئەوە لێبڕین نییە، خۆگونجاندنە لەگەڵ ئەو پارەیەی لەبەردەستدایە. بە دڵنیاییەوە مووچە لە پێشینەی کارەکانمانە، بەڵام جارێ دەبێت بزانین حکومەتی عێراق چەند پارەمان بۆ دەنێرێت، یاخود ئاڵوگۆڕی نێوان وەزارەتی دارایی و سامانە سرووشتییەکان دەگەنە چ ژمارەیەک، هەروەها لەگەڵ ئەو پارەیەی کە دەست حکومەتی هەرێمی کوردستان دەکەوێت، بەوانەدا بۆمان دەردەکەوێت دەتوانین لێبڕین نەهێڵین، بەڵام ناتوانم ئێستا بە دڵنیاییەوە بیڵێم تاوەکو ئەو کاتەی ئەو ژمارانە یەکلاییببنەوە".  لە بودجەی عێراق ٣٥٠ ملیار دینار بۆ پەرەپێدانی پارێزگاکان دانراوە، رێباز حەملان لەو بارەوە دەڵێت: بودجەی پەرەپێدانی پارێزگاکان لەلایەن حکومەتی عێراقەوە خەرج دەکرێت و لەسەر بودجەی هەرێمی کوردستان نییە.  یاریدەری سەرۆکوەزیران بۆ کاروباری وەبەرهێنان و راژەی گشتی لەبارەی دامەزراندنی دەرچووانی زانکۆ دەڵێت: خوێندکارە یەکەمەکان و فەرمانبەرە گرێبەستەکان لە پێشینەی دامەزراندنەکانن، بەڵام بەپێی پێویستی و میلاکات دەبێت.  هەروەها رێباز حەملان ئاماژەی بەوەش دا، بەپێی پێویستی و بوونی میلاک دامەزراندن بەردەوام دەبێت و، کاریان لەسەر ئەوە کردووە کە دەرچووانی زانکۆ و پەیمانگەکان لە کەرتە تایبەتییەکان جێگە بکەنەوە، مەرج نییە هەموو دەرچووەکان لە دامەزراوە حکومییەکان دابمەزرێن.     رێباز حەملان لەبارەی رێککەوتنی حکومەتی هەرێمی کوردستان و عێراق دەڵێت: "ئەم بودجەیە بەری رەنجی چەند ساڵی رابردووە لە ساڵی ٢٠١٩ ـەوە حکومەتی هەرێمی کوردستان دەستی کردووە بە گفتوگۆ لەگەڵ حکومەتی عادل عەبدولمەهدی و دواتر لەگەڵ مستەفا کازمی، لە هەردوو حکومەتەکە ئێمە بەردەوام خەریکی دانوستاندن بووین لە پێناو دابینکردنی بەشە بودجەی هەرێمی کوردستان". هەروەها دەشڵێت: "زۆر سوپاسی قوباد تاڵەبانی، جێگری سەرۆکوەزیرانی هەرێمی کوردستان و شاندەکەی دەکەم کە زۆر پشوودرێژ بوون لە دانوستاندنەکان".  هەروەها رێباز حەملان دەشڵێت: "مەسرور بارزانی، سەرۆکی حکومەتی هەرێمی کوردستان پێداگری کرد لەوەی کە کیانی هەرێمی کوردستان هەیمەنەی خۆی لە دەستنەدا، چونکە لە چەند مانگی رابردوو هەوڵ هەبوو بۆ رادەستکردنی دامەزراوە نەوتییەکان و سنوورەکان لە پێناو پێدانی مووچە".  بەشی هەرێمی کوردستان ١٣.٩ % ـی خەرجیی عێراقە بەپێی داهاتی ئەو مانگەی کە دەستی وڵاتەکە دەکەوێت، رێباز حەملان دەڵێت: بودجەکە بەجۆرێک رێکخراوە کە بەپێی خەرجیی ئەو مانگەی عێراق دەستی دەکەوێت، بودجەی هەرێمی کوردستان جیادەکرێتەوە، بۆیە بە تەواوی دیار نییە کە پارەکە چەندە. دەبێت لەگەڵ وەزارەتی دارایی و نەوتی عێراق بگەنە رێککەوتنێک کە چۆن حساباتی ئەو سێ مانگە بکەن بەپێی نرخی نەوت و داهاتی ئەو مانگانە.  لەبارەی هەژمارکردنی فەرمانبەرانی هەرێمی کوردستان راستەوخۆ لە بەغداوە رێباز حەملان دەڵێت: بابەتی مووچەخۆران و پێشمەرگە لە بودجە جێگیرکراوە، بەڵام لە حکومەتی عێراقی ٦٨٢ هەزار فەرمانبەر هەژمار کراوە، نەک ملیۆنێک و ٢٥٠ هەزار فەرمانبەر. واتە ئەگەر مووچەی فەرمانبەران بخرێتە سەر بەغدا، ئەوان ٦٨٢ هەزار فەرمانبەر هەژمار دەکەن.  رێباز حەملان دڵنیایی دەداتە هاونیشتمانیان کە داهاتوو بەرەو باشتر دەچێت و دەڵێت: ئەم رێککەوتنە ناچاری کردین جارێکی دیکە هەموو کوردستان لە چوارچێوەی حکومەتی هەرێمی کوردستان پێکەوە کاربکەن، "چونکە مەجالی ئەوەی تێدا نەما باسی ئەوە بکرێت کە بودجەی شارێک جیا بکرێتەوە".  نرخی نەوت لە بودجەی عێراق بە ٤٥ دۆلار خەمڵێنراوە، لەبارەی ئەوەی ئەگەر نرخی نەوت بەرزبێتەوە چ کاریگەرییەکی لەسەر بودجە هەیە، رێباز حەملان دەڵێت: "ئەوان دەیانەوێت ئەو پارەیەی کە لە سەروو بودجە خەمڵێنراوەکە دەمێنێتەوە، ئەو کورتهێنانەی کە سەرەتا هەبوو، بەو پارەیە کەمی دەکەنەوە".