مەکتەبی سیاسیی حیزبی شیوعی کوردستان لە راگەیێندراوەکەیدا کە ئەمڕۆ ٣٠ی ئادار بڵاویکردووەتەوە، وێڕای پیرۆزباییکردن لە لایەنگران و هاوبیرانی حیزبەکە بەبۆنەی دامەزراندنیەوە، تیشکی خستووەتە سەر رەوشی ئێستای هەرێمی کوردستان.  لە راگەیێندراوەکەدا هاتووە: "ئەمڕۆ ئێمە لە كاتێكدا هەشتا و حەوتەمین ساڵیادی حیزبەكەمان دەكەینەوە، وڵاتەكەمان بە هەلومەرجێكی ئێجگار ناسكدا تێدەپەڕێت و دووژمنە لە مێژینەییەكان گەلەكەمان بە نەخشەو پیلانی ئاشكرا و ژێرپەردە بە بەردەوامی لە دژی قەوارەی هەرێمی كوردستان و دەستكەوتەكانی گەلی كوردستان لە كاردان و بە هەر شێوەیەك بۆیان بلوێت و بڕەخسێت هەوڵی لاوازكردن و نەهێشتنی ئابووری ئەو قەوارەیە دەدەن".  حیزبی شیوعی بەشێکی ئەو هەوڵە دەرەکییانە دەبەستێتەوە بە رەوشی نێوخۆی هەرێمی کوردستانەوە و مەکتەبی سیاسییەکەیان نووسیویەتی: "بەداخەوە، لەسەر ئاستی ناوخۆیش لە ئەنجامی سیاسەتی نیولیبراڵیزم و نەبوونی سیستمێکی سیاسی و ئابووری کە لایەنی کەمی یەکسانی سیاسی و دادپەروەری دابیننەکردووە، کە ئەمەش ھاوکاتە لەگەڵ نەبوونی سیاسەتێكی عەقڵانی و بوونی لاوازی لە گوتارو هەستی نیشتمانی و نەبوونی شەفافیەت لە داهات و سەرچاوە ئابوورییەكان و ململانێی ناشارستانی و نادیموكراسیانەی نێوان هەردوو حیزبی حوكمڕان و گەندەڵی و ناعەدالەتی كۆمەڵایەتی کە تێکڕای ئەمانە بووەنەتە هۆكاری رەخساندنی زەمینە و پاڵپشتیكردنی سیاسەتی دووژمنكارانە لەدژی گەلی كوردستان".  مەکتەبی سیاسیی حیزبی شیوعی کوردستان هەروەها رایگەیاندووە، "ئەم رەوشە باری سەرشانی گەلەكەمانی بە ئەندازەیەكی ترسناك قورس كردووە، كەوا كاریگەرییەكی ترسناكی داناوە لەسەر لاوازكردنی هەست و گیانی نیشتمانی و كاڵكردنەوەی ئەو رۆحیەت و یەكێتییەی كە بووە بناخەی راپەڕینی ئاداری ١٩٩١ و سەرجەم دەسکەوتەکانی گەلی کوردستان لە مێژووی تێکۆشانیدا".  لە راگەیێندراوەکەدا حیزبی شیوعی چەند داواکارییەکژی خستووەتەڕوو و دەڵێت، "هەرچی زووە بەپەلە سنوورێك بۆ بێکاری و ھەژاری دابنرێت و ژیانی خەڵکی کەمدەرامەت مسۆگەر بکرێت، رێگا لە تەشەنەكردن‌و قووڵبوونەوەی پەتای گەندەڵی و نادادی كۆمەڵایەتی و بەهەدەردانی سامانی گشتی و نەبوونی شەفافییەت لە كایە ئابووری و سیاسی و ئیدارییەكان بگیرێت، و باج و پول وەرگرتن لە سەر خەڵکی زەحمەتکێش زیاد نەکرێت، و یاسای وەبەرھێنان ھەموار بکرێت و هەرێمی كوردستان لە هەموو روویەكەوە بخرێتە سەر راستەهێڵی بە دامەزراوەییكردن و كۆتایی بە حیزبیکردنی کایەکانی پێشمەرگایەتی و ئاسایش بھێنرێت".  داوایەکی دیکەی حیزبەکە ئەوەیە، کە "کۆتایی بەو هەموو پاشاگەردانی و ئاڵۆزی و بێ متمانەیی و لە یەكدی ترازانە بهێنرێت كەوا شانبەشانی نەخشە و پیلانەكانی دووژمنانی گەلەكەمان بووەتە مایەی مەترسی بۆ سەر قەوارەی هەرێمی كوردستان و سەرجەم دەستكەوتە بە خوێن بەدەستهێنراوەكان".  حیزبی شیوعی کوردستان سەرەتا وەک رێکخراو لە یەکەمین کۆنگرەی حیزبی شیوعی عێراقدا لە ساڵی ١٩٤٥ دا بە رەچاوکردنی تایبەتمەندێتی نەتەوەیی، بەناوی لقی کوردی حیزبی شیوعی عێراق راگەیێندراو مافی دانانی بەرنامە و پێڕەوی نێوخۆی پێدرا، پاشان بووە لقی کوردستان. لە ئایاری ١٩٦٦ دا لقی کوردستان یەکەمین کۆنفرانسی خۆی بەست و دواتر لە سێیەمین کۆنفرانسی حیزبدا لە کانوونی یەکەمی ١٩٦٧ گۆڕا بۆ رێکخراوی ھەرێمی کوردستانی حیزبی شیوعی عێراق، پاشان لە ئایاری ١٩٦٩ دا کۆنگرەی یەکەمی خۆی بەست و بەرنامەیەکی نیشتمانی و دیموکراسی داڕشت.  لە دوای راپەڕینی ئاداری ١٩٩١، رێکخراوی ھەرێمی کوردستان دووەمین کۆنگرەی خۆی لە (٣٠/٦/١٩٩٣)دا بەست و حیزبی شیوعی کوردستان - عێراقی وەک درێژەپێدەری رێکخراوی ھەرێمی کوردستان، راگەیاند.