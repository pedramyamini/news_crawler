وەزارەتی بەرگریی تورکیا رۆژی سێشەممە ٢٧ی نیسان مردنی سێیەمین سەربازی برینداری وڵاتەکەی و کوژرانی ٣ گەریلای پەکەکەی لە هێرشێکی ئاسمانیدا راگەیاند و زیانی پەکەکەشی لە دەستپێکردنی ئۆپەراسیۆنەکەوە بە گیانلەدەستدانی ٣٧ گەریلا داناوە.  لەلایەکی دیکەوە، هەپەگە دەڵێت، شەوی رابردوو [شەوی دووشەممە] سێ سەربازی تورکیایان لە ناوچەی مەتین و سەربازێکیشیان لە ناوچەی زاپ کوشتووە. هەپەگە پێشتر کوژرانی ٣٨ سەربازی دیکەی راگەیاندبوو.   تاوەکو ئێستا بێجگە لە حکومەتی تورکیا، هیچ حکومەتێک بە عێراق و هەرێمی کوردستان و ئەمریکاشەوە باسی ئەو ئۆپەراسیۆنەیان نەکردووە. رەجەب تەیب ئەردۆغان، سەرۆککۆماری تورکیا رایگەیاند، "هەم لەنێو سنوورەکانمان و هەم لەودیوی سنوورەکانمان، لە رێگەی ئەنجامدانی ئۆپەراسیۆنەکانەوە گورزی قورسمان لە رێکخراوەکانی تیرۆرداوە کە لە مێژوویاندا نموونەی نەبووە. دوایین ئۆپەراسیۆنیشمان کە بە ناوی چڕنووکی برووسکە - چڕنووکی هەورەتریشقە دەستیپێکردووە، بەو ئامانجە بەڕێوەدەچێت. "    ناوەندی راگەیاندنی هەپەگە کە باڵی سەربازیی پەکەکەیە، باس لەوە دەکات، تورکیا لەو شەڕەدا بۆمبی کیمیایی بەکارهێناوە، بەڵام وێڕای ئەوە نەیتوانیوە پێشڕەوی بکات. هەپەگە هەروەها دەڵێ، سوپای تورکیا لە رێگەی سەگێگەوە کە کامێرای لێبەستراوە ویستوویەتی بچێتە نێو توونێلەکانی گەریلاوە و هێزەکانیان دەستیان بەسەر کامێراکەدا گرتووە.   تورکیا و پەکەکە لەنێو باشووری کوردستان شەڕی یەکدی دەکەن. هاوکات لەگەڵ کشانەوەی هێزەکانی پەکەکە بۆ نێو قوڵایی خاکی باشووری کوردستان، تورکیا بە پاساوی پەکەکە زیاتر دێتە پێش و دەست دەگرێت بەسەر رووبەرێکی فراوانتردا. تورکیا لەم ئۆپەراسیۆنەدا نۆ کیلۆمتری دیکە هاتووەتە پێش و لە زناری کێستە کە شوێنێکی ستراتیژی گرنگە سێ خاڵی نوێی سەربازی داناوە.   ئەمە لە کاتێکدایە ساڵی رابردوو لە چوارچێوەی ئۆپەراسیۆنی حەفتانین بە قوڵایی ٣٠ - ٥٠ کیلۆمەتر هاتبووە نێو خاکی باشووری کوردستان و پێناچێت وا بە ئاسانی لەو ناوچانە بکشێتەوە.  لە ئێوارەی رۆژی دووشەممەوە کارەبای سەر ناحیەی کانی ماسی و بە دەیان گوندی دەڤەری بەرواری باڵا بڕاوە. خەڵکی ناوچەکە لەنێو ترس و دەڵەڕاوکێدا رۆژ دەکەنەوە و فڕۆکەی چاودێری بەردەوام بە ئاسمانی ناوچەکەدا دەسووڕێنەوە. لەکاتی چوونی تیمێک بۆ چاککردنەوەی کارەبا، تی ئێن تی پێیاندا تەقییەوە و سێ کەس برینداربوون.   بەپێی دوایین ئاماری یەکە کارگێڕییەکانی سنووری پارێزگای دهۆک، ٣٦١ گوندی ئەو پارێزگایە بەهۆی شەڕی نێوان تورکیا و پەکەکەوە چۆڵکراون. بە قووڵایی ٣٠ بۆ ٦٠ کیلۆمەتریش خاکی هەرێمی کوردستان بۆردوومان دەکرێت، کە بەشێکیان لە نزیک گوندە سنوورییەکانن. لە سێ ساڵی رابردوویشدا ٣٣ کەسی سڤیل بەهۆی هێرشەکانەوە گیانیان لەدەستداوە.