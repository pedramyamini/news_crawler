نەبەز ئیسماعیل، گوتەبێژی وەزارەتی ئەوقاف و کاروباری ئایینیی ئێزییەکان، بە تۆڕی میدیایی رووداوی راگەیاند "ئەمڕۆ د. پشتیوان سادق، وەزیری ئەوقاف و کاروباری ئایینی بە یاوەریی زینەدین مەولوود، بریکاری وەزارەت و شاندی وەزارەت، سەردانی بابەشێخی ئێزدییەکانی لە پارێزگای دھۆک کرد، وەزیری ئەوقاف پشتیوانیی حکومەتی ھەرێمی کوردستان و وەزارەتی ئەوقافی بۆ بابەشێخی ئێزدیان دووپاتکردەوە بۆ خزمەتکردنی لایەنی رۆحانیی ئێزدیان".  وەکو گوتەبێژی وەزارەتی ئەوقاف و کاروباری ئایینی دەڵێت، لە کۆبوونەوەکاندا "تاوتوێ چەند پێشنیارێک کرا، کە لە خزمەتی ئێزدیانی ناوچەکەدا دەبێت".  نەبەز ئیسماعیل باسی لەوە کرد، لە سەردانەکەدا وەزیری ئەوقاف سەردانی میر حازم تەحسین بەگ، میری ئێزدییەکانیشی کرد، گفتوگۆ دەربارەی ئاوارە و لێقەوماوانی خوشک و برایانی ئێزدی کرا، کە لە پارێزگای دھۆک و شوێنەکانی دیکە نیشتەجێن.  هەروەها باس لە ھەوڵی بەردەوامی حکومەتی هەرێمی کوردستان بۆ خزمەتکردنی کوردانی ئێزدی و دەستەبەرکردنی پێداویستییەکانی رۆژانەیان کرا. گوتەبێژی وەزارەتی ئەوقاف و کاروباری ئایینی ئاماژەی بەوەش دا "تاوتوێی دابینکردنی پێداویستییەکانی پەرستگەی لالش لەڕێگەی دەزگا پەیوەندیدارەکانەوە کرا".