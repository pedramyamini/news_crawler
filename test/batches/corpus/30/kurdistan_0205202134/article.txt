بەپێی فەرمانێکی کارگێڕی کە بەژمارە ٤٢٨٦/٢١ لە ٢٩/٤/٢٠٢١ دەرچووە و ناو و واژۆی د. هەڤاڵ ئەبوبەکر، پارێزگاری سلێمانی بەسەرەوەیە، بڕیاردراوە بە هەڵوەشاندنەوەی ئەنجوومەنی شارەوانیی سلێمانی، کە لە ساڵی ٢٠٠٠ ـەوە لەبەر ئەنجامی هەڵبژاردنی شارەوانییەکان دەستبەکاربووە. بەپێی خاڵی دووەمی فەرمانە کارگێڕییەکە لە شوێنی ئەوان ئاماژە بە دەستبەکاربوونی ١٣ کەسی دیکە کراوە.  بەپێی فەرمانەکە، توانا کەمال جەلال، سەرۆکی شارەوانیی سلێمانی پلەی سەرۆکی ئەنجوومەنی شارەوانی پێدراوە، فەرەیدوون عومەر ئەحمەد لە بەڕێوەبەرایەتی هاتووچۆی سلێمانی کراوەتە جێگری سەرۆکی ئەنجوومەنی شارەوانی و ١١ کەسەکانی دیکەش ئەندامی ئەنجوومەنەکەن.  پارێزگاری سلێمانی بۆ دەرچوواندنی ئەو فەرمانە پشتی بە زیاتر لە شەش بڕیار و رەزامەندی وەزارەتەکانی شارەوانی و ناوخۆ و ئەنجوومەنی پارێزگا و پەیڕەوی ژمارە ٢ی ساڵی ٢٠١٩ی ئەنجوومەنی وەزیرانی هەرێمی کوردستان بەستووە.