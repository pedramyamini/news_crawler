د. ئەحمەد ئەنوەر، سەرۆکی دەستەی دەستپاکیی هەرێمی کوردستان بە تۆڕی میدیایی رووداوی راگەیاند، ستراتیژی رووبەڕووبوونەوەی گەندەڵی کە پلانێکی چوار ساڵەیە و چەندین بابەتی پەیوەست بەو بوارەی تێدایە، لە یەک دوو کۆبوونەوەی داهاتووی ئەنجوومەنی وەزیرانی حکومەتی هەرێمی کوردستاندا دەخرێتەڕوو و بڕیاری لەبارەوە دەدرێت بۆ پەسندکردنی.  سەرۆکی دەستەی دەستپاکیی هەرێمی کوردستان گوتیشی، ئەمساڵ ستراتیژییەتەکە کە زۆر هێڵی گشتیی پەیوەست بە دامەزراوەکانی حکومەتی تێدایە، پەسند دەکرێت.  ١٢ی شوباتی ٢٠٢٠ لیژنەیەکی حەوت کەسی بۆ پێداچوونەوەی بە ستراتیژییەتی پێشوو لەلایەن ئەنجوومەنی وەزیرانی هەرێمی کوردستانەوە پێکهێنرا، لە یەکی ئادار لیژنەکە دەستبەکاربوو، دواتر کارەکانی تەواوکرد و ستراتیژەکە رەوانەی ئەنجوومەنی وەزیران کرا بۆ تاوتوێکردنی.  سەرۆکی دەستەی دەستپاکیی هەرێمی کوردستان، لە درێژەی قسەکانیدا باسی لەوە کرد، ستراتیژییەتەکە بۆ دژایەتیکردنی گەندەڵی دەبێت بۆ ساڵانی ٢٠٢١ تاوەکو ٢٠٢٤، یەکێکە لەو پێوەرانەی کە وڵاتان کاری پێدەکەن و رێکخراوەکانی نەتەوە یەکگرتووەکانیش ئەم پلانەیان لەلا پەسند بووە.  هەروەها ئەوەشی خستەڕوو "ستراتیژییەتەکە خاڵی لاواز و بەهێزی دەسەڵاتەکان و فەرمانگەکانی حکومەتی هەرێمی کوردستانی تێدایە و شێوازەکانی رووبەڕووبوونەوەی گەندەڵی و کێشەکان هەموو رووندەکاتەوە، هەروەها رێگەچارەی دژایەتیی گەندەڵیش لەخۆدەگرێت".  سەبارەت بە کەیسەکانی پەیوەست بە گەندەڵییەوە، سەرۆکی دەستەی دەستپاکی باسی لەوە کرد "بەردەوامن لەسەر کارکردن بۆ یەکلاییکردنەوەی کەیسەکان و چەندین کەیس کە لە ماوەکانی کۆتایی و بە بەردەوامی یەکلادەبنەوە، بەبێ ئەوەی هیچ ژمارەیەک بدرکێنێت".