جومعە عناد، وەزیری بەرگریی عێراق ئەمڕۆ پێنجشەممە ٢٠ - ٥ - ٢٠٢١ گەیشتە کەرکووک. لیوا یەحیا رەسوول، گوتەبێژی فەرماندەی گشتی هێزە چەکدارەکانی عێراق دەڵێت، وەزیری بەرگری سەردانی بنکەی ئاسمانی سەربازی لە کەرکووک کردووە، بۆ ئاگاداربوون لە پێویستییەکان. هاوکات رەتیکردەوە، سەردانەکەی وەزیری بەرگری پەیوەندی بە پێکهێنانی ژووری ئۆپەراسیۆنی هاوبەشی هێزە عێراقییەکان و پێشمەرگە هەبێت.   هێزەکانی ئەمنییەکانی سەر بە بارەگای پێشکەوتووی فەرماندەیی ئۆپەراسیۆنە هاوبەشەکان لە کەرکووک بەیانی رۆژی چوارشەممە ١٩ - ٠٥ - ٢٠٢١ لە سێ میحوەرەوە ئۆپەراسیۆنێکی ئەمنیی فراوانیان دەستپێکرد:   میحوەری یەکەم، فرقەی هەشت و لیوای ٤٥ بەشدارن لەگەڵ هێزە تایبەتەکان و فەوجی گەڕان و پشکنین لە بارەگای پێشکەوتوو لە کەرکووک بە ئامانجی گەڕان و پشکنین لە وادی شادی.   میحوەری دووەم، فرقەی پێنجی سوپای عێراقی و لیوا ئەرکە تایبەتەکان بۆ گەڕان و راوەدوونانی چەکدارانی داعش لە وادی زغیتوون.   میحوەری سێیەم، حەشدی شەعبی بۆ گەڕان بەدوای پاشماوەکانی داعش، کە لە گوندی سادە بۆ گوندی عەسرییە دەستیپێکردووە. ئۆپەراسیۆنەکەش بە پشتیوانی هێز ئاسمانیی عێراق بەڕێوەدەچێت.