نەبەز عەبدولحەمید، قایمقامی هەولێر بە تۆڕی میدیایی رووداوی راگەیاند، لە ماوەی هەفتەیەکدا ٤٠ شوێنکار لە سەنتەری هەولێر بەهۆی سەرپێچی جۆراوجۆرەوە داخراون کە زۆربەیان بەهۆی (نەبوونی مۆڵەت، پیسی شوێن و بوونی کاڵای ماوە بەسەرچوو) بووە.  لەنێو شوێنکارە داخراوەکاندا، شوێنێکی تاتووکوتین هەیە کە لە شارۆچکەی عەنکاوە بەهۆی وەرنەگرتنی مۆڵەتی تەندروستی داخراوە، هەروەها لە سەنتەری هەولێریش سەنتەرێکی مەساج بەهۆی هەمان سەرپێچییەوە داخراوە.   لەبارە تاتووخانەکانەوە قایمقامی هەولێر گوتی، کارەکانیان راستەوخۆ پەیوەندییان بە تەندروستییەوە هەیە، بۆیە دەبێ مۆڵەتی تەندروستی وەربگرن، "ئەگەر هەر کەسێکیش سکاڵایان لەسەر تۆماربکات، دەدرێنە دادگە و سزاکەیان قورستر دەبێت. "  لە مانگی رەمەزاندا لە هەرێمی کوردستان ٣٠١ شوێن بەهۆی سەرپێچییەوە داخران  لەشکر حەمید، سەرۆکی لیژنە هاوبەشەکانی قایمقامییەتی سلێمانی بە تۆڕی میدیایی رووداوی راگەیاندبوو "تیمەکانیان لە ماوەی مانگی رەمەزاندا سەردانی هەشت هەزار و ٥٠٠ شوێنیان کردووە، ١٣٥ شوێنیان داخستوون و ١٣ سەرپێچیکاریشیان داوەتە دادگە. هەر لە مانگی رەمەزاند ٥٥ تۆن خۆراکی ماوەبەسەرچوویان لەنێوبردوو، ٥٥ ملیۆن دیناریشیان لە سەرپێچیکاران وەرگرتووە. "  نەوزاد کامیل، بەرێوەبەری گشتیی بازرگانی بە تۆڕی میدیایی رووداوی راگەیاندبوو کە لە ماوەی مانگی رەمەزانی ئەمساڵ لە ھەرسێ پارێزگاکانی ھەولێر، سلێمانی، دھۆک و ئیدارەی گەرمیان، تیمەکانی سەر بە وەزارەتی بازرگانی و پیشەسازیی هەرێمی کوردستان سەردانی ٩ هەزار و ٤٢٥ شوێنی بازرگانییان کردووە.  بەپێی بەدواداچوون بۆ ئاماری لیژنە و قایمقامییەتی شارەکانی هەولێر و سلێمانی و دهۆک کە بە تۆڕی میدیایی رووداو دراوە؛ بەگشتی لە ماوەی مانگی رەمەزان ٣٠١ شوێن بەهۆی سەرپێچییەوە داخراون، زیاتر لە ١٠٤ تۆن خۆراکی ماوەبەسەرچوو لەناوبراون و ٢٥ کەسیش دراونەتە دادگە.