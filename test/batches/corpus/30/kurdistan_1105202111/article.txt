نێچیرڤان بارزانی، سەرۆکی هەرێمی کوردستان لە تویتێکدا ئاماژەی بەوەش کردووە "خۆپێشاندەرانی عێراق رووبەڕووبەڕووی هەڕەشە و بەئامانجکردن، دەستدرێژی و هەڕەشە دەبنەوە".  سەرۆکی هەرێمی کوردستان سەرکۆنەی بەئامانجکردنی خۆپێشاندەران لە عێراق دەکات و باسی لەوە کردووە "بەئامانجکردنی خۆپێشاندەران لە عێراق دۆخەکە ئاڵۆزتر دەکات"، دەشڵێت، پێویستە سنوورێک بۆ بابەتی بەئامانجکردنی خۆپێشاندەران دابنرێت.  نێچیرڤان بارزانی داوای کردووە ئەوانەی خۆپێشاندەران دەکەنە ئامانج رووبەڕووی دادگا بکرێنەوە.  شەوی ١٠ - ٠٥ - ٢٠٢١ لە کەربەلا خۆپێشاندانی ناڕەزایی بۆ سەرکۆنەکردنی کوشتنی ئیهاب وەزنی، چالاکڤانانی خۆپێشاندانەکان کرا، خۆپێشاندەران داوای ئاشکراکردنی بکوژی خۆپێشاندەران و پاراستنی چالاکڤانانیان دەکرد.     بەرەبەیانی رۆژی یەکشەممە ٠٩ - ٠٥ - ٢٠٢١، ژمارەیەک چەکدار کە ماتۆڕسکیلیان پێبووە هێرشیان کردە سەر ئیهاب جەواد وەزنی، چالاکڤانی خۆپێشاندانەکانی تشرینی یەکەم لە کەربەلا و کوشتیان.    کوشتنی ئەو چالاکڤانە کاردانەوە و خۆپێشاندانی بەدواداهات، شەوی رابردوو لەبەردەم کۆنسوڵخانەی ئێران خۆپێشاندەران ئاگریان کردەوە و ناڕەزایەتییان دەربڕی. باڵیۆزخانەی ئێران لە بەغدا رایگەیاند، "بە تووندترین شێوە تیرۆرکردنی چالاکڤانی مەدەنی ئیهاب وەزنی سەرکۆنە دەکەین و هاوسۆزیی خۆمان بۆ خێزان و نزیکەکانی دەردەبڕین".     لەبارەی بەدواداچوون بۆ دەستگیرکردنی بکوژانی ئەو چالاکڤانە حەسەن نازم، گوتەبێژی ئەنجوومەنی وەزیرانی عێراق لە کۆنگرەیەکی رۆژنامەڤانیدا رایگەیاند، "مستەفا کازمی، فەرماندەی گشتیی هێزە چەکدارەکان و سەرۆکوەزیران عێراق داوای لە وەزارەتی ناوخۆ کردووە بەپەلە لێکۆڵینەوە بکات لە تیرۆرکردنی چالاکڤان ئیهاب وەزنی لە کەربەلا. حکومەت بەڵێنی داوە بە خێرایی تاوانباران دەستگیربکات".    باڵیۆزخانەی ئەمریکا لە بەغدا سەرکۆنەی کوشتنی ئیهاب وەزنی کرد و رایگەیاند، سەرکوتکردنی دەنگە سەربەخۆکان لەڕێگەی تووندوتیژییەوە کارێکی قبووڵ نەکراوە.    لەلایەکی دیکەوە ستیڤن هیکی، باڵیۆزی بەریتانیا لە عێراق لە تۆڕی کۆمەڵایەتیی تویتەر تویتێکی بڵاوکردەوە و تێیدا بە تووندی سەرکۆنەی ئەو رووداوەی کرد و رایگەیاند، "کوژرانی چالاکوان ئیهاب وەزنی بە تووندی سەرکۆنە دەکەین"، دەشڵێت، "چاوپۆشیکردن لە سزادانی ئەوانەی چالاکڤانەکان دەکوژن، وایکردووە کوشتنی زیاتری بەدوادا بێت".