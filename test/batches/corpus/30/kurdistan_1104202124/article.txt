ئەمڕۆ یەکشەممە ١١ - ٠٤ - ٢٠٢١ سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند، پۆلیسی ناحیەی وارماوای (زەڕایەن) سەر بە قەزای شارەزوور، کەسێکیان دەستگیرکردووە کە پێشتر لە هەولێر تۆمەتباربووە بە کوشتن و پۆلیسی هەولێریش ئاگاداریکردوونەتەوە کە بەرەو سنووری شارەزوور هەڵاتووە.  بە گوتەی سەرکەوت ئەحمەد "تۆمەتبارەکە دوای ئەوەی فەرمانی دەستگیرکردنی بۆ دەردەچێت، سنووری هەولێر جێدەهێڵێت و لە شارۆچکەی سەیدسادق نیشتەجێ دەبێت، بەڵام لەبەرئەوەی پۆلیس بەدوایدا گەڕاوە، بەردەوام شوێنی خۆی گۆڕیوە و سەرەنجام لە ناحیەی وارماوا دەستگیرکراوە".  تۆمەتبارەکە ناوی (ب. ب. ا)ە و بە بڕیاری دادوەر و بەپێی ماددەی ٤٠٥٤ لە یاسای سزاکان راگیراوە و بڕیارە دوای رێکارەکان، رادەستی پۆلیسی هەولێر بکرێتەوە.