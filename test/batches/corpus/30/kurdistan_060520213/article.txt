د. دلۆڤان محەممەد، بەڕێوەبەری گشتیی تەندروستیی هەولێر بە رادیۆی رووداوی راگەیاند: "هەفتەی داهاتوو قورچکی دووەمی ڤاکسینی فایزەر بۆ ئەو کەسانە دابین دەکرێت کە بەر لە سێ هەفتە بەو ڤاکسینە کوترابوون. هەروەها بڕیاروایە بڕێکی دیکەی ڤاکسینی ئاسترازێنیکا بگاتە هەرێمی کوردستان. "  بەڕێوەبەری گشتیی تەندروستیی هەولێر ئاماژەی بەوە دا، ئێستاکە لە هەولێر پرۆسەی کوتان بە ڤاکسینەکانی کۆرۆنا بە شێوەیەکی رێکوپێک بەڕێوەدەچێت. تاوەکو ئێستا ڤاکسینی سینۆفارم دوو جار هاتووە کە جارێکیان هەزار و ٣٤٠ دانە بووە و جارێکی دیکەیان نۆ هەزار و ١٠٠ دانە بووە، ئاسترازێنیکایش ١٥ هەزار و ٨٠٠ دانە بووە، فایزەریش حەوت هەزار و ٢٠ دانە بووە.  لە هەرێمی کوردستان لە مانگی ئاداری ئەمساڵەوە ڤاکسینی تایبەت بە کۆرۆنا بەردەستە و لە هاونیشتمانیان دەدرێت، هەر سێ جۆرەکەی ڤاکسین "فایزەر، ئەسترازێنیکا، سینۆفارم" وەرگیراون. ژمارەیەکی زۆری دیکەی خەڵکیش لە چاوەڕوانیدان بۆ ئەوەی نۆرەیان بێت و بە ڤاکسینەکە خۆیان بکوتن.  د. دلۆڤان محەممەد گوتی: "ڤاکسینەکە بەپێی ژمارەی دانیشتووانی سەر بە هەر بنکەیەک دابەش دەکرێت، بۆیە دەبێت بۆ هەر بنکەیەک بەپێی ژمارەی ئەو ڤاکسینانەی کە هەیەتی نامە بۆ خەڵکی بڕوات تا بچن بە ڤاکسین بکوترێن. "  رۆژی چوارشەممە ٢٠٢١/٠٥/٠٤ بەڕێوەبەرایەتیی کۆنترۆڵی جۆری دەرمان رایگەیاند کە لە شاری هەولێر بەهۆی "سەرپێچی و کەمتەرخەمی"ـیەوە بڕیاری داخستنی حەوت کۆمپانیای دەرمانیان داوە.  د. دلۆڤان محەممەد لەو بارەیەوە گوتی: "لە بەدواداچوونەکانی وەزارەتی تەندروستیدا دەرکەوت کە حەوت کۆمپانیا کاریان لەو دەرمانانەدا کردووە کە رێگەپێدانی تەواویان نەبووە. واتە پشکنینیان بۆ نەکراوە. لەبەر ئەوە ئەم بڕیارەیان لەسەر دراوە کە کارەکانیان رابگیردرێت و شوێنەکانیان دابخرێن. "  داخستنی ئەو کۆمپانیایانە دوای ھەڵمەتێک هات لە زنجیرەی گەڕان و بەدواداچوون و پشکنینە بەردەوامەکانی ھۆبەی چاودێریی بازاڕی بەڕێوەبەرایەتیی کۆنترۆڵی جۆریی دەرمان بە هاوئاهەنگی لەگەڵ پۆلیسی شارەوانی و بە مەبەستی ئاگاداربوون لە شێوازی کارکردنی کۆمپانیاکانی دەرمان.  بەڕێوەبەری گشتیی تەندروستیی هەولێر ئەوەی خستەڕوو، گرنگ نییە ئەو دەرمانانە چین هێناونیان، گرنگ ئەوەیە ئەو دەرمانانە چۆن هەڵبگیرێن و هەڵسوکەوتیان لەگەڵدا بکرێت. لە هەمووی گرنگتر ئەوەیە کە هەر کۆمپانیایەک هەر دەرمانێک بهێنێتە ناو هەرێمی کوردستان رێگەپێدانێکی کاتیی بۆ دەکرێت و تەنیا دەتوانێت لە کۆگەکانیدا دایبنێت. دوایی لەلایەن دڵنیایی جۆرییەوە پشکنینی بۆ دەکرێت بۆ ئەوەی دڵنیا ببینەوە لەوەی سەلامەتە و جۆرەکەی باشە. ئیدی ئەو کاتە رێگەپێدانی کۆتایی بۆ دەکرێت.  بە گوتەی د. دلۆڤان محەممەد، ئەو کۆمپانیایانە دەرمانی جۆراوجۆریان هێناوە، بەڵام رێگەپێدانی کۆتاییان نەبووە، چونکە پشکنینیان بۆ نەکراوە. ئەوەیش وا ئەژمار دەکرێت کە لەوانەیە ئەو دەرمانە باش نەبێت و کاریگەریی خراپ لەسەر نەخۆش دابنێت. ئەو دەرمانانە ئێستا لە بازاڕیشدا هەن، چونکە ئەو کۆمپانیایانە کە هێناونیان چاوەڕێی پشکنین ناکەن و دەیانخەنە بازاڕ یان هەیانە هەر لە سەرەتاوە داوای پشکنینی پێشکەش نەکردووە.  بەڕێوەبەری گشتیی تەندروستیی هەولێر پێیوایە، بە داخستنی ئەو حەوت کۆمپانیایەی دەرمان هیچ بۆشاییەک لە بازاڕدا دروست نابێت، چونکە ژمارەیەکی زۆری دیکە کۆمپانیای دەرمان لە هەرێمی کوردستاندا هەن.   وەزارەتی تەندروستی بەهۆی فرۆشتنی دەرمان بەشێوەی نایاسایی یان هێنانی دەرمان بە نایاسایی یاخود هەڵگرتنی دەرمان بە شێوەی خراپ، کۆمپانیاکان دادەخات.