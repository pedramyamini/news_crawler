عەلی رەبیعی، گوتەبێژی حکومەتی ئێران رایگەیاند؛ "فایلە دەنگییەکەی جەواد زەریف دزراوە و حەسەن رووحانی سەرۆککۆماری ئێران داوای لە وەزارەتی ئیتلاعات کردووە ئەو کەسانە بدۆزێتەوە کە فایلەکەیان دزیوە". دەشڵێت؛ "دزینی ئەو بەڵگە نهێنییانە جۆرێکە لە پیلانگێڕیی دووژمنانی کۆماری ئیسلامی دژ بە یەکگرتوویی نێوخۆی حکومەت و بەرژەوەندییەکانی. "  عەلی رەبیعی دەشڵێت؛ چاوەڕوانن جەواد زەریف بگەڕێتەوە وڵاتەکە، کە بە گەشتێک لە عێراق و هەرێمی کوردستانە و روونکردنەوە لەسەر ئەو بەشە لە گوتەکانی بدات کە بووەتە هۆی کاردانەوەی کەسایەتییە سیاسییەکان.   گوتەبێژی حکومەتی ئێران دەڵێت؛ ئەو گوتەبێژە لە لایەن ناوەندی لێکۆڵینەوە ستراتیژییەکانی سەرۆککۆماری ئێرانەوە لەگەڵ وەزیری دەرەوەی ئەو وڵاتە ئەنجامدراوە و لە لایەن کەسانێکی نەناسراوەوە دزراوە و بڵاوکراوەتەوە.  لە تۆمارە دەنگییە دزەپێکراوەکەی، وەزیری دەرەوەی ئێران لەبارەی دەستوەردانەکانی قاسم سولەیمانی لە کاروبارەکانی دەرەوەی ئێران و هەوڵی رووسیا بۆ رێگریکردن لە سەرکەوتنی رێککەوتنی ئەتۆمی قسەدەکات. بڵاوبوونەوەیشی لەکاتێکدایە، محەممەد جەواد زەریف، وەزیری دەرەوەی ئێران بەو رۆژنامەڤانەی گوتووە کە هەڤپەیڤینی لەگەڵ دەکات، "بە دڵنیاییەوە هیچکات ناتوانن ئەم قسانە بڵاوبکەنەوە".   زەریف لە تۆمارە دەنگییەکە سکاڵا لەدەستی سولەیمانی دەکات و دەڵێت، "هەرکاتێک دەچووم بۆ گفتوگۆکردن، ئەو دەهات و پێی دەگوتم کە چ شتێک باس بکەم. دەبوو قوربانی بە دیپلۆماسی بدەم لەپێناو کاری مەیدانیی ئەودا لەناوچەکە، بەتایبەت لە سووریا. "