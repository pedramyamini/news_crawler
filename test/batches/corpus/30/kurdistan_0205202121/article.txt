رۆژی ٠٢ - ٠٥ - ٢٠٢١، شۆڕش ئیسماعیل، وه‌زیری پێشمه‌رگه‌ی حكومه‌تی هه‌رێمی كوردستان لەگەڵ كۆلۆنێڵ ده‌یڤید ولیام، راوێژكاری باڵا له سه‌نته‌ری هه‌ماهه‌نگیی هاوپه‌یمانان و كۆلۆنێڵ كلین و شاندی یاوه‌ری کۆبووەوە. شۆڕش ئیسماعیل لە کۆبوونەوەکەدا رایگەیاندووە "دۆخی ئێستای ناوچه‌كه و مه‌ترسییه‌كانی تیرۆر و جموجۆڵه‌كانی ئه‌م دواییه‌ی تیرۆریستان له ناوچه كوردستانییه‌كانی ده‌ره‌وه‌ی هه‌رێمی كوردستان، ده‌خوازێت پرۆسه‌ی رێكخستنه‌وه و پرسی چاكسازی له وه‌زاره‌تی پێشمه‌رگه خێراتر بكرێت، هه‌نگاوه‌كانی ئه‌م پرۆسه‌یه‌ش كورت بكرێته‌وه به هاوكاریی هاوپه‌یمانان".  لەو کۆبوونەوەیەدا، بەپێی راگەیێندراوی وەزارەتی پێشمەرگە، راوێژكاری باڵای سه‌نته‌ری هه‌ماهه‌نگیی هاوپه‌یمانان جه‌ختیكرده‌وه، هاوپه‌یمانان له هه‌ماهه‌نگیی هێزه‌كانی پێشمه‌رگه له سه‌رجه‌م سێكته‌ره‌كان به‌رده‌وام ده‌بن.  هەروەها پرسی په‌یوه‌ندییه‌كانی نێوان هێزی پێشمه‌رگه و سوپای عێراق گفتوگۆی له‌باره‌وه كراوە، وه‌زیری پێشمه‌رگه دووپاتیكرده‌وه، وه‌كو وه‌زاره‌تی پێشمه‌رگه به‌رده‌وام ده‌بن له ده‌ستپێشخه‌ری بۆ رێككه‌وتنی كۆتایی له‌گه‌ڵ وه‌زاره‌تی به‌رگریی عێراق، كه ده‌ره‌ئه‌نجام پاراستنی ئاسایش و سه‌قامگیریی ناوچه‌كه‌ی لێده‌كه‌وێته‌وه.  لە کۆتایی كۆبوونەوەکەدا، شۆڕش ئیسماعیل جەختیکردەوە لەسەر مەترسییەکانی داعش و ئاماژەی بەوە کرد "کردەوە تیرۆریستییەکانی ئەم دواییە، پێماندەڵێن، توانا هاوبەشەکانمان لە هاوپەیمانان و هێزی پێشمەرگە و سوپای عێراقی یەکبخەین، بۆ سەرکەوتن بەسەر تیرۆریستان و تێکشکاندنیان".