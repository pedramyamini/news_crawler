راستی مەحموود زامدار، جێگری بەڕێوەبەری راگەیاندن و چاپ و بڵاوکردنەوەی هەولێر لە وەزارەتی رۆشنبیری و لاوانی هەرێمی کوردستان بە تۆڕی میدیایی رووداوی راگەیاند "بازاڕی کڕین و فرۆشتنی مۆڵەتی تەلەڤیزیۆنەکان لە هەموو شارەکانی هەرێمی کوردستان گەرم بووە. گرووپیش دروستبوون بۆ کڕین و فرۆشتنی کەناڵەکان. مۆڵەت هەیە پێنج دەستی کردووە".  جێگری بەڕێوەبەری راگەیاندن و چاپ و بڵاوکردنەوەی هەولێر لە وەزارەتی رۆشنبیری و لاوانی هەرێمی کوردستان ئاماژەی بەوەش کرد "ئەو کەناڵانەی پەخشیان کاتییە فرۆشیان زۆر نییە، چونکە هێشتا یەکلایی نەبوونەتەوە، بەڵام ئەوانەی مۆڵەتیان هەیە، فرۆشیشیان زۆرە".  راستی مەحموود زامدار گوتیشی، "مۆڵەت هەیە چەند دەستێکی کردووە و ناوەکەی و خاوەنەکەشی گۆڕدراون بەبێ گەڕانەوە بۆ وەزارەتی ناوخۆ، کە ئەمە یاسایی نییە، چونکە هەر کەسێک بیەوێت مۆڵەت وەربگرێت، دەبێت لە وەزارەتی ناوخۆ خاوەندارێتییەکەی تۆمار بکات و دواتر ئێمە مۆڵەتی پێدەدەین".  دوو جۆر پەخشی چەپک لە کوردستاندا هەن؛ یەکێکیان کۆمپانیایە و فەرمییە و لەلایەن حکومەتەوە فریکوێنسییان پێدراوە؛ ئەوانە کاریان گواستنەوەی پەخشی سەرجەم کەناڵەکانە بۆ نێوخۆی کوردستان، راستی مەحموود زامدار لەوبارەیەوە گوتی "ئەو کارە سەلامەتە و لە هەموو جیهاندا کار بەو جۆرە میکانیزمە دەکرێت. لە هەرێمی کوردستان تەنیا دوو کۆمپانیای ئای ستار و میکس میکس میدیا هەن کە کارەکانی خۆیان دەکەن و مۆڵەتیان هەیە. ئەو دوو کۆمپانیایە باج دەدەن و پابەندن، بەڵام هەندێک کۆمپانیای دیکە پەیدابوون پەخشی جۆرێکی دیکەی چەپک دەکەن. لەڕاستیدا ئەوەیان زۆر خراپە؛ لە دهۆک و سلێمانی و هەولێر هەیە و تەنانەت لە پێنجوێن و گەرمیانیش خەریکە پەیدا دەبێت. ئەوانە بەشێوەی سیستەمی کیوبانت پەخش دەکەن".  جێگری بەڕێوەبەری راگەیاندن و چاپ و بڵاوکردنەوەی هەولێر لە وەزارەتی رۆشنبیری و لاوانی هەرێمی کوردستان ئەوەشی خستەڕوو "ئەو کارەی دەکرێت، جگە لەوەی کێشە بۆ کەناڵەکانی دیکە دروستدەکات، یەکێکە لە هۆکارەکانی نەزۆکی و شێرپەنجە و لەبارچوونی منداڵ. ئەم جۆرە کۆمپانیایانە ئێستا لە کوردستان خەریکە زۆر دەبن، لەبەرئەوەی تێچووی دامەزراندنی کەمە و قازانجی زۆرە".  ئەو بەرپرسەی وەزارەتی رۆشنبیریی هەرێمی کوردستان راشیگەیاند، کاری لەسەر مەترسییەکانی ئەو جۆرە پەخشانە کردووە و "هۆشداریی لەوبارەیەوە داوەتە زۆر شوێن، بەڵام  بێدەنگی هەیە".