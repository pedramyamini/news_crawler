عەسکەر عیسایی، فەرماندەی پۆلیسی شاری سلسلە لە پاێزگای لوڕستان رایگەیاند، ئەو کەسانەی دەستگیرکراون لە دنەدەر و سەرپەرشتیارانی ناڕەزایەتییەکە بوون، هەندێکیان دیمەنەکانی ناڕەزایەتییەکانیان لە تۆڕە کۆمەڵایەتییەکان بڵاوکردووەتەوە.  رۆژی ٢٨ی نیسانی ٢٠٢١ پۆلیس لە گوندەکانی کەهمان و دەرەتەنگی سەروو سەر بە شاری سلسلە هێرشی کردە سەر ماڵ و باخی هاووڵاتییان و رووبەڕووبوونەوە روویدا. پۆلیس دەڵێت "زەوییەکانی ئەو ناوچەیە موڵکی گشتین و داگیرکراون". خەڵکی ناوچەکەش دەڵێن، پۆلیس بەناوی ئازادکردنی زەویی داگیرکراو، دار گوێزی خەڵک دەبڕێت و باخی خەڵک لەنێودەبات.  لە ناڕەزایەتییەکانی چوارشەممەی هەفتەی رابردوودا پۆلیس تەقەی لە خەڵک کرد و چەند کەسێک برینداربوون.  عەسکەر عیسایی، فەرماندەی پۆلیسی سلسلە دەڵێت "شەو و رۆژ لە هەوڵداین هەموو ئەوانەی دەستیان لەو رووداوانەدا هەبووە، بیاندۆزینەوە و دەستبەسەریان بکەین". عیسایی ئاماژەی بەوەش کرد "لە دەرفەتی گونجاو و بەپێی پلان هەموو ئەو ناوچانەی کە داگیرکراون، ئازاد دەکرێن".  ناوچەی کەهمان ناوچەیەکی گەشتیارییە و ساڵانە هەزاران کەس رووی تێدەکەن. بەرپرسان دەڵێن، لەم ساڵانەدا خانووبەرەی نایاسایی تێدا دروستکراوە.