ئەم لێدوانەی بەڕێوەبەری پۆلیسی هەولێر دوای بەرنامەی لەگەڵ رەنجی تۆڕی میدیایی رووداو هات کە تایبەتکرابوو بە دیاردەی چەکهەڵگرتن و کوشتن بە چەک.  عەمید دلێر نەجاڕ، بەڕێوەبەری پۆلیسی پارێزگای ھەولێر رایگەیاند: "ھەر كاتێك بڕیاری نەھێشتنی چەك لە دەست هاونیشتمانییان لە وەزارەتی ناوخۆ دەربچێت، ئێمە جێبەجێی دەكەین و چاوەڕێش دەكەین رێنوێنی و بڕیار لە وەزارەتی ناوخۆ بێت، كە بێگومان ھەر كاتێك رێنوێنیمان پێ بگات، وەك خۆی جێبەجێی دەكەین".  جەبار یاوەر، ئەمینداری گشتیی وەزارەتی پێشمەرگە لەکاتی بەشداریکردنی لە بەرنامەی لەگەڵ رەنجدا گوتی: "دیاردەی چەکهەڵگرتن و بازرگانیکردنی پێوەی، تاوەکو ئێستا کۆنترۆڵنەکراوە، لەکاتێکدا یاسای چەکهەڵگرتن لە ساڵی ١٩٩٣ دەرچووە، بەڵام نەتوانراوە خاڵەکانی جێبەجێ بکرێت".  جەبار یاوەر گوتی: ئێمە بۆ دەرچوواندنی یاسا زۆر ئازاین و سەدان یاسامان دەرچوواندووە، بەڵام ئایا چەندمان جێبەجێکردووە و گوتیشی: " جێبەجێکردنی یاساکە ئەرکێکی گشتییە و تەنیا بە وەزارەتی پێشمەرگە ناکرێت".  بەڵام سامی جەلال، بەڕێوەبەری گشتیی لە وەزارەتی ناخۆی حکومەتی هەرێمی کوردستان دەڵێت: " یاساکە وەکو خۆی جێبەجێکراوە، بەڵام هەندێ کەلێنی تێدایە، یەکێک لەوانە جیاکاری، لە ماددەی سێشدا دەڵێ، مۆڵەت، کڕین، هێنان و فرۆشتن قەدەخەیە. ئەمەش وا دەکات خەڵک بە قاچاخ مامەڵەی پێوە بکات، ئەمەش بووەتە هۆی دروستبوونی بازاڕی نهێنیی چەک".   هەفتانە لە هەرێمی کوردستان، چەند رووداوێکی تەقەکردن تۆماردەکرێن، کە بەهۆیەوە هاونیشتمانی دەکوژرێن و بریندار دەبن، دوای بەرنامەکەی لەگەڵ رەنجیش، بەڕێوەبەری پۆلیسی پارێزگای ھەولێر روونکردنەوەیەکی بڵاوکردەوە و گوتی: "ھەنگاوێكی زۆر گرنگە كار بۆ نەھێشتنی چەك لە دەستی هاونیشتمانیی لە ھەرێمی كوردستاندا بكرێت و پێویستە ئەم پرسەش بە یاسایی بكرێت، كە ھەر كەسێك چەك ھەڵبگرێت بەپێی یاسا بێت و دیاری بكرێت چەك لە دەست كێ بێت و لە دەست كێ نەبێت، ئەوەش بەپێی یاسا یەكلا بكرێتەوە".