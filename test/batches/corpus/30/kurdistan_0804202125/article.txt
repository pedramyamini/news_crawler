ئەمڕۆ پێنجشەمممە ٨ - ٤ - ٢٠٢١ ژنە چالاکڤانە دەستگیرکراوەکان بردرانە بەردەم دادوەر و لە دادگەی سزا قورسەکانی ئامەد دادگایی کران.  لە دادگاییکردنیاندا، ١٤ ژنە چالاکڤان بەمەرجی دادوەری ئازادکران و بەڵێننامەیان پڕکردەوە تاوەکو دوو مانگ لە ئامەد نەچنە دەرەوە. پێنج لە ژنە چالاکڤانەکانیش بڕیاری زیندانیکردنیان درا و سێ ژنە چالاکڤانەکەی دیکەش بەبڕیاری دادوەر دۆسیەکانیان بۆ لێکۆڵینەوە گەڕێندرایەوە بەڕێوەبەرایەتیی ئاسایشی ئامەد.   لەنێو دەستگیرکراوەکاندا، چالاکڤانانی تەڤگەری ژنانی ئازاد، هاوسەرۆکی شارەوانیی چناری هەدەپە، هاوسەرۆکی لقی رێکخستنەکانی ئامەدی دەبەپە، راوێژکارانی دوو پەرلەمانتارانی ئامەدی هەدەپە، ئەندامانی ئەکادیمیای ژنانی ئامەد، پەیامنێرانی گۆڤاری ژن نیوز، هاوسەرۆکی پێشووی رێکخستنەکانی ناوچەی پەیاسی هەدەپە، ئەندامێکی گەورەشارەوانیی ئامەد و ئەندامانی ئەنجوومەنی ژنانی سۆسیالیست هەبوون.   بەگوێرەی داوانامەکەی سەرۆکایەتیی داواکاری گشتیی کۆماری لە ئامەد، ئەم ژنە چالاکڤانانە گردبوونەوە و خۆپیشاندانی نایاساییان کردووە بۆ کۆتاییهێنان بەگۆشەگیری سەر عەبدوڵڵا ئۆجەلان، رێبەری دەستگیرکراوی پەکەکە و پشتیوانیکردنی عومەر فاروق گەرگەرلیئۆغڵو، پەرلەمانتاری پێشووی و دەربڕینی ناڕەزایی دژی هەوڵی داخستنی هەدەپە.