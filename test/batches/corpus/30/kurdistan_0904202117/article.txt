لە راگەیێندراوەکەی وەزارەتی دەرەوەی ئیسپانیادا هاتووە، ئارانچا گۆنزالێس بە مەبەستی تەواوکردنی گەشتەکەی بۆ ناوچەی کەنداو کە لە شوباتی ئەمساڵ بە سەردانیکردنی بۆ سعودیە، ئیمارات و قەتەر دەستیپێکردبوو، ئەمجارە سەردانی کوێت و عێراق و دواتر هەرێمی کوردستان دەکات.   بەگوێرەی بەرنامەی سەردانکردنەکەی وەزیری دەرەوەی ئیسپانیا، سبەی شەممە ١٠ی نیسان سەردانێکی دوو رۆژی بۆ کوێت دەکات، رۆژی ١٢ ـی مانگ سەردانی بەغدا دەکات و لەگەڵ بەرهەم ئەحمەد ساڵح، سەرۆککۆماری عێراق و مستەفا کازمی، سەرۆکوەزیرانی عێراق و فوئاد حوسێن، هاوشانە عێراقییەکەی زنجیرەیەک کۆبوونەوە دەکات.   بڕیارە رۆژی ١٣ ـی مانگ ئارانچا گۆنزالێس لە بەغداوە سەردانی هەولێر بکات و لەگەڵ نێچیرڤان بارزانی، سەرۆکی هەرێمی کوردستان کۆببێتەوە. لە دیداری گۆنزالێس و نێچیرڤان بارزانیدا، بەهێزکردنی پەیوەندییەکانی مەدرید و هەولێر لە بوارەکانی سیاسی و بازرگانی دەخرێنە بەرباس.   دوای کۆبوونەوەی لەگەڵ سەرۆکی هەرێمی کوردستان، گۆنزالێس سەردانی بنکەی سەربازیی یونیەن - ٣ی هێزەکانی ئەمریکا لە هەولێر دەکات و لەگەڵ سەرباز و ئەفسەرەکانی ئیسپانیا کۆدەبێتەوە؛ وەزیری دەرەوەی ئیسپانیا دیداری لەگەڵ نوێنەرانی کۆمەڵگەی مەدەنی و کارمەندانی ئیسپانی دەبێت کە لە ئاژانسەکانی نەتەوە یەکگرتووەکان کاردەکەن بۆ ئاڵوگۆڕکردنی بیروبۆچوونەکان لەبارەی دۆخی مرۆیی و ئەو ئاڵنگارییانەی هەن لەم وڵاتەدا.