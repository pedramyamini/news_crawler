بەپێی راگەیێندراوی شانەی راگەیاندنی ئەمنی، "هێزێكی فڕقەی ٨ی پیادەی سوپای عێراق سەكۆی ئەو ٦ مووشەكەی دۆزییەوە كە شەوی رابردوو لەلایەن گرووپێكی لە یاسا دەرچوو هاوێژرانە شاری هەولێر و لە ناوچەیەكی چۆڵ لە نێوان هەولێر و كەركووك كەوتنە خوارەوە و هیچ زیانێكی مادی و گیانیشی لێنەكەوتەوە".  لە بەشێکی دیکەی راگەیێندراوەکە ئاماژەی بەوە کراوە، "دەزگە ئەمنییەكان لە هەوڵەكانیان بەردەوامن بۆ ئاشكراكردنی وردەكاری رووداوەكەو دۆزینەوەو دەستگیركردنی ئەنجامدەران، هاوكات فەرماندەیی بارەگای پێشكەوتووی سەربە ئۆپەراسیۆنە هاوبەشەكانیش لە پارێزگای كەركووك، رێكارەكانی توندتر كردوە بۆ رێگرتن لە دووبارە بوونەوەی ئەو جۆرە هێرشانە".  شەوی رابردوو ژمارەیەک مووشەک ئاراستەی نزیک سەنگەرەکانی پێشمەرگە لە پردێ کران، فەرماندەی میحوەری کەرکووکی هێزەکانی پێشمەرگە كران، نووری حەمەعەلی، فەرماندی میحوەری کەرکووکی هێزەکانی پێشمەرگە بە تۆڕی میدیایی رووداوی راگەیاند: " ئەو مووشەکانەی هاوێژراون و ئەوەی کە ئێمە دەستمان کەوتوون، پاشماوە و پارچەکانی ٣ مووشەک بووە، رەنگە ژمارەی مووشەکەکان زیاتریش بێت، بە گوتەی پاسەوانەکانی ئێمە کە لە سەنگەرەکانی پێشەوە بوونە، دەڵێن یەکدووانێکیان کەتوونەتە نزیک ئاوەکە، مووشەكەکان بە ئاراستەی میحوەرەکانی ئێمە هاوێژراون، بەڵام هیچ سەنگەرێکی ئێمە نە زیانی گیانی و نە زیانی ماددی بەرنەکەوتووە".  لەبارەی جۆری مووشەکەکانیش فەرماندی میحوەری کەرکووکی هێزەکانی پێشمەرگە دەڵێ: "جۆری ئەو مووشەکانەی ئاراستەی سەنگەرەکانی پێشمەرگە کراون دەزانین هی کێن و دروستکراوی چ وڵاتێکن".