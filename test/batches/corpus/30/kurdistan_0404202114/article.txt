شەش ساڵە ئەمە ژیانی رۆژانەی پێشمەرگەیێکی بریندارە، کەمال ساڵح تەمەنی ٤٩ ساڵە، ٢٣ - ٠٢ - ٢٠١٥ لە رۆژئاوای کەرکووک لە کاتی شەڕی داعش تووشی رووداوی هاتووچۆ بووە، خزم و کەس و کار پارەیان بۆ کۆکردووەتەوە و تاوەکو ئێستا سێ نەشتەرگەری بۆ کراوە.  پێشمەرگەکە ناوی کەمال ساڵحە و لەبارەی رەوشی گوزەرانییەوە دەڵێت: "ئامۆزا و خزم و کەسەکانم پارەیان کۆکردەوە و منیان بردە ئێران، چونکە کە بریندار بووم هێندرابوومە نەخۆشخانەیێکی سلێمانی و دکتۆرەکان گوتبوویان زوو چارەی نەکەن، دەمرێت حکومەتیش خەمی لێنەخواردم و نزیکەی ٤٠ ملیۆن دینار تێچووی سێ نەشتەرگەریم بووە تاوەکو بڕێک راست بوومەتەوە".  کەمال ساڵح ساڵی ١٩٩١ بووەتە پێشمەرگە، لە لیوای پێنجی پیادەی وەزارەتی پێشمەرگە پلەی مقدەمە، تاوەکو لە پێ کەوتووە بەشداریی شەڕی داعشی کردووە. جگە لە پێکانی توانای سێکسیشی لەدەستداوە، لە ٢٤ - ١٠ - ٢٠١٧ وەزارەتی پێشمەرگە بەمەبەستی چارەسەرکردنی بڕیاری داوە بیباتە نەخۆشخانەیێکی ئەوروپا. بەڵام تاوەکو ئێستا لێی بێ هەواڵن.  پێشمەرگەکە سێ کوڕ و سێ کچی هەن، سەرچاوەی بژێویان تەنها مووچەی پێشمەرگایەتییەکەیانە. منداڵەکانی لە قوتابخانە و زانکۆ دەخوێنن، زۆرجار هاوژینەکەی بەتەنها ناتوانێت کاروباری رۆژانەی کەمال بەڕێبکات.  شلێر محەممەد، هاوژینی پێشمەرگەکەیە دەڵێت: "ژیانی خۆمان لە سەر پێشمەرگایەتی و کوردایەتی داناوە دەبینی ئەوە حاڵمانە داواکارین حکومەت و لایەنی پەیوەندیدار ئاوڕمان لێ بدەنەوە".   فەرماندەکەی کەمال ساڵح لەگەڵی چووەتە نەخۆشخانە و کاروباری لیژنەی پزیشکی وەزارەتی پێشمەرگەشی بۆ تەواو کردووە. مەرد ئیسماعیل، مقەدەم لە وەزارەتی پێشمەرگە دەڵێت: "لەگەڵی بووم بۆ نەخۆشخانە و بردوومانە بۆ کاروباری لیژنەی پزیشکی وەزارەتی پێشمەرگە، بڕیار بوو زوو رەوانەی نەخۆشخانەیێکی دەرەوەی بکەن، بەڵام تاوەکو ئێستا وەزارەت لێی بێهەواڵە".