قادر حوسێن عیدۆ، جێگری بەرپرسی مەڵبەندی چواری یەکێتی لە دهۆک بە تۆری میدیایی رووداوی راگەیاند، "پەیوەندیمان لەگەڵ لایەنەکان باشە، بەڵام لە دوای کۆنگرەی یەکێتییەوە پەیوەندییەکانمان لەگەڵ پارتی وەکو پێویست نییە، لەکاتێکدا پێویستبوو وەکو دوولایەنی دەسەڵاتدار پەیوەندییەکانیان زۆر پتەو بووایە، بڕیارە لە ساڵی ٢٠٢٢ دەستووری عێراق هەمواربکرێتەوە، ئەگەر ئەوکاتە یەکهەڵوێست نەبین، تووشی شکست دەبین".  لە بەشێکی دیکەی قسەکانیدا جێگری بەرپرسی مەڵبەندی چواری یەکێتی دەڵێت، "ئێمە وەکو یەکێتی زۆرمان پێخۆشبوو کە سەرۆکی هەرێمی کوردستان ئەو پەیامە جوان و پیرۆزەی بڵاوکردەوە، هەمیشە پێشوازی لەو جۆرە پەیامانە دەکەین، چونکە هەرێمی کوردستان هەمیشە پێویستی بەو پەیامانەیە".  لەبارەی ئامادەکاری و رێککەوتنەکانیش بۆ هەڵبژاردنی عێراق ئەو بەرپرسەی یەکێتی لە دهۆک گوتی: "لە پارێزگای دهۆک سێ بازنە هەیە ' دهۆک، ئاکرێ و زاخۆ '، یەکێتی و یەکگرتوو لەسەر بازنەکانی دهۆک و ئاکرێ رێککەوتوون و هەریەکە و بەربژێرێکیان دەبێ".  لە کۆتایی مانگی رابردوودا یه‌كێتیی نیشتمانیی کوردستان و بزووتنەوەی گۆڕان رایانگەیاند له هه‌ڵبژاردنی داهاتووی پەرلەمانی عێراق به یه‌ك لیست به ناوی لیستی "هاوپه‌یمانیی كوردستان" بەشداریی دەکەن و لاهوور شێخ جەنگی، هاوسەرۆکی یەکێتیی نیشتمانیی کوردستان سەرۆکایەتیی هاوپەیمانییەکە دەکات.  پێشتر لە سەرچاوەیەکەوە بە تۆڕی میدیایی رووداو راگەیێندرا، چوار لایەنی سیاسی: یەکێتیی نیشتمانیی کوردستان، بزووتنەوەی گۆڕان، یەکگرتووی ئیسلامی و کۆمەڵی دادگەری، گفتوگۆکانیان بۆ چۆنێتی بەشداریکردن لە هەڵبژاردن کۆتایی پێکهێناوە و رێککەوتوون، رێککەوتنەکەش بە هاوپەیمانیی لەنێوان دوو لایەنی یەکەم و هاوئاهەنگیکردن لەگەڵ دوو لایەنە ئیسلامییەکە کۆتاییهاتووە.