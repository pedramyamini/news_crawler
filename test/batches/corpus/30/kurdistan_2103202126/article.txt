نزار حەمدوون خەڵکی موسڵە و لەگەڵ خێزانەکەی چووەتە سەیرانگەی زاویتە لە سنووری دهۆک، ئەو دەڵێت "بەڕاستی دیمەنەکان زۆر سەرنجڕاکێشن و ئێمەش هاتووین تاوەکو لەگەڵ برا کوردەکانمان لەم رۆژەدا ئاهەنگ بگێڕین، کەشوهەواش زۆر خۆشە.. خۆشیی کەشەکە ستایش ناکرێت".  بەشی زۆری ئەو هاووڵاتییە عەرەبانەی بۆ نەورۆز چوونەتە دهۆک خەڵکی سنووری پارێزگای دهۆکن، دەیانەوێت لەناو سرووشتی کوردستاندا وێرانکاری و بیرەوەرییەکانی سەردەمی داعش لەبیر خۆیان ببەنەوە.  مەحموود مەجید گەشتیارێکی خەڵکی نەینەوایە و ئاماژە بەوە دەکات، هەست بە دڵخۆشی دەکات، هیوا دەخوازێت کە هەمووان دڵخۆش بن، دەشڵێت "جەژنی نەورۆز تەنیا هی کورد نییە، بەڵکو هی هەموو کەسێکی باشە.. دهۆک و کوردستان بوونەتە جێگەی کەسانی باش".  لەنێو سەیرانگەکانی دهۆک، کوردانی باکوور و رۆژهەڵاتی کوردستانیش هەن، پێکەوە لەگەڵ هاونیشتمانیانی باشووری کوردستان پێشوازی لە نەتەوە و میللەتە جیاوازەکان دەکەن.  تەیب سەعید کوردی دەڵێت، خۆی خەڵکی باکووری کوردستانە و هاوژینەکەی خەڵکی رۆژئاوای کوردستانە و لە دهۆک دەژین و نەورۆزیش لە دهۆک پیرۆز دەکەن.  ڤەژین مستەفا، پۆلیسی هاتووچۆ باسی لەوە کرد، کاتێک میوان دێتە ماڵەکەت دەبێت بە جوانترین شێوە پێشوازیی لێ بکەیت، دەشڵێت "ئەو پێکەوەژیانەی لێرە هەیە، نیشانەی دلۆڤانی و میهرەبانیی کوردانە کە پێشوازی لە عەرەب، کورد و تورکمان دەکەین بەبێ جیاوازی".  عەبدوڵڵا مستەفا کە پێشمەرگەیە و ئاماژەی بەوە کرد، "کورد دژی کەس نییە و حەزدەکەن هەمووان بێنە ماڵەکەی و دەرگایان بۆ هەموو کەس کراوەیە".