ئەسغەر تاهیری پوور، سەرۆکی ژووری بازرگانیی پارێزگای ورمێ بە میدیاکانی پارێزگای ورمێی راگەیاند، بەهۆی داخستنی دووکان و بازاڕەکان بۆ پێشگرتن لە بڵاوبوونەوەی کۆرۆنا، ٧٠ % ی کاسبکار و دووکاندارانی شارەکە تووشی کێشە بوون.  سەرۆکی ژووری بازرگانیی پارێزگای ورمێ دەشڵێت، لە یەک ساڵی رابردوودا هەزار و ٥٠٠ یەکەی پیشەیی لە شاری ورمێ مۆڵەتی کارکردنیان هەڵوەشاندووەتەوە و دووکانەکانیان داخستوون.  بەهۆی بڵاوبوونەوەی ڤایرۆسی کۆرۆناوە تاوەکو ئێستا چەند جارێک قەدەخەی هاتووچۆ لە شارەکانی ئێران و رۆژهەڵاتی کوردستان راگەیێندراوە، بەمەش خەڵکێکی زۆر لەو وڵاتە بێکار بوون، گەمارۆکانی ئەمریکاش هێندەی دیکە گوزەرانی دانیشتووانی ئێرانی سەختتر کردووە.  ئێستا رۆژانە بە تێکرایی نزیکەی ٢٠ هەزار کەس لە ئێران تووشی کۆرۆنا دەبن. بەپێی ئاماری وەزارەتی تەندروستیی ئێران تاوەکو ئێستا دوو ملیۆن و ٤٧٩ هەزار و ٨٠٥ کەس لە ئێران و رۆژهەڵاتی کوردستان تووشی کۆرۆنا بوون و ٧١ هەزار و ٣٥١ کەسیش بەهۆی ڤایرۆسەکەوە گیانیان لەدەستداوە.