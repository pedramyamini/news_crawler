بڕیارە کۆبوونەوەکەی پەرلەمان کاژێر ١١: ٠٠ ـی پێش نیوەڕۆی ئەمڕۆ بەڕێوەبچێت.  رۆژی ٢٦ - ٠٤ - ٢٠٢١ حکومەتی هەرێمی کوردستان راپۆرتی دووەمی لیژنەی باڵای چاکسازیی لەبارەی مووچە و دەرماڵە و بەخشین و ئیمتیازاتەکان و خانەنشینی رادەستی پەرلەمانی کوردستان کرد و سەرۆکایەتی پەرلەمانیش ئاراستەی لیژنە تایبەتمەندەکانی کرد، ئەمڕۆش یەکەمین لیژنە کە لیژنەی دارایی پەرلەمانە. لەسەر ئەو بابەتە کۆدەبێتەوە و هەڵسەنگاندن بۆ چۆنیەتی جێبەجێکردنی یاساکە و هەنگاوەکانی جێبەجێکردنی دەکات، کە لەو رێگەیەوە چ بڕە پارەیەک بۆ خەزێنەی حکومەت دەگەڕێتەوە.  بە گوتەی ژمارەیەک لە ئەندامانی لیژنەی دارایی کە قسەیان بۆ رەنجە جەمال، پەیامنێری رووداو کردووە، تاوەکو ئێستا لە چوارچێوەی راپۆرتی یەکەم و دووەم ناڕوونییەک هەیە لە جێبەجێکردنی یاسای چاکسازی، ئەو تێبینییە هەیە کە نازاندرێت بە دروستی چ پارەیەک بۆ خەزێنەی حکومەت گەڕاوەتەوە.  هەروەها ئەمڕۆ رێکخراوی Stop، بە پاڵپشتی رێکخراوی NEDی ئەمریکی سێیەمین راپۆرتی خۆی دەخاتەڕوو کە ئەویش هەندێک ژمارەو داتای تێدایە لەسەر ئاستی جێبەجێکردنی یاسای چاکسازی.  یاسای چاكسازی لە ١٩ ماددە پێكهاتووە، لە ١٦ - ٠١ - ٢٠٢٠ لە پەرلەمان   دەرچووە و رۆژی ٠٣ - ٠٢ - ٢٠٢٠ لەلایەن نێچیرڤان بارزانی، سەرۆكی هەرێمی كوردستان واژۆی لەسەر کرا.  لە سەرەتای مانگی تەممووزی ساڵی رابردوو یاساكە چووەتە بواری  جێبەجێكردنەوە.  لە ٠١ - ١٠ - ٢٠٢٠ یەکەمین راپۆرتی چاکسازیی درایە پەرلەمانی کوردستان. حکومەت بڕیاریداوە هەر سێ مانگ  جارێك راپۆرتێك لەسەر چۆنێتی  جێبەجێكردنی یاساكە بداتە پەرلەمانی   كوردستان و دیوانی چاودێری دارایی.  زیاتر لەبارەی کۆبوونەوەکە بزانە: