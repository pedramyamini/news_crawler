تیتاڵێ کەرەم، کوڕی کەرەمێ سەیاد، لە رێگەی پەیوەندی تەلەفۆنییەوە، لە ئەرمەنستانەوە بە تۆڕی میدیایی رووداوی راگەیاند: " ئەمڕۆ شەممە ٢٧ - ٣ - ٢٠٢١ کەرەمێ سەیاد، لە تەمەنی ٨٢ ساڵیدا لە ماڵەوە کۆچی دوایی کرد، کە لەساڵی ٢٠١٤ ـەوە نەخۆش کەوتبوو. "  تیتاڵێ کەرەم گوتی، رۆژی سێشەممە تەرمی کەرەمێ سەیاد بە ئامادەبوونی کەسوکار و لایەنی پەیوەندار لە گوندەکەی لە شارۆچکەی تالین لە یەریڤان بە خاک دەسپێردرێت. "  کەرەمێ سەیاد، ساڵی ١٩٣٩ لە گوندی حەکۆی سەر بە شارۆچکەی تالینی ئەرمەنستان لەناوچەی یەریڤان لەدایکبووە. قۆناخی ناوەندی تەواو کردووە، بۆ رۆژنامەکانی ئەرمەنی، رووسی، جۆرجی نووسیویەتی، دوای ئەوەی لەلایەن سەرۆکایەتیی رادیۆی یەریڤانەوە بانگی رادیۆکە دەکرێت، لەساڵی ١٩٦٠ تاوەکو ٢٠١٦ لە رادیۆی یەریڤان خزمەتی زمان و کولتووری کوردی کردووە، سەرەتا وەکو بێژەر لە رادیۆکە دەستی بەکار کردووە و لە ساڵی ١٩٩٠ بەدواوە لەپاڵ بێژەرییەکەی بەڕێوەبەری رادیۆی یەریڤان بووە.  هەروەها لە بەتەمەنترین رۆژنامەی زیندووی کوردی لە یەریڤان کە رۆژنامەی (رێیا تازە)یە، لە ساڵی ١٩٧٠ بۆ ١٩٧٧ کاریکردووە، کە رۆژنامەکە سەرەتا لەلایەن نووسەر و رۆماننووسی کورد "عەرەبی شەمۆ"وە دەرچووە و تاوەکو ئێستا بەردەوامە و بەشێوەی مانگانە چاپ و بڵاودەکرێتەوە.