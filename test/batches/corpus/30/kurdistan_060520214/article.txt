پۆلیسی سلێمانی رایگەیاندووە، كچەكە ناوی (م، أ، م) و لەدایكبووی ساڵی ٢٠٠١ و پیشەی خوێندكارە، دانیشتووی گەڕەكی هوانەی شاری سلێمانییە.  بەپێی لێكۆڵینەوە سەرەتاییەكانی پۆلیسی سلێمانی، كچەكە سەرلەبەیانی رۆژی چوارشەممە بەمەبەستی چوونی بۆ خولێك لەگەڵ براكەیدا لە ماڵ چووەتە دەرەوە و پاش جیابوونەوەی لە براكەی چووەتە سەر پردی وڵووبە و خۆی هەڵداوەتە خوارەوە.  پۆلیسی سلێمانی ئاماژەی بەوەشکردووە، لێكۆڵینەوەكانی پۆلیس بۆ ئاشكراكردنی هۆكاری رووداوەكە بەردەوامە و لەلایەن بنكەی پۆلیسی سەیوانەوە پەڕاوی لێكۆڵینەوه بۆ رووداوەكە كراوەتەوە.  دوێنێ چوارشەممە ٠٥ - ٠٥ - ٢٠٢١ سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند: "سەر لە بەیانی چوارشەممە، کچێک لەسەر پردی وڵووبە لە سەنتەری شاری سلێمانی، کەوتووەتە خوارەوە و گیانی لەدەستداوە".  بەپێی زانیارییەکان، کچەکە لە کاتی خۆهەڵدانی لەسەر پردەکە، کەوتووەتە سەر تاکسییەک، ئێستا شۆفێری  تاکسییەکە لە بنکەی پۆلیسی سەیوان دەستبەسەرە.