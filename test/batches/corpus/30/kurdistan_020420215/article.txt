بەڕێوەبەرایەتیی ئاوی هەولێر لە راگەیێندراوێکدا ئاماژەی بەوە کرد "بەداخەوە ئەمڕۆ هەینی ٢ی نیسانی ٢٠٢١ کاژێر ٠٥: ٠٠ی بەیانی بۆریی هێڵی سەرەکیی وێستگەی ئاوی ئیفراز ٣ شکا و بەناچاری وێستگەی ئیفراز ٣ وەستێندرا"، هاوکات ئەوەی خستووەتەڕوو کە بۆ ماوەیەکی کاتی دابینکردنی ئاو رادەوەستێت، داواش دەکات کە هاوکاریان بن لە "دەستگرتن بە ئاوەوە".  پەیام سەربەست، پەیامنێری رووداو لەو شوێنەی بۆریی ئاوەکە شکاوە رایگەیاند، بەهۆی شکانی بۆردییەکەوە ٣٥ - ٤٠ % ی هەولێر بێئاو دەبن، تیمەکانیش دەستیان بە کارکردن کردووە بۆ چاککردنەوەی بۆرییەکە.  بەپێی زانیارییەکانی پەیامنێری رووداو، بەشێک لەو گەڕەکانەی هەولێر کە بەهۆی شکانی بۆرییەکەوە بێئاو دەبن، بریتین لە زانکۆ، باداوە، فەرمانبەران، رووناکی، زراعە، ئیسکان، ئەندازیاران، سەیداوە، موفتی، زانیاری و هەندێک گەڕەکی دیکەش.  لە ماوەی سێ رۆژدا ئەمە دووەم جارە بۆریی ئاوی ئیفراز ٣ دەشکێت، دوو رۆژ بەر لە ئێستاش بۆرییەکە شکابوو، ئەوەش بەهۆی کاری کۆمپانیایەکەوە بووە لە پرۆژەیەکیدا.  پەیام سەربەست ئاماژەی بەوە کرد کە پەیوەندیی بە بەرپرسانەوە کردووە و پێیان راگەیاندووە، لە ماوەی کەمتر لە شەو و رۆژێکدا چارەسەری کێشەکە دەکەن. سەبارەت بە هۆکاری شکانی بۆرییەکەش، کە تاوەکو ئێستا دیارنییە چی بووە، بەرپرسان ئاماژەیان بەوە کردووە کە ئەوانیش بەلایانەوە سەیرە کە بۆچی شکاوە، چونکە ئەو شوێنەی بۆرییەکەی تێدا شكاوە هیچ پرۆژە و کارکردنێکی تێدا نەبووە، یەکێک لە هۆکارەکانیش بۆ ئەوە دەگەڕێننەوە کە پێشتر بۆرییەکە لە هەمان شوێندا شکاوە و چاککراوەتەوە.