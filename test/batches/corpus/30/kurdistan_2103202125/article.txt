نەبی فارس لە یەکێک لە سەیرانگەکانی دهۆک باسی لەوە کرد، ئەوان پاشماوەی خواردن و خواردنەوەکانیان هەڵدەگرنەوە، دەشڵێت دەبێت ئەو کارە بکەن "چونکە سبەی و دوو سبەی هەر خۆیانن دێنەوە ئەم شوێنە".  ژمارەی دانیشتووانی هەرێمی کوردستان زیاتر لە شەش ملیۆن کەسە، بەشێکی زۆریان لە رۆژانی سەرەتای نەورۆز دەچنە سەیران. لە هەر پارێزگا و قەزایەک جێگەی دەستنیشانکراو هەن کە خەڵک رووی لێدەکەن، بەڵام دوای کۆتاییهاتنی سەیرانەکەیان، بەشێکی خەڵک پاشماوەی خواردن و خواردنەوەکانیان جێدەهێڵن.  عومەر محەممەد گەشتیارە و باس لەوە دەکات، خەڵک دەتوانن زبڵ و خاشاکەکەیان کۆبکەنەوە و لەنێو ئۆتۆمبێلەکانیانی بنێن یان لە شوێنێکی گونجاو کۆی بکەنەوە و دایبنێن بۆئەوەی کارمەندانی شارەوانی کۆیبکەنەوە و ژینگەش پاک راگیرێت.  گەشتیارێکی دیکە بەناوی عەلی حوسێن ئەوەی خستەڕوو، هەرچەندە تەنەکەی زبڵ نییە، بەڵام دەکرێت عەلاگەی زبڵ و پاشماوەی خواردن و خواردنەوەکانیان لە شوێنێک دابنێن کە دواتر شارەوانی بتوانێت هەڵیبگرێتەوە و دووریبخاتەوە بۆ شوێنی گونجاو.  بە گوتەی شارەزایانی ژینگە، ماددەی پلاستیکی ٥٠ بۆ ٣٠٠ ساڵی پێویستە بۆئەوەی لەنێو خاکدا شی ببێتەوە، ئەمەش لەکاتێکدایە کە ئەمڕۆ بەشێکی زۆر لە خەڵک ماددەی پلاستیک بەکاردەهێنن.