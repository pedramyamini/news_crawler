شکار یونس، ئەندازیاری کارەبایە لە پرۆژەی هێڵی دووی ئاوی خواردنەوەی دووکان - سلێمانی بە رادیۆی رووداوی راگەیاند: "ئێمە ٦٥ کارمەندین کە گرێبەستیش نین و وەک کرێکاری رۆژانە ئەژمار دەکرێین. ئەمڕۆ دەوام بایکۆت دەکەین و داوا دەکەین دابمەزرێین. کەسمان لەگەڵدایە کە زیاتر لە ١٠ ساڵە کارمەندە و هێشتا دانەمەزراوە. ئەمە چوار وێستگەی گەورەیە و پرۆژەیەکی بچووک نییە کە ئاو بۆ سلێمانی و دەوروبەری دابین دەکات و دڵی شاری سلێمانییە و ٨٠ % ی ئاوی بۆ دابین دەکات. "  ئەو ئەندازیارە گوتی: "چەند ساڵە بەڵێنمان دەدەنێ کە داماندەمەزرێنن و، ئێمەیش دانمانبەخۆماندا گرتووە و خۆڕاگر بووین، بەڵام ئێستاکە لە تواناماندا نەماوە. پێشتر ماوەی مانگێک مۆڵەتمان دا و لەو ماوەیەدا سەردانی چەندین لایەنی بەرپرسمان کردووە، بەڵام هیچ کامیان بە جیددی کاری لەسەر داواکارییەکەمان نەکردووە. بڕیارمان داوە ئەمڕۆ دەوام بایکۆت بکەین و هیچ کارمەندێکمان ناچێتەوە سەر کار تاوەکو ئەو داواکارییەمان جێبەجێ نەکرێت. "  شکار یونس ئاماژەی بەوە دا کە تەنیا ئەو ٦٥ کارمەندە پرۆژەکە بەڕێوە دەبەن و ئەوانی دیکە کە هەمیشەیین لە بەشی چاککردنەوەن، ئەوەی لەناو پرۆژەکەدایە و بەڕێوەی دەبات ئەمانن و ئەگەر بەڕێوەی نەبەن پرۆژەکە پەکی دەکەوێت و ئاو ناگاتە شاری سلێمانی.  ئەو ئەندازیارە جەختی لەوە کردەوە کە لە بایکۆت بەردەوام دەبن تاوەکو دەنگیان دەگاتە سەرۆکی حکومەتی هەرێمی کوردستان، چونکە تەنیا ئەو دەتوانێت وەڵامێکی جیددییان بداتەوە و کاریان بۆ بکات.  شکار یونس ئەوەی خستەڕوو کە بۆ ماوەی مانگێک مۆڵەتیان داوە بە لایەنی بەرس لە سلێمانی و ئاگاداریان کردوونەتەوە و یاداشتیان بە پارێزگاری سلێمانی داوە کە ئەگەر بوەستن نەبوونی ئاو لە ئەستۆی ئەوان دەبێت.