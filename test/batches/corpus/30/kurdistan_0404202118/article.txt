رەمەزان نامیق، ئەندامی ئەنجوومەنی پارێزگای سلێمانی بە تۆڕی میدیایی رووداوی راگەیاند: " ١٧ ئەندامی ئەنجوومەنی پارێزگای سلێمانی، داواکارییەکمان ئاراستەی سەرۆکایەتی ئەنجوومەنی پارێزگای سلێمانی کردووە بۆ ئەوەی پاڵپشتیی تەواوی هەڵمەتی دەستگیرکردنی هاوڕەگەزخوازەکان بکات، چونکە هاوڕەگەزخوازی لادانە لە بەها ئایینی و کۆمەڵایەتییەکان".  لە داواکارییەکەی ئەندامانی ئەنجوومەنی پارێزگای سلێمانیدا هاتووە: "سەرۆکایەتی ئەنجوومەنی پارێزگای سلێمانی، بە فەرمی پاڵپشتی خۆی بۆ هەڵمەتەکە دەربخات و داوا بکات لەپێناو بەها و ئاسایشی خێزان و کولتووری کۆمەڵایەتی، ئەم جۆرە هەڵمەتانە بەردەوامبن، هەروەها داوا بکرێت لە پارێزگا و لایەنە پەیوەندیدارەکان، بەتایبەتی بەڕێوەبەرایەتی گشتیی چاودێری و گەشەپێدانی کۆمەڵایەتی بە هەماهەنگی لەگەڵ رێکخراوەکانی کۆمەڵگەی مەدەنی، هۆشیاری زیاتر بڵاوبکەنەوە لە مەترسی ئەم جۆرە دیاردە نەخوازراوانە کە سەردەکێشێت بۆ بەلاڕێدا بردنی لاوەکانمان و لێکترازان و هەڵوەشاندنەوەی خێزان".  شەوی ١ ـی نیسان لە سلێمانی ئۆپەراسیۆنێک بۆ دەستگیرکردنی گەنجانی "هاوڕەگەزخواز" دەستیپێکرد، پشتیوان بەهادین، سەرپەرشتیاری ئۆپەراسیۆنەکە بە میدیایەکی لۆکاڵی سلێمانی راگەیاند: "دوای کۆبوونەوەی لیژنەی باڵای ئەمنیی سلێمانی و وەرگرتنی رەزامەندیی دادوەری لێکۆڵینەوەی سلێمانی، بڕیاردرا هەڵمەتێک بکرێت بۆ دەستگیرکردنی هاوڕەگەزخوازەکان کە ئۆپەراسیۆنەکە بەهاوکاریی هەموو هێزەکانی سلێمانییە، پێشتر پلانمان هەبووە بۆ رێگریکردن لە کاری بەدڕەوشتی".  ژیار عەلی، چالاکڤانێکی سلێمانییە و خۆی ئەندامێکی گرووپی +LGBTـە، رۆژی دوای هەڵمەتەکە بە تۆڕی میدیایی رووداوی گوت: "ژیانمان سەلامەت نییە، هەمووان شەوی رابردوو پلانەکانیان هەڵوەشاندووەتەوە، تەنانەت منیش ترسم هەبوو لەوەی بچمە دەرەوە، نەوەک دەستگیربکرێم. "  کەسێکی دیکەی "هاوڕەگەزخواز" کە نەیویست ناوی ئاشکرا بکرێت بە رووداوی راگەیاند، "خۆی لە نزیک شوێنی دەستگیرکردنی چەند ئەندامێکی گرووپی +LGBT بووە و نزیک بووە لەوەی دەستگیر بکرێت. "  بەپێی راپۆرتێکی مافی مرۆڤ کە وەزارەتی دەرەوەی ئەمریکا بڵاویکردووەتەوە و تایبەتە بە ساڵی ٢٠٢٠، تێیدا ئاماژە بەوە کراوە، "ئەندامانی کۆمەڵگە رووبەڕووی هەڕەشە و تووندوتیژی دەبنەوە لە هەرێمی کوردستان. " راپۆرتەکە ئاماژەی بەوە کردووە، کەسانی هاوڕەگەزخواز باسیان لەوە کردووە ناتوانن بە ئازادانە لە هەرێمی کوردستان بژین، بەهۆی ئەو تووندوتیژی و هەڕەشەیەی لەلایەن کەسوکار، خێزان و کەسانی دیکەوە لەسەریانە.  رۆژی شەممە ٠٣ - ٠٤ - ٢٠٢١ کۆنسوڵخانەی گشتیی ئەمریکا لە هەولێر لە تویتێکدا نیگەرانیی خۆی لە بەرامبەر "دەستگیرکردنی هاوڕەگەزخوازەکان" لە سلێمانی دەردەبڕی، کۆنسوڵخانەکە لە تویتێکدا نووسیویەتی: "ئێمە بە نیگەرانییەوە چاودێریی رووداوەکانی سلێمانی دەکەین کە وادیارە چەند ئەندامێکی کۆمەڵەی هاوڕەگەزخوازان دەستگیردەکرێن. "   لە ساڵی ٢٠١٧ ئاڵای "رەنگاوڕەنگی هاوڕەگەزخوازان" هاوشانی ئاڵای ئەمریکا لە کۆنسوڵخانەی وڵاتەکە لە هەولێر هەڵکرا، لەو کاتەدا کۆنسوڵی ئەمریکا لە راگەیێندراوێکدا گوتی: "هەڵکردنی ئاڵاکە بۆ هاوخەمیی پاراستنی هاوڕەگەزخوازان بووە و هەروەها وەکو یادێک بۆ ' ئاهەنگیی شانازی هاوڕەگەزخوازان ' بووە". ئەو رێوڕەسمە وەکو دژایەتیی خۆشاردنەوە و شەرمکردن لە حەزی هاوڕەگەزخوازی لە ساڵی ١٩٨٧ بۆ یەکەمجار بەڕێوەچوو.