ئومێد خۆشناو، پارێزگاری هەولێر بە تۆڕی میدیایی رووداوی راگەیاند، دوای ئەوەی لە رێگەی رووداوەوە گوێم لە ئازار و مەینەتییەکانی ئەو خێزانە گرت، ژمارە مۆبایلی دایکەکەمان پەیداکرد و پەیوەندیمان پێوەکرد و بڕیارماندا خانوویەکیان بۆ بەکرێ بگرین و سەرجەم پێداویستییەکانیشیان بۆ دابینبکەین.  ئومێد خۆشناو ئاماژەی بەوەشکرد، "چەند کەسایەتی و سەرمایەدارێکی دیکەش ئامادەییان نیشانداوە بۆ ئەوەی هاوکارییان بکەن".  رۆژی ١٩ی نیسان، بەرنامەی بەرپرسیاری تۆڕی میدیایی رووداو تەرخانکرا بۆ خێزانێک کە لە دایکێک و چوار منداڵ پێکهاتوون و باوکیان جێیهێشتوون.  ئەو خێزانە لە خانوویەکی کرێدا دەژین و کرێی سێ مانگیان نەداوە و خاوەن خانووش داوای لێکردوون خانووەکەی چۆڵبکەن. دایکی ئەو منداڵانە دەڵێت "بەهۆی هاوسەرەکەمەوە لەگەڵ براکانم کێشەم بۆ دروستبووە و شەش ساڵە ئەوانیش هاتووچۆم ناکەن و ئێستاش نازانم ئەم منداڵانە بەچی و چۆن بەخێو بکەم. "  ئەو ماڵە سێ لە منداڵەکانیان قوتابین، ئێستاش کە خوێندن کراوە بە ئەلیکترۆنی، ئەوان هیچ ئامێرێکیان نەبوو بۆ ئەوەی لە خوێندن بەردەوام بن. رۆشتنی لە ناکاوی باوکیشیان بووەتە خەمێکی گەورەی دنیای منداڵانەیان.  یەکێک لە کچەکانی ئەو خێزانە بە رووداوی گوت، "هەر شۆک بووم کاتێک باوکم ئەو کارەی کرد، چۆن دەبێت هەروا بڕۆیت و بڵێی نایەمەوە. " منداڵێکی دیکەیشیان گوتی، "زۆر ناخۆش بوو کە ئەو رۆژە خاوەن خانووەکە هات. ژیان ئاوا ناکرێت، زۆر سەخت بووە بۆمان. "