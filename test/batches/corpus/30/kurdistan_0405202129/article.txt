لە یەکەم کۆبوونەوەی ئەمڕۆیدا سەرۆکی هەرێمی کوردستان و هەردوو جێگرەکەی سەردانی رێکخەری گشتیی گۆڕانی کرد، پاشان لە دەباشان بافڵ تاڵەبانی و لاهوور شێخ جەنگی، هاوسەرۆکانی یەکێتی بینی، دوای ئەوەش سەرۆکی هەرێمی کوردستان سەردانی محەممەد حاجی مەحموودی، سکرتێری حیزبی سۆسیالیست کرد، نێچیرڤان بارزانی لە وەڵامی رۆژنامەنووسان رایگەیاند، "دەمەوێ یەکدەنگییەکی کوردستانی دروست بکەین، پێکەوە بین، هەندێ لە مافەکانمان لە بەغدا زامن دەکەین، پەرتەوازەش بین بێگومان هەرێمی کوردستان زەرەرمەندی یەکەم دەبێت".   بۆ هەڵبژاردنى عێراق، بزووتنەوەى گۆڕان و هەندێک لایەنى دیکەش داوایانکردبوو، هەموو پارتەکانى کوردستان بە یەک لیست لە ناوچە دابڕێندراوەکان بەشداربن، بەڵام وادیارە ئەو داواکارییە جیاوازى پێگەى جەماوەریی و دابەشکردنى کاندید و بازنەى ناوچەکان، نەگەیاندە ئەنجام.  دلێر عەبدولخالق، گوتەبێژى بزووتنەوەى گۆڕان لەو بارەوە دەڵێت، "ناوچە دابڕێنراوەکان لەبەردەم ئاڵنگاریی گەورەدان، خوولى تازەى پەرلەمانى عێراق، ئەگەرى هەمووارى دەستوورى هەیە و کورد لەبەردەم مەترسیدایە، بۆیە کۆدەنگبووین، هەموومان لەو ناوچانە کورد بپارێزین و وابکەین، زۆرترین کورسى بەدەستبهێنین".  پەیوەست بە دەستوورى کوردستان، سەرۆکى هەرێمى کوردستان داواى کرد، سێ لایەنە سەرەکییەکە یەکى ٣ ئەندامى یاسایی و شارەزا و نەتەوە و لایەنەکانى دیکەش یەکى ئەندامێکیان دەستنیشان بکەن، بۆ کۆبوونەوەیەکى فراوان کە تێیدا بارى سەرنجیان بخەنە روو بۆ ئەو بەشەى کە لە دەستوورى هەرێمى کوردستان بە تەواونەکراوى ماوەتەوە. خواست ئەوەیە ئەو بابەتە لە هەفتەى داهاتوو دەستپێبکات.  ئەو سەردان و کۆبوونەوانە دەرئەنجامى کۆبوونەوەى باڵاى پارتەکان و سەرۆکایەتیی هەرێمى کوردستان بوو لە مانگى رابردوو کە دواى ساڵێک لە کۆرۆنا و ساردوسڕیی، رووبەیەک دانیشتنەوە. بۆ کۆبوونەوەى لیژنەى دەستوور و رێکارەکانى دیکەش، بڕیارە هەر سەرۆکایەتیی هەرێمى کوردستان، ئەو شوێنە بێت کە رەزامەندى هەموویانى لەسەرە.