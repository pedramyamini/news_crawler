بەگوێرەی راگەیێندراوەکەی هەپەگە، رۆژی ٢٠ی نیسانی ٢٠٢١ لە ناوچەی خانتووری حەفتانین لە سنووری زاخۆ، گەریلاکانی پەکەکە چالاکییەکیان دژی هێزەکانی تورکیا ئەنجامدا و تێیدا دۆشکەیەک تێکشکێندرا و دوو سەرباز کوژران. هەروەها چەند کامێرایەکی چاودێریی هێزەکانی تورکیا کە لەسەر گردێک دانرابوون تێکشکێندران.  هەپەگە دەڵێت، فڕۆکە جەنگییەکان و فڕۆکە بێفڕۆکەوانەکانی سوپای تورکیا لە رۆژانی ١٥ بۆ ١٩ی مانگ بەشێوەیەکی بەردەوام پێگەکانی پەکەکەیان لە زاپ، چیای گارە، چیای مەتین و ناوچە شاخاوییەکانی دەوروبەری ئەو ناوچانە بۆردوومان کردووە. وەکو لە راگەیێندراوەکەدا هاتووە، لەو هێرشانەدا هیچ زیانێک بەر هێزەکانی گەریلا نەکەوتووە و ئەو هەواڵانەی لە میدیاکانی تورکیاوە بڵاودەکرێنەوە دوورن لە راستییەوە.  رۆژی ١٨ی نیسانی ٢٠٢١، وەزارەتی بەرگریی تورکیا رایگەیاند، لە ئۆپەراسیۆنێکدا فڕۆکە بێفڕۆکەوانەکانیان سێ گەریلای پەکەکەیان لە چیای گارە کردوونەتە ئامانج.