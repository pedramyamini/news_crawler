رۆژی ٩ - ٥ - ٢٠١٥ کەنعان نەعمان محەممەد، خالید جەمال سەمین، قوسەی عەلی محەممەد و فایز جومعە جاسم دوای گەڕانەوەیان لە دەوامی سەرۆکایەتیی کۆمار لە نزیک ئامرلی لەلایەن گرووپێکی چەکدارەوە رفێندران و شەش ساڵە بێ سەروشوێنن.  یوسف و هاویار منداڵی قوسەی عەلی، یەکێک لە رفێندراوەکانن. ئەوان کە باوکیان رفێندرا تەمەنیان کەمبوو، بەڵام هەمیشە دایکی پێی گوتوون باوکتان دەگەڕێتەوە. بۆیە زوو زوو لە دەرگەی ماڵەکەیانەوە چاو دەگێڕن و بە ئومێدی گەڕانەوەی باوکیان شەو و رۆژ بەسەر دەبەن.  هاوژینەکەی قوسەی لەو کاتەوەی مێردەکەی بێسەروشوێنە، خۆی و منداڵەکانی سەرگەردان بوونە، ئێستا باوکی خۆی و منداڵەکانی گرتووەتەخۆ. دڵپاک ناوی هاوژینی قوسەیە و ئێستا رۆژەکانی تەمەنی لەگەڵ دایک و باوکی وەک خۆی دەڵێت، "بە هەواڵپرسی و چاوەڕوانی و خەمخواردن" بەڕێدەکات.  دڵپاک غازی بە تۆڕی میدیایی رووداوی گوت، "لەو رۆژەوە کە دەیانبەمە [منداڵەکانی] قوتابخانە، سوپاس بۆخوا هەموو ساڵێک سەرکەوتوون، کە دەچم بەگریان دێمەوە کە منداڵی دیکە هەموو دەستی باوکیان گرتووە، من هیچم لە ماڵ و کەلوپەلم ناوێ، تەنیا بگەینە ئەنجامێک لە چارەنووسی پیاوەکەم. "  بنەماڵەکانی ئەو چوار رفێندراوە، وەک خۆیان باسی دەکەن، دەرگە نەماوە لێیان نەدابێ، بەڵام بێ هەواڵن. بۆ ئازادکردنی کوڕەکانیان دوو بنەماڵەیان دەڵێن، تاوەکو ئێستا زیاتر لە ٧٠٠ هەزار دۆلاریان داوەتە کەسانی نەناسراو و هیچیان بەهیچ نەکردووە.  مەریوان نەعمان، برای کەنعانە و دەڵێت، "ئێمە ناچارین دوای جەژن پرسە رابگەیێنین و ئەو سکاڵایەی لەسەر ئەو تاوانبارانەمان کردووە بیجووڵێنین. سکاڵا لە فوئاد مەعسوم، سەرۆککۆماری پێشووی عێراق و ئامر لیواکە و ئامر فەوجەکە تۆمار دەکەین. "  جگە لە خەمی بێسەروشوێنبوونی رۆڵەکانیان، خێزان و کەسوکاری رفێندراوەکان خانوو و ماڵیان لە خورماتوو تەقێندرایەوە و ئێستا ئاوارەی شارەکانی دیکەن. کەسوکاری کەنعان ئێستا ئاوارەی کەلارن.  محەممەد نەعمان، برایەکی دیکەی کەنعانە و دەڵێت، "بە بەرپرسەکانمان گوتووە فڵانە لایەن بەدیاریکراوی عەسائیب بردوویانە بەڵێن دەدەن کە پێیان بڵێن، بەڵام بێسوودە، دواتریش دەربەدەرکراین لە خورماتوو، لەلایەن هەمان گرووپ خانووەکەم تەقێندرایەوە. "  لەسەر رفاندنی چوار پاسەوانەکە، ویستمان لێدوانی یەکێک لە راوێژکارانی سەرۆککۆمار وەربگرین، بەڵام بەبیانوی نەبوونی زانیاری لەبەردەستیان و مێژووی رووداوەکە کە دەگەڕێتەوە بۆ خولی پێشووی سەرۆکایەتی قسەیان نەکرد. ئەوەی بە زارەکی گوتیان، پێشتر هەوڵی زۆریان لەسەر ئاشکراکردنی چارەنووسیان داوە و لە داهاتووشدا بەردەوام دەبن.