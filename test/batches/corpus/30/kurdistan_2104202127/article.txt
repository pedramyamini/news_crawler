رێگەی نێودەوڵەتیی هاملتۆن، رێگەیەکی تاریک و پڕ پێچ و تەسک و قەرەباڵخە بەهۆی بازرگانی و گەشتیاری نێوان هەردوو پارێزگاکانی هەولێر و ورمێ.  موحسین شەمزینی، بەڕێوەبەری راگەیاندنی پۆلیسی هاتووچۆی سۆران دەڵێت "بە تەنها خێرایی و شۆفێر نین کە بوونەتە هۆی زیادبوونی رووداوەکانی هاتووچۆ، بەڵکو خراپیی رێگەش هۆکارە کە بەردەوام رووداو درستدەبن، هەروەها هاتنی ئۆتۆمبێلی بێ کوالێتی و چاککراویش هۆکارێکی دیکەیە".  ئەو رێگایانەی ئاڵوگۆڕی بازرگانیی دەرەکییان لەسەرە و مایەی داهاتی رۆژانەن بۆ حکومەت، بەهۆی قەرەباڵخییانەوە رووداوەکانی هاتووچۆ تێیاندا لە حاڵەتەوە بووەتە دیاردە. تەواوی ئەو رێگە سەرەکییانەی لە رێگەی هاملتۆن دەبنەوە و شار و شارۆچکەکان بەیەکەوە دەبەستنەوە، تاوەکو ئێستا یەک سایدن، رۆژ دوای رۆژیش قەرەباڵختر دەبن و تەمەنی رێگەکانیش نزیکدەبنەوە لە سەدەیەک.  محەممەد عەبدوڵڵا کە شۆفێرە دەڵێت "تاوەکو بڵێیت رێگەکان ناخۆش و پڕ پێچن، شۆفێر هەمووی بەپەلەن و کەس حساب بۆ ئەوەی دیکە ناکات، تەنیا پێلێنانە. لە رێگەش لایەک شاخ و لایەکەی دیکەت رووبارە".  ساڵی ٢٠١٢ حکومەتی هەرێمی کوردستان بڕیاریدا تاوەکو ساڵی ٢٠٢٢ تەواوی رێگە سەرەکییەکان بە دوو ساید بکرێن، بەڵام ساڵی ٢٠١٦ قەیرانی دارایی پرۆژەکانی پەکخست.