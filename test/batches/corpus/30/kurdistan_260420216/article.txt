عەلی مستەفەوی، جێگری پارێزگاری ورمێ دەڵێت "لە ئاداری ٢٠٢٠ ـەوە تاوەکو ٢١ی ئاداری ئەمساڵ ١٣ هەزار هاووڵاتیی بیانییان دەستبەسەر کردوون، کە ویستوویانە بەشێوەی نایاسایی لە سنوورەکانی ئەم پارێزگایەوە دەربازبن".  جێگری پارێزگاری ورمێ ئاماژەی بەوەش کردووە، یەکێک لە هۆکارەکانی زیاتر تەشەنەسەندنی کۆرۆنا لەو پارێزگایەدا بوونی ئەو خەڵکە نایاساییەیە کە دەیانەوێت لەو رێگەیەوە بۆ وڵاتانی ئەوروپی بڕۆن.  پارێزگای ورمێ تەنیا پارێزگایە لە ئێراندا کە سنووری هاوبەشی لەگەڵ باکووری کوردستان هەیە، بۆیە خەڵکێکی زۆر لە وڵاتانی وەکو ئەفغانستانەوە بە قاچاخ دەچنە پارێزگاکە و لەوێشەوە بە قاچاخ دەچنە باکووری کوردستان و دواتر تورکیا و پاشان بۆ ئەوروپا دەڕۆن.  بۆ رێگری لەو رەوتە، جێگری پارێزگاری ورمێ ئەوەی خستەڕوو، هاوئاهەنگیی پێویست کراوە بۆئەوەی سنوورەکانی رۆژهەڵاتی ئێران قایمتر بکرێن.  بەپێی دوایین ئاماری زانکۆی زانستی پزیشکیی ورمێ، لە شەو و رۆژی رابردوودا ١٧ کەسی دیکە بە کۆرۆنا گیانیان لەدەستداوە و بەگشتی تاوەکو ئێستا لە پارێزگای ورمێدا چوار هەزار و ٩٩ کەس گیانیان لەدەستداوە.  بەپێی ئەو راپۆرتە، ئێستاش تەنیا شارەکانی شنۆ و نەغەدە دۆخیان لە ئاستی نارنجی، واتە زۆر مەترسیداردایە، هەموو شارەکانی دیکەی پارێزگا دۆخیان لە ئاستی "سوور یان زۆر زۆر مەترسیداردایە".