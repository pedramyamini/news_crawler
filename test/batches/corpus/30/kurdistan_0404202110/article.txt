بەپێی هەردوو نووسراوی ژمارە (١١١) و  (١١٢)ی دادگایی لێکۆڵینەوەی پێنجوێن، کە لە رۆژی ٣ - ٣ - ٢٠٢٠ دەرچووە و ئاراستەی سەرۆکایەتیی پەرلەمانی کوردستان کراوە، داواکراوە هەردوو پەرلەمانتار عەلی حەمەساڵح و دابان محەممەد لە فراکسیۆنی گۆڕان لە بەردەم دادگای لێکۆڵینەوە ئامادەبن.  عەلی حەمەساڵح، پەرلەمانتاری گۆڕان بە (رووداو)ی راگەیاند: "واژومان لەسەر ئاگادارکردنەوەی دادگا و ئامادەبوونمان لە دادگا کرد، بەڵام داوامان کردووە کە رۆژی دادگاییکردنەکەمان بۆ دیاری بکەن. نەک بچینە دادگا و بڵێن نۆرەتان نەهاتووە".  عەلی حەمەساڵح و دابان محەممەد دوای ئاگادارکردنەوەکەی دادگا، روونکردنەوەیەکیان نووسیوە و دەڵێن: "  باشماخ لە رابردوو و ئێستا ناوەندێکی گەورەی قاچاخچێتیە.. لە بازاڕی جگەرە ئۆفیستان داناوە و ٩٦ %  جگەرەی کوردستان بە قاچاخ دێت. لە عەقاری ئۆفیستان داناوە و ھەزاران ئۆتۆمبێلی خوار مۆدێلتان داخڵکردووە، بۆ ھەر ئۆتۆمبێلێک ٦٥٠٠ دۆلارتان وەرگرتوە. بارھەڵگرێک ھێلکە بە ١٢ ھەزار دۆلار و ھێلکەی تروکاندن بۆ جوچکە ١٦ ھەزار دۆلار. بارێک دوگ بە ٢٥ ھەزار دۆلار. بارھەڵگرێک مس و فافۆن بە ٧ ملیۆن دەبەن. مریشکی بەستو و خورما و ماسی... ھتد".  ئەو دوو پەرلەمانتارە رووی قسەیان لە دادگا و داواکاری گشتی دەکەن و دەڵێن: "دادگا و داواکاری گشتی و دەسەڵات، تەماشاکەرن و زەلیلانە لەو قاچاخچیانە دەڕوانن، لەبری ئەوانەی سەدان ملیۆن دۆلاریان بە قاچاخی برد و ئەوانەی رێگاخۆشکەر و  بکەری قاچاخچێتین، ئێمە دەدەنە دادگا!!! لە کاتێکدا ھەر ئەوانن بە ھەزاران دۆنم زەویان لەم شارە داگیرکرد و سلێمانیان کردە شاری جەمەلۆن و مەخزەن".  ئەوان داوا لە دادگا دەکەن سەربەخۆیی خۆی بپارێزێت و نووسیوویانە بە وردەکاریی زۆر و ناوھێنانەوە  ھەموو شتێک لەبەردەم دادگا دەسەلمێنن و دەڵێن: "یان دادگا سەربەخۆیانە بڕیار دەدات و قسەکانمان دەسەلمێنێت یان بە ساڵێک بۆ پێنج ساڵ حوکمی ئێمە دەدا، چونکە ھیچ سزای پێبژاردنێک نادەینە قاچاخچیەکان"  رۆژی ١١ - ١ - ٢٠٢١ دادگای قەزای پێنجوێن بە نووسراوێکی فەرمی کە بۆ پەرلەمانی کوردستانی ناردبوو، داوای کردبوو  پارێزبەندی لەسەر هەردوو پەرلەمانتاری بزووتنەوەی گۆڕان، عەلی حەمەساڵح و دابان محەممەد هەڵبگرێت، بە مەبەستی دادگاییکردنیان بەپێی ماددەی ٤٣٣ بە تۆمەتی ناوزڕاندن.  داوای دادگاکە دوای ئەوە هات، کە هەردوو پەرلەمانتارەکەی بزووتنەوەی گۆڕان لە رۆژی ٢٨ - ١١ - ٢٠٢٠ لە فەیسبووک پۆستێکیان لەبارەی "قاچاخچێتی" لە دەروازەی سنووری باشماخ کردبوو و نووسیبوویان "قاچاخچێتی دەسەڵاتداران لە باشماخ بەشێوەیەکی مەترسیدار زیادیکردووە، رێگا نادرێت بارھەڵگرە کوردەکان ھیچ بارێک داخڵی کوردستان بکەن (نزیکەی ھەزار بارھەڵگرن) ئامانجەکەش ئەوەیە زانیارییەکان ئاشکرا نەکەن".  ئەو دوو پەرلەمانتارە ئاماژەیان بەوەشکردبوو: "ئێستا ھەر شتێک گومرگەکەی گران بێت یان قەدەخە بێت بە قاچاخ دێت، کارتۆنی بەتاڵ، بارھەڵگرێک بە دوو ملیۆن و ٤٠٠ هەزار دینار، چبس بە دوو ملیۆن دینار، خورما، مریشک، ھێلکە، فەرش، پێوەری کارەبا، دۆشاو، پاککەرەوە، شامپۆ، کەرەستەی کارەبا و ئۆتۆمبیل".   عەلی حەمەساڵح و دابان محەممەد، رۆژی ١٢ - ١ - ٢٠٢١ داوایان لە سەرۆکایەتیی پەرلەمانی کوردستان کرد کە پارێزبەندیان لەسەر هەڵبگرێت بۆ ئەوەی بچنە بەردەم دادگا. رۆژی ١ - ٢ - ٢٠٢١ د. رێواز فایەق، سەرۆکی پەرلەمانی کوردستان پارێزبەندیی لەسەر هەردوو پەرلەمانتارەکە هەڵگرت.