ئێوارەی دوێنێ رەمزی شەعبان، ئەندامی سەرکردایەتیی پارتی دیموکراتی کوردستان بەهۆی تووشبوون بە پەتای کۆرۆنا گیانی لەدەستدا، مەسرور بارزانی، سەرۆکوەزیرانی هەرێمی کوردستان لەو بارەوە رایگەیاند: "بنەماڵەی رەمزی شەعبان رۆڵێکی دیاریان لە شۆڕشەکانی کوردستان و بزووتنەوەی رزگاریخوازی گەلی کوردستاندا هەبوو".  هەروەها سەرۆکوەزیرانی هەرێمی کوردستان پرسە و سەرەخۆشیی خۆی ئاراستەی سەرۆک بارزانی، سەرکردایەتی، ئەندامان و لایەنگرانی پارتی و بنەماڵەکەی کرد.  رەمزی شەعبان لە چلەکانی سەدەی رابردوو لە قەزای ئامێدی لەدایکبووە و خوێندنی لە ئەڵمانیا تەواوکردووە و باوکی لە شۆڕشی ئەیلوودا پێشمەرگە بووە.   دەقی پەیامەکەی سەرۆکی حکومەتی هەرێمی کوردستان:  کۆچی دوایی کاک ڕەمزی شەعبان ئەندامی ئەنجومەنی سەرکردایەتی و بەرپرسی  مەکتەبی بەڕێوەبردن و دارایی پارتی دیموکراتی کوردستان، لە ناخەوە خەمباری کردم. کاک ڕەمزی کەسایەتییەکی تێکۆشەر و نیشتمانپەرەوەر بوو، لە قۆناغە جیاجیاکانی شۆڕش و ئەرک و بەرپرسیاریەتییەكانی لە ناو پارتیدا، نموونەی ڕاستگۆیی و نیشتمانپەروەری بوو. بنەماڵەکەشی ڕۆڵێکی دیاریان لە شۆڕشەکانی کوردستان و بزووتنەوەی ڕزگاریخوازی گەلی کوردستاندا هەبوو. پرسە و سەرەخۆشی لە سەرۆک بارزانی و سەرکردایەتی و  ئەندامان  ولایەنگرانی پارتی و بنەماڵە تێکۆشەرەکەی دەکەم. خوای مەزن گیانی بە بەهەشت شاد بکات و ئارامییش بە هەموومان ببەخشێت.   سەرۆکی حکومەتی هەرێمی کوردستان