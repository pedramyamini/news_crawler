کۆنسوڵخانەی ئەمریکا لە هەولێر لە پۆستێکدا لە پەڕەی فەرمیی خۆی لە تۆڕی کۆمەڵایەتیی فەیسبووک نووسیویەتی "دوای شەش ساڵ ئاوارەیی، ژمارەیەکی زۆر خێزانی خەڵکی قەزای شنگال پلانیان وایە بگەڕێنەوە زێدی خۆیان، رێکخراوی نێودەوڵەتیی کۆچ لە عێراق بە پشتیوانیی ئۆفیسی دانیشتووان و پەنابەران و کۆچ لە وەزارەتی دەرەوەی ئەمریکا پاڵپشتیی دارایی لەڕێگەی پارەی کاشەوە پێشکێش بە ١٤٠٠ خێزان کرد".  مەحما خەلیل، قایمقامی شنگال بە تۆڕی میدیایی رووداوی راگەیاند، هاوکارییەکە بڕی ٣٢٠ دۆلاری ئەمریکییە بۆ هەر خێزانێک، کە لەلایەن رێکخراوی نێودەوڵەتیی کۆچ IOMـەوە پێیان دەدرێت، ئەوەش وەکو هاندانێک بۆ گەڕانەوەی ئارەزوومەندانە و حکومەتی ئەمریکاش پاڵپشتیی ئەم هەنگاوە دەکات.  بە گوتەی قایمقامی شنگال، "لە قۆناخی یەکەمدا هاوکاریی ١٤٠٠ خێزان کراوە و بڕیاریشە بەردەوامبێت".  شارۆچكەی شنگال لە ٣ی ئابی ٢٠١٤ لەلایەن چەکدارانی داعش کۆنترۆڵکرا، پێش داگیركردنیشی ژمارەی دانیشتووانی ٤١٢ هەزار کەس بوو. شنگال جگە لە سەنتەری شار، سێ ناحیەی لەخۆگرتووە، کە بریتین لە سنوون، گردعزێر، بلێج.  قایمقامی شنگال دەڵێت، "تاوەکو ئێستا ١٠٠ هەزار ئاوارە گەڕاونەتەوە زێدی خۆیان کە نزیکەی ١٠ هەزار خێزانن".