لە شارباژێر کوللەیەکی رەنگ رەشی بێباڵ کە بە زاراوەی خۆجێی "مشکەدڕە"ی پێدەگوترێت، زیانێکی زۆری بە بەروبوومی جووتیاران گەیاندووە. بە گوتەی جووتیاران، ئەو کوللەیە ساڵانی رابردوو بە دەرمان لەنێو دەچوو، بەڵام ئەمساڵ لەبەر زۆری رێژەیان دەرمان کاریگەری لەسەریان نییە.   ئەو جۆرە کوللەیە لە هەر قەد و گەڵایەک بئاڵێت تاوەکو وشکى نەکاتەوە دەستبەردارى نابێت، کوللەکە لە سەرەتاى بەهار و تاوەکو کۆتایی هاوین سووڕى ژیان و گەشەیەتى. سدیق ئەحمەد، جووتیارێکی شارباژێڕە و دەڵێت، "ئەمساڵ ئێمە مێومان هەبوون کوللەکە لێیدا، بەس لاسکەکەى هێشتووەتەوە و ترێکەى مژیوە، ساڵان دەرمان ئەکرا، بەڵام ئێستا سەرمانیش بکرێت هەر سەر هەڵدەداتەوە".  ئەو جووتیارە لە گەنجییەوە ژیانی بەدیار ئاژەڵدارییەوە بەسەربردووە، ئەمساڵ بەدەست کەم لەوەڕی بە هۆکارى کەمبارانى و لاوازى بازاڕى مەڕ و ماڵاتەوە گیرى خواردووە، دەشزانێت کوللەکەى شارباژێڕ چەند زیانبەخشە.  گەنجێکى گۆشتفرۆش کە ئەم ماوەیە بازاڕەکەى باشبووە، شایەتحاڵى ئافاتى ئەو کوللانەیە کە دەمە و بەیانییەکى زوو و ئێوارانى فێنک لە دەوروبەرى دووکانەکەى و پەچەى ئاژەڵەکانى دەئاڵێن. رێبوار شێح محەممەد کە ئاژەڵداری دەکات دەلێت، "ساڵانى پێشوو بۆ راوەماسى ئەگەڕاین کوللەمان دەستنەدەکەوت، ئەمساڵ هێندە زۆر بووە، ناوچەکە رەشدەکاتەوە و بۆنساردەکەى هەستپێدەکرێت".  بەڵایەکى دیکەى کشتوکاڵى ئەمساڵ، پەیدابوونى سن و کیسەڵەیە لە هەندێک ناوچە، ساڵانى رابردوو حکومەت دەستگیرۆیی جووتیارانى دەکرد بە پێدانى دەرمان و مەزەخە بۆ لەناوبردنیان، بەڵام چەند ساڵێکە ئەو هاوکارییانەش نەماون.  ئەنوەر محەممەد، بەڕێوەبەرى کشتوکاڵى قەزاى ماوەت لەو بارەوە دەڵێت، "ئەو کوللەیە یەکجار ئەوەندە زیانمەند نییە کە هەموو شت لەناو ببات، زیاتر بۆ پووش و پاوان و باخەکان جێگەی مەترسین، نەک کشتوکاڵەکان، لەبەر ئەوەى زۆریشە ناتوانین دەرمانڕێژی بکەین".   بەڕێوەبەری کشتوکاڵی قەزای ماوەت لەبارەی دەرمان بۆ سن و کیسەڵە دەڵێت، دوێنێ دەرمان وەرگیراوە و ئەمڕۆ بە جووتیارەکانیان داوە بۆ ئەوەى بەکارى بهێنن".  ناوچەى شارباژێڕ رووبەرێکى فراوانى بە رەز و باخ دەکرێت، کشتوکاڵى سەوزە و تەڕەى کەمترە، لەچاو دەشتەکانى گەرمیان، هەولێر و شارەزوور. لە شارباژێڕ کەمئاوى کاریگەریى کەمتر هەبووە، هەرچەندە بەشێک لە کانییەکان وشک یان کەمبوونەتەوە، بەڵام هێشتا نەگەشتووەتە ئەو ئاستەى کە هاوارى وشکەساڵى بکەن.