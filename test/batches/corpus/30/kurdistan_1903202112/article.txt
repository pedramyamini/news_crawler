ئەمڕۆ هەینی ١٩ - ٠٣ - ٢٠٢١ لیژنەی پەروەردە لە راگەیێندراوێکدا چوار بڕیاری لەبارەی خوێندنی پۆلی ١٢ دا بڵاوکردەوە کە تێیدا هاتووە: لیژنەیەکی پسپۆڕ و شارەزا پێکدەھێنن بۆ کەمکردنەوەی پرۆگرامی خوێندن، وەک پێشتریش رایانگەیاندبوو پرۆگرامی خوێند بە گوێرەی رۆژەکانی خوێندنی وەرزی دووەم دیاریی دەکەن و پێش دەستپێکی خوێندنی وەرزی دووەم ئەو بابەت و بەندانەی پێویست نین رایدەگەیەنن".  لە بەشێکی دیکەی راگەیێندراوەکەدا هاتووە: "بۆ تاقیکردنەوەی وەرزی یەکەم ١٣ رۆژ مۆڵەتی دیکە دراوەتە قوتابیان. "  دەقی راگەیێندراوی لیژنەی پەروەردە:   بەداخەوە بەهۆی خۆپیشاندانی چەند رۆژەی قوتابیانی پۆلی ١٢ی  ئامادەیی لە پارێزگای سلێمانی گرژی و ئاڵۆزی روویدا و کار گەیشتە تەقەکردن بەسەر قوتابیاندا، ئێمە نیگەرانیمان لەم رووداوە رادەگەیەنین و لەپاڵ ئەمەشدا داواکارین قوتابیان بە ئاکاری بەرزی پەروەردەیی و نموونەیەکی جوانی داواکردنی ماف، داوای مافە رەواکانیان بکەن و پەیامی خۆیان بگەیەنن.  لە چەند رۆژی رابردوودا بەردەوام لە پەیوەندیدا بووین لەگەڵ بەڕێز وەزیری پەروەردە، بەسوپاسەوە ژمارەیەک بریاری گرنگیان داوە لە بەرژەوەندیی قوتابیان وەک:  ١ - لە ھەفتەیەکدا تەنھا دوو تاقیکردنەوە ئەنجام دەدرێن.  ٢ - لیژنەیەکی پسپۆڕ و شارەزا پێکھاتووە بۆ کەمکردنەوەی پرۆگرام (منھج)، وەک پێشتریش رایانگەیاندبوو مەنهەج بە گوێرەی رۆژەکانی خوێندنی وەرزی دووەم دیاریی دەکەن و پێش دەستپێکی خوێندنی وەرزی دووەم ئەو بابەت و بەندانەی پێویست نین رایدەگەیەنن.  ٣ - بۆ تاقیکردنەوەی وەرزی یەکەم ١٣ رۆژ مۆڵەتی دیکە دراوەتە قوتابیان.  ٤ - داوامان لە وەزارەتی پەروەردە کردووە کەوا تاقیکردنەوەی وەرزی دووەم لە ١٩ی ٦ پێشبخەن بەجۆرێک ٤٠ رۆژ  لەبەردەم قوتابیان بێت بۆ باشتر خۆئامادەکردن بۆ تاقیکردنەوەی وزاری، پەنا بەخوا لە ئایندەیەکی زۆر نزیکدا وەزارەتی پەروەردەوە وەڵامی داواکارییەکەمان دەدەنەوە.   بەھیوای ئایندەیەکی گەش بۆ قوتابیان و خوێندکارانی ئازیز...  سەرۆکی لیژنەی پەروەردەو خوێندنی باڵا و توێژینەوەی زانستی - پەرلەمانی کوردستان