پارتی و لایەنەکانی دیکە هەر هەوڵێکیان بۆ پێکهێنانی هاوپەیمانی، بەتایبەت لە ناوچە دابڕێندراوەکان هەبووبێت، بێ ئەنجام بووە. پارتی وەکو حیزبی یەکەمی عێراق کە خاوەنی ٢٦ کورسییە، بڕیاریداوە بە تەنیا لە ٢٦ بازنە لە هەرێمی کوردستان، ناوچە دابڕێندراوەکان و بەغدا بەشداریی هەڵبژاردن بکات.  خەسرەو گۆران، بەرپرسی دەزگای هەڵبژاردنی پارتی دیموکراتی کوردستان رایگەیاند "تاوەکو ئێستا هیچ هاوپەیمانێتییەک پێکنەهێندراوە، گومانم هەیە لەو ماوە کورتەشدا هاوپەیمانێتی دروست ببێت، دیارە هەر لایەنەو دەیەوێت بە تەنیا بەشداری بکات. لە هەرێمی کوردستان هیچ کێشە نییە، چونکە کورسییەکان لایەنەکانی دەرەوەی هەرێمی کوردستان نایبەن، بۆ نموونە لە دهۆک ١١ کورسی هەیە، کێ دەیبات با بیبات، هەر بۆ کوردە، بەڵام لە نەینەوا، کەرکووک، دیالە و سەلاحەدین، کورد تەنیا نییە و رکابەری هەیە".  یەکێتیی نیشتمانیی کوردستان وەکو خاوەن کورسییەکانی کورد لە کەرکووک، هەوڵی هەبوو لە هەر سێ بازنەکەی کەرکووک هاوپەیمانی لەنێوان حیزبە کوردستانییەکان دروستبکرێت، بەڵام هەوڵەکە بێ ئەنجام بووە.  لە هەڵبژاردنی ئەمجارەی عێراق، بەهۆی گۆڕانی میکانیزمی هەڵبژاردنەکان و دابەشکردنی عێراق لە ١٨ بازنەوە بۆ ٨٣ بازنە، مەترسی لەسەر دەنگەکانی کورد لە ناوچە دابڕێندراوەکان هەیە، بەجۆرێک کە دوو یان سێ کورسی لەدەستبدات، چونکە شێوازی هەڵبژاردنەکە لە بەرژەوەندیی حیزبە گەورەکانە.  بزووتنەوەی گۆڕان، یەکگرتووی ئیسلامی و کۆمەڵی دادگەری، ئامادەبوون لە ناوچە دابڕێندراوەکان بچنە نێو هەر هاوپەیمانێتییەک کە سەرجەم لایەنەکانی تێدابێت.  ئێستا یەکگرتووی ئیسلامیی کوردستان دەستپێشخەرییەکی بۆ بزووتنەوەی گۆڕان و کۆمەڵ کردووە کە بەیەکەوە بەشداریی هەڵبژاردنەکان بکەن، بەڵام تاوەکو ئێستا وەڵام نەدراونەتەوە.  هێمن ئەسکەندەر، بەرپرسی دەزگای هەڵبژاردنی یەکگرتووی ئیسلامیی کوردستان رایگەیاند "ئێمە بۆ کۆمەڵی دادگەری دەستپێشخەریمان هەبووە و چەند کۆبوونەوەیەک کراوە، لەگەڵ بزووتنەوەی گۆڕان و کەسایەتی و سیاسی و هەندێک لە رێکخراوەکان دەستپێشخەریمان هەبووە.. ئێمە کە دەستپێشخەریمان کرد قەناعەتمان پێی هەبوو، ئیرادەی سیاسیمان وابوو کە ببێت، ئێستا چاوەڕوانی وەڵامی ئەوانین".  یاسین حەمە عەلی، سەرپەرشتیاری ژووری هەڵبژاردنەکانی بزووتنەوەی گۆڕان دەڵێت "بڕیاری جڤاتی نیشتمانیمان هەیە کە باڵاترین دەسەڵاتی بزووتنەوەی گۆڕانە، دەرگامان کراوەبوو بۆ هاوپەیمانێتی و دەرگاکان کراوەبووە لەگەڵ لایەنەکان، هەندێکیان را و بۆچوون گۆڕینەوە بووە و هەندێکیشیان دانوستاندنی وردمان هەبووە لەسەر پێکهێنانی هاوپەیمانی".  د. بێستوون حەمە ساڵح، پرسی مەکتەبی هەڵبژاردن و ئاماری کۆمەڵی دادگەری ئاماژەی بەوە کرد "بەشداریی هیچ هاوپەیمانییەک ناکەین ئەگەر دەنگ و سەنگ و هێزی خۆمان پارێزراو نەبێت تێیدا، بەڵام پێشوازی لە هەموو دەستپێشخەرییەک دەکەین و گفتوگۆی لێ دەکەین، لەکاتی پێویستدا وەڵامی دەدەینەوە".  ئێستا لە کۆی ٣٢٩ کورسیی پەرلەمانی عێراق، کورد بە سێ کورسییەکەی کۆتاوە کە بە هی خۆی دەزانێت، خاوەنی ٦٢ پەرلەمانتارە و کەمینەیە.