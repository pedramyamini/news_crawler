ئەمڕۆ شەممە ١٥ - ٠٥ - ٢٠٢١ وەزارەتی پەروەردەی هەرێمی کوردستان راگەیێندراوێکی لەبارەی کردنەوەی قوتابخانەکان بڵاوکردەوە و رایگەیاند، رۆژی یەکشەممە خوێندن بەشێوازی بەنۆرە دەستپێدەکاتەوە، "پێویستە هەموو لایەک پابەندبن بە رێنوێنییە تەندروستییەکان. دەسەڵاتی بەدواداچوون بۆ جێبەجێکردنی رێنوێنییە تەندروستییەکان دەدرێتە بەڕێوەبەرانی پەروەردەی قەزا و سەرپەرشتیاریی هاوڕێی رەخنەگر.  لە بەشێکی دیکەی راگەیێندراوەکەدا هاتووە، بەخێوکەری قوتابییان و خوێندکاران، ئەگەر ئارەزوویان بێت منداڵەکەیان لە نێو پۆل نەخوێنێت، دەتوانن لە هەفتەی یەکەمی دەستپێکردنەوەی خوێندن فۆرمی بەڵێننامە پڕبکەنەوە، کە بە خوێندنی ئەلیکترۆنی و پاڵپشتی ماڵەوە بەردەوام دەبن، بەڵام تاقیکردنەوەکانی کۆتایی ساڵ لە نێو پۆل جێبەجێ دەکرێن.  دەسپێکردنەوەی خوێندن بەشێوازی بە نۆرە دەبێت، واتە قوتابی و خوێندکار سێ رۆژ لە ماڵەوە و سێ رۆژ لە قوتابخانە دەبن، وەزارەتی پەروەردە لەو بارەوە رایدەگەیێنێت، دەتوانرێت ئەو سێ رۆژەی قوتابی لە نێو پۆل نییە، ئەرکی ماڵەوەی زیاتر پێبدرێت و پەرە بە تواناکانی فێربوونی بدرێت.     پێشتر لە کۆتایی مانگی نیسان وەزارەتی ناوخۆ رایگەیاند، دوای جەژن دەرگەی قوتابخانەکان دەکرێتەوە، ئەوەش لە دوای هەڵسەنگاندنی بارودۆخی تەندروستی و ئاستی کاریگەریی پەتای کۆرۆنا.     دەقی راگەیێندراوی وەزارەتی پەروەردە:  ئاماژە بەو دەسەڵاتەی لە کۆبوونەوەی ١٠/٣/٢٠٢١ لیژنەی باڵای ڕوبەڕوبوونەوەی  ڤایرۆسی کۆرۆنا پێمان دراوە، لەدوای گفتوگۆکردن  لەگەڵ  بەڕێزان  سەرۆک و ئەندامانی لیژنەی باڵای ڕوبەڕوبونەوەی کۆڕۆنا ، بریارمان دا بە:   ١ -  دەستپێکردنەوەی پرۆسەی خوێندنی ناو پۆل لە یەکشەممە ١٦/٥/٢٠٢١ بەشێوازی بەنۆرە (تناوب)، بۆ قۆناغی (یەکەمی بنەڕەتی تا یازدەیەمی ئامادەیی)ی (حکومی - ناحکومی) و ئەو قوتابخانانەی گوندەکان، کە پێشتر سێ ڕۆژ لە هەفتەیەکدا دەوامیان کردووە لەسەر یەک، بەهەمان شێواز بەردەوام دەبن.   ٢ -  پێویستە هەمو لایەک پابەندبن بە ڕێنماییە تەندروستییەکان. دەسەڵاتی بەدواداچوون بۆ جێبەجێکردنی ڕێنماییە تەندروستییەکان، جگە لە سەرۆکی یەکە کارگێڕییەکان و تیمی تەندروستی، دەدرێت بە بەڕێوەبەرانی پەروەردەی قەزا و سەرپەرشتیاریی هاوڕێی ڕەخنەگر، کە پێویستە چاودێرییەکی وردی جێبەجێکردنی ڕێنماییە تەندروستییەکان بکەن.   ٣ - لە حاڵەتی توشبون و چارەسەرکردنی کۆرۆنا لە ناوەندەکانی خوێندن بە هەماهەنگی نێوان تەندروستی و پەروەردەی پارێزگاکان، بەسەرپەرشتی بەڕێز پارێزگار و سەرپەرشتیاری ئیدارە سەربەخۆکان دەبێت.   ٤ - بەخێوکاری قوتابییان و خوێندکاران، ئەگەر  ئارەزویان بێت منداڵەکەیان لە ناوپۆل نەخوێنێت،  دەتوانن لە هەفتەی یەکەمی دەستپیکردنەوەی خوێندن فۆرمی بەلێننامە پڕبکەنەوە، کە بە خوێندنی ئەلیکترۆنی و پاڵپشتی ماڵەوە  بەردەوام دەبن، بەڵام تاقیکردنەوەکانی کۆتایی ساڵ لە ناوپۆل جێبەجێ دەکرێن.   ٥ - وەزارەتی پەروەردە، وێڕای سوپاسی بۆ هەمو بەڕێوەبەر و یاریدەدەر و ئەو مامۆستایە بەرێزانەی ڕۆلیان هەبووە لە خوێندنی ئەلیکترۆنی و دروستکردنی گروپەکانی تیلگرام و ڤایبەر و.... هتد،  وا پێویست دەکات  بەردەوام بن لە کارەکانیان و لیژنەی خوێندنی ئەلیکترۆنی لە قوتابخانەکان بە کارایی بمێنێتەوە، لە ڕێگای ئەو شێوازی پەیوەندیکردنانەی، کە بەکارهێنراون.   دەتوانرێت ئەو سێ ڕۆژەی قوتابی لە ناوپۆل نییە، ئەرکی ماڵەوەی زیاتر پێبدرێت و پەرە بە تواناکانی فێربوونی بدرێت، تەنیا لەو بابەتانە کە پێویستە تاقیکردنەوەیان لێبکرێت، لەگەڵ خشتەی بەشەوانەکان، کە لە گشتاندنی بەڕێوەبەرایەتیی گشتیی پرۆگرام و چاپەمەنییەکانی وەزارەتدا هاتووە و پێشتر ڕایانگەیاندوە و بۆ دامەزراوەکانی وەزارەت ناردراون، لەم ڕوانگەیەوە کاری لیژنەی خوێندنی ئەلیکترۆنی بەردەوام دەبێت.  وەزارەتی پەروەردەی حکومەتی هەرێمی کوردستان