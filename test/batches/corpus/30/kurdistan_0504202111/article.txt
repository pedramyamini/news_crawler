لەکاتی پەردەلادان لەسەر شەقامی "جۆن مێجەر" سەفین دزەیی، بەرپرسی فەرمانگەی پەیوەندییەکانی دەرەوەی هەرێمی کوردستان، رایگەیاند: " ٣٠ ساڵ لەمەوبەر لەشکری پێشووتری عێراق بە دڕندەترین شێوە هەوڵی پاکتاوکردن و لەنێوبردنی سەرهەڵدانی شیعەکان لە باشووری عێراق و گەلی کوردستانیدا، ئەمەش بووە مایەی نیگەرانییەکی زۆری خەڵکی کوردستان، خەڵک لە شوێنی خۆی ئارامی نەگرت و رووی لە چیاکان کرد کە ئەوکات تەنیا چیاکان دۆست و هاوڕێمان بوون، بەهۆی ئەوەی کە زیاتر لە ٤ هەزار گوند و لادێ وێران کرابوون، خەڵک کە کۆڕەوی کرد لە هیچ شوێنێک نەحەسانەوە، چونکە هەمووی وێرانی بوو، کۆڕەوی ملیۆنیش بووە وەرچەرخانێک لە مێژووی گەلەکەمان".  لە ساڵی ١٩٩١ لە ئەنجامی درێژەدانی سوپای بەعس بە هێرشەکانی بۆ سەر گەلی کوردستان وایکرد، فەرەنسا و دوو هاوپەیمانە رۆژئاواییەکەی لە ئەنجوومەنی ئاسایشی نێودەوڵەتی، واتە بەریتانیا و ئەمریکا بڕیاربدەن ناوچەی دژەفڕین بەسەر هەرێمی کوردستاندا رابگەیێنن.   لە بەشێكی دیکەی گوتارەکەیدا سەفین دزەیی رایگەیاند: "راستە خەباتی بێوچانی گەلەکەمان لە سەرەتای سەدەی بیستەم تا ئەمڕۆکەش بەشێوازی جیا جیا لە شاخ و لە شار، خەباتی پێشمەرگە و قوربانیدانی گەلەکەمان بێوێنە بووە، بەڵام کۆڕەوەکەی ساڵی ١٩٩١ ویژدانی مرۆڤایەتی لە سەرتاسەری جیهان هەژاند، هەوڵێکی زۆر درا بۆ ئەوەی کۆمەڵگەی نێودەوڵەتی بێتە دەنگ، ئەوە بوو لە فەرەنسا سەرۆکی کۆچکردوو فرانسوا میتران، لە بەریتانیاش سەرۆکوەزیران بەڕێز جۆن مێجەر هەموو هەوڵی خۆیاندا کە بڕیاری ٦٨٨ لە ئەنجوومەنی ئاسایشی نێودەوڵەتی دەربکرێت".  بڕیاری ٦٨٨ چەترێکی دابینکەری ئاسایش و سەقامگیری بوو و سەدان هەزار هاونیشتیمانی لەژێریدا حەسانەوە؛ پاراستنی کورد لە هەڕەشەی دەستی سەدام تاوەکو ساڵی ٢٠٠٣ بەردەوام بوو و لەو ساڵەیشدا ئەمریکا و بەریتانیا و چەند هاوپەیمانێکیان کۆتاییان بە دەسەڵاتی بەعس هێنا.   بەرپرسی فەرمانگەی پەیوەندییەکانی دەرەوەی هەرێمی کوردستان دەڵێت: "راستە ئەو بڕیارە گشتگیربوو بە بابەتی مرۆیی و مافی مرۆڤ و راگرتنی پاکتاوکردن و ستەم لەلایەن رژێمەوە، بەڵام دواتر بووە بەردی بناخە بۆ فراونکردنی کارەکانیان لە سەرتاسەری هەرێمی کوردستان، لەشکری چەندین وڵات روویان لە کوردستان کرد بۆ ئەوەی ئارامی ئەو ناوچانە بپارێزن و وردە وردە خەڵکەکە بگەڕێتەوە شوێنی خۆی".  سەفین دزەیی باسی لەوەشکرد، "ئەو بارودۆخەی لە کوردستان هاتووەتە ئاراوە، بەئاسانی نەبووە، هەمیشە مەترسیی لەسەرە، بۆیە هاوپەیمانان ئەو وڵاتانەی کە هاوکار بوونە، پێویستە لە قۆناخی داهاتووش هاوکارمان بن، پێویستە ئەو دەستکەوتانە بپارێزن، ئەمڕۆ کوردستان بووەتە نموونەی پێکەوەژیان لە رۆژهەڵاتی ناوەڕاست، ئەمڕۆ هەرێمی کوردستان بووەتە نوایەکی ئارام بۆ خەڵکی عێراق، لە کاتی هێرشی داعش دوو ملیۆن عێراقی بە هەموو پێکهاتە جیا جیاکانەوە روویان لە هەرێمی کوردستان کرد، ئەمڕۆش نزیکەی یەک ملیۆن ئاوارە و پەناهەندە لە هەرێمی کوردستان بە ئازادی ژیان بەسەر دەبەن".  دواتر هەر لە شاری هەولێری پایتەختی هەرێمی کوردستان، بە ئامادەبوونی سەفین دزەیی، بەرپرسی فەرمانگەی پەیوەندییەکانی دەرەوەی هەرێمی کوردستان، ئومێد خۆشناو، پارێزگاری هەولێر، ساسان عەونی، وەزیری شارەوانی و گەشتوگوزار، ژمارەیەک لە کۆنسوڵخانەی وڵاتان لە هەولێر شەقامێکی دیکە بەناوی "نوای ئارام" ناونرا.     بڕیارەکە لە چەند بڕگەیەک پێکهاتبوو کە بەندە سەرەکییەکانی بڕیاری ٦٨٨ ئەمانە بوون:   -  پێویستە نەتەوەیەکگرتووەکان یارمەتی مرۆیی بگەیێنێتە دەستی عێراقییەکان، بەتایبەتی کورد.   - دەبێت نەتەوەیەکگرتووەکان هەموو ئامرازەکانی بەردەستی بەکاربهێنێت بۆئەوەی خێرا پێداویستی بۆ ئاوارە و پەنابەرەکان دابینبکات.   - ئەنجوومەنی ئاسایش رێگە نەدات سەرکوتکردنی خەڵک لە عێراق بەردەوام بێت.