تاریق عیسمەت، موختاری گوندی نزور دەڵێت "ئەمە دەکەوێتە پارێزگای شرناخ لە قەزای ئۆلۆدەر و قەراخی بەیتوشەباب لە ناوچەی عەشیرەتەکانی قەشیر و گۆیی.. من بە چاوی خۆم بینیومە کاتێک دارە بڕاوەکانیان لەسەر رێگە کۆکردووەتەوە و بارکردووە. ئێستا دوو رێگەی دیکەش دێنن، یەکێکیان لەسەر خابوور، ئەوی دیکەشیان لەپشت چیای زناری کێستەوە بە قەراخ گوندی هرور تێدەپەڕێت".  رووداو لەگەڵ کوردێکی باکووری کوردستان لە پارێزگای شرناخ قسەی کرد، ئەو گوتی "لە راست گوندی ئۆرە تاوەکو هرور و دەگات بە نزور، بەو شێوەیە بەردەوام دەبێت تاوەکو حەفتانین، لەو ناوچانە شەش تاوەکو حەوت رێگە بۆ ناو خاکی هەرێمی کوردستان دروستدەکەن. لە ناوچەی باڤێ نزیک گوندی نزور، ئێمە داربڕەکانمان بینی کە دارێکی زۆریان بڕیبوو، کەسوکاری ئێمەش هاتن ئەوەیان بە چاوی خۆیان بینی کە دارەکانیان چۆن بۆناو تورکیا گواستەوە".  کارگێڕی ناوچەکە سەرقاڵی بەدواداچوونی ئەو بابەتەیە و دەڵێت، بەهۆی ئەوەی ناوچەکە دەکەوێتە پشت بنکە سەربازییەکانی تورکیا دەستخستنی زانیاریی تەواو ئەستەمە.  سەربەست سەبری، بەڕێوەبەری ناحیەی کانی ماسێ دەڵێت "پێش دوو بۆ سێ ساڵ ئەم داربڕینە هەبوو لەسەر سنووری باکوور و باشووری کوردستان، چونکە رێگەیان بۆ ئەو ناوچانە دەکردەوە، بەڵام لەدوای ئۆپەراسیۆنی ئەم دواییەی تورکیا، رێگە بۆ رەبایەکانیش دەبات، بەو هۆیەشەوە دارەکانی سەر رێگەکە و دەوروبەری دەبڕێت، بەڵام بۆ پشتڕاستکردنەوەی کە چەند دار بڕدراون، لایەنی پەیوەندیدارمان ئاگادارکردووەتەوە تاوەکو لەوبارەیەوە دڵنیابینەوە".  تورکیا لە ساڵی ١٩٩٢ یەکەم ئۆپەراسیۆنی سەربازیی لەدژی پەکەکە لەناو خاکی باشووری کوردستان دەستپێکرد، تاوەکو ئێستا پێنج بنکە و ٣٨ خاڵی سەربازیی لە سنووری قەزای زاخۆ و ئامێدی دروستکردوون. چڕنووکی برووسک دوایین ئۆپەراسیۆنیەتی کە لە ٢٣ی نیسانی ٢٠٢١ لە دەڤەری بەرواری باڵا دەستیپێکردووە و تاوەکو ئێستاش جگە لە چۆڵبوونی پێنج گوند، زیاتر لە پێنج هەزار دۆنم دارستان، رەز و باخ سووتاون و لەنێوچوون.