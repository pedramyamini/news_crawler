حاجی ئیبراهیم خەڵکی گوندی کانی کەوەی ناحیەی رزگاریی سەر بە ئیدارەی گەرمیانە و بە حاجی "ئیبراهیم بێشانس" ناسراوە، پێشتر سێ ژنی دیکەی هێناوە و رۆژی ١٤ی ئەم مانگەش بۆ جاری چوارەم هاوسەرگیریی لەگەڵ ژنێکی تەمەن ٥٠ ساڵی خەڵکی دیوانیە کردووە و دەڵێت "بێوەژنە، بەڵام زۆر بەدڵمە و ئینشائەڵڵا تاوەکو کۆتایی ژیان بەیەکەوە دەبین. "  حاجی ئیبراهیم باسی ژنەکانی پێشووتری دەکات کە لە یەکێکیان جیابووەتەوە و دوو ژنەکەی دیکەشی گیانیان لەدەستداوە و دەشڵێت "ساڵی ١٩٧٦ هاوسەرگیریم لەگەڵ (عائیشە حەمەساڵح) کرد، بەڵام لە ساڵی ١٩٧٧ هاوژینەکەم بەسەر منداڵەوە لەگەڵ کوڕەکەی مرد. دواتر ساڵی ١٩٨٧ ژنی دووەم هێنا، بەڵام بەهۆی کێشەیەکی کۆمەڵایەتییەوە لە ژنی دووەمم جیابوومەوە. "  ژنی سێیەمی پێنج ساڵ پێش ئێستا کۆچی دوایی کردووە، حاجی ئیبراهیم دەڵێت "ژنەکەم [ژنی سێیەم] نەخۆشی شێرپەنجەی هەبوو، پێنج ساڵ پێش ئێستا لە نەخۆشخانەی هیوا لە سلێمانی گیانی لەدەستدا. "  سەبارەت بە ژنی چوارەمیشی حاجی ئیبراهیم دەڵێت، "زۆرم خۆش دەوێت و ئێستا سەرقاڵی ئەوەم ژوورێکی بە جیا بۆ دروست بکەم و بەیەکەوە تاوەکو دوایین هەناسەی ژیان بژین. "  لەبارەی ئەوەی کە چۆن ژنی چوارەمی هێناوە؟ ئیبراهیم بێشانس ئاماژە بەوە دەدات، کە دوای مردنی هاوژینی سێیەمی چووەتە حەج و دواتر بیری لەوە کردووەتەوە ژنێکی دیکە بهێنێت و راشیدەگەیێنێت "هەر بەدوای ژندا دەگەڕام، لەبەرئەوە لە چەند مانگی رابردوودا لە رێگەی هاوڕێیەکەم ئەو ژنەم دەستنیشانکرد و دواتر لە رۆژی ١٤ - ٠٣ - ٢٠٢١ گواستمەوە، ئێستا لە ئاوایی کانی کەوەی باشکی بەیەکەوە دەژین. "  ژنەکەی حاجی ئیبراهیم ناوی (نوورا)یە و لە بەشێکی دیکەی قسەکانیدا دەڵێ "ژنەکەم عەرەبە" بە پێکەنینیشەوە ئاماژەی بەوەدا "خۆی دەڵێ خەڵکی دیوانیەم، بەڵام بەخوا جارێ زۆر لێم نەکۆڵیوەتەوە. "   ئەو ژنە عەرەبە پێشتر لە دەربەندیخان شووی بە پیاوێکی دیکەی کورد کردووە و دوو کچی هەن، بەڵام حاجی ئیبراهیم دەڵێت " بەهۆی ئەوەی کە پەیوەندی لەگەڵ منداڵەکانی ناخۆش بووە لە ماڵ رۆیشتووە و نەگەڕاوەتەوە. ئێستاش بە دڵی خۆی و لەسەر داواکاریی هەردووکمان بووینە دڵداری یەکدی. "  کوڕە گەورەی حاجی ئیبراهیم: دڵخۆشم کە باوکم ژنی هێناوە  مالیک کوڕی گەورەی حاجی ئیبراهیمە تەمەنی ٢٧ ساڵە، ئەو لە رێگەی پەیوەندی تەلەفۆنییەوە سەبارەت بە ژنهێنانی باوکی لەو تەمەندا دەڵێت "زۆر دڵخۆشم کە باوکمان ژنی هێناوە، ژن هێنانەکەش بە بڕیاری خۆی بووە. ئێستاش باوکمان هەر لەگەڵ ئێمەدا دەژیت و دڵیشمان نایەت لێی جیابینەوە، بەڵام ئێستا سەرقاڵی دروستکردنی ژوورێکی تایبەتە. "  حاجی ئیبراهیم لە عەشیرەتی باشكی هۆزی گەورەی جافە، لای خەڵك بە "شاعیرێکی کوردپەروەر و قسە خۆش" ناسراوە، حاجی ئیبراهیم دەشڵێت "چەندین شیعرم هەن و هەر خۆیشم شیعرەکان دادەنێم، لە شەستەکانی سەدەی رابردووشەوە شیعر دەڵێم. "  بۆچی نازناوی "بێشانس"ی لێنراوە؟  حاجی ئیبراهیم باسی تەمەنی منداڵی خۆی دەکات و دەڵێت "تەمەنم شەش ساڵ بوو کە دایکی خۆم مرد، دواتر لای زڕدایک [باوەژن] گەورەکرام، ژیانم هەر بە ناخۆشی و دەردەسەری بەڕێکرد و کە ژنی یەکەمیش مرد ئیدی بەو ناوە بانگیان کردم. "  حاجی ئیبراهیم لەگەڵ شەش ماڵی دیکە کە هەموویان خزم و کەسوکاری یەکدین لە گوندی کانی کەوەی سنووری گەرمیان دەژین، لە ژنی سێیەمی ١٢ منداڵی هەبوون، بەڵام پێنجیان مردوون و ئێستا ٥ کوڕ و دوو کچی هەن. گەورەکەیان تەمەنی ٢٧ ساڵە و بچووکەکەشیان کچە و تەمەنی ١٥ ساڵە.