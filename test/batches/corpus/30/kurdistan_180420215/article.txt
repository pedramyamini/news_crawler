ئیحسان چەلەبی، بەڕێوەبەری ناحیەی سیدەکان بە تۆڕی میدیایی رووداوی راگەیاند، رێگای کوچی هاجەر لە سیدەکانەوە بەرەو سنوورەکانی باکووری کوردستان دەڕوات و "دانانەوەی تی ئێن تییەکە نوێیە و لەلایەن پەکەکە دانراوەتەوە".  لە بەشێکی دیکەی قسەکانیدا بەڕێوەبەری شارۆچکەکە دەڵێت، ئەو ئۆتۆمبێلەی بەر تی ئێن تییەکە کەوتووە لە جۆری پیکاب نیسانە  شۆفێرەکەی ناوی فەیسەڵ جەميل ئەحمەدە و تەمەنی ٣٠ ساڵە و دانیشتووی گوندی سۆریای سەر بە ناحیەی بجیلە و خێزاندارە و بە ئامانجی لێکردنەوە و کۆکردنەوەی گژوگیای بەهاری چووەتە ئەو شوێنە.      بەهرام عەریف یاسین، فەرماندەی فەرماندەیی هەڵگوردی هێزی پێشمەرگە بە رووداوی راگەیاند، "تی ئێن تییەکە لەلایەن پەکەکەوە چێنراوە و پێشتر فەرماندەیی هەڵگورد ئەو رێگەیە و چەند رێگەیێکی دیکەشیان داخستووە بۆ ئەوەی خەڵکی رووی تێنەکەن و دەمانزانی کە پەکەکە تی ئێن تیی داناوەتەوە، بەڵام بە شەو بەربەستیان لە بەردەم رێگە لاداوە و چوونەتە کوێستانەکە".     هەروەها بەهرام عەریف دەشڵێت، پەکەکە زۆربەی رێگەکانی سنوورەکەی تی ئێن تیڕێژ کردوون و داوا لە خەڵک دەکەن سەردانی شوێنەکان نەکەن.     سەرەتاکانی مانگی ئادار لە گەرووی سینگانی سیدەکان، تی ئێن تی بە دوو پێشمەرگەی هێزی سیدەکانی فەرماندەیی هەڵگورد تەقییەوە و یەکێکیان بەوهۆیەوە گیانی لەدەستدا. ئەوکات فەرماندەیی هەڵگورد بە تۆڕی میدیایی رووداوی راگەیاند، تی ئێن تییەکە لەلایەن پەکەکەوە دانراوە و ئەو دوو پێشمەرگەیەش بە ئۆتۆمبێل بە سەریدا رۆیشتوون.     دواتر هەپەگە لە راگەیێندراوێکدا رەتیکردەوە کە تی ئێن تییەکە لەلایەن گەریلاکانی پەکەکەوە دانرابێت و ئاماژەی بەوە کردبوو، ئەو دوو پێشمەرگەیە چووبوونە ناوچەی قەدەخەکراو.