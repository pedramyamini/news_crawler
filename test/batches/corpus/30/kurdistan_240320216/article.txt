شێخ عومەر بەرزنجی، باڵیۆزی عێراق لە قەتەر کە یاوەری وەزیری دەرەوەی ئەو وڵاتەی بۆ عێراق کردووە، بە رووداوی راگەیاند، محه‌ممه‌د بن عه‌بدولڕه‌حمان ئال سانی کاتژمێر ١٤: ٠٠ی دوای نیوەڕۆی ئەمڕۆ چوارشەممە لە بەغداوە بەرەو هەولێر بەڕێدەکەوێت.  شێخ عومەر بەرزنجی گوتی وەزیری دەرەوەی قەتەر پێش کاژێر ١٥: ٠٠ دەگاتە شاری هەولێر و لەگەڵ سەرۆکی هەرێمی کوردستان و سەرۆکی حکومەتی هەرێمی کوردستان کۆدەبێتەوە، رەنگە جەنابی سەرۆک مەسعود بارزانیش ببینێت.  قەتەر کە وڵاتێکی گرنگی کەنداو و ناوچەکەیە، تاوەکو ئێستا کۆنسوڵخانەی لە هەرێمی کوردستان نییە، سەبارەت بەکردنەوەی کۆنسوڵخانەی قەتەر لە هەرێمی کوردستان، بەرزنجی گوتی: "کۆنسوڵخانەی گشتیی قەتەر دەکرێتەوە و خۆیشم ئیشم بۆ ئەم بابەتە کردووە".  تائێستا ٤١ کۆنسوڵخانە و نوێنەرایەتی و نووسینگەی کۆنسوڵخانە و بازرگانیی وڵاتان لە هەرێمی کوردستان کرانەتەوە. بە کردنەوەی کۆنسوڵخانەکەی، قەتەر دەبێتە هەشتەمین وڵاتی عەرەبی نوێنەرایەتی خۆی لە هەولێر بکاتەوە.