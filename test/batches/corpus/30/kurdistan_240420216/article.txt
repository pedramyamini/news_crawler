لەو پێشنیازانەی لە کۆبوونەوەی ٢١ی نیسان بە ئامادەبوونی بەڕێوەبەری گشتیی گومرگ، بەڕێوەبەری گشتیی دیوانی وەزارەتی ناوخۆ، بەڕێوەبەری گشتیی هاتووچۆی هەرێمی کوردستان و بەڕێوەبەرانی هاتووچۆی پارێزگاکانی هەولێر، سلێمانی و دهۆک کراوەو واژۆیان کردووە، داوای هەڵوەشاندنەوەی ماددەی شەشەمی رێنمایی ژمارە ٤ی ساڵی ٢٠٢٠ تایبەت بە هاوردەکردنی ئۆتۆمبێلی بەکارهاتوو کراوە و ئەم خاڵانە جێی ئەو بڕیارە دەگرنەوە:  - ژێرئاوکەوتوو و سووتاو و بڕاوە نەبێت.  - شاسی بڕاوە یان لەحیمکراو نەبێت.  - توکمەی دەرگا یان بانی بڕاوە نەبێت.  - هەردوو ئێرباگی شۆفێر و تەنیشت شۆفێر کاربکات.  هەروەها چەند براندێکی ئۆتۆمبێل لە ١٠ مۆدێل خوارتریش رێگە بە داخیلکردنیان دەدرێت، لەوانە: مێرسیدس، بی ئێم دەبلیو، ئاودی، تۆیۆتا، نیسان، شۆفرلێت، جیپ، فۆرد، ڤۆکس واگن، لاندرۆڤەر.  بەپێی ئەو پێشنیازەی بۆ ئۆتۆمبێلی خوارمۆدێل کراوە، بۆ هەر ساڵێک کەمتر لە مۆدێلی ساڵ ملیۆنێک و ٥٠٠ هەزار دینار باج دەخرێتە سەر ئەو ئۆتۆمبێلە.  سەبارەت بە هاوردەکردنی ئۆتۆمبێلی گرانبەها، کە نرخی لە ١٠٠ هەزار دۆلار زیاتر بێت، ١٠ مۆدێل کەمتر لە مۆدێلی ساڵ رێگەی پێدەدرێت، بەدەر لەو براندانەی لەسەرەوە ناویان هاتووە، بەڵام بە رسووماتی ١٥ % لە نرخی خۆی بە مەرجێک (invoice)ی رەسەنی لەگەڵ بێت.  یەکێکی دیکە لە پێشنیازەکان، داخیلکردنی ئۆتۆمبێلی لێدراوە، کە لەناو هەرێمی کوردستان چاکبکرێتەوە، لەکاتێکدا پێشتر لە وڵاتی ئیمارات چاکدەکرانەوە، بەڵام دەبێت بەتەواوی چاکبکرێنەوە ئینجا بخرێنە سەر شەقام، بەپێچەوانەوە بڕی ملیۆنێک دینار سزا دەدرێت.  بەپێی دوایین خاڵی پێشنیازەکان، ئاماژە بەوە کراوە، کە ٨٠ % ی رسووماتە دیاریکراوەکانی ئەو پێشنیازە بۆ وەزارەتی دارایی دەبێت و ٢٠ % ی دەخرێتە سەر حیسابی پەرەپێدانی هاتووچۆی پارێزگاکان.  بەپێی ئەو نووسراوە، هێشتا ئاوات شێخ جەناب، وەزیری دارایی و ئابووری و رێبەر ئەحمەد، وەزیری ناوخۆ واژۆی ئەو پێشنیازانەیان نەکردووە.