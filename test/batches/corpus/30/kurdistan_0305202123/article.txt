ئەمڕۆ ٠٣ - ٠٥ - ٢٠٢١ نێچیرڤان بارزانی، سەرۆکی هەرێمی کوردستان لە دوو دیداری جیا لەگەڵ هەریەک لە عەلی باپیر، سەرۆکی کۆمەڵی دادگەری و سەلاحەدین بەهائەدین، ئەمینداری یەکگرتووی ئیسلامی کۆبووەوە، بەپێی راگەیێندراوی سەرۆکایەتیی هەرێمی کوردستان، له هه‌ردوو ديداره‌كه‌دا رۆڵى سه‌رۆكايه‌تيى هه‌رێمى كوردستان وه‌ك چه‌ترى كۆكه‌ره‌وه‌ى هه‌مووان به به‌رزى هه‌ڵسه‌نگێنرا.  لە کۆبوونەوەکاندا جه‌خت له گرنگيى به‌رده‌واميى كارى پێكه‌وه‌يى و هه‌وڵدانى هه‌مه‌لايه‌نه‌ى لايه‌ن و پێكهاته‌كانى هه‌رێمى كوردستان له‌پێناو يه‌كڕيزى و ته‌باييدا كرايه‌وه.   هەروەها هه‌مووان هاوبۆچوون بوون كه رووبه‌ڕووبوونه‌وه‌ى ئاڵنگارییەکانی ئێستا و داهاتووى هه‌رێمى كوردستان و كاركردن بۆ هه‌بوونى چوارچێوه‌يه‌كى كارى هاوبه‌شى نێوان لايه‌نه‌كان له‌پێناو پاراستنى به‌رژه‌وه‌ندييه باڵاكانى هه‌رێمى كوردستاندا دوور له ناكۆكى و جياوازييه سياسييه‌كان، ئه‌ركى هه‌مووانه.  لەبارەی کۆبوونەوەکە رەنجە جەمال، پەیامنێری رووداو لە هەولێر رایگەیاند، هەوڵەکە ئەوەیە کە لەلایەن سەرۆکایەتیی هەرێمی کوردستان و سەرۆکایەتیی پەرلەمانی کوردستان لەم خولەی پەرلەمان، هەرێمی کوردستان ببێتە خاوەنی دەستووری خۆی، چونکە لە دەستووری عێراق رێگە بە هەرێمی کوردستان دراوە خاوەنی دەستووری خۆی بێت، بەڵام تاوەکو ئێستا هەرێمی کوردستان بێدەستوورە.  دەستەی سەرۆکایەتیی پەرلەمانی کوردستان داوای لە سەرجەم فراکسیۆنەکان کردووە تاوەکو ١٥ی ئایاری ٢٠٢١ سەرنج و تێبینییەکانیان لەبارەی پڕۆژەی دەستووری هەرێمی کوردستان بدەنە سەرۆکایەتیی پەرلەمان. مونا قەهوەچی، سکرتێری پەرلەمانی کوردستان بە تۆڕی میدیایی رووداوی راگەیاند بوو "لە دەستپێکی خولی ٥ی پەرلەمان، سەردانی سەرجەم لایەنە سیاسییەکان و پێکهاتەکانمان کرد تاوەکو کۆدەنگی بۆ نووسینەوەی دەستوور بەدەستبهێندرێت؛ زیاتر لە ٧٠ مادە کۆدەنگی و رێککەوتنی لەسەر کرا، بەڵام لە ٢٠١٩ دا لێکەوتەکانی کۆرۆنا کارەکانی راگرت".   لە ٢٥ - ٠٩ - ٢٠٠٩ پەرلەمان پڕۆژەی دەستووری پەسندکرد، بەڵام بەهۆی نەبوونی کۆدەنگی بۆ دەنگدانی هاونیشتمانیان هێڵدرایەوە؛ لە ئایاری ٢٠١٥ دا و بە بڕیاری پەرلەمانی كوردستان، لیژنەیەکی ٢١ کەسی حیزبەکان بەناوی "نووسینەوەی دەستووری هەرێمی کوردستان" دەستبەکاربوو.  بەپێی بەندی پێنجەمی دەستووری ٢٠٠٥ی عێراق، کە باس لە دەسەڵاتی هەرێمەکان دەکات: هەرێمی کوردستان دەستوورێک بۆخۆی دادەڕێژێت، هەڕەمی دەسەڵاتەکان و میکانیزمی بەکارهێنانی ئەو دەسەڵاتانە دیاری دەکات، بەمەرجێک ناکۆک نەبێت لەگەڵ دەستووری عێراقدا.  بەپێی یاسای ژمارە چواری ساڵی ٢٠١٥، لیژنەی ئامادەکردنی دەستوور ٩٠ رۆژ کاتی هەیە بۆئەوەی پڕۆژەی دەستوور بۆ گشتپرسی ئامادەبکات، بەڵام ئەگەر نەیتوانی ئەو کارە لەو ماوەیەدا تەواوبکات، کاتەکەی بۆ درێژدەکرێتەوە. دواتر دەبێت ئەو پڕۆژەیە لە پەرلەمان بە دەنگی دوو لە سەر سێی ئەندامان پەسند بكرێت.   دەقی راگەیێندراوی سەرۆکایەتیی هەرێمی کوردستان:  پاشنيوه‌ڕۆى ئه‌مڕۆ دووشه‌ممه ٢٠٢١/٥/٣ به‌ڕێز نێچيرڤان بارزانى، سه‌رۆكى هه‌رێمى كوردستان له هه‌ولێر به ياوه‌ريى به‌ڕێزان جێگرانى سه‌رۆك، سه‌ردانى هه‌ر يه‌ك له كۆمه‌ڵى دادگه‌ريى كوردستان و يه‌كگرتووى ئيسلاميى كوردستان كرد.  له دوو ديدارى جيادا له‌گه‌ڵ هه‌ر يه‌كه له به‌ڕێزان مامۆستا عه‌لى باپير سه‌رۆكى كۆمه‌ڵه‌ى دادگه‌ريى كوردستان و مامۆستا سه‌ڵاحه‌دين محه‌مه‌د به‌هائه‌دين ئه‌ميندارى گشتيى يه‌كگرتووى ئيسلاميى كوردستان و به‌رپرسانى هه‌ردوولا، بارودۆخ و پرۆسه‌ى سياسيى هه‌رێمى كوردستان، پرسى ئاماده‌كردنى ده‌ستوورى هه‌رێمى كوردستان، په‌يوه‌ندييه‌كانى هه‌ولێر - به‌غدا، هه‌ڵبژاردنه‌كانى داهاتووى عێراق و چه‌ند پرسێكى ديكه تاوتوێ كران.  له هه‌ردوو ديداره‌كه‌دا جه‌خت له گرنگيى به‌رده‌واميى كارى پێكه‌وه‌يى و هه‌وڵدانى هه‌مه‌لايه‌نه‌ى لايه‌ن و پێكهاته‌كانى هه‌رێمى كوردستان له‌پێناو يه‌كڕيزى و ته‌باييدا كرايه‌وه و ڕۆڵى سه‌رۆكايه‌تيى هه‌رێمى كوردستان وه‌ك چه‌ترى كۆكه‌ره‌وه‌ى هه‌مووان له‌مباره‌يه‌وه به به‌رزى هه‌ڵسه‌نگێنرا.  هه‌مووان هاوڕا بوون كه ڕووبه‌ڕووبوونه‌وه‌ى ته‌حه‌دييه‌كانى ئێستا و داهاتووى هه‌رێمى كوردستان و كاركردن بۆ هه‌بوونى چارچێوه‌يه‌كى كارى هاوبه‌شى نێوان لايه‌نه‌كان له‌پێناو پاراستنى به‌رژه‌وه‌ندييه باڵاكانى هه‌رێمى كوردستاندا دوور له ناكۆكى و جياوازييه سياسييه‌كان، ئه‌ركى هه‌مووانه.