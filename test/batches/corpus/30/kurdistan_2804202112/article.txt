سەرۆک مەسعود بارزانی لە گوتارەکەیدا لە وێبنارێک لەبارەی یادی ٣٠ ساڵەی راگەیاندنی هەرێمی نەفڕین لەرێگەی ئینتەرنیتەوە رایگەیاند: "بە درێژایی مێژوو ستەمێکی زۆر لە گەلی کوردستان کراوە، بەڵام لە ساڵانی دوای رژێمی بەعس و حوکمی رژێمی بەعس، کارەساتی گەورە بەسەر گەلی کوردستاندا هات. وەکو ئەنفال، کۆمەڵکوژی و کیمیاباران. ئەوەبوو بڕیاری ٦٨٨، بڕیاری دابینکردنی ناوچەی ئارام دەرفەتێکی زێڕینی رەخساند بۆ گەلی کوردستان، ئەو مەترسییانەش تا راددەیەکی زۆر نەمان و خەڵکەکەش گەڕانەوە سەر ماڵ و حاڵی خۆیان".  سەرۆک بارزانی لە درێژەی گوتارەکەیدا سوپاسی "سەرۆک بوش، سەرۆک میتران، مەدام میتران، سەرۆک ئۆزال و سەرۆکوەزیران جۆن مێجەری" کرد بۆ ئەو "هەڵوێستەیان و ئە بڕیارە بوێرەیان، کە دوای ئەوە گەلی کوردستان توانی ئیدارەی خۆی بکات و دامودەزگای شەرعی دابمەزرێنێت و هەڵبژاردن بکات و پەرلەمان و حکومەتی هەرێمی دامەزراند و کوردستان بووە پەناگەیەک بۆ هەموو لێقەوماوان و تێکۆشەرانی عێراقی".  سەرۆک مەسعود بارزانی جەختی کردەوە لەوەی کە "ئێستاش گەلی کوردستان نەگەیشتووەتە هەموو ئامانجەکانی و قۆناخی کۆتایی، هێشتا مەترسی زۆر گەورە هەیە لەسەر هەرێمی کوردستان" و  داوایکرد "ئەو پشتیوانی و پشتگیرییە بەردەوامبێت. داواکاریشم پاراستنی خەڵکی کوردستان لە ئەولەویەتی ئێوەدابێت".  کۆنفرانسەکە رۆژی چوارشەممە ٢٨ی نیسان کاژێر ١٧: ٠٠ بە کاتی هەولێر بەشێوەی ئۆنلاین بەڕێوەچوو و تۆڕی میدیایی رووداو سپۆنسەری میدیایی کۆنفرانسەکە بوو و گوتارەکانی گواستەوە.  دەقی گوتارەکەی سەرۆک بارزانی  سڵاو و رێزم بۆ بەشداربووان و بینەرانی بەڕێز، زۆر خۆشحاڵم کە بەشدار دەبم لە یادکردنەوەی سییەمین ساڵیادی دامەزراندنی ناوچەی ئارام، کە ئەمە یادکردنەوەی رووداوێکی زۆر گرنگ و گەورەیە لە مێژوودا.  ئەوسا گەلی کوردستان تووشی کارەساتێکی گەورە هاتبوو، کۆچڕەوی ملیۆنی بوو، هەموو خەڵکی کوردستان رووی لە سنوورەکانی ئێران و تورکیا کردبوو، چونکە رژێمی عێراق دوای تێکشکانی لە کوێت، بە داخەوە سوودی لە چەند کەلێنێک وەرگرت لە رێککەوتنی سەفوان، پاشماوەی سوپاکەی بۆ سەرکوتکردنی راپەڕینی خەڵکی باشوور بەکارهێنا و ٣ فیرقەی پاسەوانی کۆماریشی هێنابووە کوردستان.  ئەوکاتە خەڵکی کوردستان ترسی ئەوەیان هەبوو جارێکی دیکە ئەنفال و کیمیاباران بکرێنەوە، هەموویان کۆچیان کردو روویان کردە سنوورەکانی ئێران و تورکیا، پێشمەرگەش نە هێزێکی وا گەورەی هەبوو لەو کاتەدا، نە چەکێکی وای هەبوو، بەڵام قارەمانانە بەرگرییان کردو لە زۆر شوێن توانیان پێشڕەوی سوپای عێراقی بووەستێنن.  بە درێژاریی مێژوو ستەمێکی زۆر لە گەلی کوردستان کراوە، بەڵام لە ساڵانی دوای رژێمی بەعس، حوکمی رژێمی بەعس، کارەساتی گەورە بەسەر گەلی کوردستاندا هات. وەکو ئەنفال، کۆمەڵکوژی و کیمیاباران.  ئەوەبوو بڕیاری ٦٨٨، بڕیاری دابینکردنی ناوچەی ئارام دەرفەتێکی زێڕینی رەخساند بۆ گەلی کوردستان، ئەو مەترسیانەش تا راددەیەکی زۆر نەمان و خەڵکەکەش گەڕانەوە سەر ماڵ و حاڵی خۆیان.  لێرەدا دەمەوێت ئەوە بە بیر جەنابی جەیمس بەیکەر، وەزیری دەرەوەی ئەمریکا بهێنمەوە، کە لە هاوینی ساڵی ١٩٩٢، کە ئەوکات وەکو شاندی ئۆپۆزسیۆن چووینە واشنتن و لە وەزارەتی دەرەوە پێشوازی لێکردین، باسی هەستی خۆی کرد لەوکاتەی سەردانی ئاوارەکانی کردبوو لە سنووری تورکیا و گوتی ئەو دیمەنانەی بینیم هەتا ماوم لە بیرم ناچێت، ئەوەندە دڵتەزێن بوون، چاوەڕێم نەکرد تاوەکو بگەمەوە شوێنی خۆم، هەر لەناو فڕۆکە پەیوەندیم بە سەرۆک بوشەوە کرد و داوام لێکرد هەرچی زووە کارێک بکرێت بۆ ئەوەی ئەو خەڵکە بگەڕێنەوە بۆ سەر جێگای خۆیان و پارێزراو بن.  لێرەدا بە پێویستی دەزانم سوپاسی سەرۆک بوش و سەرۆک میتەران و مەدام میتران و سەرۆک ئۆزال و سەرۆکوەزیران جۆن مێجەر بکەم بۆ ئەو هەڵوێستەیان و ئە بڕیارە بوێرەیان، کە دوای ئەوە گەلی کوردستان توانی ئیدارەی خۆی بکات و دامودەزگای شەرعی دابمەزرێنێت و هەڵبژاردن بکات و پەرلەمان و حکومەتی هەرێمی دامەزراند و کوردستان بوو بە پەناگەیەک بۆ هەموو لێقەوماوان و تێکۆشەرانی عێراقی.  هەروەها بە پێویستی دەزانم سوپاسی جەنەراڵ گارنەر و ئەو ئەفسەرانە بکەم کە ئەوکات لەگەڵی بوون، لەوانە جەنەراڵ جێم جۆنس، جەنەراڵ جۆن ئەبی زێد، کۆلۆنێل ناپ و هەموو ئەو ئەفسەرانەی وڵاتانی دیکە کە هاوپەیمان بوون و هاتن ناوچەی ئارامیان دامەزراند.  ئێستاش گەلی کوردستان نەگەیشتووە بە هەموو ئامانجەکانی و قۆناخی کۆتایی، هێشتا مەترسی زۆر گەورە هەیە لەسەر هەرێمی کوردستان، داواکارم ئەو پشتیوانی و پشتگیرییە بەردەوامبێت. داواکاریشم پاراستنی خەڵکی کوردستان لە ئەولەویەتی ئێوەدابێت.  جارێکی دیکە زۆر سوپاس، سوپاسی نوێنەرایەتی حکومەتی هەرێمیش دەکەم بۆ رەخساندنی ئەم دەرفەتە. سوپاس