هیوا حوسامەدین، پەیامنێری رووداو لە کەرکووک رایگەیاند، ئێوارەی ئەمڕۆ یەکشەممە لە گوندی قولی بەگی سەر بە شارەدێی شوان لە سنووری کەرکووک، فێنک تاھیر کە خوێندکاری زانکۆ بووە لە زانکۆی کەرکووک، بە دوو گوللە کۆتایی بە ژیانی خۆی ھێناوە.  لە دوایین پۆستیدا لە فەیسبووکەکەی بەبۆنەی رۆژی جیهانیی شێرپەنجە ٠٤ - ٠٢ - ٢٠٢١ نووسیویەتی "منێک کە لە ژانەوە هاتووم، تاوەکو بژیم، دەمویست هەموو جەنگەکان هی من بووان، تاوەکو تۆ ئەوینێکی ویستداربووایت... ".  نەژاد ئەحمەد وەکو شایەتحاڵێکی رووداوەکە بە تۆڕی میدیایی رووداوی راگەیاند "کچەکە تەمەنی ٢٠ ساڵ بووە و ماوەیەکی زۆرە تووشی نەخۆشیی شێرپەنجە بووە و بەم دواییانە دەگوترا نەخۆشیەکە بە تەواوی جەستەیدا تەشەنەی سەندووە، بۆیە کاژێر ٠٦: ٠٠ی ئێوارەی ئەمڕۆ بە دوو گوللە کۆتایی بە ژیانی خۆی ھێنا".  تەرمی فێنک تاھیر رەوانەی پزیشکی دادی کەرکووک کراوە و ھێزە ئەمنییەکانیش لە شوێنی رووداوەکە دەستیان بە لێکۆڵینەوە کردووە.