سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند: "سەر لە بەیانی ئەمڕۆ چوارشەممە، کچێک کە مەزەندە دەکرێت تەمەنی ١٥ ساڵ بێت لەسەر پردی وڵوبە لە سەنتەری شاری سلێمانی، کەوتووەتە خوارەوە و گیانی لەدەستداوە".   بە گوتەی سەرکەوت ئەحمەد، هەر دوای رووداوەکە تیمەکانی پۆلیس گەیشتوونەتە شوێنی رووداوەکە، دوای لێکۆڵینەوەی سەرەتایی بۆیان دەرکەوتووە کچەکە بە مەبەست خۆی هەڵداوەتە خوارەوە، بەڵام ئەوەش بە تەواوی یەکلایی نەبووەتەوە، چونکە لە کاتی رووداوەکەدا کەس نەیبینووە.  سەبارەت بە ناسنامەی کچەکە، سەرکەوت ئەحمەد گوتی: "کچەکە نەناسراوەتەوە، چونکە هیچ ناسنامەیەکی پێ نییە، تەنیا جزدانێکی پێبووە ئەویش هیچی تێدا نەبووە، کچەکە پانتۆڵێکی رەش و کراسێکی سپی لە بەردابووە".  بەپێی زانیارییەکان، کچەکە لە کاتی خۆهەڵدانی لەسەر پردەکە، کەوتووەتە سەر تاکسییەک، ئێستا شۆفێری  تاکسییەکە لە بنکەی پۆلیسی سەیوان دەستبەرسەرە.  هەر سەبارەت بەو رووداوە سامان نادر، بەڕێوەبەری فریاکەوتنی خێرای سلێمانی بە تۆڕی میدیایی رووداوی گوت: "کچێک لە پردی وڵوبە کەوتووەتە خوارەوە تیمەکانی تەندروستیی چوونەتە شوێنی رووداوەکە، پێش گەیشتن بە نەخۆشخانە گیانی لە دەستداوە، ئێستا تەرمەکەی لە  دادپزیشکیی سلێمانییە".