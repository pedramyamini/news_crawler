دکتۆر فەرهاد ئیسماعیل، بەڕێوەبەری بەشی خۆپاراستن لە تەندروستیی دهۆک، لەکاتی بەشداریکردنی لە بوولتەنی هەواڵەکانی کاژێر ١٠: ٠٠ی تۆڕی میدیایی رووداو، لەبارەی رەوشی تەندروستیی تووشبووانی کۆرۆنا لە سنووری پارێزگای دهۆک و رێگەکانی خۆپارێزی لە کۆرۆنا رایگەیاند: " ئێمە ئێستا لە دەستپێک یاخود لەنێو شەپۆلی دووەمی هاتن و بڵاوبوونەوەی کۆرۆناین، ئەمەش چاوەڕوانکراوبوو، ئێستاش رۆژ بە رۆژ ژمارەکان بەرەو هەڵکشان دەچێت، لەوبارەیەوەش ئێمە هەموو ئامادەکارییەکمان بۆ ئەو مەبەستە کردبوو، بەڵام پابەندی خەڵک بە رێنوێنییە تەندروستییەکان و خۆپارێزی وەکو پێویست نییە".  بە بڕوای دکتۆر فەرهاد ئیسماعیل باشترین رێگە بۆ پێشگرتن لە بڵاوبوونەوەی ڤایرۆسی کۆرۆنا لەم قۆناخەدا "زیاتر پابەندی خەڵکە بە رێنوێنییە تەندروستییەکان بۆ ئەوەی ژمارەکە روو لە کەمبوونەوە بکات و بتوانین بە باشترین شێوە چارەسەری نەخۆشەکان بکەین".  لەبارەی هۆکاری گیانلەدەستانی ئافرەتێکی دووگیانی تەمەن ٢٣ ساڵ لە دهۆک، بەڕێوەبەری بەشی خۆپاراستن لە تەندروستیی دهۆک دەڵێت: "گیان لەدەستدان هەر دەبێت، چونکە ژمارەی نەخۆشەکان یەکجار زۆر بووە، هەندێک لە تووشبووانی کۆرۆنا پێشتر نەخۆشی دیکەیان هەبووە، بەڵام پێیان نەزانیوە کە ئەو نەخۆشیانەش هۆکارێکن لەوەی مەترسی بکەوێتە سەر ژیانیان، ژنی دووگیانیش پێویستە زیاتر لە هەر کەسێکی دیکەی ئاسایی خۆی بپارێزێت، چونکە دووگیانی یەکێکە لە هۆکارە مەترسیدارەکان و مەترسی زیاترە لە کەسێکی ئاسایی، چونکە بەرگری لەشی ئافرەتێکی دووگیان کەمترە لە ئافرەتێک کە دووگیان نەبێت، بۆیە دەبێت زیاتر لە خەڵکی دیکە ئافرەتانی دووگیان خۆیان بپارێزن".  دکتۆر فەرهاد ئیسماعیل ئاماژە بەوە دەدات، زۆربەی هەرە زۆری تووشبووانی ئێستای کۆرۆنا، "لە جۆرە گۆڕاوەکەن و ئەمەش هۆکارە لەوەی زۆرتر ڤایرۆسەکە بڵاوببێتەوە".  لە رووی پێداویستی پزیشکی و سەرچاوەی مرۆییەوە لە نەخۆشخانەکانی دهۆک، دکتۆر فەرهاد ئیسماعیل گوتی: "بەو پێیەی هاتنی ئەو شەپۆلە چاوەڕوانکراوبوو، ئێمە لە مانگی رابردوو پلانی خۆمان دانابوو وەکو ئامادەکارییەک بۆ ئەو قۆناخە، نەخۆشخانەکانمان ئامادەکردبوو هەم لە رووی سەرچاوەی مرۆیی و هەم لە رووی دەرمان و پێداویستیە پزیشکییەکان، هاوکات یەکەکانی چاودێری چڕی و ژمارەی تەختەکانیشمان زیادکردووە بۆ ئەوەی پێشوازی لە نەخۆشەکان بکەین، بەڵام لەگەڵ ئەوەش ژمارەی نەخۆش رووی لە زیادبوونە، ئەگەر خەڵک پابەند نەبێت ئەوا لە توانی ئێمە دەردەچێت، لەگەڵ ئەوەش پلانی ئەوەمان داناوە ئەگەر بێت و جێگەش نەمێنێت نەخۆشخانەی دیکە بۆ ئەو مەبەستە بەکار بهێنن".  لە چەند رۆژی رابردوو ئامارەکانی تووشبوون بە کۆرۆنا لە پارێزگاکانی هەرێمی کوردستان لە هەڵکشاندایە، شەوی رابردوو لە یەکێک لە نەخۆشخانەکانی تایبەت بە تووشبووانی کۆرۆنا لە دهۆک ژنێکی دووگیانی تەمەن ٢٣ ساڵ دوای چوار رۆژ تووشبوون بە کۆرۆنا گیانی لەدەستدا. ژنەکە ناوی لۆلاڤە و خەڵکی بامەڕنێ بووە. ماوەی ساڵ و نیوێک دەبێت ژیانی هاوژینی پێکهێناوە و یەکەم سکی بووە.