عەمید ئاسۆ شێخ تەها، بەڕێوەبەری پۆلیسی سلێمانی بە تۆڕی میدیایی رووداوی گوت، تۆمەتبارەکە لە سنووری قەزای چەمچەماڵ لەلایەن هێزەکانیانەوە دەستگیرکراوە و بەپێی ماددەی ٤٠٦ لە یاسای سزادانی عێراقی دەستبەسەر کراوە.   کوژراوەکە تەمەنی ٤٥ ساڵان بووە و دانیشتووی کۆمەڵگەی خاڵخاڵان بووە. پۆلیسی سلێمانی بە رووداوی گوت، دەستیان بەسەر ئەو چەکەدا گرتووە کە تاوانەکەی پێ ئەنجامدراوە و لە جۆری کڵاشنیکۆڤ بووە.   بەپێی زانیارییەکانی هیوا حوسامەدین، پەیامنێری رووداو لە کەرکووک، رووداوەکە بەهۆی کێشەی کۆمەڵایەتییەوە بووە، مامی کوڕەکە بەوەی زانیوە کە کچەکەی لەگەڵ برازاکەی کێشەیان هەبووە، بۆیە چووەتە ماڵیان بۆ ئەوەی کچەکەی بباتەوە، بەڵام دەمەقاڵێ لەنێوان زاوا و خەزووریدا دروستبووە و زاواکە گوللەیەکی ناوە بە سەری خەزوورییەوە.  ئەو کەسەی کوژراوە ماوەی دوو ساڵە کچەکەی خۆی داوەتە برازاکەی و دوو منداڵیان هەیە. هاوکات "ئەمە جاری سێیەمە ئەو پیاوە بەهۆی کێشەی کچ و زاواکەی دەچێتە ماڵیان. "  کۆمەڵگەی خاڵخاڵان دەکەوێتە دەستی راستی زێی بچووک لە نزیک ناحیەی تەقتەق و لە رووی ئیدارییەوە سەر بە شارۆچکەی شوانی پارێزگای کەرکووکە و لەژێر کۆنترۆڵی حکومەتی هەرێمی کوردستاندایە. لەلایەن هێزەکانی ئاسایش و پێشمەرگەوە دەپارێزرێت.  هاوکات پۆلیسی سلێمانی لە راگەیێندراوێکدا ئاماژەی بەوە کردووە، تۆمەتبارەکە ناوی (د. و. ئـ)ـە و لەدایكبووی ١٩٩٤ ـە و لەلایەن هێزەكانی بەشی پۆلیسی چەمچەماڵ، بنكەی پۆلیسی قەرەناو دەستگیرکراوە.