فەرمانگەی میدیا و زانیاریی حکومەتی هەرێمی کوردستان، لە راگەیێندراوێکدا ئەمڕۆ چوارشەممە ٢١ی نیسانی ٢٠٢١ بڵاویکردووەتەوە،  کۆبوونەوەکەی ئەمڕۆی ئەنجوومەنی وەزیران چەند تەوەرێک لەخۆ دەگرێت لە گرنگترینیان، دوا پێشهاتەکانی بواری ئاسایش لە هەرێمی کوردستان و هێرشەکانی ئەم دواییەی سەر فڕۆکەخانەی نێودەوڵەتیی هەولێر و رەوشی لێکۆڵینەوە و هەڵوێستی نێودەوڵەتی لەوبارەیەوە.  هەفتەی رابردوو ١٤ی نیسانی ٢٠٢١، وەزارەتی ناوخۆی حکومەتی هەرێمی کوردستان رایگەیاند، بە فڕۆکەیەکی بێفڕۆکەوانی بۆمبهەڵگر هێرش کراوەتە سەر بنکەی سەربازیی هاوپەیمانی نێودەوڵەتیی دژی داعش، لە نزیک فڕۆکەخانەی نێودەوڵەتیی هەولێر.   سەبارەت بە تەوەری دیکەی کۆبوونەوەکە، لەو راگەیێندراوەی فەرمانگەی میدیا و زانیاریی حکومەتی هەرێمی کوردستان هاتووە، "لە کۆبوونەوەکە تاوتوێی خستنەڕووی هێڵە گشتییەکانی رەشنووسی یاسای بودجەی هەرێمی کوردستان بۆ ساڵی ٢٠٢١ لە بوارەکانی داهات و خەرجی و قەرز و پابەندە داراییەکان و کورتهێنان دەکات".  مانگی ئاداری ئەمساڵ ئەنجوومەنی نوێنەرانی عێراق بودجەی گشتی عێراقی بۆ ساڵی ٢٠٢١ پەسندکرد و پشکی هەرێمی کوردستانی بەرێژەی ١٣.٩ % ـی بودجە دیاریکرد، دواتر حکومەتی هەرێمی کوردستان ئاشکرایکرد خێرا دەست بە هەنگاوەکانی ئامادەکردنی رەشنووسی بودجەی هەرێمی کوردستان بۆ ساڵی ٢٠٢١ دەکرێت بۆ ئەوەی پەرلەمانی کوردستان لە زووترین کاتدا پەسەندی بکات.