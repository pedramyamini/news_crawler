لە پارێزگای ورمێ جگە لە سێ شار کە رەوشیان نارنجی، واتە لە ئاستی مەترسیدار دایە، رەوشی کۆرۆنا لە هەموو شارەکانی دیکەی ئەو پارێزگایەدا لە ئاستی سوور، واتە (زۆر مەترسیدار)دایە.  عەلیڕەزا رەئیسی، گوتەبیژی ناوەندی بەرەنگاربوونەوەی کۆرۆنای ئێران دەڵێ: تووشبوون بە کۆرۆنا لەم شەپۆلەدا هاوشێوەی تەقینەوە تەشەنە دەستێنێ و پێشبینی دەکرێ ئەم بارودۆخە ئەم هەفتەیە و هەفتەی داهاتووش بەردەوام دەبێت.  عەلیڕەزا رەئیسی دەڵێت: "لە هەفتەی رابردوو لە هەموو ئێراندا هەزار و ٨٠٠ کەس بەهۆی کۆرۆناوە مردوون و ٢٠ هەزار کەسیش لە نەخۆشخانەکان خەوێنراون، ئەوەش لە کاتێکدایە کە هێشتا نەگەیشتووینەتە لووتکەی ئەم شەپۆلەی کۆرۆنا".  بەرپرسانی تەندروستی هۆکاری ئەم شەپۆلە قورسەی کۆرۆنا بۆ کڕینی پێداویستی بۆ نەورۆز، گەشتەکانی رۆژانی پشووی نەورۆز و دابەزینی ئاستی پابەندییەکان بە رێوشوێنە تەندروستییەکان دەگەڕێننەوە.