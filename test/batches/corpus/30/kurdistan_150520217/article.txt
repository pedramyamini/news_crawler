ئەمەل جەلال، سەرۆکی دەستەی گشتیی گەشتوگوزاری هەرێمی کوردستان بە رادیۆی رووداوی راگەیاند: "هەندێک لەو گەشتیارانەی هاتوونەتە شارەکانی کوردستان بەر لە دەرچوونی بڕیارەکە بووە، بۆیە هیچ ئامارێک ورد لەبەردەستدانییە لەوەی بزانین چەند گەشتیار هاتوونەتە پارێزگاکانی هەرێمی کوردستان".  بە گوتەی ئەمەل جەلال، بڕیاری قەدەخەی هاتووچۆ و داخستنی بازگەکان لەلایەن هەرێمی کوردستان و ئەو قەدەخەیەی حکومەتی عێراق راگەیاندبوو، "لە رێکارە خراپەکانە کە وایکردووە رۆژ بە رۆژ کەرتی گەشتوگوزار زیانی گەورەی بەربکەوێت و رووبەڕووی داڕمانی گەورە بێتەوە".  لە بەشێکی دیکەی قسەکانیدا سەرۆکی دەستەی گشتیی گەشتوگوزار ئاماژە بەوە دەدات هیچ ئامارێکی وردیان لە بەردەستدا نییە تاوەکو بزانن چەند گەشتیار هاتوونەتە هەرێمی کوردستان و سەبارەت بە چوونی ئەو ژمارەی زۆرەی گەشتیاریش بۆ پارێزگای سلێمانی گوتی: "تێبینی ئەوەم نەکرد کە بازگەکانی پارێزگای سلێمانی سەردانیکەرێکی زۆری بۆ هاتبێت، جگە لەوەی تەنیا گەشتیاری نێوخۆییە. بۆیە لە رووی داهات و هاتنیشەوە زۆرجار قسە لەسەر ئەوە دەکرێت کە پارێزگای سلێمانی زۆرترینی گەشتیاری بۆ هاتووە، بەڵام لە رابردووشدا تێبینی ئەوەمان کردووە، ئێمە لە جەژنی نەورۆزدا باسمان لە هاتنی گەشتیار کرد، باسمان لە سەردانەکان کرد لەرووی ئامارەوە، ئێمە بڵاومان کردەوە سلێمانی باسی لە ١٠ هەزاری دەکرد، بەڵام هەولێر باسی لە ٨٥ هەزاری کرد، کەواتە هیچ ئامارێکی ورد نییە کە بزانێت رێژەکە لە سلێمانی زیاترە بۆ نموونە لە پارێزگاکانی دیکە".  سەبارەت بە نەمانی جێگە لە هۆتێل و مۆتێلەکانی سلێمانی ئەمەل جەلال دەڵێت: "ئەمانە هەمووی دەنگۆیە، هیوادارم وابێت ئەوەندە گەشتیار روو لە پارێزگاکانی هەرێمی کوردستان بکەن ببێتە مایەی بەرزبوونەوە و باشکردنی ئاستی داهاتی هۆتێل و مۆتێل و رێستورانتەکان، بەڵام ئەوەی من دوو رۆژە لە سلێمانیم سەردانی شوێنەکان دەکەم قەرەباڵخییەکی ئەوتۆ نابینم لە هیچ شوێنێک لەو شوێنانەی کە پێشبینی ئەوە دەکرێت کە جێگە نەماوە لە هۆتێل و چێشتخانەکان".  بە گوتەی ئەمەل جەلال، لەگەڵ پارێزگاری هەولێرش بە دڵگرانییەوە باسی ئەوەیانکردووە ئەگەر بێت، "قەدەخەی هاتووچۆ بەو شێوازە بمێنێتەوە زیانێکی گەورە بەر کەرتی گەشتوگوزاری و بە تایبەتی هۆتێل و رێستورانتەکان دەکەوێت. بۆیە دوای جەژن دادەنیشین بۆ ئەوەی بیر لەو رێگەچارانە بکەینەوە کە دەتوانین کارئاسانی بۆ کەرتی گەشتوگوزاری بکەین، داوامانکردووە ئەو گەشتیارانەی لە پارێزگاکانی عێراقەوە دێنە هەرێمی کوردستان رێککەوتنەکەمان لەسەر بنەمای ئەوانە بێت کە ڤاکسینیان وەرگرتووە لەگەڵ ئەوانەی پشکنینی پێشوەختەیان کردووە، واتە جۆرێک لە گۆڕانکاری لە رێکارەکان بکەین، بەڵام بەم تووندییە و بەو شێوازەی ئێستا زیانی گەورە بەر کەرتی گەشتوگوزاری دەکەوێت".