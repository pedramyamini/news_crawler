فازڵ حاجی، گوتەبێژی هاتووچۆی هەولێر دەڵیت، رووداوەکە کاژێر ٠٤: ٣٠ خولەکی ئێوارەی ئەمڕۆ لەسەر رێگەی هەولێر - گوێر لەنزیک هەزەی گوێر روویداوە، تێیدا ئۆتۆمبێلێکی پیکاب و ئەڤیۆیەکی تایبەت لە شوێنی پێچێک لەسەر یەکدی پێچیان کردووەتەوە و خەریکبووە تووشی پێکدادان ببن، بەو هۆیەشەوە دەمەقاڵێ لەنێوانیاندا دروستبووە.  بە گوتەی فازڵ حاجی، دوای دروستبوونی دەمەقاڵێ، لە ناوەندی رێگەکە ئۆتۆمبێلەکان وەستاون و شۆفێرەکانیان خەریکی قسەکردن بەیەکدی بوون، "بەبێ ئەوەی حیساب بۆ ئۆتۆمبێلەکانی دوای خۆیان بکەن، لەوکاتەشدا ماتۆڕسکیلێکی خێرا لەدواوە هات کە شۆفێر و سەرنشینێکی لەسەربووە و خۆی کێشا بە دواوەی پیکابەکەدا کە رێگەکەی داخستبوو".  وەکو لە ڤیدیۆکەدا دەردەکەوێت، لەوکاتەدا ماتۆڕسکیلەکە دەیەوێت ئەو ئۆتۆمبێلە وەستاوانە تێپەڕێنێت، بارهەڵگرێکی گەورە لە دوایەوە دێت و لە ئاستی ئۆتۆمبێلە وەستاوەکان بارهەڵگرەکە لە ماتۆڕسکیلەکە دەدات و ماتۆڕسوارەکە و ئەو سەرنشینەی لەگەڵیدایە دەکەونە خوارەوە.  گوتەبێژی هاتووچۆی هەولێر دەڵێت "لەگەڵ کەوتنە خواری شوفێری ماتۆڕسکیلەکە، سەری کەوتە ژێر تایەکانی دواوەی بارهەڵگرەکە، بەداخەوە هەر لە شوێنی رووداوەکە ماتۆڕسوارەکە گیانی لەدەستدا".  شۆفێری پیکابەکە و ئەڤیۆ تایبەتەکەش کە هەردووکیان خەتاباری رووداوەکە بوون، بە گوتەی فازڵ حاجی هەڵاتوون و شوێنی رووداوەکەیان جێهێشتووە.  لەکاتی لێکۆڵینەوەدا رێژەی خەتاباری ٥٠ % بۆ پیکاب و ٣٠ % بۆ ئەڤیۆ و ٢٠ % بۆ ماتۆڕسکیل دانرا.  گوتەبێژی هاتووچۆی هەولێر نووسیویەتی "تکایە شەقام و رێگەکان شوێنی ململانێ و شەڕکردن و تەسفیەی حسابات نین، ناکرێت بۆ دەستهەڵشەقاندنێک یان جنێودانێک بەیەکدی لەسەر شتێکی پڕوپووچ، مرۆڤێک بکەنە قوربانی".