دکتۆر دیار ئیبراهیم، بەڕێوەبەری گشتیی تەندروستیی راپەڕین بە تۆڕی میدیایی رووداوی راگەیاند، "راستە کۆرۆنا بەردەوامە و خەڵکی زیاتر تووشبوون، بەڵام نیشانە و کاریگەرییەکانی وەکو پێشووتر نییە، بەگشتی کۆرۆنا لە سنووری ئیدارەی راپەڕین لە کۆنتڕۆڵدایە، خزمەتگوزاریی باش بەو تووشبووانە دراون کە لە ناوەندە تەندروستییەکان دان. "  رێژەی تووشبووانی کۆرۆنا لە ئیدارەی راپەڕین بە جۆرێکە لە نەخۆشخانەی ژیان چوار کەس خەوێنراون، لە نەخۆشخانەی قەڵادزێ ١٢ کەس خەوێنراون، ئامارەکەش لە گۆڕاندایە.  لە بەشێکی دیکەی قسەکانیدا دکتۆر دیار ئیبراهیم گوتی، "هیچ نەخۆشێک لە سنووری ئیدارەی راپەڕین لەژێر ئامێری هەناسەدانی دەستکرددا نییە، تەواوی ئەو ١٦ تووشبووانەی لە نەخۆشخانەن تەمەنیان لەنێوان ٤٤ بۆ ٨٥ ساڵاندایە، سەرەڕای ئەوەی هەموویان نەخۆشیی درێژخایەنیان هەیە وەکو گوشاری خوێن و دڵ و هتد.. بەڵام تەندروستییان جێگیرە. "  تاوەکو ئێستا دوو جۆر ڤاکسین گەیشتووەتە هەرێمی کوردستان، کە پێنج هەزار ژەمی سینۆفارمی چینی و ٤٣ هەزار و ٣٠٠ ژەمی ئەسترازێنیکای بەریتانی - سوێدییە.  بەپێی راگەیێندراوی وەزارەتی تەندروستی، ٣٢ % ی ڤاکسینی بەردەست بەکارهێنراوە، بەم شێوەیەیە: دهۆک ٥٦ %، راپەڕین ٤٢ %، گەرمیان ٣٩ %، هەولێر ٢٦ %، کۆیە ٢٤ %، سلێمانی ٢٠ % و لە هەڵەبجەیش ١٦ % یان ڤاکسینیان بەکارهێناوە.  بەڕێوەبەری گشتیی تەندروستیی راپەڕین، گوتی: باشترین شوێن لە هەرێمی کوردستان بۆ بەکارهێنانی ڤاکسین سنووری ئیدارەی راپەڕینە. لە کۆی سێ هەزار و ٣٠٠ ڤاکسین، کە ٣٠٠ ـیان چینییەکەیە، هەزار و ١٧٦ کەس لە کارمەندانی تەندروستی، دەزگا ئەمنییەکان، کەسانی بەتەمەن و زۆر پێویست ڤاکسینیان وەرگرتووە. "  هەروەها بەڕێوەبەری گشتیی تەندروستیی راپەڕین، ئەوەی روونکردەوە بەردەوام پێویستیان بە هاوکارییە و گوتی: "لەماوەی یەک هەفتە نزیکەی زیاتر لە هەزار پشکنینمان ئەنجامداوە، ٧٠٠ کیت تاوەکو هەزار کیت بەشی چوار بۆ پێنج رۆژ دەکات".  بەپێی دواین راگەیێندراوی وەزارەتی تەندروستی (١٠/٤/٢٠٢١)، لە ٢٤ کاژێردا حەوت هەزار و ٣٦٧ پشکنینیان کردووە، ٦١٢ کەس تووشی کۆرۆنا بوون، ٣٨٤ تووشبوو چاکبوونەتەوە و ١١ کەسیش مردوون. لەوژمارەیە هیچ تووشبووێکی کۆرۆنا لە راپەڕین تۆمار نەکراوە، چوار تووشبووش چاکبوونەتەوە و هیچ مردنێکیش بە کۆرۆنا تۆمار نەکراوە.