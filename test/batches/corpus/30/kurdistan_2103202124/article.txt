وەک ساڵانی پێشووتر گوندی نێ لە شاری مەریوان نەورۆزی بە ئاڵای کوردستانەوە بەڕێکرد. هێزە ئەمنییەکان رۆژێک بەر لە نەورۆز بڵاوەیان پێکرابوو، تاوەکوو رێگریی بکەن لە بەڕێوەچوونی رێوڕەسمی ئەمساڵی نەورۆز. بەڵام لە دوانیوەڕۆی شەممەوە، گەنجان و مێردمنداڵان، دواتریش گەورەکانی گوندەکە، رژانە سەر راستەشەقامی نێ و ئاڵای کوردستانیان لەم گۆڕەپانە بەرزکردەوە.   دواتر گرژی لەنێوان دانیشتووانی گوندەکە و هێزە ئەمنییەکان روویدا کە دەگوترێت ٣ سەربازی هێزە ئەمنییەکان بریندار بوون. بەڵام  سەرەڕای پچڕانی ئینتەرنێت و کارەبای گوند، رێوڕەسمەکە بەردەوام بوو.  لە هەندێک لە گوندەکانی وەک سیسێر، نەستان و سوێروێی شاری سەردەشتیش، هێزە ئەمنییەکان بە خەڵکیان راگەیاندبوو رێگە نادەن رێوڕەسمی نەورۆز بەڕێوەببەن. بەپێی سەرچاوەیەک کە بۆ رووداوی پشتڕاستکردەوە، رۆژی هەینی ٨٥ کەس لە چالاکڤانانی شاری سەردەشت و گوندەکانی دەوروبەری بانگکرابوونە بنکەی سوپای پاسدارانی ئەو شارە و پێیان راگەیێندرابوو کە نابێ رێوڕەسمی نەورۆز بەڕێوە ببەن.   لە تەنگیسەریش کە رێوڕەسمی نەورۆزی ئەو گوندە ناوبانگێکی زۆری هەیە، چالاکڤانانی مەدەنی و خەڵکی گوند، سەرەڕای هەموو گوشارە ئەمنییەکان، ئاگری نەورۆزیان کردەوە.  زۆربەی گوند و شارەکانی رۆژهەڵاتی کوردستان وەک بۆکان، پیرانشار، سەقز، بانە و چەندین شوێنی دیکە، هەڕەشەی هێزە ئەمنییەکانییان لەسەر بووە کە بۆ کردنەوەی ئاگری نەورۆز گردنەبنەوە. بیانووەکەش لە رواڵەتدا بۆ رێگەگرتن لە بڵاوبوونەوەی پەتای کۆرۆنای گۆڕاوە کە لە یەک مانگی رابردووەوە هەواڵی تووشبوونی رۆژانەی خەڵک، میدیاکانی ئێرانی تەنیوە. بەڵام هاونیشتمانیان زۆر گوێیان بەو بیانووە نەدا و لە هەمیشە بە گوڕ و تینتر ئاگری نەورۆزیان کردەوە.