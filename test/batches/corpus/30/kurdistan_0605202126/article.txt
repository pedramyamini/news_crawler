لەو چوار مانگەی ئەمساڵدا ٢٢ كۆمپانیای دەرمان، ٢٢ کۆگای دەرمان و ١٠ دەرمانخانە سزادراون، ٣٠ کۆمپانیا و کۆگای دەرمانیش بەهۆی فرۆشتنی دەرمان بە شوێنی نایاسایی و بوونی دەرمانی نایاسایی لە کۆگاکانیان و خراپ کۆگاکردنەوە داخراون و پێبژاردنیان بۆ کراوە.  هەروەها لەو ماوەیەدا ١٤ کۆمپانیا و کۆگای دەرمان بەهۆی سەرپێچیی رێنوێنییەكانی گواستنەوەی دەرمان و سەرپێچی لە جێبەجێکردنی مەرجەکانی کۆگاکردنەوە، سزای پێبژاردنیان بۆ کراوە.  پەیوەندیدار بە دەرمانخانەکانەوە، بەهۆی بوونی سکاڵای هاونیشتمانیان لەبارەی گرانیی نرخی دەرمان و بوونی دەرمانی نایاسایی، ١٠ دەرمانخانە داخراون و پێبژاردنیان بۆ کراوە.  د. شێروان سادق، بەڕێوەبەری بەڕێوەبەرایەتیی کۆنترۆڵی جۆریی دەرمان (KMCA)، ئەمڕۆ پێنجشەممە ٦ی ئایاری ٢٠٢١ بە تۆڕی میدیایی رووداوی گوت "هەر کۆمپانیا یان کۆگا و دەرمانخانەیەک پابەندی رێنوێنییەکان نەبێت، چەندین سزای بۆ ئامادەیە. لای ئێمە تەندروستیی خەڵک لە سەروو هەموو شتێکەوەیە و پرسی دەرمان هەستیارە".  بەڕێوەبەری بەڕێوەبەرایەتیی کۆنترۆڵی جۆریی دەرمان (KMCA) ئەوەی خستەڕوو "بەهۆی زیادبوونی ژمارەی ستاف و دەرچوونی زیاتری لیژنەکانی چاودێریکردنی بازاڕ و ژمارەیەک بڕیار کە پەیوەستن بە کارمەندانمان و مەرجەکانی وەرگرتن و ئەو گۆڕانکارییانەی لە لیژنەکان ئەنجاممان داون، ئەمساڵ بەڕێوەبەرایەتییەکەمان بەراورد بە ساڵانی رابردوو کۆمپانیا و کۆگای زیاتری سزاداوە و سەرپێچیی زیاتری تۆمارکردووە".  د. شێروان سادق ئاماژەی بەوەش کرد، لە ئایندەدا ستافەکەیان و لیژنە و بنکەکانی چاودێریکردنی بازاڕ لە سەرجەم پارێزگاکانی هەرێمی کوردستان کارەکانیان زیاتر دەبێت و لەپێناو جێبەجێکردنی رێنوێنییەکانی پەیوەندیدار بە دەرمانەوە سزاکانیان توند دەکەن.  بەپێی ئامارەکانی بەڕێوەبەرایەتیی کۆنترۆڵی جۆریی دەرمان (KMCA)، لە هەرێمی کوردستاندا ٣٩٠ کۆمپانیای دەرمان تۆمارکراون، لەو ژمارەیە ٢٦٠ یان چالاکن و کار دەکەن، هەروەها ٧٥ کۆگای دەرمان لە پارێزگاکانی هەرێمی کوردستان هەن.