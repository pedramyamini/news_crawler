ئارام نەجات، سەرۆکى شارەوانیى چەمچەماڵ بە تۆڕی میدیایی رووداوی راگەیاند، "بەناچارى کرێکارى باخچەکانمان هێناوە و دەرەقەتى ئەو هەموو خۆڵ و زبڵە نایەین، بەڕاستى نازانین هۆکار چییە بە هەموو جۆرێک ئەم شارە پەراوێز دەخەن. "  مانگرتنەکە لە ئەمڕۆوە قەزاى دووکانیشى گرتەوە کە بە هەردوو قەزاکەوە سنوورى ٢١ شارەوانى دەگرێتەوە، کرێکارەکان دەڵێن نزیکەى دوو مانگە پارەمان وەرنەگرتووە، ئەو کرێکارە لە چینى هەرە هەژاری کۆمەڵگەن و بەشێکیشیان نەخۆش و خاوەن پێداویستیی تایبەتن.  رەمەزان محەممەد، ژینگەپارێزە و دەڵێت، "نزیکەى دوو مانگە مووچەم وەرنەگرتووە و حاڵمان زۆر خراپە، " محەممەد جەبار، ژینگەپارێزێکی دیکەیە و گوتی، "بەخوا قاچم تەواو نییە و پارەشمان پێنییە، بێ پارە هیچ ناکرێت. " ئەو گوتیشی سێ ملیۆن دیناری پێشینەی هاوسەرگیری قەرزارە و توانای نییە بیداتەوە.  هێرش کاکەبرا، ژینگەپارێزێکی دیکەیە، دەڵێت، "ئەوەى کە لە گیرفانمایە ئەو ٥ هەزار و ٢٥٠ دینارەیە ئەویش قەرزم کردووە. "  ئەم دیمەنە پڕ لە مێش و مەگەزانە، لە ساتەوەختێکدان دوێنێ رۆژى ژینگەى کوردستان بوو و چەندین دامەزراوە و رێکخراو داواى ژینگەیەکى پاکژیان دەکرد. ئارام شێخ عەزیز، چالاکوانى ژینگەییە و دەڵێت، "یاداشتێکی دووخاڵیمان دایە قایمقام و شارەوانى، کۆمپانیاکەش، بۆ ئەوەى مووچەى کرێکارەکان بدەن و دوانەکەوێت، بەڵام گوێیان نەگرت. "  کۆمپانیاى جێبەجێکارى پاککردنەوەى ناوچەى دووکان و چەمچەماڵ رۆژانە ٦٥٠ تۆن خۆڵ و خاشاک کۆدەکاتەوە و لەو دوو قەزایە نزیکەى هەزار کرێکار و کارمەندى هەیە، حکومەت چوار ملیارى کۆمپانیاکە قەرزارە و کۆمپانیاکەش نزیکەى ٥٠٠ ملیۆن دینارى پاککەرەوەکان قەرزارە.  جومعە فاتیح، سەرپەرشتیارى کۆمپانیاى پاککەرەوەی چەمچەماڵ بە تۆڕی میدیایی رووداوی راگەیاند، لە مانگی ١٢ ـەوە نووسراومان کردووە بۆ بودجە، بەڵام لەنێوان ئەنجوومەنى وەزیران و وەزارەتى شارەوانى، بێوەڵام ماوین. "