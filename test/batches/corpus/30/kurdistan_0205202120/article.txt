مستەفا چاوڕەش، فەرماندەی گشتیی هێزەکانی حەفتای پێشمەرگە لەمیانی بەشداریکردن لە بوولتەنی هەواڵەکانی کاژێر ١٦: ٠٠ی رووداو رایگەیاند، داعش سوود لە بۆشایی ئەمنیی نێوان پێشمەرگە و سوپای عێراق دەبینێت، بەڵام سوپای عێراق هەوڵی چارەسەرکردنی بۆشایی ئەمنی نادات.  فەرماندەی گشتیی هێزەکانی حەفتای پێشمەرگە گوتیشی، پێشمەرگە ئامادەی هەموو هەماهەنگییەکە، رێککەوتنەکانی نێوان پێشمەرگە و سوپای عێراق بە سەرپەرشتیی هاوپەیمانانە، بەڵام عێراق پابەندی نابێت.  لەبارەی زیادبوونی هێرشەکانی داعشەوە، مستەفا چاوڕەش ئەوەی خستەڕوو، سبەی دووشەممە ٠٣ - ٠٥ - ٢٠٢١ هەریەکە لە هێزەکانی ٧٠ و ٨٠ و وەزارەتی پێشمەرگە لە سەرۆکایەتیی هەرێمی کوردستان کۆدەبنەوە.  فەرماندەی گشتیی هێزەکانی ٧٠ی پێشمەرگە باسی لەوە کرد، هەماهەنگی لەنێوان هێزەکانی پێشمەرگەدا نییە، پێویستە پێش سەردانی بەغدا، نێو ماڵی کورد رێکبخرێتەوە.  هاوکات، لیوا قارەمان شێخ کەمال، جێگری سەرۆک ئەرکان بۆ ئۆپەراسیۆنەکان لە وەزارەتی پێشمەرگە بە رووداوی راگەیاند "لە رابردوودا ٦٥ % ی هێرشەکانی داعش لە سنووری کەرکووک و دیالە بوون، بۆشایی ئەمنیی زۆر لەو ناوچانە هەیە. چەکدارانی داعش لە سنووری هێزەکانی فیدراڵیی عێراقدا هەن و لەوێ هێرشیان کردووەتە سەر هێزەکانی پێشمەرگە".  مەحموود سەنگاوی، بەرپرسی میحوەری گەرمەسێری پێشمەرگەش دەڵێت "سوپای عێراق نە خۆی ناوچەکەی پێ دەپارێزرێت و نە هاوئاهەنگی لەگەڵ پێشمەرگەش دەکات".  وەزارەتی پێشمەرگە پێشتر چەندجارێک هۆشداریی لە مەترسیی بۆشایی ئەمنی لەو ناوچانە داوە و ئامادەیی بۆ دروستکردنەوەی هاوئاهەنگی دەربڕیوە.  بەپێی ئاماری وەزارەتی پێشمەرگە، لە ناوچە کوردستانییەکانی دەرەوەی ئیدارەی هەرێمی کوردستان، لە ساڵی ٢٠١٨ تاوەکو ٢٠٢٠ داعش ٩٧٠ هێرشی ئەنجامداوە. مانگی ١ی ئەمساڵیش، نزیکەی ١٤ هێرشی کردووە، ١٥٠ کوژراو و برینداری لێکەوتووەتەوە.