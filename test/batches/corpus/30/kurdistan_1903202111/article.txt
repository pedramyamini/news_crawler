ئەمڕۆ هەینی ١٩ - ٠٣ - ٢٠٢١ لە هەولێر، سوزوکی کۆتارۆ، باڵیۆزی ژاپۆن لە عێراق لە رێوڕەسمێکدا بە ئامادەبوونی سەفین دزەیی، بەرپرسی پەیوەندییاکانی دەرەوەی حکومەتی هەرێمی کوردستان بەشێک لە بەرپرسانی حکومەتی هەرێمی کوردستان خەڵاتی ئیمپراتۆری ژاپۆنی پێشکێشی خدر کەریم کرد.  کونسوڵخانەی ژاپۆن لە هەولێر  لە راگەیەندراوێکدا رایگەیاند: "لە رێورەسمێکدا کە لە هەولێر بە ئامادەبوونی سەفین دزەیی، بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان و سۆزۆکی کۆتارۆ، باڵیۆزی ژاپۆن لە عێراق و چەند بەرپرسێکی دیکەی حکومەتی هەرێمی کوردستان بەڕێوەچوو، خەڵاتی ئیمپراتۆری ژاپۆن، کە بە (ملوانکەی زێڕینی هەڵاتنی خۆر) ناسراوە، پێشکەشی خدر کەریم، جێگری سەرۆک شارەوانییەکانی ئاشتی و سەرۆکی پێشووی شارەوانی هەڵەبجە کرا".  باڵیۆزی ژاپۆن لە عێراق لەبارەی خەڵاتەکەوە رایگەیاند: ئەو خەڵاتە لەلایەن ناروهیتۆ، ئیمپراتۆری ژاپۆن بۆ جێگری سەرۆکی شارەوانییەکان بۆ ئاشتی نێردراوە لە بەرامبەر هەوڵ و ماندووبوونیان لە پتەوکردنی پەیوەندییە دوولایەنەکانی نێون ژاپۆن و هەرێمی کوردستان و لە ساڵی ٢٠٢٠ پێشکێشی کراوە.  لە بەشێکی دیکەی قسەکانیدا باڵیۆزی ژاپۆن ئاماژەی بەوە دا: "خدر کەریم رۆڵی بەرچاوی هەبووە لە دروستکردنی پەیوەندیی دۆستانەی نێوان هێرۆشیما و ناکازاکی لەگەڵ هەڵەبجە.  هێرۆشیما و ناکازاکی دوو شاری ژاپۆنن کە لە ساڵی ١٩٤٥ لە میانی جەنگی جیهانیی دووەم لەلایەن ئەمریکاوە بە چەکی ئەتۆمی هێرشکرایە سەری. ئەو هێرشەی ئەمریکا بووە هۆی کۆتاییهێنان بە جەنگی جیهانیی دووەم و یەکلاییکردنەوەی ململانێکانی لەگەڵ ژاپۆن. ئەو دوو بۆمبە بووە هۆی کوشتنی ١٢٩ هەزار بۆ ٢٢٦ هەزار کەس.  رۆژی ١٦ ـی سێی ساڵی ١٩٨٨ فڕۆکە جەنگییەکانی سوپای عێراق بە بۆمبی کیمیایی هێرشیان کردە سەر شاری هەڵەبجە و بەو هۆیەوە زیاتر لە ٥ هەزار کەس، لە دانیشتووانی شارەکە، بە پیر و گەنج، پیاو و ئافرەت و منداڵەوە گیانیان لەدەستدا. هەزاران دیکەش بریندار بوون، کە هەندێکیان تاوەکو ئێستا بەدەست برینەکانیان دەناڵێنن.  سەفین دزەیی خۆشحاڵیی خۆی لەبارەی جەڵاتەکە دەربڕی و رایگەیاند: ئەم بۆنەیە لەیەک نزیکی و ولێک تێگەیشتنی ژاپۆن بۆ هەرێمی کوردستان دەسەلمێنێت، "هەڵەبجە برینێکە سارێژ نابێت و لەبیرمان ناچێتەوە". هەروەها ئاماژەی بەوەش دا، هاوکارییەکانی حکومەتی ژاپۆن و ئاژانسی جایکا لەبیر ناکەن، لە چەند ساڵی رابردوو زۆر پرۆژەی خزمەتگوزاریی باشیان کردووە.