دوای جێگیرکردنی خاڵەکانی تورکیا لە ناوچە سنوورییەکان بە تایبەتی لەسەر ئاستی هەردوو شارۆچکەی باتیفا و دەرکار، شەڕ و ئاڵۆزی لەنێوان سوپای تورکیا و گەریلاکانی پەکەکەدا بەردەوامە، بە تایبەت ئێستا نزیکی ناحیەی باتیفان کە هاوسنوورە لەگەڵ ناحیەی کانی ماسێ. ئەو شەڕ و ئاڵۆزییەش کاریگەری لەسەر خاوەن مەڕ و ماڵاتەکانی ئەو دەڤەرە کردووە.  لەبارەی دۆخی ناوچەکە بە گشتی و ئەو زەرەر و زیانانەی لە دەرئەنجامی ئەو ئاڵۆزیانە کەوتوونەتەوە، فەرهاد مەحموود، بەڕێوەبەری ناحیەی باتیفا بە رووداوی راگەیاند: "شەڕ لە ناوچە سنوورییەکان بەردەوامە، وەکو ناحیەی باتیفا چەند گوندێکمان هەن کە هاوسنوورن لەگەڵ تورکیا، بێگومان ئەو گوندانەش بەهۆی ئەو بۆردوومان و شەڕ و ئاڵۆزییەی لەو ناوچەیە هەیە زەرەرمەند بوونە و گوندەکانیان چۆڵکردووە، کە زیاتر لە ١٠ گوند دەبێت. وایلێهاتووە خەڵکی ئێمە نەتوانێت هاتووچۆی گوندەکانی خۆیان بکەن، هەم بۆ کاری کشتوکاڵ و هەم بۆ نیشتەجێبوون. "  بە گوتەی فەرهاد مەحموود، ئاڵۆزی لەو ناوچە سنوورییانە بەردەوامە و "پێش دوو رۆژ چەند تۆپێک بەر گوندی کەشانێ کەوتوون، ئێستا خەڵک ناتوانێت هاتووچۆی ئەو گوندە بکات. "  سەبارەت بە زەرەر و زیانەکانیش، بەڕێوەبەری ناحیەی باتیفا رایگەیاند، "ناتوانرێت خەمڵاندن بۆ زەرەر و زیانەکان بکرێت، چونکە ناوچەکە ئارام نییە و ناتوانین سەردانی ناوچەکە بکەین، خەڵکیش داواکاریی پێشكەش بە ئێمە کردووە، ئێمەش چاوەڕێ دەکەین ناوچەکە ئارامی بەخۆیەوە ببینێت یانیش لیژنەیەک سەردانی ئەو ناوچانە بکات. خەڵکی ناوچەکە هەم لە رووی کشتوکاڵی، هەم ئاژەڵداری و هەمیش خودی خۆیان بەهۆی ئەو ئاڵۆزییانەوە زیانیان بەرکەوتووە، بەڵام ناتوانین بڵێین کامەیان زیاتر زیانیان بەرکەوتووە. "