عەبدوڵڵا تاوگۆزی، ئامۆزای عەبدوڵڵایە، بە دڵی پڕ لە گریانەوە بە رووداوی گوت "تیمەکانی بەرگریی شارستانی و ژێرئاوگەڕ و ئاسایش و بەرپرسانی دووکان زۆر هاوکارمان بوون، ئێمە زۆر سوپاسیان دەکەین، بەڵام هیوادارم تیمی زیاتر بنێرن بۆمان، چونکە ئەم تیمانە زۆر ماندوو بوون و عەبدوڵڵاش کوڕە گەورەی خانەوادەکەیەتی و لەجێی باوک بووە بۆ ماڵەوەیان، زۆر ناخۆشە تەرمی نەدۆزرێتەوە".  بۆ ماوەی سێ رۆژ ئەو خێزانە شەو و رۆژ بەدوای تەرمی کوڕەکەیان گەڕان، تەماشای هەموو شوێنێکی رووبارەکەیان کرد تاوەکو تەرمێک ببینن؛ دوای ٧٤ کاژێر گەڕانی سێ تیمی بەرگریی شارستانیی دووکان و ئاغجەلەر، تەرمی عەبدوڵڵا دۆزرایەوە.  ریکان جەمال، گوتەبێژی بەرگریی شارستانیی سلێمانی کە لە شوێنی رووداوەکە بوو لەگەڵ تیمە ژێرئاوگەڕەکان، لەکاتی دۆزینەوەی تەرمەکە بە رووداوی راگەیاند "گرتنەوەی ئاوی بەنداوی دووکان کارێکی زۆر باش بووە و هاوکاریی تیمەکانمان بووە تاوەکو ئاستی ئاوەکە نزم ببێتەوە و بتوانین بە شێوەیەکی باشتر بگەڕێین، ئێستاش تەرمەکە دەبەینە پزیشکی داد و دواتر رادەستی بنەماڵەکەیی دەکەین".  ئیمداد تاوگۆزی، ئامۆزای عەبدوڵڵایە، دەربارەی ئامۆزاکەی ئاماژەی بەوە کرد "عەبدوڵڵا مەلەی دەزانی و پێشتریش مەلەی کردبوو، بەڵام مەلەکردن لە ئاوی مەلەوانگە و شوێنێکی وەکو دووکان کە ئاوێکی خوڕ و خێرای هەیە زۆر جیاوازە، ئەو کە مەلەی کردووە ئاوەکە ئەوەندە سارد بووە، نەیهێشتووە جووڵە بکات".  بنەماڵەی عەبدوڵڵا خەڵکی عەبابەیلێی هەڵەبجەن، بەڵام دانیشتووی سلێمانین. عەبدوڵڵا کوڕی گەورەی خانەوادەکەیەتی و ساڵی ٢٠١٤ لەگەڵ باوکی لە کەرکووک بەر تەقینەوە کەوتبوون، لەو رووداوە باوکی گیانی لەدەستدا، بەڵام عەبدوڵڵا بە برینداری رزگاری بوو.  عەلی ئومێد لە زانکۆ هاوڕێی عەبدوڵڵا بووە، باسی دۆخی دایکی عەبدوڵڵا دەکات لە دوو رۆژی یەکەمی ونبوونی تەرمی کوڕەکەی و دەڵێت "دایکی عەبدوڵڵا کە چاوەڕێی دۆزینەوەی تەرمی کوڕەکەی کردبوو، چەندجارێک نانی هەڵدابووە نێو ئاوەکەوە، گوتبووی ئێستا عەبدوڵڵا لەنێو ئاوەکە برسیی دەبێت. ئەو کوڕە کوڕێکی زۆر رووخۆش و قسە خۆش بوو، هەرگیز دڵی کەسی نەدەڕەنجاند و هەوڵیدەدا دڵمان خۆشبکات، من لەو رۆژەوەی هەواڵی خنکانەکەیم بیستووە، بڕیارمداوە هەرگیز لەو جۆرە شوێنانە مەلە نەکەم".  عەبدوڵڵا قوتابیی قۆناخی چواری کۆلێژی زانستەکان بوو لە زانکۆی سلێمانی، خۆی ئامادە کردبوو دوای پشووی نەورۆز، ئاهەنگ بۆ  دەرچوونی لە زانکۆ بگێڕێت، بەڵام مەرگ رێگەی نەدا.