د. جوان مستەفا، هاوسەرۆکی دەستەی تەندروستیی بەڕێوەبەرایەتی خۆسەر بە تۆڕی میدیایی رووداوی راگەیاند، لە رۆژی چوارشەممەی رابردووەوە ڤاکسینی سینۆفارمی چینی گەیشتووەتە سووریا، بەپێی رێکخراوی تەندروستیی جیهانی ٢٠٣ هەزار قورچک لەو ڤاکسینە گەیشتووە. ئەوبڕەی گەیشتووەتە سووریا بڕێکی کەمە، چونکە پێشنیاز کرابوو ٩٠٠ هەزار قورچک بگات.  د. جوان مستەفا ئاماژەی بەوەشکرد، لەو ٢٠٣ هەزار قورچکە ڤاکسینە رێژەی ١٠ % ـی لە رێگەی رێکخراوی تەندروستیی جیهانییەوە بڕیارە بۆ ناوچەکانی بەڕێوەبەرایەتیی خۆسەر دابین بکرێت، بەپێی ئەو رێژەیەش بڕی ٢٣ هەزار قورچک لە ڤاکسینی سینۆفارم بۆ بەڕێوەبەرایەتیی خۆسەر دەبێت. "ئەوەش بڕێکی زۆر کەمە. "  بڕیارە ئەو بڕە ڤاکسینەی کە دابین دەکرێت لە رێگەی رێکخراوی تەندروستیی جیهانییەوە بگات و سەرپەرشتی بکرێت نەک حکومەتی سووریا.  بەپێی ئاماری فەرمیی بەڕێوەبەرایەتیی خۆسەر تاوەکو ئێستا زیاتر لە ١٥ هەزار و ١٧٦ تووشبووی کۆرۆنا تۆمار کراون، لەو ژمارەیەش ٥١٩ کەس مردوون و هەزار و ٥٣٨ تووشبووش چاکبوونەتەوە.