ئەمڕۆ چوارشەممە ٠٧ - ٠٤ - ٢٠٢١ سەرۆک مەسعود بارزانی لە کاتی دیداری لەگەڵ باڵیۆز و کۆنسوڵی ئەندەنوسیا، ئامادەیی دەربڕی بۆ پەیوەندییەکی فراوانتری نێوان هەرێمی كوردستان و ئەندەنوسیا لە بوارە جیاجیاكاندا.  بەپێی راگەیێندراوی بارەگای بارزانی لە دیدارەکە باڵیۆزی ئەندەنوسیا لە عێراق سەرسامبوونی خۆی بە سرووشتی كوردستان سەقامگیریی و پێشكەوتنی هەرێمی كوردستان دەربڕیوە.  ئیندەنوسیا یەکێکە لەو وڵاتانەی کە ساڵانە دەرفەتی خوێندن (سکۆلەرشیپ) بۆ خوێندکارانی دەرەوەی وڵاتەکەی خۆیان دابیندەکات. نزیکەی دوو هەفتە پێش ئێستا باڵیۆزخانەی ئیندەنوسیا لە عێراق فۆرمی داواکاریی دەرفەتی خوێندنی بڵاوکردەوە بۆ خوێندکارانی عێراق و هەرێمی کوردستان.  دەقی راگەیێندراوی بارەگای بارزانی:  رۆژی چوارشەممە ٧ ـی نیسانی ٢٠٢١ لە سەلاحەددین سەرۆك مەسعود بارزانی پێشوازی لە ئێلمار ئیوان لوبیس باڵیۆزی ئەندەنوسیا لە عێراق كرد.  لە دیدارەكەدا كە زەینول ئیدریس یونس كونسوڵی ئەندەنووسیا لە هەولێر ئامادە بوو، باڵیۆزی ئەندەنوسیا لە عێراق سەرسامیی خۆی بە سروشتی جوانی كوردستان و سەقامگیریی و پێشكەوتنی هەرێمی كوردستان نیشان دا و، رایگەیاند كە وڵاتەكەی خوازیاری فراوانكردنی پەیوەندی و دروستكردنی دەرفەتی سەرمایەگوزارییە لە هەرێمی كوردستان.  لای خۆیەوە سەرۆك بارزانی سوپاسی شاندی میوانی كرد و پێشوازی لە فراوانتربوونی پەیوەندییەكانی نێوان هەرێمی كوردستان و ئەندەنوسیا كرد لە بوارە جیاجیاكاندا.