لە دیبەتێکی تایبەتی تۆڕی میدیایی رووداو، کە بەبۆنەی ٣٣ یەمین ساڵیادی کیمیابارانکردنی ئەو پارێزگایە رێکخرا، باسی کێشە و گرفتەکانی بەردەم ئەو پارێزگایە بە میوانداریی هەریەک لە کوێستان ئەکرەم، سەرۆکی شارەوانیی هەڵەبجە، لوقمان عەبدولقادر، سەرۆکی کۆمەڵەی قوربانیانی هەڵەبجە، رزگار حەمەنووری، سەرۆکی فراکسیۆنی یەکێتی لە ئەنجوومەنی پارێزگای سلێمانی و کامەران مستەفا، بەڕێوەبەری گشتیی شەهید و ئەنفالکراوەکانی ھەڵەبجە کرا.  کوێستان ئەکرەم، سەرۆکی شارەوانیی هەڵەبجە بە "تاوانی" زانی لە سەدەی ٢١ دا دانیشتووانی شاری هەڵەبجە داوای "کۆنکرێتکردن و قیرتاوکردن و تێکەڵەڕێژکردنی شەقامەکان بکەن" و ئاماژەی بەوە کرد "چەند حکومەتی هەرێمی کوردستان بەرپرسە لە ئاوەدانکردنەوەی شاری هەڵەبجە، ئەوەندەش حکومەتی عێراق بەرپرسە، چونکە لەسەر دەستی رژێمی پێشووی حکومەتی عێراق هەڵەبجە ئەو تاوانە گەورەیەی بەرامبەر کراوە".  پەیامی کوێستان ئەکرەم بۆ بەرپرسانی حکومەتی هەرێمی کوردستان و حکومەتی عێراق، گەیاندنی پرۆژە خزمەتگوزارییەکانە بۆ هەڵەبجە و دەڵێت "شەرمەزارین بەرامبەر بە خەڵکی هەڵەبجە کە ناتوانین داواکارییەکانیان جێبەجێ بکەین بەهۆی ئەو بودجە کەمەی بۆ شارەکە تەرخانکراوە، گرنگە بە چاوێکی تایبەتەوە سەیری هەڵەبجە بکرێت. ئێمە پێویستمان بە بودجەی تایبەتە نەک ئەو بودجەیەی بۆ سەرجەم پارێزگاکان دادەنرێت".  سەرۆکی شارەوانیی هەڵەبجە ئاماژە بەوە دەدات، لە ساڵی ٢٠١٤ کاتێک بڕیاری بەپارێزگاکردنی هەڵەبجە درا "بەردی بناخەی زۆر پرۆژەی باش دانران، کە بایی نزیکەی ٨٩ ملیار دینار بوون، بەڵام ئەو پرۆژانە بەهۆی قەیرانی داراییەوە هەموویان راگیراون، لەنێو سەنتەری شاری هەڵەبجە ٩ پرۆژەمان هەیە، کە خۆی دەبینێتەوە لە ئاو، ئاوەڕۆ، کۆنکرێت، تێکەڵەڕێژکردن و قیرتاوکردن کە ئەمانە هەمووی پرۆژەی سەرەتایین. پرۆژە راگیراوەکان بوون بە گرفت بۆمان، لە ٢٠١٤ وە تاوەکو ئێستا سنووری شار فراوان دەبێت، فراوانبوونی سنووری شاریش بە هەمان شێوە پێویستی بە پرۆژەی خزمەتگوزارییە".  بە بڕوای کوێستان ئەکرەم "رۆتینیاتی کارگێڕیی نێوان وەزارەتەکان گرفتێكی زۆری یاسایی دروست دەکات، گرفتی ماوە درێژی بۆ کارەکانمان دروستکردووە، بۆیە کە داوای دەسەڵاتی لامەرکەزی بۆ سەرجەم پارێزگاکان دەکەین، مەبەست لە کەمکردنەوەی رۆتینیات و کەمکردنەوەی کاتەکانە. بۆیە زۆر گرنگە سەرۆکایەتیی ئەنجوومەنی وەزیران و دەسەڵاتی سیاسی قەناعەت بەوە بکەن کە جێبەجێکردنی پرۆژەی لامەرکەزی یەکێکە لەو پرۆژانەی کارئاسانی بۆ خزمەتی هاووڵاتییان دەکات".  لوقمان عەبدولقادر، سەرۆکی کۆمەڵەی قوربانیانی هەڵەبجە پێیوابوو یادکردنەوەی ئەمساڵی هەڵەبجە لەئاست داواکارییەکانی ئەوان نەبووە و باسی لەوە کرد "جێگەی شەرمە من بڵێم ٢٥٠ وارسی شەهید ماوە هێشتا زەوییان وەرنەگرتووە، جێگەی شەرمە ئێمە بڵێین ژمارەیەک وارسمان لەبەرئەوەی سولفەکانیان راگیراون خێزانەکانیان بەجێیان هێشتوون و لێکجیابوونەتەوە، دوای ٣٣ ساڵ هێشتا بریندارانی کیمیاباران بەدوای دۆزینەوەی چارەسەر دەگەڕێن، ئەمانە شتی ئانین و ئەرکی حکومەتە چارەسەریان بکات".  بە گوتەی لوقمان عەبدولقادر ئەوان گەشبینن بەوەی ئەمساڵ "یەکەمین کابینەیە کە گوێ لە ئازارەکانی خەڵک بگرێت، گەشبینین بەوەی حکومەت پلانی هەبێت، بەو هیوایەین ساڵی داهاتوو هەوڵەکانمان بۆ ناساندنی ئەو تاوانە لەئاستی دەرەوە بێت، نەک ئەو داواکارییە لۆکاڵیانە کە نەدەبوو داواکاری بێت، دەبوایە وەکو ماف حکومەت بۆ خەڵکی هەڵەبجەی دابین کردبووایە".  رزگار حەمەنووری، سەرۆکی فراکسیۆنی یەکێتی لە ئەنجوومەنی پارێزگای سلێمانی، باوەڕی وایە کە ئەگەر حیزبە سیاسییەکان یەکڕیز و یەک دەنگ بن "دەتوانن گوشار لەسەر سەرکردایەتی و مەکتەب سیاسییەکانیان دروستبکەن و لەوێشەوە گوشار بخرێتە سەر نوێنەرەکانیان چ لە حکومەت و چ لە پەرلەمان بۆئەوەی بتوانن داکۆکیی زیاتر لە هەڵەبجە بکەن".  سەرۆکی فراکسیۆنی یەکێتی لە ئەنجوومەنی پارێزگای سلێمانی پێکهێنانی ئەنجوومەنی پارێزگای هەڵەبجە بە هەنگاوێکی "باش" دەبینێت و پێیوایە "دەبێتە پشت و پەنا بۆ ئیدارەی شارەکە"، هەروەها بە پێویستی دەزانێت لە "هەموو یادێکدا پرۆژەی نوێ بۆ هەڵەبجە رابگەیێندرێت، خۆشبەختانە ئەمڕۆ بیستم سێ پرۆژەی باش بۆ هەڵەبجە دەرچووە، ئەوانیش بریتین لە کردنەوەی دادگەی تێهەڵچوونەوە، دروستکردنی ناوچەی پیشەسازی کە یەکێکە لە خەمەکانی خەڵکی هەڵەبجە، هەروەها بڕیاری دروستکردنی سایلۆیەک دراوە بۆ هەڵەبجە".  رزگار حەمەنووری بە پێویستیشی دەزانێت حکومەتی هەرێمی کوردستان "بە بودجە و بڕیارێکی جیا، هەمیشە لە گۆشەیەکدا و لە کەوانەیەکەدا تایبەتمەندی بە هەڵەبجە بدات".  حەمەنووری ئاماژەی بەوە کرد "شۆڕکردنەوەی دەسەڵات و دەسەڵاتی لامەرکەزی، بەتایبەتی ئەوەی حکومەت کە بەحیساب خۆی ئۆکەی دەکات لامەرکەزی ئیدارییەکە بدات، لامەرکەزیی ئیداری بەشێک لە خەم و کێشە و گرفت و رۆتینیاتی فەرمانگەکان چارەسەر دەکات".  کامەران مستەفا، بەڕێوەبەری گشتیی شەهیدان و ئەنفالکراوەکانی ھەڵەبجە پێیوایە گرفتی خەڵکی هەڵەبجە و کەسوکاری شەهیدانی هەڵەبجە "تەنیا خەمی خەڵکی هەڵەبجە نییە، دواجار هەموو ئەو خەمانە ئاراستەی ئێمە دەکرێن، ئێمەش وەکو وەزارەتی کاروباری شەهیدان ئەوەی لەسەرمانە داواکاریی کەسوکاری شەهیدان لە چوارچێوەی دەسەڵاتی خۆماندا، ئەوەی رۆژانە دێتە لامان و ئەوەی پێمان دەکرێت، جێبەجێی دەکەین. بەداخەوە تاوەکو ئێستاش دۆسیەی شەهیدان لە سلێمانییە، لەبەرئەوەی میلاکی پێویستمان نییە، نەمانتوانیوە دۆسیەی شەهیدان لە سلێمانییەوە بهێنینەوە هەڵەبجە".  بەڕێوەبەری گشتیی شەهیدان و ئەنفالکراوەکانی ھەڵەبجە داوا لە حکومەتی هەرێمی کوردستان دەکات "ژمارەی دانیشتووان نەکاتە پێوەر بۆ هەڵەبجە، بەڵکو قوربانیدانەکانی ئەو شارە بکاتە پێوەر".  کامەران مستەفا ئاماژە بەوە دەکات "ناکرێت زەوییەک بە کەسوکاری شەهیدان بدرێت کە کێشەی تێدابێت و خاوەندارێتیی خەڵکی دیکەی تێدابێت و لەڕووی یاساییەوە تەواو نەبووبێت یان زەوی بە کارتی وەهمی بە بنەماڵەی شەهیدان بدرێت، هەموو ئەمانە گرفتن"، گوتیشی "ئێمە قسەیەکمان نەماوە بۆ کەسوکاری شەهیدان لە بابەتی زەوی، دەمێکە چاوەڕوانین و زۆریش چاوەڕێمان کردوون، بۆئەوەی زیاتر گوشار نەکەوێتە سەر ئێمە، چاوەڕێی دەرئەنجامین لە شارەوانیی هەڵەبجە لەڕێگەی پارێزگای هەڵەبجەوە بزانین ئەو زەویانە کەی بە شێوازی یاسایی، سەنەدی یاساییان هەبوو، گرفتی موڵکایەتییان نەبوو، ئەوکات زەوی بە بنەماڵەی شەهیدان بدرێت".