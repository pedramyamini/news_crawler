پێشڕەو کەریم، لێپرسراوی بەشی مۆڵەتپێدانی نێودەوڵەتی لە بەڕێوەبەرایەتیی گشتیی هاتووچۆی هەرێمی کوردستان بە رووداوی راگەیاند "لە ساڵی ٢٠٠١ ـەوە لە بەڕێوەبەرایەتیی گشتیی هاتووچۆی هەرێمی کوردستان مۆڵەتی شۆفێریی نێودەوڵەتی بەپێی رێککەوتننامەی ساڵی ١٩٤٩ بە شۆفێران دەدرا، بەڵام ئێستا لە هەرێمی کوردستان کار بە یاسا و رێساکانی هاتووچۆی ساڵی ١٩٦٨ دەکرێت کە لە ڤیەننا هەموارکرایەوە، لە ساڵی ٢٠١٧ وە عێراق پابەندیی خۆی بەو رێککەوتنەی ساڵی ١٩٦٨ راگەیاندووە و بووەتە ئەندام، پاڵپشت بەو پابەندییەی عێراق، ئێستا لە هەرێمی کوردستان ئەو مۆڵەتە دەردەهێندرێت".  لێپرسراوەکەی بەشی مۆڵەتپێدانی نێودەوڵەتی لە بەڕێوەبەرایەتیی گشتیی هاتووچۆ، ئەو جیاوازییانە ئاشکرا دەکات کە لە مۆڵەتە نێودەوڵەتییەکەی ئێستا هەیە بەراورد بە مۆڵەتەکەی پێشوو و دەڵێت "ئەوەی پێشوو بەپێی رێککەوتننامەی ساڵی ١٩٤٩ دەردەهێندرا، بەڵام ئێستا بەپێی رێککەوتننامەی ساڵی ١٩٦٨ی ڤیەننا دەردەهێندێت، ئێستا بەرنامەی بارکۆد و کیو ئاڕ - ی بۆ  زیادکراوە، هاوکات فۆیلی بۆ زیادکراوە و لۆگۆی حکومەتی هەرێمی کوردستانی لەسەرە، رەنگ و دیزاینەکە گۆڕاوە لە رەنگی شینەوە کراوەتە رەنگی خۆڵەمێشی، واتە رەساسی کە لە یاساکە وا ئاماژەی پێ کراوە. یەکێکی دیکە لە جیاوازییەکانی ئەو مۆڵەتە نێودەوڵەتییە ئەوەیە کە ستیکەری بۆ زیادکراوە، ئەویش لۆگۆی لەسەرە".  بە گوتەی پێشڕەو کەریم، ئەو هەنگاوەی بەڕێوەبەرایەتیی گشتیی هاتووچۆی هەرێمی کوردستان "لە چوارچێوەی ئەو چاکسازییانەی کابینەی نۆیەمی حکومەتی هەرێمی کوردستان دێت، بۆ رێگریکردن لەو مۆڵەتە ساختانەی بەناوی نێودەوڵەتی لەلایەن کۆمپانیاکانەوە بانگەشەی دەرهێنانی بۆ دەکرێت".  مۆڵەتی شۆفێریی نێودەوڵەتی لە هەموو ئەو وڵاتانەی کە لە ساڵی ١٩٤٩ رازیببون بە رێککەوتننامەی یاساکانی هاتووچۆ و هەموارکردنەوەی یاسا و رێساکانی هاتووچۆ لە کانوونی دووەمی ١٩٦٨ لە ڤیەننا، کاری پێدەکرێت. هەڵگرانی ئەم مۆڵەتە بۆیان هەیە لە گشت وڵاتە ئەندامەکان بەو مۆڵەتە ئۆتۆمبێل لێبخوڕن. هاوکات پشتیوانی لە ٩ زمان دەکات کە بریتین لە (ئینگلیزی، فەرەنسی، رووسی، ئیسپانی، ئەڵمانی، چینی، تورکی، فارسی و عەرەبی).