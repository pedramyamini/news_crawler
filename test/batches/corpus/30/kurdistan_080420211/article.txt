ئازاد تەها، گوتەبێژی بەڕێوەبەرایەتیی هاتووچۆی پارێزگای دهۆک بە تۆڕی میدیایی رووداوی راگەیاند "لە رووداوێکی هاتووچۆدا لەنێوان کۆمەڵگەی مهەت بۆ قەزای شێخان، بەهۆی وەرگەڕانی ئۆتۆمبێلێكی بارهەڵگر پیکاب تۆیۆتا، ئافرەتێک گیانی لەدەستدا و پیاوێکیش بە سەختی برینداربوو".  گوتەبێژی هاتووچۆی دهۆک ئاماژەی بەوە کرد "رووداوەکەی قەزای بەردەشێش کاژێر ٧: ٠٠ی ٧ - ٤ - ٢٠٢١ لەسەر شەقامی گشتیی نێوان قەزای بەردەڕەش بۆ ناحیەی کەلەک و نزیک بە گوندی گردەپان روویداوە".  رووداوەکەی بەردەڕەش لە ئەنجامی پێکدادانی دوو ئۆتۆمبێلی لاندکرۆزەری تایبەت و شۆفرلێت ئۆپترایەکدا بووە، کە بەهۆیەوە کەسێك بە سووکی بریندار بووە.  ئازاد تەها ئەوەی خستەڕوو، لێکۆڵینەوە لە رووداوەکان دەستیپێکردووە، هۆکاری سەرەکیی رووداوەکانیش بۆ پابەندنەبوونی شوفێران بە رێکارەکانی هاتووچۆی دەرەوەی شار و خێرایی زیاد لە پێویست دەگەڕێتەوە.  بەپێی ئامارەكانی بەڕێوەبەرایەتیی گشتی هاتووچۆی هەرێمی كوردستان، لە ماوەی چوار ساڵی رابردوودا لە هەرێمی كوردستان (هەولێر، سلێمانی، دهۆك، هەڵەبجە) ١٧ هەزار و ٥٣١ رووداوی هاتووچۆ روویانداوە؛ بەو هۆیەوە دوو هەزار و ٧٣٧ كەس مردوون و ٢٩ هەزار و ٨٣٩ كەسیش بریندار بوون.