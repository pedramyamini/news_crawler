لە گوندى وەڵەسمت لە سنووى سەیدسادق، رانە ئاژەڵێک ساڵى پار پرۆسەکەى بۆ تاقیکراوەتەوە و سەرکەوتوو بووە، کارەکەش وادیارە سادەیە، ئەویش بەشێوەیەکە کە ئیسفەنجێکى رووپۆشکراو بە هۆرمۆن دەخرێتە زێى ئاژەڵەکە، لەگەڵ چەند کارێکى بچووکى دیکە.  بێستوون ئەبوبەکر، پزیشکى ڤێتێرنەر دەڵێت "ئەم ئیسفەنجە بەم دەمانچەیە سێ بەش کەمترى ئەخەیتە ناو زێى ئاژەڵەکەوە، تاوەکو ١٢ بۆ ١٤ رۆژ ئەمێنێتەوە، پاشان دەریدەهێنیتەوە لەڕێگەى ئەو پەتەى کە پێوەى بەستراوە و دەرزییەکى هۆرمۆنى بۆ دەکەین، کە وادەکات لە ماوەى ٧٢ کاژێردا هەموو ئاژەڵەکان پێکەوە بێنە بەران و پێکەوەش بزێن".  ئەم تاقیکردنەوەیە لە هەرێمى کوردستان نوێیە، بەڵام لە عێراق لە سەرەتاى ساڵانی ٢٠٠٠ و لە بەشێک لە وڵاتانى دیکەش چارەکە سەدەیەکە تاقیدەکرێتەوە. شاهۆ ساڵى پار ٥٠ سەر مەڕى خستووەتە بەر ئەو تاقیکردنەوە، ٣٠ سەریان ٢ بۆ ٣ بەرخیان خستووەتەوە و تەنیا ٥ مەڕ لە پرۆسەکەدا سەرکەوتوو نەبوون.  شاهۆ سەڵاح کە خاوەن ئاژەڵە، دەڵێت "پار بۆ ٥٠ سەر ئاژەڵمان کرد، زۆر کار ئاسانى بوو، هەموو بەرخەکان بەیەکەوە لەدایکبوون، ئەوکات بۆ ئالیکدان و ئەوەى کە بەرخى گەورە بەشى بچووک نەخوات، قازانجمان کرد".  لە کۆلێژى ڤێتێرنەریى زانکۆى سلێمانی، ٢٥ ساڵە چەندین تاقیکردنەوە لەسەر ئاژەڵ، پەلەوەر و باڵندە ئەنجامدراون، بۆ ئەم رێگە نوێیەش کە بە کورتى رێکخستنى بەرانگرتنى پێدەگوترێت، بە سەرکەوتوو دەزانن.  د. فەرەیدوون عەبدولستار، راگرى کۆلێژى ڤێتێرنەریی زانکۆى سلێمانى دەڵێت "ئەم پرۆسەیە زانستی و پشتڕاستکراوەیە، بەڵام دەبێت بە چاودێریى پزیشکى پسپۆڕ بکرێت و وردبیت تێیدا، جیا لەوە بە کۆمەڵێک هۆرمۆن دەکرێت کە گرنگن بۆئەوەى ئاژەڵەکان پێکەوە یان لە یەک هەفتە کەمتر هەموویان بەران بگرن و لە یەک هەفتە کەمتریش بزێن".  لایەنى خراپ یان لاوازى ئەم رێگەیە، تەنیا گران لەسەر کەوتنە بۆ خاوەن ئاژەڵەکان، چونکە هەرزانترین دەرزیی هۆرمۆن و ئیسفەنج بۆ یەک سەر ئاژەڵ ١٠ هەزار دینار دەکەوێت.