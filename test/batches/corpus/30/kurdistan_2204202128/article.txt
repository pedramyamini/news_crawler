حەوزی ئاوی ژێرزەویی هەولێر کە کەوتووەتە نێوان زێی گەورە تاوەکو زێی بچووک، بە یەکێک لە دەوڵەمەندترین حەوزەکانی ئاوی ژێرزەویی رۆژهەڵاتی ناوەڕاست دادەنرێت، ئەمساڵ ئاوی ژێرزەوییەکەی ٣٠ مەتر دابەزیوە.  جگە لە هۆکارە سرووشتییەکەی کە کەمیی بارانە، هۆکارە مرۆییەکان، لە لێدانی بیری نایاسایی و کەمیی گۆم و بەنداوی بچووک و گەورەی ئاو، بە هۆکاری سەرەکیی کەمبوونەوەی ئاوی ژێرزەوی دادەنرێن.  نەزیر ئەسعەد، بەڕێوەبەری ئاوی ژێرزەویی هەولێر دەڵێت "نزیکەی ٢٠ ساڵە بە بەردەوامی لەلایەن دوو تیمەوە، پێوانەی ئاستی ئاوی ژێرزەوی دەکەین، ئەوەی جێگەی داخە ئەوەیە کە لە ٢٠ ساڵی رابردوودا بە بەردەوامی ئاستی ئاوی ژێرزەوی لە دابەزیندا بووە".  قووڵایی بیر لە پارێزگاکانی هەرێمی کوردستان و ئیدارەی گەرمیان ٢٠ ساڵ پێش ئێستا:  ٢٠ ساڵ پێش ئێستا قووڵایی بیر ٢٠٠ - ٢٥٠ مەتر بووە  ٢٠ ساڵ پێش ئێستا قووڵایی بیر ٥٠ مەتر بووە  ٢٠ ساڵ پێش ئێستا قووڵایی بیر ١٥٠ مەتر بووە  ٢٠ ساڵ پێش ئێستا قووڵایی بیر ٨٠ - ٩٠ مەتر بووە  حامید جومعە، بەڕێوەبەری ئاوی ژێرزەویی گەرمیان رایگەیاند "ئێمە بەردەوام پێوانەی بیرەکان لە کەلار و کفری دەکەین، ٣٠ بۆ ٥٠ سانتیمەتر ئاو دابەزیوە، هێشتا باشە، چونکە هێشتا رووباری سیروان بەتەواوی وشکی نەکردووە".  بۆ پاراستنی ئاوی ژێرزەوی، لە ساڵی ٢٠١٨ ئەنجوومەنی وەزیران مۆڵەتی لێدانی بیری قووڵی راگرتووە، بەڵام ئەوە بە هۆکارێک دادەنرێت بۆ زۆربوونی بیری نایاسایی.  لە هەرێمی کوردستان ٢٣ هەزار و ٨٠٠ بیری یاسایی لێدراون، لە هەمانکاتدا نزیکەی ٢٠ هەزار بیری نایاسایی لێدراون.  لە ماوەی ١٠ ساڵی رابردوودا لەلایەن بەڕێوەبەرایەتییەکانی ئاوی ژێرزەوییەوە هەزار و ٥٤٠ ئامێری بیر هەڵکەندنی نایاسایی دەستیان بەسەردا گیراوە، بەبێ ئەوەی هیچ کەسێک سزابدرێت.  شوان کەریم، جێگری لیژنەی کشتوکاڵ و ئاودێری لە پەرلەمانی کوردستان ئاماژەی بەوە کرد "دابەزینی ئاوی ژێرزەوی مەترسییەکی زۆر ترسناکە، پێویستە حکومەت لە نزیکترین کاتدا بودجە بۆ ئەو بەنداوانە تەرخان بکات کە تەواونەکراون، کە ١٥ بەنداوی بچووک، مامناوەند و گەورەن، بۆئەوەی هیچ نەبێت دابەزینی ئاوی ژێرزەوی لەو ئاستەی ئێستا رابگرین".  لە هەرێمی کوردستان هەر ناوچەیەک ساڵانە کەمتر لە ٤٠٠ ملیمەتر بارانی لێ ببارێت ئاستی ئاوی ژێرزەوییەکەی کەم دەکات، لەکاتێکدا لە سێ دەیەی رابردوودا کەمترین باران ئەمساڵ باریوە، کە تاوەکو ئێستا لە دەشتایی بۆ شاخەکان لەنێوان ١٦٧ بۆ ٨٠٠ ملیمەتر بووە و زیاتر لە نیوەی هەرێمی کوردستان کەمتر لە ٤٠٠ ملیمەتر باران باریوە.