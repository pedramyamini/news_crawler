بەکر بایز، قایمقامی قەڵادزێ بە رادیۆی رووداوی راگەیاند: "لە سنووری ئێمە جگە لەوەی کە دەروازەی کێلێ هەلی کاری بۆ ژمارەیەکی کەمی خەڵک رەخساندووە، ئیدی خەڵکەکەی دیکە تەنیا پێشمەرگە و فەرمانبەری حکومەتن. ئەو کاتانەی مووچە دوا دەکەوێت سنوورەکەی ئێمە پەکی دەکەوێت. ئەوە وایکردووە شەپۆلێک لە کۆچی گەنجان لە قەزاکەی ئێمە دەستی پێکردووە و ئەگەر بەو جۆرە بڕوات لە ئایندەیەکی نزیکدا سنوورەکەمان دەبێت مەملەکەتی پیر و بەساڵاچووان. "  ٤٧ ساڵ بەسەر بۆردوومانی قەڵادزێدا تێدەپەڕێت. رۆژی ١٩٧٤/٠٤/٢٤ ئەو شارە و زانکۆی سلێمانی کە ئەو کات بۆ ئەوێ گوێزرابووەوە بە چەکی قەدەخەکراوی ناپاڵم بۆمباران کران و، بە دەیان و سەدان هاونیشتمانیی سڤیل شەهید و بریندار بوون. دەگوترێت قەڵادزێ لە گوندێکی گەورە دەچێت و سیمای شاری پێوە دیار نییە.  قایمقامی قەڵادزێ گوتی: "ئەو خزمەتگوزارییەی لە سنووری قەڵادزێدا کراوە لە ئاستی پێویست و چاوەڕوانیی خەڵکدا نییە. پێم وایە ئەوە کەمتەرخەمیی حکومەتی هەرێمی کوردستانە کە ئەو شوێنانەی لە سەردەمی رژێمی بەعسدا زەبری بەهێزیان بەرکەوتووە نەهاتوون بەرنامەیەکی تێروتەسەل بۆ ئاوەدانکردنەوەیان دابنێن و خەڵکەکانیان قەرەبوو بکەنەوە. پشدەر و قەڵادزێ و هەڵەبجە و گەرمیان و بادینان و هەموو ئەو شوێنانەی ئەنفال و کیمیاباران کراون و راگوێزراون پێویستیان بە ئاوڕلێدانەوەی جیددیتر و بەرنامەی هەمەلایەنی ئاوەدانکردنەوە و پێشکەوتنی کۆمەڵایەتی هەیە. "  قەڵادزێ شارێکی سنوورییە لە نزیک رۆژهەڵاتی کوردستان، بەڵام ئەوە نەبووەتە هۆی ئەوەی ببێتە شوێنێکی ستراتیژی بۆ ئاڵوگۆڕی بازرگانی و هاتووچۆی گەشتیاران.  لە بەشێکی دیکەی قسەکانیدا بەکر بایز دەڵێت: "داوا دەکەین دەروازەی سنووریی کێلێ بکرێتە نێودەوڵەتی کە دەروازەیەکی نیمچە فەرمییە و ئاوڕێکی جیددیی لێ نەدراوەتەوە. ئەگەر بمانەوێت لە سنووری پشدەر زۆرترین هەلی کارکردن بڕەخسێنین دەبێت ئەو دەروازەیە بکرێتە نێودەوڵەتی. هەروەها داوا دەکەین بەنداوی دەڵگە دروست بکرێت، چونکە ئێستا ئاسایشی ئاو لەو سنوورەدا لە مەترسیدایە کە مەترسییەکە ئەوەندە جیددییە پێم وایە ئەمساڵ شتێک بە ناوی زێی بچووکەوە نامێنێت. ئەوەیش کاریگەریی لەسەر ئاوی خواردنەوەی قەڵادزێ و کشتوکاڵ و ژینگەی زیندەوەرە ئاوییەکانیش دەبێت. "  قایمقامی قەڵادزێ ئاماژەی بەوە دا کە داواکاریی دیکەمان ئەوەیە کە قیرتاوکردنی رێگەی دووسایدی دەربەند - ژاراوە کە ١٠ - ١٢ کیلۆمەترێکە و تاوەکو ئێستا تەواو نەکراوە لە کاتێکدا زۆرترین قەرەباڵخیی لەسەرە و رووداوی هاتووچۆی تێدا روودەدات و، هەروەها داوا دەکات شەقامی ٦٠ مەتریی قەڵادزێ و پردە بێقۆڵەکەی قەڵادزێ تەواو بکرێن و مۆنۆمێنتی شەهیدا ن دروست بکرێت.  قەڵادزێ بەهۆی هەڵکەوتە جوگرافییەکەیەوە کە ناوچەیەکی کوێستانی و بەفرانبارە، دیمەنی سرووشتیی جوان و سەرنجڕاکێشی هەیە کە دەتوانن ببنە شوێنی گەشتیاری و سەرنجڕاکێشانی گەشتیاران و لەو لایەنەوە ناوچەکە ببووژێننەوە.  بەکر بایز گوتی: "چەندە شوێنی جوان و سەرنجڕاکێشت هەبێت کە خزمەتگوزاریی لێ نەبێت خەڵک ناچێت لەو شوێنانە دا لە چۆڵەوانیدا دابنیشێت. بێبەرنامەیی حکومەت وایکردووە ئەو سنوورە پشتگوێ بخرێت، ئەگەرنا خەڵکی سنوورەکەی ئێمە دەتوانن بە گەشتوگوزار ژیانێکی زۆر باشیان هەبێت. "  قەڵادزێ ساڵی ١٩٤٨ بووەتە قەزا، ئێستا ناوەندی قەزای پشدەرە، سەر بە پارێزگای سلێمانییە و نزیکە ١٣٤ کیلۆمەتر لێییەوە دوورە. لە رۆژھەڵاتییەوە هاوسنووری رۆژهەڵاتی کوردستان و شارەکانی سەردەشت و میراوەیە.