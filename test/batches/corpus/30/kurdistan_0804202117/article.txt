بەپێی راگەیێندراوی حکومەتی هەرێمی کوردستان، ئەمڕۆ پێنجشەممە ٠٨ - ٠٤ - ٢٠٢١ مەسرور بارزانی، سەرۆکی حکومەتی هەرێمی کوردستان، پێشوازیی لە جانگ کیۆنگووک، باڵیۆزی كۆماری کۆریای باشوور لە عێراق کرد. لە دیدارەکەدا کە کۆی چوانژین، کونسوڵی گشتیی کۆریای باشوور لە هەولێر ئامادەی بوو، پەرەپێدانی پەیوەندییەکانی نێوان هەرێمی کوردستان و کۆماری کۆریای باشوور تاوتوێ کرا.  وەکو لە راگەیێندراوەکەدا هاتووە، باڵیۆزی کۆریای باشوور ئامادەیی وڵاتەکەی نیشاندا بۆ بەهێزکردنی پەیوەندییەکان لەگەڵ هەرێمی کوردستان، بەتایبەتی لە بوارەکانی ئابووری و بازرگانی و کولتووری و پێشکێشکردنی هاوکاری بۆ ئاوارە و پەنابەران لە هەرێمی کوردستان.  سەرۆکی حکومەتی هەرێمی کوردستان ئاماژەی بە "دۆستایەتیی بەهێزی نێوان کۆریا [ی باشوور] و هەرێمی کوردستان دا، کە لە ساڵانی رابردوودا چەندین پرۆژەی پەرەپێدانی ئابوورییان لە هەرێمی کوردستان ئەنجامداوە" و پشتگیریی خۆشی بۆ پتەوکردنی پەیوەندیی هەمەلایەنە لەگەڵ ئەو وڵاتە دەربڕی.