لە پەیامەکەیدا یەکێتی دەڵێت، لە عێراق ناكۆكی و ململانێی لایەنەكان چووەتە قۆناخێكەوە كە هەموو ئەگەرێكی نەخوازراوی لێ چاوەڕوان دەكرێت، "لەم ئاستەدا كورد پێویستی بە یەكڕیزیی راستەقینە و هاوسەنگە، بە خوێندنەوەی وردی هاوكێشەكان هەیە، بۆئەوەی خەبات بۆ بەدیهێنانی مافە دەستووری و دیموكراسی و نەتەوەییە رەواكانی و شایستە دەستووری و داراییەكانی سەربخات و دڵنیایی بداتەوە بە میللەتەكەمان".  سەبارەت بە ناوچە کوردستانییەکانی دەرەوەی ئیدارەی هەرێمی کوردستانیش دەڵێت "ئەمڕۆ ناوچە كوردستانییە دابڕێندراوەكان، لەڕووی ئیداری و ئەمنییەوە، لە دۆخێكی خراپدان، بۆشایی ئەمنی وایكردووە، گرووپە تیرۆریستییەكان جموجۆڵەكانیان دەستپێبكەنەوە و ئۆقرەیی ئەو ناوچانە و تێكڕای عێراقیش بخەنە مەترسییەوە. ئەم دۆخە رێگە لە ئارامیی وڵات و سازكردنی هەڵبژاردنێكی پاك و بێگەردیش دەگرێت". هەروەها ئاماژەی بەوەش کردووە "پێویستە دۆخی كەركووک و خانەقین و خورماتوو و ناوچەكانی دیکەش ئاسایی بكرێنەوە، بێگومان جێبەجێكردنی ماددەی (١٤٠)ی دەستووریش بە شاڕێی چارەسەری دۆخی كۆتایی دەزانین".  لە بەشێکی دیکەی پەیامەکەدا هاتووە "پێویستە بەرەی ناوخۆییش پتەو ببێت، چونكە كێشە سیاسییەكانی نێوان لایەنەكان، كەموكوڕیەكانی رێڕەوی حوكمڕانی و تەشەنەكردنی گەندەڵی و مەركەزیەتی تووندی ئیداری و دارایی، بەرتەسكکردنەوەی ئازادیی رۆژنامەوانی و رادەربڕین و چالاكیی مەدەنی، لە نموونەی كەیسی گیراوەكانی بادیناندا، وڵاتەكەمانیان لە گۆشەیەكی تەسكدا قەتیس كردووە و ناوبانگی سیاسیشمانی زڕاندووە، كە ئەمەش بە خراپ لەسەر ئەزموونەكە و ئاییندەی گەلەكەمان دەشكێتەوە بۆیە وەكو یەكێتیی نیشتمانیی كوردستان جەخت دەكەینەوە، ئەزموونی هەرێمی كوردستان كە بەری رەنجی تێكۆشانی یەكێتی و تێكڕای گەلی كوردستانە، هی ئەوە نییە هیچ لایەنێك بەهۆی بەرژەوەندیی تەسكەوە یاری بە چارەنووسیەوە بكات، پێویستە ئیرادەی سیاسیمان بۆ ئەم ئەركە نیشتمانی و رەوایە بخەینەكار، ئەم ویستەش بە چاكسازیی راستەقینە لە حوكمڕانی و باشكردنی گوزەرانی خەڵك، بە لەخۆبردوویی سیاسی و دەستبەرداربوون لە بەرژەوەندییە تەسكەكان، دێتەدی".  لەسەر هاوپەیمانیی كوردستان لەنێوان یەكێتی و بزووتنەوەی گۆڕان و لێكتێگەیشتنە هاوبەشەكانی دیکە، ئەوە خراوەتەڕوو "هەم كۆششێكی دیموكراسییە بۆ هەڵبژاردنی داهاتووی عیراق و هەمیش ژینگەی یەكڕیزیی سیاسیی گەلەكەمان و پێكەوەكاركردن لە ئاییندەی كوردستان و عێراق، بۆ ئەركە كوردستانی و عێراقییەكانی چاكسازی و راستكردنەوەی رێڕەوی سیاسی، دەڕەخسێنێت و دابینی دەكات".  دەقی پەیامەکەی یەکێتیی نیشتمانیی کوردستان بەبۆنەی ٤٦ ساڵەی دامەزراندنیەوە:  بەیاننامەی مەكتەبی سیاسی بۆ یادی (٤٦) ساڵەی دامەزراندنی یەكێتیی نیشتمانیی كوردستان و (٤٥) ساڵەی هەڵگیرسانی شۆڕشی نوێ  كۆمەڵانی خەڵكی كوردستان... كەسوكاری سەربەرزی شەهیدان... پێشمەرگە قارەمانەكان... جەماوەری دڵسۆز و هەڤاڵانی تێكۆشەری یەكێتی  (١)ی حوزەیرانی ساڵی (١٩٧٥)، لە هەلومەرجێكدا، كە كوردایەتی و دۆزی رەوای گەلەكەمان لە ئاڵۆزترین و سەختtرین دۆخدا بوو، بەهۆی هەرەسی شۆڕشی ئەیلوول و پیلانی شوومی (جەزائیر)ەوە، نائومێدی ناخ و دەروونی هەموو كوردێكی دڵسۆز و تێكۆشەری تەنیبوو، رژێمی بەعس - یش لە لووتكەی لەخۆباییبووندا سەرقاڵی ستراتیژی شۆفێنانەی سڕینەوەی گەلی كوردستان بوو، لە بارودۆخێكی نێودەوڵەتیی وا كە زلهێزەكانیش بەهۆی پاراستنی بەرژەوەندییان ویژدانیان سڕببوو، یەكێتیی نیشتمانیی كوردستان بە رابەرایەتی رابەر و سەرۆكی مێژووییمان جەنابی مام جەلال و پۆلێك تێكۆشەری دەستەی دامەزرێنەر و سەركردایەتیی ناوەوەی وڵات دامەزرا و هاتە كۆڕی خەباتەوە بۆ بەرپەرچدانەوەی ئەو واقیعە داسەپاوە.  ئەم دامەزراندنە وەرچەرخانێكی مێژوویی گەورەش بوو لە مێژووی بزووتنەوەی رزگاریخوازی گەلی كوردستان. رچەشكێنێكی ناوازەش بوو، لە شێوازی خەباتی پێشمەرگانە و ژیانی حزبایەتی لە كوردستان و بگرە تەواوی ناوچەكەیشدا، زۆری نەخایاند لە ساڵڕۆژی یەكەمدا شاخ و چیا و گوندەكانی كوردستان، بوون بە سەنگەری ئاوەدانیی پێشمەرگە چالاكی و داستانەكانی شۆڕشی نوێ، ورەیان دایەوە بە خەڵك و ئەژنۆی رژێمیشیان شكاند. لە زیندانەكانیشدا جەلادەكان لەخۆڕاگری و ئازایەتی تێكۆشەرەكانی یەكێتی تاسابوون، كە وانەی (كەم ژیان، كەڵ ژیان)ی رابەرانی سێ كۆچكەی كۆمەڵە بوو بە سەرمەشقی خەبات، كوچە و كۆڵانی شار و شارۆچكەكان، زانكۆ و ناوەندەكانی خوێندن، سەنگەرێكی تری شۆڕش بوون و دووژمنیان هەراسان كردبوو، لە یەكێتی و شۆڕشی نوێ دا، بە تەنها گیانبازی و شەهیدبوون و قارەمانێتی پێشمەرگە و تێكۆشەرانی رێكخستن و زیندانییان بەرجەستە نەبوون، بەڵكو لە رێبازی فكری و ئاوێتەبوونی خەباتی ژنان و لاوان و خوێندكاران، لەبوژانەوەی هونەرو ئەدەب و نووسین و راگەیاندن و رۆژنامەوانی لەناو شۆڕشدا، نەك بۆ یەكێتی، بەڵكو بۆ كوردایەتیش بوون بەشانازی و سەروەرییەكی مێژوویی. تەنانەت دوای جینۆساید و ئەنفالیش رۆڵە جوامێرەكانی یەكێتی بەگەشانەوەی شێوازی خەباتی پارتیزانی، نەیانهێشت پشكۆی شۆڕش خامۆش بێت. تا لەگەڵ پێشبینی وردی سەرۆك مام جەلال بۆ كەڵكەڵەی فراوانخوازی سوپای بەعس و قۆستنەوەی هەلومەرجی وەتاقكەوتنی رژێمی سەدام، لەدوای داگیركردنی كوێت، یەكێتی بەتەگبیری رێكخستنەكان و هیمەتی هێزی پێشمەرگەی كوردستان راپەڕینی گەلی بەرپا كرد، بەشێكی بەرچاوی كوردستانی لەبەعس راماڵی و هەرێمی رزگاركراو بووە ناوەندی ئەزموونی حوكمڕانی دیموكراتی خاوەن پەرلەمان و حكومەتی خۆبەخۆ كە لەمێژوودا دەرفەتێكی كەموێنە بوو بۆ گەلەكەمان.  لەو رەوتی تێكۆشانی سیاسیی دوای راپەڕینیشدا یەكێتی سەرباری هەموو سەختی و ئاستەنگەكان، شەڕی ناوخۆیی وڵات و گەمارۆی هەمەجۆر درێژەی بە خەبات دا، تا لە نیسانی (٢٠٠٣) دا دەورانی ستەمی بەعس پێچرایەوە، دەورانی تێزی یەكێتی بۆ وڵاتێكی دیموكراتی و فیدرال دەستی پێكرد كە دەستووری گەلپەسەندی عیراق هێنایە كایەوە، سەرەنجام مامی گەورە، رابەری شۆرشی نوێ، بوو بەیەكەم سەرۆك كۆماری هەڵبژێدراو، یەكەم سەرۆك كۆماری كورد لەو وڵاتەی دەیان ساڵ بوو دەستو پەنجەی لەگەڵ چەوساندنەوەی گەلەكەمان نەرم كردبوو، مامی یەكێتی بووە ناونیشانی درەوشاوەی وڵاتێكی ئیتحادی كە دەستوورەكەی دانی بەهەرێمی كوردستان و سەنگی كورد وەك نەتەوەیەكی رەسەنی خاوەن ماف و ئەرك دا نابوو، هەرچەندە بەداخەوە ئەم رێرەوە ڕاست و رەوایە تاسەر نەمایەوەو ئێستا وڵاتەكە، بەكوردستانەكەی خۆشمانەوە، نوقمی كێشەی قووڵ بۆتەوە كە بۆتە هەڕەشە لەسەر رێرەوی دیموكراسی و گەشەی سیاسیی و ئابووری و فەرهەنگی، بەڵام بەئێستاشەوە پێشنیازو تێزە واقیعی و دەوڵەمەندەكانی سەرۆك مام جەلال و یەكێتییەكەی مام لەتوانایدایە عیراق بگێڕێتەوە سەر رێڕەوی ئاوەدانی خۆی، لەحكومەتێكی دیموكرات و فیدرال كە دەربەستی چارەسەری تەنگژەكانی نێوان پێكهاتەكان و نێوان هەرێم و بەغدایش بێت.  هاووڵاتیانی خۆشەویست، هەڤاڵانی دەربەست؛  بەداخەوە ئەمرۆ لەعیراق ناكۆكی و ململانێی لایەنەكان چۆتە قۆناغێكەوە كە هەموو ئەگەرێكی نەخوازراوی لێ چاوەڕوان دەكرێت، لەم ئاستەدا كورد پێویستی بەیەكریزی راستەقینەو هاوسەنگ، بەخوێندنەوەی وردی هاوكێشەكان هەیە، بۆئەوەی خەبات بۆ بەدیهێنانی مافە دەستووری‌و دیموكراسی و نەتەوەییە رەواكانی و شایستە دەستووری و داراییەكانی سەربخات و دڵنیایی بداتەوە بە میللەتەكەمان، ئەمرۆ ناوچە كوردستانییە دابڕێنراوەكان، لەڕووی ئیداری و ئەمنییەوە، لە دۆخێكی خراپدان، بۆشایی ئەمنی وایكردووە، گرووپە تیرۆریستییەكان جموجوڵەكانیان دەستپێبكەنەوە و ئۆقرەیی ئەو ناوچانەو تێكڕای عێراقیش بخەنە مەترسییەوە. ئەم دۆخە رێگە لە ئارامی وڵات و سازكردنی هەڵبژاردنێكی پاك و بێگەردیش دەگرێت، كە ویستی بزاوتی جەماوەریی شەقامی عیراق و ئیرادەی چاكسازی و راستكردنەوەی پرۆسەی سیاسیی عیراقیشە، بۆیە جەختدەكەینەوە لەسەر:   هەماهەنگی نێوان پێشمەرگەو سوپای عیراق و رێككەوتنی هاوبەش بۆ پڕكردنەوەی ئەو بۆشاییانە. پێویستە دۆخی كەركوك و خانەقین و خورماتوو و ناوچەكانی تریش ئاسایی بكرێنەوە، بێگومان جێبەجێكردنی ماددەی (١٤٠)ی دەستووریش بەشاڕێی  چارەسەری دۆخی كۆتایی دەزانین.  بۆ ئەم قودرەتمەندییە كوردستانییە پێویستە بەرەی ناوخۆیییش پتەو ببێت، چونكە كێشە سیاسییەكانی نێوان لایەنەكان، كەموكورییەكانی رێڕەوی حوكمڕانی‌و تەشەنەكردنی گەندەڵی و مەركەزیەتی توندی ئیداری و دارایی، بەرتەسكردنەوەی ئازادی رۆژنامەوانی و رادەربڕین و چالاكی مەدەنی، لەنموونەی كەیسی گیراوەكانی بادیناندا، وڵاتەكەمانیان لەگۆشەیەكی تەسكدا قەتیس كردووەو ناوبانگی سیاسیشمانی زڕاندووە. كە ئەمەش بەخراپ لەسەر ئەزموونەكە و ئایندەی گەلەكەمان دەشكێتەوە بۆیە وەك یەكێتی نیشتمانیی كوردستان جەخت دەكەینەوە، ئەزموونی هەرێمی كوردستان كە بەری رەنجی تێكۆشان یەكێتی و تێكڕای گەلی كوردستانە، هی ئەوە نییە هیچ لایەنێك  بەهۆی بەرژەوەندی تەسكەوە یاری بەچارەنووسییەوە بكات، پێویستە ئیرادەی سیاسییمان بۆ ئەم ئەركە نیشتمانی و رەوایە بخەینەكار، ئەم ویستەش بەچاكسازی راستەقینە لەحوكمڕانی و باشكردنی گوزەرانی خەڵك، بە لەخۆبردوویی سیاسی و دەستبەرداربوون لەبەرژەوەندییە تەسكەكان، دێتەدی. لەم چوارچێوەیەدا وایدەبینین هاوپەیمانی كوردستان لەنێوان یەكێتی و بزووتنەوەی گۆڕان و لێكتێگەیشتنە هاوبەشەكانی تر، هەم كۆششێكی دیموكراسییە بۆ هەڵبژاردنی داهاتووی عیراق و هەمیش ژینگەی یەكڕیزی سیاسیی گەلەكەمان و پێكەوە كاركردن لەئایندەی كوردستان و عیراق، بۆ ئەركە كوردستانی و عیراقییەكانی چاكسازی و راستكردنەوەی رێڕەوی سیاسیی، دەرەخسێنێت و دابینی دەكات.  سەبارەت بەژیانی دەروون حزبیانەی یەكێتییش، بەشانازییەوە لەدوای كۆنگرەی نوێبوونەوەوە، بەسەركردایەتی و سیاسەتێكی نوێوە، قۆناغێكی تازە لەژیانی رێكخراوەیی یەكێتی هاتۆتەئاراوە، چارەسەركردنی كێشەو كەموكورتییە كەڵەكەبووەكانی چەند ساڵی ڕابردوو، بەتایبەتی لەقۆناغی دوای نەخۆشكەوتن و ماڵئاوایی جەنابی مام جەلال، بۆتە رەوتێكی گەرم وگۆڕی هیوابەخش، هەڵبەتە هێشتاش پێویستیمان بەهەوڵ و كۆششی زیاتر هەیە، بەم بۆنەیەوە بەڵین دووپات دەكەینەوە سەرباری پەتای جووڵە پەكخەرەكانی كۆرۆناو بەربەستەكانی تر، بۆ تەواوكردنی پرۆسەی نوێبونەوەو سازدانەوەی زیاتری یەكێتی بۆ راپەراندنی ئەركەكانی داهاتووبەردەوامدەبین.  كەسوكاری سەربەرزی شەهیدان...  پێشمەرگە قارەمانەكان، كەمئەندامانی سەنگەرو زیندانیانی سیاسی، كادر و تێكۆشەرانی یەكێتی، ژنان و لاوان، گوندنیشنیانی پشت‌و پەنای شۆڕش، نەوەی تازە و كچان و كوڕانی كوردەواری، پیرۆزبایی یادی دامەزراندنی یەكێتی و هەڵگیرساندنی شۆڕشی نوێتان لێدەكەین، لەئاستی گەورەیی گڵكۆی (٢٠) هەزار شەهیدی یەكێتی و هەموو شەهیدانی گەلەكەمان، سەری واجبی رێزو نەوازش دادەنەوێنین ئەی هەموو ئەوانەی لەم كاروانە دوورو درێژەی یەكێتی و شۆڕشی نوێ دا، قوربانیتان دا، جەرگتان سووتاو ئازارو ئەشكەنجەتان كێشا، ماندوبوون و دەربەدەرو ئاوارەبوون ئێستا كە لەبەردەم ئێوەی سەربەرزو یادی یەكێتی و شۆڕشی نوێ دا وەستاوین، لەبەردەم گڵكۆی پیرۆزی رابەری مێژووییمان مام جەلال، بەڵێن دووپات دەكەینەوە كە درێژە بەخەبات بدەین، تا بەدیهێنانی هەموو ئامانجەكانمان لە (ئاشتی، دیموكراسی، مافی مرۆڤ و چارەی خۆنووسین).  - سڵاو لەهەموو ئەم تۆماری خەبات و خوێن و رەنج وفرمێسكە  - سڵاو لەكۆششی چلوشەش ساڵە، سڵاو لەخەباتی داهاتووی و تێكۆشەرانی داهاتووی ئەم كاروانە مەزنە.  - یادە مەزنەكە لەهەمووتان و لەهەموومان پیرۆز بێت و پێكەوە دووپاتی بكەینەوە.  - یەكێتی چارەنووسەو نوێبوونەوەش ئیرادەمانە.  ئێوەش هەمیشە هەر شادو سەربەرزو سەركەوتووبن  یەكێتیی نیشتمانی كوردستان