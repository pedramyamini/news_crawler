بژار موسا، گوتەبێژی وەزارەتی تەندروستیی حکومەتی هەرێمی کوردستان بە تۆڕی میدیایی رووداوی راگەیاند "لەدوای نەورۆزەوە ژمارەی تووشبووان دوو هێندە زیادیکردووە و ئەگەر هاونیشتمانیان پابەندی رێنماییەکان نەبن، ئەوا ژمارەکە زۆر لەوە زیاتر دەبێت، ئەگەر ژمارەکە لەمەی ئێستا زیاتریش بێت، لە نەخۆشخانەکان پزیشک و کارمەند و ئامێری پێویستیشمان نییە".  لە سلێمانی لە ماوەی هەفتەی دوای نەورۆزدا نۆ کەس گیانیان لەدەستداوە و هەزار و ١٦٢ کەسیش تووشی ڤایرۆسی کۆرۆنا بوون.  ئێستاش ٩١ کەس لە نەخۆشخانەکانی کۆرۆنان کە ١٥ یان تەندروستییان ناجێگیرە. ٢٥ % ی تووشبووەکان ئەوانەن کە لە پارێزگاکانی باشوور و ناوەڕاستی عێراقەوە چوونەتە سلێمانی.  د. هێرش سەید سەلیم، جێگری بەڕێوەبەری گشتیی تەندروستیی سلێمانی بە رووداوی گوت "لە سلێمانی ژمارەی تووشبووەکان بەشێوەیەکی زۆر بەرزبووەتەوە، پێش مانگێکیش هۆشداریمان دابوو، کە دەبێت هاتووچۆی نێوان سنوورەکان سنووردار بکرێت، چونکە بەشێکیش لە تووشبووەکان لە پارێزگاکانی باشوور و ناوەڕاستی عێراقەوە هاتوون".  سەرپەرشتیاری رووبەڕووبوونەوەی کۆرۆنا لە سلێمانی سوککردنەوەی رێکارەکانی خۆپارێزی لە کۆرۆنا بە هۆکاری ئەم دۆخە مەترسیدارە دەزانێت.  د. هادی محەممەد، سەرپەرشتیاری رووبەڕووبوونەوەی کۆرۆنا لە سلێمانی بە رووداوی راگەیاند "لە سلێمانی دۆخەکە هێندە باش ببوو پێشتر دوو نەخۆشخانەمان داخستبوو بەهۆی نەمانی تووشبووانی کۆرۆنا و تەنها دوو بۆ سێ نەخۆش مابوو، بەڵام ئێستا دۆخەکە ئەوەندە خراپ بووە کە دەیان نەخۆش هەن لە نەخۆشخانەی شەهید هێمنی هەناوی، تەختی چاودێریی چڕیان بەرناکەوێت هێندە نەخۆش زۆرە، هۆکاری ئەوەش حکومەت خۆیەتی، چونکە حکومەت خۆی کۆرۆنای بەرەڵا کرد".  لە دهۆک دۆخەکە خراپترە لە هەفتەی رابردوو، ١٥ کەس بە کۆرۆنا مردوون، ٣٤ نەخۆش دۆخی تەندروستییان ناجێگیرە و قەرەوێڵە بۆ تووشبووانی کۆرۆنا نەماوە.  ئومێد ئەحمەد، جێگری بەڕێوەبەری نەخۆشخانەی کۆرۆنا لە دهۆک بە رووداوی گوت "نەخۆشخانەکەی ئێمە پڕ بووە لە نەخۆشانی کۆرۆنا، دوو قاوشمان هەیە نزیکەی ٣٤ نەخۆشی تێدایە، هاتنی نەخۆشیش بەردەوامە و ئێمە بۆ نەخۆشخانەکانی دیکە دەیاننێرین و بەشی چاودێریی چڕیش پڕبووە لە نەخۆش".  لە هەرێمی کوردستان بە هەمان شێوە ژوورەکانی چاودێریی چڕ بەرەو پڕبوون دەچن، بەجۆرێک کە بۆ دانانی هەر نەخۆشێکی نوێ، دەبێت چاوەڕێی دەرچوونی نەخۆشێکی دیکە بکرێت.