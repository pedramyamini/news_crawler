سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند، رووداوەکە دوای کاژێر ٠٤: ٠٠ ـی ئێوارە روویداوە. "ئەو کەسەی کوژراوە ناوی ئیبراهیم ئەحمەد وسووە و لەدایکبووی ساڵی ٢٠٠٤ ـە. " خەڵکی کۆبانێیە.   بە گوتەی سەرکەوت ئەحمەد، ئیبراهیم شاگردی وەستایەکی کۆنکرێت بووە بەناوی سەیدنوور محەممەد شیرین کە پێشتر کاری بۆکردووە. "کاتێک سەیدنوور لەگەڵ دوو کەسی دیکەدا لەکار گەڕاوەتەوە، ئەو کرێکارە داوای رۆژانەکەی لێکردووە کە گوتوویەتی ٣٥ دۆلارە، بەڵام وەستاکەی [سەیدنوور] گوتوویەتی ٣٠ دۆلارە و لەسەر ئەوە بووەتە شەڕیان. "  سەیدنوور کاتێک لە کارگەڕاوەتەوە ئامێرێکی بەدەستەوە بووە وەکو سەرکەوت ئەحمەد باسی کرد، "وەکو چەقۆ تیژبووە" لەکاتی شەڕەکەدا کێشاویەتی بە سینگی شاگردەکەیدا و "دیارە بەر دڵی کەوتووە، دوای گەیاندنی شاگردەکەش بە نەخۆشخانە گیانی لەدەستداوە. "  ئەو وەستایە خەڵکی وانی باکووری کوردستانە و ئێستا هەڵاتووە و فەرمانی دەستگیرکردنی هەیە. سەرکەوت ئەحمەد رایگەیاند، "هاوئاهەنگی لەگەڵ هەموو بازگە و هێزە ئەمنییەکانی دیکە دەکەین تاوەکو دەستگیری بکەین. " هاوکات دوو کەسەکەی دیکەش کە لەگەڵ وەستاکەدا بوون، دەستگیرکراون و لێکۆڵینەوە بەردەوامە.   پۆلیس وێنەی سەیدنووری لەلایە و داویەتییە بازگەکان، گوتەبێژی پۆلیس دەڵێت، "هەوڵی دەستگیرکردنی دەدەین. "