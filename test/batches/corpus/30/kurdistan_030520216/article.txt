خالید ئەحمەدی تەمەن ٥٩ ساڵان، رۆژی ٢٠ی نیسانی ٢٠٢١ لە بنکەی تەندروستیی کارێزە وشکی سلێمانی، قورچکی یەکەمی ڤاکسینی ئەسترازینیکای وەرگرتووە.   کەسێکی نزیکی خالید ئەحمەد بە رووداوی گوت: "هەشت رۆژ دوای وەرگرتنی ڤاکسینەکە، ئازار و سڕبوونی پەلەکانی دەستیانپێکرد و لە دەیەم رۆژدا پەلەکانی لەکارکەوتن، ئێستاش بێهۆشە و بە هەناسەی دەستکرد هەناسە دەدات".  ئەو کەسە نزیکەی خالید ئەحمەد زیاتر گوتی: "ئێستا ژیانی نەخۆشەکەمان بە دەرزی (ئای ڤی ئای جی) بەندە، ئەو دەرزییەش تەنیا لە بازاڕی رەشدا دەستدەکەوێت و دەبێ رۆژانە چل گرامی پێبدەین، کە بایی هەزار و ٢٠٠ دۆلارە، سەرەڕای گرانییەکەشی بە ئاسانی دەستناکەوێت و لە نەخۆشخانەکانیشدا نییە".  خالید ئەحمەد دوای وەرگرتنی ڤاکسینەکە، بەڵگەنامەی وەرگرتنی ڤاکسینەکەی لە ئەکاونتی خۆی لە فەیسبووک پۆست کردووە و نووسیویەتی: "بەخۆشحاڵیەوە ئەمڕۆ یەکەم پێکوتەی کۆرۆنام وەرگرت لەجۆری ئەسترازینکا. زۆر سوپاس بۆ کارمەندانی تەندروستی بنکەی کارێزە وشک. هیوام وایە سەرجەم هاوڵاتیان خۆیان بکوتن بە مەبەستی سەلامەتی خۆیان و هاونیشتمانیان و بۆ کەمکردنەوەی کاریگەرییە خراپەکانی کۆرۆنا لەسەر کۆمەڵگە"    بۆ دڵنیابوونەوە لە هۆکاری ئیفلیجبوونی ئەو نەخۆشە رووداو پەیوەندی بە دکتۆر هێرش سەلیم، جێگری بەڕێوبەری گشتیی تەندروستی سلێمانییەوە کرد و رایگەیاند، راستە کەیسێکی وا هەیە، بەڵام ناکرێت بگوترێت ڤاکسینەکە هۆکاربووە.  د. هێرش سەلیم گوتی: "ئەو نەخۆشە لە بنکەی تەندروستیی کارێزە وشکی سلێمانی، قورچکی یەکەمی ڤاکسینی ئەسترازێنیکای وەرگرتووە، بەڵام دەبێ سەرەتا دڵنیابینەوە لەوەی کە ئایا ناوی لە لیستی وەرگرتنی ڤاکسیندا هەیە یان نا".  جێگری بەڕێوبەری گشتیی تەندروستی سلێمانی ئاماژەی بەوەشکرد، پزیشکێکیان بۆ بەدواداچوون لە دۆسیە راسپاردووە و دەڵێت: "دەبێ دڵنیاش ببینەوە لەوەی کە ئایا جەڵتەی مێشک لێیداوە یان نەخۆشی دیکەی هەیە". بەڵام کەسوکاری نەخۆشەکە دەڵێن: "دوای نەخۆشکەوتنی، تیشکی MRIمان بۆ گرت، دەرکەوت جەڵتە لێی نەداوە و نەخۆشیی دیکەشی نییە"  نەخۆشییەکی دەگمەنە، کە سیستمی بەرگریی جەستە لە دەمارەکانی دەدات و دەبێتە هۆی لاوازبوون و سڕبوونی پەلەکان، ئەم نیشانانە بە خێرایی زیاددەکەن و رەنگە تەواوی جەستە ئیفلیج بکات. بەپێی زانستی پزیشکی، ئەگەری هەیە ئەو نەخۆشییە تووشی هەموو کەسێک ببێت، بەڵام ئەوانەی تەمەنیان لە سەرووی ٥٠ ساڵە، مەترسیی تووشبوونیان زیاترە. نزیکەی دوو لەسەر سێی ئەوانەی تووشی نەخۆشییەکە دەبن، چەند رۆژێک یان چەند هەفتەیەک پێشتر تووشی سکچوون یان هەوکردنی سییەکان دەبن.