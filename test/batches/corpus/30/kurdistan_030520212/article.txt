رۆژی ٣ی ئایاری هەموو ساڵێک بە رۆژی جیهانیی ئازادیی رۆژنامەگەری دانراوە، چوار رۆژنامەڤان لە هەر چوار پارچەی کوردستان بەشدارییان لە دیبەیتێکی رووداو کرد و لەبارەی رەوشی ئازادیی رۆژنامەڤانی و دەستگەیشتن بە زانیارییەکان وەڵامی چەند پرسیارێکی رووداویان دایەوە.  زەینەڵ بوڵووت: ٧٦ رۆژنامەڤان لە باکووری کوردستان دەستگیرکراون   تازەترین پێشهات لە تورکیا بڕیارێکی بەڕێوەبەرایەتیی گشتیی ئاسایشی تورکیایە کە وێنەگرتن، ڤیدیۆ و دەنگ تۆمارکردنی لەڕێگەی مۆبایلەکانەوە لە کاتی خۆپێشاندانەکان و چالاکییەکان و دادگاییکردنەکاندا قەدەخەکردووە.  زەینەڵ بوڵووت، بەڕێوەبەری کۆمەڵەی رۆژنامەڤانانی دیجلە و فورات لە ئامەدەوە بەشداری دیبەتەکەی کرد و گوتی "رۆژنامەڤان لە باکووری کوردستان و تورکیا دەستگیردەکرێن، ساڵ بە ساڵیش هێرش و پێشێلکاری بەرامبەر رۆژنامەڤانان زیاد دەبێت. "   بەڕێوەبەری کۆمەڵەی رۆژنامەڤانانی دیجلە و فورات دەشڵێت، تاوەکو ئێستاش ٧٦ رۆژنامەڤان لە باکووری کوردستان دەستگیرکراون.   فەرهاد ئەمین پوور: سوپایەکی سایبەری بۆ بەلاڕێدابردنی راستییەکان لە ئێران دروستکراوە   فەرهاد ئەمین پوور، نووسەر و رۆژنامەڤان لە شاری سەقزی رۆژهەڵاتی کوردستان باسی دۆخی رۆژنامەگەریی لە رۆژهەڵاتی کوردستان کرد و گوتی کە "دۆخی رۆژنامەگەری لە رۆژهەڵاتی کوردستان لە ئاستێکی زۆر خراپدایە. " و دەشڵێت "سوپایەکی سایبەری بۆ بەلاڕێدابردنی راستییەکان لە ئێران دروستکراوە. "   ئەو رۆژنامەڤانە سەرەکیترین هۆکارەکانی خراپی دۆخی رۆژنامەگەریی لە رۆژهەڵاتی کوردستان گەڕاندەوە بۆ ئەم خاڵانە:   یەکەم: سەرکەوتکردن و قۆرخکاری رۆژنامەڤانان لەلایەن حکومەت.  دووەم: خراپیی دۆخی ئابووری رۆژنامەڤانان، بەشێک لە رۆژنامەنووس و دەزگاکانی راگەیاندن بەهۆی ئەم خراپییەوە دەبنە پاشکۆی هەندێک دەزگا و رێکخراوی حکومەت.  سێیەم: سۆشیال میدیا کاریگەریی زۆری هەیە و چەواشەکاری زۆری تێدایە.   ئەو رۆژنامەڤانە لە بەشێکی دیکەی قسەکانیدا ئاماژەی بەوەدا، کە هەوڵێک لە ئارادایە کە حکومەت ئەو دۆخەی ئێستای رۆژنامەڤانان تێیدان زیاتر کۆنترۆڵی بکەن و گوتیشی "سانسۆر لەسەر رۆژنامەڤانان هەیە. "   مەسعود حامد: دوای شەڕی سووریا مەترسییەکی زۆر لەسەر ژیانی رۆژنامەڤان دروستبوو  مەسعود حامد، رۆژنامەڤان لە قامشلۆ باسی دۆخی رۆژنامەڤانی کرد لە رۆژئاوای کوردستان کرد و گوتی، "دوای شەڕی سووریا مەترسییەکی زۆر لەسەر ژیانی رۆژنامەڤان دروستبوو، لەبەرئەوە ناتوانین بڵێین رۆژنامەڤان ئازادە. "   ئازاد عوسمان: پێشێلکارییەکان بەرامبەر رۆژنامەڤانان زۆر زیادیکردووە  ئازاد عوسمان، رۆژنامەڤان لە کەلار بەشداری دیبەیتەکەی کرد و لەبارەی ئاستەنگەکانی بەردەم کاری رۆژنامەڤانی لە هەرێمی کوردستان گوتی "بەپێی ئەو بەدواداچوونانەی لەبارەی کاری رۆژنامەگەرییەوە کراوە، لە ساڵی ٢٠٢٠ ـەوە تاوەکو ئێستا دۆخی ئازادیی رۆژنامەڤانی پاشەکشەیەکی بەرچاوی بەخۆیەوە بینیوە. "   لە بەشێکی دیکەی قسەکانیدا ئەو رۆژنامەڤانە گوتی "ئەو شەڕەی هێنراوەتە سۆشیال میدیا لەنێوان حیزبەکان و فیگەرە دیارەکانی نێو حیزبەکان، ئەمە وایکردووە جۆرێک لە سەرلێشێوان لە کاری رۆژنامەڤانیدا دروست بکات و کاری رۆژنامەڤانی لەجیاتی ئەوەی زیاتر بەدواداچوون و راستکردنەوە بێت، بووەتە گواستنەوەی واتەوات و هەندێک قسە و ورووژاندنی هەندێک بابەت کە لەجیاتی ئەوەی سوودی هەبێت زیان دروست دەکات. "   ئەو رۆژنامەڤانە پێیوایە رادەی پێشێلکارییەکان بەرامبەر بە رۆژنامەڤانان زۆر زیادی کردووە و هۆکارەکەیشی گەڕاندەوە بۆ "سیستەمی سیاسی و بیروبۆچوونی دەسەڵاتداران، چونکە دەسەڵاتداران بە پلەی یەکەم بەرپرسن چ بە کەمتەرخەمی بێت یان خۆیان بەشێکبن لەو پێشێلکارییانە، زۆر کات ئەوان [بەرپرسان] خۆیان پێشێلکارییەکان دەکەن و تووندوتیژییەکان و رێگە پێنەدانەکان خۆیان دەیکەن. هەروەها بەشێک لە یاساکان لە هەرێمی کوردستان و مەدەنی و نوێ نین و یاسا کۆنەکانیش وەک خۆی جێبەجێناکرێن و کێشەیان تێدایە. "   سەبارەت بەوەی کە هەوڵەکان بۆ گەیشتنی رۆژنامەڤان بە زانیارییەکان لە دامودەزگە فەرمییەکان لە چ ئاستێکدایە؟ ئەو رۆژنامەڤانە ئەوەش بە "خراپ" وەسف دەکات و ئاماژە بەوەش دەدات "ئێمە یاسای مافی بەدەستهێنانی زانیارییمان هەیە، بەڵام ئەم یاسایە هەر دەرکراوە و لە رەفەکاندا هێڵدراوەتەوە بەبێ ئەوەی یەک هەنگاو بۆ جێبەجێکردنی بنرێت. " دەشڵێت "بەشێوەیەکی گشتی، حکومەت لە مامەڵەکردن لەگەڵ خەڵک و رۆژنامەڤاناندا بێلایەن نییە، ئەمەش لە هەموو دامودەزگەکان وایە و بەمەبەستم تەنیا حیزبی دەسەڵاتدار نییە. "   ئانتۆنی بلینکن، وەزیری دەرەوەی ئەمریکا لە رۆژی جیهانیی ئازادیی رۆژنامەگەریدا داوای پاراستنی رۆژنامەنووسان و میدیاکاران لە سەرتاسەری جیهان دەکات و دەڵێت، زانیاری و زانست ئامرازی بەهێزن، رۆژنامەگەری ئازاد و سەربەخۆش دامەزراوەی بنچینەیین خەڵک لە زانیاری پێویست ئاگاداردەکاتەوە بۆ ئەوەی بەهۆیەوە بەرگری لەخۆیان بکەن و هۆشیارانە بڕیاربدەن و بتوانن بەرپرسانی حکومی سزا بدەن.   ئانتۆنی بلینکن دەڵێت، ئازادی رادەربڕین و گەیشتن بە زانیاری راست و دروست لەلایەن میدیای ئازادەوە بنچینەی کۆمەڵگەیەکی خۆشگوزەران و دیموکراتە. لە سایەی بڵاوکراوەی جیهانی مافەکانی مرۆڤدا، ئازادی رادەربڕین ماف دەدات بە هەموو کەسێک لەڕێگەی هەر میدیایێکەوە هەوڵ بۆ بەدەستهێنانی زانیاری بدات. وەزیری دەرەوەی ئەمریکا دەشڵێت، "بەهۆی گرنگیدانمان بەو بابەتەوە وەڵامی کوشتنی رۆژنامەنووس جەمال خاشقچیمان دایەوە بۆ ئەوەی رێگە بگرین لە دووبارەبوونەوەی رووداوی هاوشێوە بۆ میدیاکارانی دیکە. "   بلینکن ئاماژە بە راپۆرتی ٢٠٢٠ی وەزارەتەکەی دەدات کە لە مانگی ئادار بڵاویانکردوە و تێیدا باس لە چەند کەیسێکی میدیاکاران دەکات کە هەراسانکراون، هێرشیان کراوەتە سەر و تاوەکو لەسەر کارەکانیان کوژراویشن. بەگوێرەی گوتەکانی وەزیری دەرەوەی ئەمریکا، هەریەک لە مەکسیک و ئەفغانستان زۆرترین قوربانی رۆژنامەنوسانیان تێدا تۆمارکراوە و بگرە ژمارەی قوربانیان دوو هێندەی لێهاتووە، بەگوێرەی کۆمیتەی پارێزگاریکردن لە رۆژنامەنووسان، لەوەتەی ئەو دامەزراوەیە هەیە ژمارەی ئەو رۆژنامەنووسانەی لە ٢٠٢٠ دا زیندانیکراون، ریکۆردی شکاندووە.