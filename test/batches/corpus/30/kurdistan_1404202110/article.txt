ئەمڕۆ چوارشەممە ١٤ - ٠٤ - ٢٠٢١ یادی ٣٣ ساڵەی شاڵاوی ئەنفالە کە بووە هۆی شەهیدکردنی ١٨٢ هەزار کەس و رووخاندن و سووتاندنی چوار هەزار و ٥٠٠ گوند، کۆنسوڵخانەی ئەمریکا لە تویتەر بەو بۆنەوەی پەیامێکی بڵاوکردەوە و رایگەیاند، "شاڵاوە ترسناکەکە بووە هۆی کوشتنی هەزاران پیاو، ژن و منداڵی بێتاوانی کورد و بریندارکردنی خەڵکی زۆرتری دیکە. ئێمە بەردەوام دەبین لە پاڵپشتیکردنی خەڵکی هەرێمی کوردستان بۆ دڵنیاییدان لە پاراستنی ئاسایش، دیموکراسی و ئابوورییەکی سەقامگیر بۆ داهاتووی عێراق".  لە تویتەکەدا، کۆنسوڵخانەی ئەمریکا وێنەی کچێکی بڵاوکردووەتەوە کە لە شاڵاوی ئەنفال بێسەروشوێنکراوە.  ئەنفالی گەرمیان لە کۆتایی قۆناخی شاڵاوی سێیەمی ئەنفال بوو، بەڵام لە هەموو قۆناخەکانی دیکە کارەساتبارتر و زیانبەخشتر بوو، چونکە ٧٠ بۆ ٨٠ هەزار کەس تێیدا شەهید و بێسەروشوێن کران.  پرۆسەکە ئەم ناوچانەی گرتەوە (دوزخورماتوو، کفری، کەلار، دەربەندیخان، چیاکانی قەرەداخ، تەکیە، چەمچەماڵ، قەرەهەنجیر، قادرکەرەم، سەنگاو، تیلەکۆ، پێباز و ئاغجەلەر).  قۆناخی سێیەمی ئەنفال، لە ٣١ ى ئادارى ١٩٨٨ دەستیپێکرد و لە ١٤ ى نیسانى ١٩٨٨ گەرمیانیشی گرتەوە، تاوەکو ٢٠ی نیسان بەردەوامبوو. نزیکەی ٥٠٠ گوندی ئەم ناوچانەی گرتەوە، گوندەکانی گەرمیان تەخت کران و سوتێنران.  تەنیا لە ١٤ی نیسانی ١٩٨٨ حکومەتی ئەو کاتی عێراق نزیکەی ٢٠ هەزار ژن و منداڵ و پیاوی لە هەردوو گوندی کوڵەجۆ و ملە سوورە کۆکردنەوە و بۆ شارەدێی قۆرەتووی رەوانەکردن و پاشان شوێنبزری کردن.  ئەنجوومەنى نوێنەرانى عێراق لە ١٤ - ٠٤ - ٢٠٠٨ ئەنفالى وەکو جینۆساید ناساند. هەروەها دادگاى باڵاى تاوانەكانی عێراقیش لە ٢٤ - ٠٦ - ٢٠٠٧ ئەنفالى وەكو تاوانى جینۆساید ناساند. بەو پێیەش (عەلى حەسەن مەجید، هاشم حسین رەشید) سزای لەسێدارەدانیان بەسەردا سەپێنرا، سزای زیندانى هەتاهەتایش بەسەر کەسانی دیکە کە لە تاوانەکە بەشداربوون سەپێنرا.