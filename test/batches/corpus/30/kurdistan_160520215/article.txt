ئەمڕۆ ١٦ - ٠٥ - ٢٠٢١ نێچیرڤان بارزانی، سەرۆکی هەرێمی کوردستان لە  تویتەری خۆی پەیامێک بەبۆنەی رۆژی جیهانیی پێکەوەژیان بڵاوکردەوە و ئاماژەی بەوە دا، "كار ده‌كه‌ين بۆ ئه‌وه‌ى كوردستان بۆ هه‌ميشه به لانه‌ى پێكه‌وه‌ژيان، ته‌بايى و ئاشتى بمێنێته‌وه. " هەروەها جەختیش لەوە دەکاتەوە کە پشتیوانی لە پێکەوەژیان و ئاشتی لە سەرانسەری جیهان دەکەن.  نێچیرڤان بارزانی بەمەبەستی لێکتێگەیشتن و پێکەوەژیان چەندجارێک لەگەڵ لایەنە جیاوازە عێراقی و کوردستانییەکان کۆبووەتەوە، جێنین پلاسخارت، نێردەی تایبەتی سکرتێری گشتیی رێکخراوی نەتەوەیەکگرتووەکان لە عێراق لە دوایین کۆبوونەوەی ئەنجوومەنی ئاسایشی نێودەوڵەتی بە گرنگییەوە باسی هەوڵەکانی سەرۆکایەتیی هەرێمی کوردستانی کرد بۆ دروستکردنی یەکڕیزی لە نێوان لایەنە سیاسییەکانی هەرێمی کوردستان.   دوایین هەوڵی نێچیرڤان بارزانی بۆ دروستکردنی ئەو یەکڕیزییە بریتیبوو لە سەردانەکەی رۆژانی ٣ - ٥ - ٢٠٢١ و ٤ - ٥ - ٢٠٢١ و ٥ - ٥ - ٢٠٢١ بۆ لای هەریەک لە کۆمەڵی دادگەریی کوردستان، یەکگرتووی ئیسلامی کوردستان، بزووتنەوەی گۆڕان، یەکێتیی نیشتمانیی کوردستان، بزووتنەوەی سۆسیالیست و پارتی دیموکراتی کوردستان.   پێشتریش سەرۆکی هەرێمی کوردستان سەردانی بەغدای کرد و لەگەڵ هەریەکە لە سەرۆککۆمار، سەرۆکوەزیران و سەرۆکی پەرلەمانی عێراق کۆبووەوە. دواتریش سەردانی لایەنە جیاوازە شیعە و سووننەکانی عێراقی کرد.     لەبارەی پاراستنی ئاشتی لە رۆژهەڵاتی نێوەڕاست رۆژی چوارشەممە ١٢ - ٠٥ - ٢٠٢١، سەرۆکی هەرێمی کوردستان لە تۆڕی کۆمەڵایەتی تویتەر پەیامێکی سەبارەت بە شەڕی نێوان ئیسرائیل و بزووتنەوەی حەماس بڵاوکردەوە کە تێیدا خەڵکی مەدەنی و منداڵ دەکوژرێن، لە پەیامەکەیدا سەرۆکی هەرێمی کوردستان ئاماژە بەوە دەکات، تووندوتیژییەکان خەڵکی مەدەنی و منداڵی کردووەتە قوربانی و شوێنە پیرۆزەکان بە ئامانج گیراون، داواش دەکات چارەسەرێکی ئاشتیانە بۆ ئەو ئاڵۆزییانەی ئێستا بدۆزرێتەوە.