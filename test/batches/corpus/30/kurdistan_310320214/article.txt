ڤەگێر ئەحمەد ئەتروشی، بەڕێوەبەری ئاوی دهۆک بە تۆڕی میدیایی رووداوی راگەیاند: "لە ئێوارەی ئەمڕۆوە بۆری سەرەکی ئاوی پارێزگای دهۆک دەبڕدرێت بۆ ئەوەی تیمە تەکنییەکانی کۆمپانیای جێبەجێکار بتوانن کارەکانیان بکەن و بۆریە سەرەکییە خاڵی ببێت لە ئاو تاوەکو بە یەکەوە ببەسترێتەوە، بەو هۆیەوەش بۆ ماوەی ٤٨ کاژێر ئاوەکە دەبڕدرێت، بەمەش ٤ گەڕەکی گەورەی پارێزگای دهۆک بێئاو دەمێنن، کە دەکاتە نیوەی گەڕەکانی شاری دهۆک، لەوانە گەڕەکەکانی نزاری، بەروشکێ، ئێتیتێ و نزارکێ".  بە گوتەی ڤەگێر ئەحمەد لە رێگەی دامودەزگاکانی راگەیاندنەوە گەڕەکە بچووکەکانیشیان ئاگادارکردووەتەوە تاوەکو ئێوارەی ئەمڕۆ ئاو گلبدەنەوەبۆ ئەوەی بەشی ئەو دوو رۆژەیان بکات، "ئێمەش وەکو بەڕێوەبەرایەتی ئاوی دهۆک پلانی خۆمان داناوە بۆ ئەوەی بە زووترین کات کارەکە ئەنجام بدەین بۆ ئەوەی لە ئاوی خواردنەوە بێبەش نەبن".  بەڕێوەبەری ئاوی دهۆک ئاماژە بەوەش دەدات جیا لە کاردکردن لە پرۆژەی ئۆڤەرپاسی نوێ نزیک قوتابخانەی سەفین، "ئێمە ساڵانە کاری نۆژەنکردنەوە بۆ پرۆژەی ئاوی دهۆک دەکەین، ئەو کاتەشمان بە هەل زانی بۆ ئەوەی بە یەکەوە کارەکە بکەین و ئەویش لە بەیانییەوە دەست پێدەکات و بۆ ماوەی ١٤ کاژێر ئاو لەسەر تەواوی دهۆک و سێمێل دەبڕدرێت، واتە هەردوو کارەکە بە یەکەوە دەکرێت".  بە گشتی لە رۆژانی پێنجشەممە و هەینی بۆ ماوەی ٤٨ کاژێر ئاو لەسەر گەڕەکەکانی (نزاری - شندوخا - شەهیدا - ئازادی - سێ گرکا (تەلەڤزیونا دهوک)- بنتیکا - روناهی - رەزا - سەربەستی - دیاری - مهاباد - نزارکا (نوی و کەڤن) - نزارکا ٥١ - و یا پارێزەرا - ئێتیت (نوی و کەڤن» و بەروشکێ (ناعورێ - گژەبەرا - پیشەسازی - کومەلگەها بەروشکێ - سیکا عەسری - سەرهلدان - جەمعیا بەروشکێ. کانی مهمەکێ) دەبڕدرێت.  رۆژی شەممەش بۆ ماوەی ١٤ کاژێر ئاو لەسەر گەڕەکەکانی شاری دهۆک و دەورەبەری (سێمێل - مسێریک - تەناهی - فەیدی - دوميز - شاریا) دەبڕدرێت.