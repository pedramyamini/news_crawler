ئەیوب نەسری، پەیامنێری رووداو لە دهۆک دەڵێت، تەندروستیی دهۆک هەوڵی بەدەستهێنانی یەکێک لەو ئامێرانە دەدات کە بۆ هەناسەدانی دەستکرد لە ویلایەتە یەکگرتووەکانی ئەمریکا بەکاردەهێندرێت و بە گوتەی پزیشکانی ئەو وڵاتە رۆڵی لە کەمکردنەوەی رێژەی مردن لە نێو نەخۆشانی کۆرۆنا هەبووە.  پزیشکانی پارێزگای دهۆک بە رێگەی ئۆنلاین لەگەڵ پزیشکانی وڵاتی ئەمریکا لەسەر ئەو ئامێرە گفتوگۆیان کردووە، ئەوان باسی ئەوەیان کردووە کە ئەو ئامێرە لای ئەوان بەکاردەهێندرێت رێژەی مردن لەنێو تووشبووانی کۆرۆنای کەمکردووەتەوە، بەو پێیەی رێژەی ئۆکسجین لە کەسی تووشبوو زیاد دەکات.  لە ماوەی دوو هەفتەی رابردوودا بەڕێوەبەرایەتیی گشتیی تەندروستیی دهۆک توانیی بە هاوکاریی چەند پزیشکێک یەکێک لەو ئامێرانە لە ئەمریکاوە بهێننە کوردستان.  بە گوتەی پزیشکانی ئەمریکی ئەو ئامێرە هەم بۆرییەکانی هەوا و هەم سییەکان پاک دەکاتەوە و ئۆکسجینێکی باشتریش دەداتە نەخۆشەکە، ئەمەش دەبێتە هاوکارێک بۆ ئەوەی رەوشی تەندروستیی نەخۆشەکە بەرەو باشبوون بچێت.  ئێستا ئەو ئامێرە لە نەخۆشخانەی کۆرۆنا لە دهۆکە، یەک ئامێرە بەڵام لە یەک کاتدا دەتوانرێت بۆ چەند نەخۆشێک بەکاربهێندرێت.  بە گوتەی دکتۆر هەکار مستەفا، بەڕێوەبەری نەخۆشخانەی کۆرۆنا لە دهۆک یەکەمجارە ئەو ئامێرە لە کوردستان و لە عێراق ماوەی دوو رۆژە بەکاردەهێندرێت لە چەند رۆژی داهاتوودا بەدیار دەکەوێت ئەو ئامێرە تاوەکو چەند کاریگەری لەسەر نەخۆشانی کۆرۆنا هەیە.