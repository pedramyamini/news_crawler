دانا شەھید جەزا، ئەندامی لیژنەی پەیوەندییەکانی دەرەوەی پەرلەمانی عێراق دەڵێت "تورکیا نە یەکەم وڵاتە و نە یەکەم جاریشیەتی ئەم پێشێلکارییانە بکات، ئەوە ئێران رۆژانە تۆپبارانی سنوورەکان دەکات و دێتە ناوەوە، تورکیا بە ھەمان شێوە، وڵاتانی دیکەش بە ھەمان شێوە، ئەمە پەیوەستە بە عێراق، چۆن بتوانی سەروەری و سنووری خۆی بپارێزێت، بە بڕوای من بۆ ئەمە عێراق پێویستی بە پشتگیریی نێودەوڵەتییە، ھەروەھا لە ناوخۆدا حکومەتێکی بەھێز ھەبێت، واتە رێزلێگیراوبێت لەلایەن ھەموو لایەنەکانەوە".  ئاست و چۆنێتیی کاردانەوەکانی عێراق، گومانی رێککەوتنی بەغدا و ئەنقەرەی لێکەوتووەتەوە، گومانێک کە بەرپرسانی عێراقی رەتیدەکەنەوە و پێیانوایە بابەتەکە بە پشوودرێژی و کاری دیپلۆماسییەوە چارەسەری ئاسانتر دەبێت.  لیوا تەحسین خەفاجی، گوتەبێژی ئۆپراسیۆنە ھاوبەشەکان رایگەیاند "ناکرێت حکومەتی عێراق لەگەڵ تورکیا رێککەوتبێت بە بۆردوومانی خاکی ئێمە، ئەمە مەحاڵە و قسەیەکی نادروست و ناڕاستە. ئێمە پەیوەندی و کارمان ھەیە لەگەڵ حکومەتی ھەرێمی کوردستان، بۆیە زۆر گرنگە کە ئێمە تێڕوانینەکانمان یەک بێت دەربارەی ئەم پێشێلکارییانە، ھەموو رۆژێکیش لەلایەن وەزارەتی دەرەوە کاری گەورە لەوبارەیەوە ئەنجامدەدرێت، ھەروەھا حکومەتی ناوەندیش لە بەغدا".  ئۆپەراسیۆنی (چنگ - هەورە برووسکە)، لە سنووری زاخۆ و ئامێدی، بەتایبەت شارۆچکەی کانی ماسێ، بە چڕی بەردەوامە و لە هەندێک شوێن هێزەکانی تورکیا بە قووڵیی ١٣ کیلۆمەتر چوونەتە نێو خاکی هەرێمی کوردستان و هێزیان جێگیرکردووە.  بە درێژایی شەڕی پەکەکە و تورکیا، تورکیا ١٩ ئۆپەراسیۆنی بەرفراوانی لە دژی بنکە و بارەگانی پەکەکە لە باشووری کوردستان ئەنجامداوە. لە سەردەمی بەعس بە رێککەوتنی بەغدا بووە و هێزی هاتوو گەڕاوەتەوە، بەڵام ئێستا بەغدا وەکو بینەرێکی ناڕازی، شاهیدی هاتن و مانەوەی هێزەکانی تورکیایە.