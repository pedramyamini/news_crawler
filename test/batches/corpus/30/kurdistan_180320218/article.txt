شکار یونس، کارمەندی وێستگەی ئاوی دووکان - سلێمانی بە رادیۆی رووداوی راگەیاند: "ئێمە ٦٥ کارمەندین لە پرۆژەی ئاوی دووکان - سلێمانی هێڵی دوو. کارمەندی حکومەتین، بەڵام چەند ساڵە وەک کرێکاری رۆژانە مامەڵەمان لەگەڵدا کراوە و هیچ مافێکمان نییە. "  ئەو کارمەندەی وێستگەکە ئاماژە بەوە دەدات کە زیاتر لە ١٠ ساڵە ئەو کارە دەکەن و داوایان ئەوەیە کارمەندەکان راستەوخۆ دابمەزرێن و مووچەی ئەو سێ مانگەیشیان بدەنێ کە نەیاندراوەتێ.  شکار یونس گوتیشی: "ئێمە خۆمان بەشێکین لە خەڵکی سلێمانی و خێزان و کەسوکارمان لەوێیە، نامانەوێت یەکسەر پرۆژەکە پەکی بکەوێت، بۆیە مانگێک مۆڵەت بە حکومەت و لایەنی پەیوەندیدار دەدەین، ئەگەر داواکارییەکانمان جێبەجێ نەکەن، هەڵوێستی خۆمانمان دەبێت. با خەڵکی سلێمانی گلەییمان لی نەکەن ئەگەر ئاو دابین نەکرا. "  کۆی کارمەندانی وێستگەی پرۆژی دووی هێڵی ئاوی دووکان - سلێمانی ٨٢ کەسن کە جگە لەو ٦٥ کەسەیان ئەوانی دیکە لەلایەن حکومەتەوە فەرمین. ئەوانەی مانیان گرتووە مووچەیان لەنێوان ٣٠٠ هەزار دینار بۆ ٧٥٠ هەزار دیناردایە.