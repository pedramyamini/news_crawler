محەممەد حەمۆ، خەڵکی گوندی خەلیل کیلکۆیی عەفرینی رۆژئاوای کوردستانە و ئێستا لە شاری (توتڵینگن Tuttlingen) دەژیت و هەر لەو شارەش ئەو خێزانە پێنج کەسییەی رزگارکردووە.  ئاگر لە ماڵێک دەکەوێتە و محەممەد رزگاریان دەکات  محەممەد دوای ئەوەی لە کار دەگەڕێتەوە ماندووە و دەیەوێت بچێتە حەمام و خۆی بشوات، بەڵام کاتێک دەیەوێت بچێتە نێو حەمامەکە هاوژینەکەی هاوار دەکات و دەڵێت "زوو خۆت بگەیێنە ماڵی دراوسێکەمان و ئاگر لە ماڵەکەیان کەوتووەتەوە. "  محەممەد بەپەلە لە ماڵ دەچێتە دەرەوە و خۆی دەگەیێنێتە شوێنی رووداوەکە. سەرەتا لە دەرگا دەدات، بەڵام کەس دەرگا ناکاتەوە. محەممەد بەوە ناوەستێت و دواتر دەرگاکە دەشکێنێت و دەچێتە نێو ماڵەکە و پێنج کەسی خێزانێک رزگار دەکات.   رزگارکردنی ئەو پێنج کەسە لەنێو ماڵێکدا، دەنگدانەوەی لەنێو میدیای ئەو وڵاتە دروستدەکات و دواتر سەرۆکی شارەوانیی هەرێمی بادن ڤوتمبێرگ بڕوانامە و مەدالیای رێزلێنان پێشکێشی محەممەد دەکات.  رووداوی ئاگرکەوتنەوەکە کاژێر ١: ٣٠ خولەکی شەوی ٢٢ - ٠٦ - ٢٠٢٠ بووە، بەڵام رۆژی ١٥ - ٠٤ - ٢٠٢١ ئێمێل بوشلە، سەرۆکی شارەوانیی هەرێمی بادن ڤوتمبێرگ خەڵاتی رێزلێنان بە محەممەد حەمۆ دەدات.  محەممەد حەمۆ بەشداری بوولتەنی کاژێر ١٩: ٠٠ی تۆڕی میدیایی رووداوی کرد کە دلبخوێن دارا پێشکێشی دەکات و گوتی "پەیوەندیم لەگەڵ ئەو دراوسێیەمان زۆر باشە و دوای رووداوەکە ئەوان [خێزانە پێنج کەسییەکە] بە دیارییەوە هاتنە لای من و سوپاسیان کردم و گوتیان ئەگەر تۆ نەبوویتایە رەنگە ئێمە مردباین. "