لە دوایین کۆبوونەوەی ژووری ئۆپەراسیۆنی پارێزگای هەولێر بڕیاردرا، کافتریا و چێشتخانەکان کورسییەکانیان لە دەرەوە [باخچەکەیان] دابنێن و رەچاوی دووری مەودای سەردانیکەرانیان بکەن، هەروەها خزمەتگوزاریی نێرگەلەکێشان لە کافتریاکان قەدەخەیە، بەپێی راگەیێندراوی قایمقامیەتی هەولێر هۆکاری داخستنی ئەو شوێنانە بۆ ئەوە دەگەڕێتەوە کە پابەندی رێکار و رێنوێنییە تەندروستییەکان نەبوون.  بەپێی ئەوەی لە راگەیێندراوەکەدا هاتووە شوێنەکان چێشتخانە، کافتریا، چاییخانە و فرۆشگای مەیفرۆشتن دەگرێتەوە و، لە کۆتایی راگەیێندراوەکەشدا داوا لە هاونیشتمانیان کراوە پابەندی رێنوێنییەکان بن، بەپێچەوانەوە کەسی سەرپێچیکار رێکاری یاسایی بەرامبەر دەگیرێتە بەر.     هەروەها لەلایەکی دیکەوە دلێر نەجار، بەڕێوەبەری پۆلیسی پارێزگای هەولێر دەڵێت: "شەوی رابردوو لە هەڵمەتێكدا لە ناوشاری هەولێر لە ٣٠ مەتری و ٤٠ مەتری و ٦٠ مەتری و ١٠٠ مەتری، بە دەیان شوێن داخران، كە پابەند نەبوون بە بڕیارەكانی وەزارەتی ناوخۆ و تەندروستی و رێنماییەكانی ژووری ئۆپەراسیۆنی پارێزگای هەولێر".     لەبارەی هەڵمەتەکەی بەڕێوەبەرایەتیی پۆلیسی هەولێر دلێر نەجار دەڵێت: "ئەو هەڵمەتەش بەردەوام دەبێت، بە تایبەتی لە ٩ی شەو تا ٦ی بەیانی، كە پێویستە كافتریا و چێشتخانە و شوێنە گشتییەكان دابخرێن و هەر شوێنێكیش پابەند نەبێت بە رێنماییەكانەوە، دادەخرێت و بە پێبژاردنی ماددی، سزا دەدرێت".  دەقی راگەیێندراوی قایمقامیەتی ھەولێر  قایمقامیەتی قەزای ناوەندیی ھەولێر بەھەماھەنگی سەرۆکایەتی شارەوانی ھەولێر، بەڕێوەبەڕایەتی گشتی گەشتوگوزار، لەھەڵمەتێکی بەرفراواندا لەناو شاری ھەولێر ٥٤ چێشتخانە و کافتریا و چایخانە و فرۆشگای مەی فرۆشتن داخران.           ھۆکاری داخستنی ئەم شوێنانە بۆ ئەوە دەگەڕێتەوە پابەندی بڕیار و ڕێنماییەکانی ژووری ئۆپەراسیۆنی پارێزگای ھەولێر نەبوون، شایەنی باسە بەپێ ی بەیانی ژمارە (١٢)ی سالی ٢٠٢١ی وەزارەتی ناوخۆ بڕگەی ھەشتەم ھاتووە  پێشکەش کردنی خزمەتگوزاری نێرگەلە کێشان لەتەواوی ڕێستورانت و کافی و یانەکان بەھەموو شێوەیەک قەدەغەیە.  بۆیە لێرەوە ئاگاداری سەرجەم خاوەنی ئەم شوێنانە دەکەینەوە، پابەندی بڕیار و ڕێماییەکان بن، بە پێچەوانەوە ھەر شوێنێک سەرپێچی بکات ڕێکاری یاسایی بەرامبەر دەگیرێتەبەر شوێنەکەی دادەخرێت بۆ ماوەی یەک ھەفتە سزای پێبژاردنی بۆ دەکرێت.