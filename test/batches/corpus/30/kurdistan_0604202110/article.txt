چەند ساڵێک بەر لە ئێستا د. ساقی بارزانی، مامۆستای زانکۆ و خاوەنی کۆمپانیای IAC، شاری ئاکادیمیی نێودەوڵەتی بە ئامادەبوونی شاندی زانکۆی ستراتفۆردی ئەمریکی لە هەولێر پێشنیاز کرد. بۆ وەرگرتنی مۆڵەتی یاسایی بۆ کردنەوەی لقی زانکۆی ستراتفۆردی ئەمریکی لە هەولێر، رێکارە یاساییەکانی دەستپێکرد.  ساقی بارزانی رایگەیاند، "لە پاش تێپەڕاندنی سەرجەم پرۆسەکانی کوالێتیی کۆنترۆڵ و کاروباری یاسایی لە وەزارەتی خوێندنی باڵا و دواتر لە سەرۆکایەتیی ئەنجوومەنی وەزیران، مۆڵەتی یاساییمان وەرگرت بۆ کردنەوەی لقێکی زانکۆی ستراتفۆردی ئەمریکی لە هەولێر، بەڵام دوای ساڵێک لە کردنەوەی لقەکە، زانکۆی ستراتفۆردی دایک لە گرێبەستەکە پاشگەزبووەوە و پاشەکشەی کرد. "  د. ساقی بارزانی سەرۆکی زانکۆی ستراتفۆردی ئەمریکی لە هەولێر بە تۆڕی میدیایی رووداوی راگەیاند کە زانکۆی دایک داوای ١٢ ملیۆن دۆلاریان لە ئێمە کرد بۆ بەردەوامبوونیان لە لقی هەولێر کە ئەوەش "بە پێچەوانەی گرێبەستەکەمان بوو. بۆیە ئێمە بە داواکەیان رازی نەبووین و لە پاش پاشەکەشەیان ئێمە سکاڵای یاساییمان لەسەریان تۆمارکرد. "   بە گوتەی سەرۆکی زانکۆی ستراتفۆردی ئەمریکی لە هەولێر، لە ٤ی نیسانی ئەمساڵ، لەلایەن دادگەوە تیمی پارێزەرانی ئەوان بە نامەیەکی فەرمی ئاگادارکرانەوە کە سێ دۆسییەیان بۆ دادگایی بردوونەتەوە، "بەڵام هێشتا پێداچوونەوەش ماوە. "  دادگەی کەرتی رۆژهەڵاتی ڤێرجینیا لە نووسراوێکی فەرمیدا نووسیویەتی، "ئەم نامەیە بڕیاری دادگەی کەرتی رۆژهەڵاتی ڤێرجینیا دووپاتدەکاتەوە، کە دادگە لە بەرژەوەندی شاری ئەکادیمی نێودەوڵەتی IAC و د. ساقی بارزانی، حوکمی داوە. لە بەردەوامی سکاڵایان لەسەر زانکۆی ستراتفۆرد لە ١٧ی ئاداری ٢٠٢١ بۆ ئەم سکاڵایانە".   سکاڵاکان لەسەر ئەم تۆمەتانە بوون:  - تۆمەتی فێڵکردن و ناوزڕاندن  - سکاڵای شاردنەوەی دەستبڕییانە (دزیکردن)  لە نووسراوەکەدا ئەوەش هاتووە، "بەهۆی نەبوونی بەڵگەی پێویست، سکاڵای تۆمەتی (قایلکردنی دەستبڕی) رەتکراوەتەوە".   ساقی بارزانی دەڵێت: " وەزارەتی خوێندنی باڵا لەم کەیسەدا بە هیچ شێوازێک پشتگیریی وەبەهێنەرانی کورد و کۆمپانیای IAC یان نەکرد و تەنانەت نامەیەکی پشتگیرییشیان پێ نەدان کە راستییەکان ئاشکرابکەن و داکۆکی لە وەبەرهێنەری ناوخۆ بکەن".  لقی زانکۆی ستراتفۆرد لە کۆتاییەکانی ساڵی ٢٠١٨ لە هەولێر کرایەوە، لە ماوەی دوو ساڵدا ٢٤٠ قوتابیی لە ١٢ بەشدا وەرگرت. دوای کەمتر لە ساڵێک لە کارکردنی، زانکۆی ستراتفۆرد لە ئەمریکاوە هەر جۆرە پەیوەندییەکی بە لقی هەولێرەوە رەتکردووە.