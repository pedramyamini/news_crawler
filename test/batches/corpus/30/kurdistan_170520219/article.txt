هونەر رەشید، پەیامنێری رووداو لە گوندی کێستە لە سنووری پارێزگای دهۆک رایگەیاند: شەوی رابردوو لە رێگەی دوو هێلیکۆپتەری سوپای تورکیا دەوروبەری گوندەکانی کێستە و هرورێ و چەلکێی کریستیانانی بە سەختی بۆردوومانکرا، بە گوتەی خەڵکی ناوچەکە بۆ یەکەمجارە بەو شێوە چڕ و سەختە بۆردوومانی ئەو ناوچانە دەکرێت، ئەمەش ترس و دڵەڕاوکێیەکی زۆری خستووەتە دڵی خەڵکی ناوچەکە، بە تایبەت خەڵکی کۆمەڵگەی بێگوڤا، چونکە دەکەوێتە تەنیشت ئەو سێ گوندە.     بە گوتەی پەیامنێری رووداو لە دوای ئەو بۆردوومانە سەخت و چڕەی شەوی رابردوو کرایە سەر ئەو ناوچانە، لە بەیانییەوە تاوەکو پێشنیوەڕۆی ئەمڕۆ ناوچەکە ئارامییەکی بەخۆیەوە بینیوە. واتە لە ماوەی ٢٤ کاژێری رابردوودا زۆربەی ئەو بۆردوومانانەی کراون لە کاتی شەودا بووە، بە رۆژ ئارامییەک هەیە تەنیا لە رێگەی فڕۆکەی بێفڕۆکەوانەوە چاودێریی ناوچەکە دەکرێت و بە بەردەوام دەنگی ئەو فڕۆکانە بەسەر ئاسمانی ناوچەکەوە دەبیسترێت.  پێشتر تورکیا ٤ خاڵی سەربازی لەسەر بەرزاییەکانی ئەو سنوورە هەبووە، بەڵام لەگەڵ دەستپێکی ئەو ئۆپەراسیۆنە ئێستا ژمارەی خاڵە سەربازییەکانیان بووەتە ٩ خاڵ و بە قوڵایی ١٥ کیلۆمەتر هاتوونەتە نێو خاکی هەرێمی کوردستان.  بەپێی زانیارییەکانی خەڵکی گوندی کێستە و کۆمەڵگەی بێگوڤا، بۆردوومانەکەی شەوی رابردوو بە زۆری بۆسەر گەلی زوبەریری بووە، کە گەلییەکی قووڵ و دژوارە و چەندین تونێلی گەریلاکانی پەکەکەی لێیە.