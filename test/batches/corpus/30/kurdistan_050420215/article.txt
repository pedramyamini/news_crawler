ماوەی چەند رۆژێکە د. عەلی تەتەر، پارێزگاری دهۆک بە شێوەی مەیدانی و بە تەنیا بەبێ پاسەوان و ستاف سەردانی چەند شوێنێکی نێو شاری دهۆک و قەزاو ناحیەکانی پارێزگاکە دەکات، ئەم کارەی پارێزگار لەنێو خەڵک و سۆشیالمیدیا قسەی زۆری لەسەر دەکرێت.  د. عەلی تەتەر، پارێزگاری دهۆک بە رووداوی راگەیاند: "ئامانجمان ئەوەیە لە نزیکەوە گوێ لە گلەیی و گازندە و پێشنیازی خەڵک بگرین، لە نزیکەوە خەڵکێک ببینین و خەڵکێکیش ببینین بێ ئەوەی ئێمە بناسن، پرسیاریان لێبکەین لەسەر بارودۆخی حکومەت و ئەو خزمەتگوزاریانەی حکومەت پێشکەشی دەکات، رای ئەوان لەسەر ئەدای حکومەت وەربگرین".  بە گوتەی عەلی تەتەر ئەوان لەو کارەیان دوو ئامانجی سەرەکیان هەبووە، "دەمانەوێت بزانین تاوەک چ راددەیەک خەڵک پابەندن بە رێکارەکانی خۆپارێزی، چونکە ئەگەر وەک تیم سەردانی ئەو شوێنانە بکەین ئەوکات دەبینی لەبەرچاوی تیمەکان خەڵک خۆی دەپارێزێت، بەڵام ئەگەر بە تەنیا بیت و بێ پاسەوان و ستاف دەتوانی رووە راستەقینەکە بە چاوی خۆت ببینی، لە زۆر شوێنیش ئەو رووە راستەقینەم بینی، لە هەندێک قەزا بێسەروبەری هەبوو، هەندێک قەزا باشتربوون".  هاوکات لەگەڵ ژمارەیەک خەڵک قسەم کردووە، هەندێک ژن و پیاوی بەساڵاچووم بینی، تەنانەت دوای تەواوکردنی قسەکانم و رۆیشتنیشم منیان نەناسیوە، لە هەندێک شوێن پرسیارم کردووە کەموکوڕی هەبووە، لە هەندێک شوێنیش هیچ کەموکوڕییەک نەبووە، بەبێ ئەوەی من بناسن بە راستگۆیی دەردەدڵی خۆیان کردووە".  پارێزگاری دهۆک باس لەوەش دەکات لە نێو بازاڕ و شوێنەکان هەندێک کێشەی سادە هەبوون و دەکرا چارەسەر بکرێن، "لەو بارەیەوە گلەییم لە قایمقام و سەرۆکی شارەوانی و فەرمانگەی پەیوەندیدار کردووە، هەندێک کێشەش هەبوون زۆر بە خێرایی چارەسەر دەکران، من نازانم بۆ چارەسەر نەکراون؟ ".  عەلی تەتەر بە پێویستی دەزانێت لە خەڵک نزیک ببن و دەڵێت: "لەو رۆژانە سەردانی شوێنێکم کرد بینیم زۆر قەرەباڵغە، هەرچەندە هەندێک لەو خەڵکەی لەوێبوون منیان دەناسی، کاتێک نزیکبوومەوە بە داخەوە هەندێک گەنجم بینی کە قوماریان دەکرد، چوومە لایان و گلەییم لێکردن و گوتم ئێوە لە بەیانییەوە تاوەکو ئێوارە بۆ ٢٠ هەزار دینار کاردەکەن و دێن و ئەو ٢٠ هەزار بە قومار دەدەن، ئەمە چ خۆشییەکی تێدایە ئەگەر تۆ بزانی ئەو ٢٠ هەزارەی بردووتەوە هی کەسێکە کە لە بەیانییەوە تاوەکو ئێوارە بلۆکی کێشاوەتەوە. پێش ئەوەی من بناسنەوە پرسیارم لێکردن گوتم چۆن لێرە قومار دەکەن؟ گوتیان وەڵڵا پۆلیس دێتە ئەو شوێنانە و زۆرجار رادەکەین، ئەوجارەش چووبوونە شوێنێکی شاراوە منیش بە رێکەوت چوومە ئەو شوێنە".