موزەفەر سابیر، بەڕێوەبەری چاودێریی بازرگانیی هەولێر بە رادیۆی رووداوی راگەیاند: "لە سەرەتای مانگی رەمەزانەوە تاوەکو ئێستا سەردانی ٧٠٠ شوێنمان کردووە، ٢٠٠ فرۆشگە و کۆگە سزا دراون و ٣ کۆگەیش داخراون. هاوکات ١٨ تۆن ماددە و خۆراکی بەسەرچوویش دەستیان بەسەردا گیراوە. "  لە مانگی رەمەزاندا لەبەر ئەوەی خواست لەسەر خۆراک و کاڵاکان زیاد دەبێت، رێژەیەکی زیاتر لە ماددە خۆراکییەکان دەخرێنە بازاڕەوە کە بەشێک لە فرۆشیاران و بازرگانان ئەوە بە هەل دەزانن و ماددەی بەسەرچوو و خراپ بۆ ساخکردنەوە دەخەنە بازاڕەکانەوە.   حاجی یوسف محەممەد، سەرۆکی لیژنەی قایمقامیەتی دهۆک بە رادیۆی رووداوی راگەیاند: "لەم رەمەزانەدا سەردانی ٤٨٤ شوێنمان کردووە، دەستمان بەسەر چوار تۆن ماددە و خۆراکی بەسەرچوودا گرتووە، ١٠٦ شوێنمان داخستوون و ٣٧ شوێنیشمان بە پارە سزا داون و هۆشدارییشمان بە ٦٧ شوێن داوە. "  لیژنەکانی قایمقامیەتی سلێمانییش وەک پارێزگاکانی دیکە لە مانگی رەمەزاندا لە بەدواداچوونەکانیان بەردەوامن و ئەوانیش چەند شوێنێکیان سزا داون و داخستوون.  ئاوات محەممەد، قایمقامی سلێمانی لە کۆنگرەیەکی رۆژنامەڤانیدا رایگەیاند: "لە ١٠ رۆژی سەرەتای مانگی رەمەزاندا سەردانی ٢٨١٤ شوێنمان کردووە، ٢١١ سەرپێچی تۆمار کراون، ١٤٥ پسووڵەی ئاگادار کردنەوە هەبووە، ٣٤ شوێن داخراون و ٥ شوێنیش دراونەتە دادگە و ٣٤ تۆن ماددە و خۆراکی بەسەرچوو دەستی بەسەردا گیراوە. بە بڕی پارەی دەستکەوتوو لە سزاکان ١٥ ملیۆن و ٦٢٥ هەزار دینار بووە. "  قایمقامی هەڵەبجەیش لای خۆیەوە ئاماژەی بەوە دا کە لە بەدواداچوونەکانیان ناوەستن و سەرپێچیکاران رووبەڕووی یاسا دەکەنەوە.  نوخشە ناسیح، قایمقامی هەڵەبجە لە کۆنگرەیەکی رۆژنامەڤانیدا رایگەیاند: "سەردانی ٢٦٧ شوێنمان کردووە، ٦٣ شوێن ئاگادار کراونەتەوە، سێ شوێن داخراون، پێنج شوێن دراونەتە دادگە، ١٦ شوێن سزای ماددی دراون و ١٦ تۆن ماددەی بەسەرچوو دەستی بەسەردا گیراوە. "  بەپێی نووسراوی ژمارە ٨٧ی ساڵی ٢٠١٦ی وەزارەتی دارایی سزای ئەو کەسانەی شتی خراپ و بەسەرچوو دەخەنە بازاڕەوە لە بەڕێوەبەرایەتی چاودێریی بازرگانی سزاکەی تاوەکو ملیۆنێک دینارە، بەڵام سزای بەڕێوەبەرایەتیی گشتی تا سێ ملیۆن و هی وەزارەتیش تاوەکو پێنج ملیۆن دینارە.