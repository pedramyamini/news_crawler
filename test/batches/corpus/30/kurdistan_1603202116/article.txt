د. پشتیوان سادق، وەزیری ئەوقاف و کاروباری ئایینیی حکومەتی هەرێمی کوردستان رایگەیاند، لە چوارچێوەی سەردانەکەیان بۆ میسر، چاویان بە شێخی ئەزهەر کەوتووە و بانگهێشتنامە فەرمییەکەیان پێداوە.  وەزیری ئەوقاف دەڵێت، لە سەردانەکەدا پێزانینی سەرکردایەتیی هەرێمی کوردستان و مامۆستایانی ئایینییان گەیاندووە بۆ "رۆڵی میانڕەویی ئەزهەر لە گەیاندنی پەیامی پیرۆزی ئیسلام"،   بە گوتەی پشتیوان سادق، گفتوگۆش لەبارەی قوتابیانی هەرێمی کوردستان لە زانکۆ و ناوەندەکانی خوێندن لە ئەزهەر کراوە و "شێخی ئەزهەر باسی لە رۆڵی زانایان و رۆشنبیرانی کورد کردووە لە خزمەت ئایین و موسڵماناندا"،  وەزیری ئەوقاف بەخێرهاتنی شێخی ئەزهەری بۆ هەرێمی کوردستان کردووە و دەڵێت، شێخی ئەزهەر "ھەرێمی کوردستانی بە شوێنێکی ئارام و لانەی پێکەوەژیان وەسف کرد، خۆشحاڵیی خۆی بە بانگھێشتنامەی سەرۆکوەزیرانی ھەرێمی کوردستان  نیشاندا".  ئەمەش لەکاتێکدایە، دیوانی وەقفی سوننە لە عێراق رایگەیاند "لەمیانی سەردانەكەم بۆ كۆماری میسر، چاوم بە ئەحمەد تەیب، شێخی ئەزهەر كەوت و هەردوو بانگهێشتنامەكەی مستەفا كازمی، سەرۆكوەزیرانی عێراق و محەممەد حەلبووسی، سەرۆكی پەرلەمانم بۆ سەردانیكردنی بەغدا رادەستكرد".  بە گوتەی كەمبش، شێخی ئەزهەر بەڵێنیداوە بەمزووانە سەردانی عێراق بكات و گوتی "شێخی ئەزهەر دەیەوێت وادەی سەردانەكەی بۆ بەغدا پێشبخات". ئاماژەی بەوەش كرد "هەروەها بانگهێشتنامە ئاراستەی محەممەد موختار، وەزیری ئەوقاف و سەرۆكی ئەنجوومەنی باڵای كاروباری ئیسلامی و شەوقی ئیبراهیم، موفتیی میسر دەكرێت بۆ سەردانیكردنی عێراق".  ئەحمەد محەممەد ئەحمەد تەیب، لە پارێزگای ئەقسر لە باشووری میسر لەدایكبووە، ساڵی ١٩٦٩ بڕوانامەی لیسانسی لە بواری عەقیدە و فەلسەفە لە زانكۆی ئەزهەر بەدەستهێناوە، ساڵی ١٩٧١ بڕوانامەی ماستەر و ساڵی ١٩٧٧ بڕوانامەی دكتۆرای لە هەمان بوار و هەر لە زانكۆی ئەزهەر بەدەستهێناوە.  لەدوای دكتۆر محەممەد سەید تەنتاوی، لە ١٩ی ئاداری ٢٠١٠ حوسنی موبارەك، سەرۆككۆماری پێشووتری میسر بڕیاری دامەزراندنی بە شێخی ئەزهەر دەكرد.  مامۆستای عەقیدەی ئیسلامیە، هەردوو زمانی فەرەنسی و ئینگلیزی بە رەوانی دەزانێت، ژمارەیەك پەرتووکی فەرەنسیی وەرگێراونەتە سەر زمانی عەرەبی، ماوەیەكيش لە زانكۆیەكی فەرەنسا مامۆستا بووە.