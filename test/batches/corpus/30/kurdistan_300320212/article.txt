درێژەدانی سوپای بەعس بە هێرشەکانی بۆ سەر گەلی کوردستان وایکرد، فەرەنسا و دوو هاوپەیمانە رۆژئاواییەکەی لە ئەنجوومەنی ئاسایشی نێودەوڵەتی، واتە بەریتانیا و ئەمریکا بڕیاربدەن ناوچەی دژەفڕین بەسەر هەرێمی کوردستاندا رابگەیێنن.   فەوزی هەریری، سەرۆکی دیوانی سەرۆکایەتیی هەرێمی کوردستان دەڵێت: "فەرەنسا یەکێکە لە زلهێزەکان و ئەندامی ئەنجوومەنی ئاسایشە، فەرەنسا لە نزیکەوە دۆستی هەرێمی کوردستان و هەڵوێستی خەڵکی ئێمەیە.. لە ساڵی ١٩٩١، لەگەڵ ئەمریکا و بەریتانیا دەستپێشخەرییان هەبوو لە بڕیاری ٦٨٨ کە میللەتی ئێمەی پاراست دژ بە هێرشەکەی سەدام. لە ٢٠١٠ یەکەم چاوپێکەوتنی سەرۆک بارزانی بوو لەگەڵ یەکەم سەرۆکی فەرەنسا لە پاریس.. جەنابی سەرۆکی هەرێمی کوردستان وەکو سەرۆکی حکومەتیش چەندینجار سەردانی فەرەنسای کردووە. فەرەنسا بایەخێکی ئێجگار زۆر بە سەلامەتیی هەرێمی کوردستان دەدات. "  حکومەتی عێراق بە تووندی دژی هەنگاوەکە وەستا و بە بەزاندنی سەروەریی وڵات ناویبرد.   بڕیاری ٦٨٨ چەترێکی دابینکەری ئاسایش و سەقامگیری بوو و سەدان هەزار هاونیشتیمانی لەژێریدا حەسانەوە؛ پاراستنی کورد لە هەڕەشەی دەستی سەدام تاوەکو ساڵی ٢٠٠٣ بەردەوام بوو و لەو ساڵەیشدا ئەمریکا و بەریتانیا و چەند هاوپەیمانێکیان کۆتاییان بە دەسەڵاتی بەعس هێنا.   بڕیارەکە لە چەند بڕگەیەک پێکهاتبوو کە بەندە سەرەکییەکانی بڕیاری ٦٨٨ ئەمانە بوون:   -  پێویستە نەتەوەیەکگرتووەکان یارمەتی مرۆیی بگەیێنێتە دەستی عێراقییەکان، بەتایبەتی کورد.   - دەبێت نەتەوەیەکگرتووەکان هەموو ئامرازەکانی بەردەستی بەکاربهێنێت بۆئەوەی خێرا پێداویستی بۆ ئاوارە و پەنابەرەکان دابینبکات.   - ئەنجوومەنی ئاسایش رێگە نەدات سەرکوتکردنی خەڵک لە عێراق بەردەوام بێت.  جۆن مەیجەر، سەرۆکوەزیرانی پێشووتری بەریتانیا لەبارەی دابینکردنی ناوچەی دژەفڕین دەڵێت: "ئەوەی ئێمە لێی دەترساین مەترسی دووبارەبوونەوەی کارەساتێکی مرۆیی بوو وەکو ئەوەی لە ١٩٩١ بینیمان کە وایکرد بەریتانیا هەوڵ بۆ راگەیاندنی ناوچەی ئارام بدات. ئەو ناوچە ئارامە بۆ ئەوە راگەیێندرا ژیانی کورد بپارێزرێت. باوەڕی تەواومان هەیە کە نابێت لە عێراق بارودۆخی لەو جۆرە رووبداتەوە. "  کورد سوودی لە بڕیارەکەی ئەنجوومەنی ئاسایشی نێودەوڵەتی وەرگرت؛ پەرلەمان و حکومەتی تایبەت بە خۆی دامەزراند و قۆناخی خۆبەڕێوەبردن و ئاوەدانکردنەوەی نیشتمانی دەیان ساڵ وێرانکراوی دەستپێکرد.   دەستووری نوێی عێراق لە ساڵی ٢٠٠٥ دا هەرێمی کوردستانی کردە قەوارەیەکی یاسایی دانپێدانراو لە چوارچێوەی عێراقدا و دوای ئەوەش پەیوەندییەکانی نێوان هەولێر و پاریس تۆکمەتر بوون. هەروەها لە ساڵی ٢٠٠٨ دا فەرەنسا کۆنسوڵخانەی خۆی لە هەولێر کردەوە.      دوای دوو ساڵ و لە حوزەیرانی ٢٠١٠ سەرۆک بارزانی بانگهێشتی پاریس کرا، لەگەڵ نیکۆلا سارکۆزی، سەرۆکی ئەوکاتی فەرەنسا کۆبووەوە.  فەرەنسا لە شەڕی دژی داعشدا هاوکاریی بەرچاوی پێشکەشی پێشمەرگە کرد، لە ئەیلوولی ٢٠١٤ دا و کاتێک هەڕەشەی داعش لەسەر باشووری کوردستان زۆر بوو، فرانسوا ئۆلاند وەک یەکەمین سەرۆک وڵات هاتە هەولێر و پاڵپشتیی پاریسی بۆ کورد دووپاتکردەوە.   دوای گشتپرسی تایبەت بە سەربەخۆیی باشووری کوردستان لە ئەیلوولی ٢٠١٧ دا و سەپاندنی گەمارۆی ئابووری و سیاسی بەسەر هەرێمی کوردستاندا، ئیمانوێل ماکرۆن، سەرۆکە گەنجەکەی فەرەنسا لە کۆشکی ئێلیزێ پێشوازی لە نێچیرڤان بارزانی، سەرۆکوەزیرانی ئەو کاتەی هەرێمی کوردستان کرد و دووپاتیکردەوە، دەبێت دیالۆگی نێوان هەولێر و بەغدا دەستپێبکات و مافەکانی کوردیش پارێزراو بن.      لە تەمووزی ٢٠١٩ دا سەرۆکی هەرێمی کوردستان لە کۆشکی ئێلیزێ و لە لایەن ئیمانوێل ماکرۆنەوە پێشوازی لێکرا و هەردوو سەرۆک جەختیان لە پەرەدان بە پەیوەندییەکانی نێوان هەولێر و بەغدا کردەوە.   لە ٢ی ئەیلوولی ٢٠٢٠ یشدا ئیمانوێل ماکرۆن سەردانی عێراقی کرد و لە بەغدا لەگەڵ نێچیرڤان بارزانی کۆبووەوە.  دوێنێ سەرۆکی هەرێمی کوردستان بە بانگهێشتی فەرمیی سەرۆکی فەرەنسا گەیشتە پاریس، بڕیارە ئەمڕۆ کاژێر ١٤: ٠٠ لە کۆشکی ئێلیزێ کۆببنەوە، پاشان کاژێر ٠٣: ٤٠ خولەک کۆنگرەیەکی رۆژنامەڤانی دەکەن. میکانیزمی بەهێزکردنی پەیوەندییەکانی نێوان هەولێر و پاریس سەرەکیترینی ئەو بابەتانە دەبێت ئەمڕۆ لە کۆشکی ئێلیزێ باسیان لێوەدەکرێت.