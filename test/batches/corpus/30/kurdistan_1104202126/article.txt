مەحموود محەممەد، ئەندامی مەکتەبی سیاسیی پارتی دیموکراتی کوردستان لە لاپەڕەی خۆی لە تۆڕی کۆمەڵایەتی فەیسبووک بڵاویکردووەتەوە "پاش ئەوەی چەند رۆژێک بەر لە جەژنی نەورۆز تووشی پەتای کۆرۆنا بووم، دوای نزیکەی چوار ھەفتە وەرگرتنی چارەسەری پزیشکی، سوپاس بۆ خوای گەورە ئێستا ئەم پەتایەم تێپەڕاندووە و تەندروستیشم رۆژ بە رۆژ بەرەو باشتر و ئاسایی بوونەوە دەچێت. "  ئەو ئەندامەی مەکتەبی سیاسیی پارتی دیموکراتی کوردستان داوای لێبووردن لەو کەسانە دەکات کە لە ماوەی تووشبوونی بە کۆرۆنا هەواڵیان پرسیوە، بەڵام نەتیوانیوە وەڵامیان بداتەوە و دەڵێت "بە پێویستی دەزانم سوپاس و پێزانینی زۆرم بۆ بەڕێزانی بەرپرسانی حیزبی و حکومی و ھەڤاڵان و دۆستان و کەسایەتی و خزمان ئاراستە بکەم، کە بەردەوام پەرۆشی تەندروستیم بوون، سوپاس بۆ خوا باری تەندروستیم باش و جێگیرە. "  لە کۆتایی نووسینەکەیدا مەحموود محەممەد دەشڵێت "ھیوادارم ھیچ کەس تووشی ئەم پەتایە نەبێت و ھەموولایەک پەیڕەوی رێنماییەکانی خۆپارێزی بکەن و گەلی کوردستانی خۆشەویست و ھەموو جیھان لەم پەتایە رزگاری ببێت. "