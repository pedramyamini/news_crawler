ئیبراهیم زارعی، جێگری سیاسی و ئەمنی پارێزگاری سنە رایگەیاند، بەهۆی ئەوەی کە بڵاوبوونەوەی کۆرۆنا کەمنەبووەتەوە، بڕیاردراوە قەدەخەی هاتووچۆکردن لە دەروازەی باشماخ تاوەکو ١٥ رۆژی دیکە درێژ بکرێتەوە. هەروەها دەشڵێت، هاتووچۆی بازرگانی لە سنوورەکە بەردەوام دەبێت.  تاوەکو ئێستا بەرپرسانی ورمێ و کرماشان لەبارەی درێژکردنەوەی قەدەخەی هاتووچۆ لە دەروازەکانی حاجی ئۆمەران و پەروێزخان هیچیان رانەگەیاندووە، هەروەها لەبارەی هەڵگرتنی قەدەخەکەش هیچیان بە بەرپرسانی خاڵە سنوورییەکانی باشووری کوردستان رانەگەیاندووە و پێدەچێت کە لەو دەروازانەش قەدەخەی هاتووچۆ درێژ کرابێتەوە.  لیوا مەریوان کەمال، سەرپەرشتیاری ئیدارەی دەروازەی سنووری باشماخ بە تۆڕی میدیایی رووداوی راگەیاند، تاوەکو ئێستا بەفەرمی هیچ بڕیارێکمان لەو بارەیەوە بە دەست نەگەیشتووە و رێکارەکان وەکو خۆیان ماونەتەوە کە قەدەخەی گەشتیارییە.  حکومەتی ئێران لە ٢١/٠٢/٢٠٢١ ـەوە هاتووچۆکردنی گەشتیاری لە دەروازەکانی حاجی ئۆمەران، باشماخ و پەروێزخان راگرتووە.