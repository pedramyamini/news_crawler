نەسروڵڵا رەشنوودی، کۆنسوڵی ئێران لە هەرێمی کوردستان بە تۆڕی میدیایی رووداو راگەیاند، "بەبۆنەی ئەم جەژنە پیرۆزە، جەژنی میوانی خودا پیرۆزبایی ئاراستەی هەموو موسوڵمانان و خەڵکی بەڕێزی عێراق و هەرێمی کوردستان، و سەرۆک عەشیرەتەکان و سەرۆک حیزبەکان و هەموو خەڵکی بەڕێزی هەرێمی کوردستان دەکەم.   لە بەشێکی دیکەی قسەکانیدا رەشنوودی دەڵێت، "هیوادارم خودای گەورە خێر و بەرەکەتی خۆی لەم رۆژە پیرۆزانەدا بەسەر هەموواندا ببارێنێت. هیوادارم نەخۆشی نەگریسی کۆرۆناش کۆتایی پێ بێت و خەڵک لەم دۆخە رزگاریان ببێت. لەگەڵ جەژنە پیرۆزەشدا هیوادارم هەموو نەخۆشەکان بەزوویی چاک ببنەوە. هیوادارم ژیانێکی پڕ لە ئاسوودەیی و سەقامگیری و ئاسایش دوابەدوای ئەم رۆژە پیرۆزانە بێتە سەر رێی خەڵکی عێراق و هەرێمی کوردستان".     هەروەها عەبدولڕەحیم حەسەن، کۆنسوڵی فەلەستین لە هەولێر بە تۆڕی میدیایی رووداوی راگەیاند، "پێکەوە پێشوازی لە جەژنی رەمەزانی پیرۆز دەکەین، جەژنی خۆشی، خۆشی موسڵمانان، لە رەمەزان و جەژندا فێری واتای بەزەیی و پاڵپشتیکردن، لەگەڵ پەیوەندی لەنێوان خزمان و دۆستان دەبین، بە پشتیوانیی خوداوەند ئایندەیەکی باش چاوەڕوانمانە دوو لە پەتای کۆرۆنا بۆ ئەوەی هەموو مرۆڤایەتی لە ئاسایش و ئاشتی و تەندروستی و خۆشیدا بژی".  کۆنسوڵی فەلەستین پەیامێک بۆ سەرۆک و سەرۆکوەزیران هەرێمی کوردستان دەکات و دەڵێت، "لێرەوە پیرۆزبایی لە گەل و سەرۆک و سەرۆکوەزیرانی هەرێمی کوردستان دەکەین، هەر بە خێر و خۆشی و بەرەکەت بێت بۆ هەردوو گەلی عەرەبی و ئیسلامی، هەروەها گەشەکردنی زیاتر و پێشکەوتن و ئاسایش و ئاشتی و بەدیهاتنی ئاواتەکان بۆ گەلمان لە هەرێمی کوردستان دەستەبەر بکات".     لە لایەکی دیکەوە عومەر ئەحمەد کیندەری، کۆنسوڵی گشتیی کوێت لە هەولێر پیرۆزبایی جەژن لە گەلی کۆماری عێراق و گەل و حکومەتی هەرێمی کوردستان دەکات و، دەڵێت، "هیوادارم خوداوەندی مەزن ئەم بۆنانە بە خۆشی و تەندروستی و ئاسایش و سەقامگیری و گەشەکردن بۆ هەرێمی کوردستان و گەلەکەی بهێنێت، هەروەها داواکارین لە خوداوەندی مەزن ئەو ناخۆشییەی کە بەهۆی کۆڤید - ١٩ جیهانی گرتووەتەوە نەهێڵێت".   لە بەشێکی دیکەی قسەکانیدا کۆنسوڵی کوێت دەڵێت، "لەوەتەی کۆنسوڵخانەکەمان لە ساڵی ٢٠١٥ وە لە هەولێر کرایەوە هەوڵی دروستکردنی هاوئاهەنگیمان لەگەڵ حکومەتی هەرێمی کوردستان داوە لە هەموو بوارەکاندا، ئەم بۆنەیەش دەقۆزینەوە بۆ ئەوەی سوپاسگوزاریی زۆری خۆمان دەرببڕین بۆ هەموو ئەو خزمەت و یارمەتییەی کە پێشکەشمان کراون لەلایەن حکومەتی هەرێمی کوردستانەوە. "     لەبارەی پەیوەندییەکانی هەرێمی کوردستان و وڵاتەکەیان، کۆنسوڵی کوێت دەڵێت، "دەوڵەتی کوێت بە حکومەت و گەلەوە پەیوەندی دێرین و بەهێز و رەگداری هەیە لەگەڵ حکومەتی هەرێمی کوردستان و گەلی کورد، خاڵی هاوبەشی زۆر هەن هەردوو وڵاتمان کۆدەکەنەوە، کۆنسوڵخانەکەشمان هەوڵیداوە ئەو پەیوەندییە بەهێزتر بکات".  عەبدولڕەحمان یوسف، کۆنسوڵی ئوردن لە هەولێر بە تۆڕی میدیایی رووداوی راگەیاند، "جەژنتان پیرۆزبێت، دەمەوێت بەم بۆنەوە سوپاسی خەڵکی هەرێمی کوردستنا بکەم بۆ ئەو پێشوازی و هەستە جوانەی کە بۆ ئێمەیان دەربڕی"، هەروەها هیواشی خواست کە ژمارەی رەوشی تەندروستی بگەڕێتەوە دۆخی ئاسایی و تووشبوون بە کۆرۆنا کۆتایی بێت.  کۆریای باشوور: پەرە بە پەیوەندییەکانمان لەگەڵ هەرێمی کوردستان دەدەین    کۆنسوڵی گشتیی کۆریای باشوور لە هەولێر لە رێگەی رووداو پیرۆزبایی جەژنی رەمەزان لە خەڵکی هەریمی کوردستان دەکات. چۆی کوانژین کۆنسوڵی گشتی کۆریای باشوور پەیامەکەی بە زمانی کوردی پێشکەشکردووە و هیوادەخوازێت هەرێمی کوردستان و کۆریا پەرە بە پەیوەندییە دۆستانەکەی نێوانیان بدەن.