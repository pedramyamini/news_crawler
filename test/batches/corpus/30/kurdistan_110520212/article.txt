نیعمەت ساڵکم، سەرۆکی یەکێتیی ئاژەڵدارانی مووش دەڵێت، "ئەو ئاژەڵانەی لە دەرەوە بە مەبەستی لەوەڕاندن دەهێنرێنە مووش، زیانی بۆ ئێمە هەیە. لەکاتێکدا ئەمساڵ لەوەڕگەکانمان بەشی خۆمان ناکەن و دۆخەکە بۆ ئێمەش وشکەساڵییە، کەچی ژمارەیەکی زۆر لە کۆچەرییەکان ئاژەڵەکانیان دەهێننە ئێرە. "  ساڵانی رابردوو لەوەڕگەکانی مووش لانی کەم چوارهێندەی ئەمساڵ لەوەڕیان هەبوو. بەڵام ئەمساڵ کەمیی باران کاریگەریی نەرێنیی لەو لەوەڕگایانە کردووە.  بەگوتەی کۆچەرییەکان لەوەڕگەکانی مووشیش وەکو جاران نین، ئەوان دەڵێن؛ ئاژەڵدارانی مووش راستدەکەن و ئەو لەوەڕە هەر بەشی ئاژەڵەکانی خۆیان دەکات، بەڵام ناچاری ئێمەی هێناوەتە ئێرە.  ساڵح کاپڵان، کۆچەرییە باس لەوە دەکات، "لە ماردین نسێبینەوە هاتووین، چونکە لەوی وشکەساڵییە و لەوەڕ نییە. ئێمە لە ناچاریە کە دێینە ئێرە، لەوێ لەوەڕ نییە و کەشوهەوا زۆر گەرمە. بەگوێرەی پێویست ئاویش نییە. "  ئەمین ئۆزجان، کۆچەرییەکی دیکەیە، دەڵێت، "لە خانێی دیاربەکر هاتین، لەوێ مانگێک دوای بەهار وشکەساڵی لە لەوەڕگەکان دەستیپێکرد. ئێمە ئەمساڵ زوو هاتین، بەڵام دیارە کێشەمان بۆ ئێرەش دروستکردووە. ئەمساڵ وشکەساڵییە و لەوەڕ نییە. "  بەشێک لە ئاژەڵدارانی مووش دەڵێن، ئێستا ناتوانن بڵێن مووش لە وشکەساڵیدایە، بەڵام بەهۆی ئەو وشکەساڵییەی لە ناوچەکانی دیکە هەیە، چاوەڕێ دەکرێ ١٥ هەزار ئاژەڵی کۆچەرییەکان بهێنرێتە ناوچەکە و بەمەش لەوەڕگەکان هیچ سوودێکیان نامێنێت.