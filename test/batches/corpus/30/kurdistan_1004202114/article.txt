ئەمڕۆ شەممە ١٠ - ٠٤ - ٢٠٢١ سەرۆکوەزیرانی هەرێمی کوردستان بەبۆنەی کۆچی دوایی ئەحمەد دڵزار پرسە و سەرەخۆشیی خۆی ئاراستەی بنەماڵەکەی کرد و رایگەیاند، "هاوبەشی خەمیانم، خوای مەزن گیانی بە بەهەشت شاد بکات و ئارامیش بە کەسوکاری ببەخشێت".  ناوی تەواوی ئەو شاعیرە ئەحمەد مستەفا محەممەد ئاغای حەوێزییە لە ساڵی ١٩٢٠ لە کۆیە لەدایکبووە، لە تەمەنی ٩ ساڵیدا لە کۆیە دەست بە خوێندنی سەرەتایی دەکات. پاشان لە ٢٨ی شوباتی ١٩٤٣ دەبێتە سەربازی سوپای لیڤی عێراقی، ساڵی ١٩٥٩ بە ئەندامی یەکێتیی ئەدیبانی عێراق وەرگیراوە.  لە ١٣ی تشرینی یەکەمی ٢٠١٩ دا، دڵزار لە چاوپێکەوتنێکی لەگەڵ تۆڕی میدیایی رووداو دەربارەی بەشداربوونی کورد لە جەنگی جیھانی قسەی کرد و قسەکانی سەرۆکی ئەمریکا دۆناڵد ترەمپی بەدرۆ خستەوە کە گوتبوی کورد لە جەنگی جیھانیدا یارمەتیدەری ھاوپەیمانان نەبووە. دڵزار لە وەڵامی دۆناڵد ترامپدا گوتی «کورد بەشداری لە جەنگی دووەمی جیھانی کردووە و لە جەنگەکەشدا زۆر ئازابوون، سەرۆکی ئەمریکا بۆیە زانیاریی نییە و دەڵێت کورد بەشداری نەکردبوو، چونکە ئەو کاتە لەدایک نەبووە بۆیە نازانێت".  دەقی پەیامی سەرۆکی حکومەتی هەرێمی کوردستان:  بە داخێکی زۆرەوە هەواڵی کۆچی دوایی شاعیری نیشتمانپەروەر و تێکۆشەری کورد مامۆستا ئەحمەد دڵزارم بیست، کە خزمەتێکی زۆری ئەدەب و ڕۆشنبیریی کوردی کردووە.  پرسە و سەرەخۆشی لە بنەماڵە تێکۆشەرەکەی دەکەم و هاوبەشی خەمیانم. خوای مەزن گیانی بە بەهەشت شاد بکات و ئارامییش بە کەسوکاری ببەخشێت.   سەرۆکی حکومەتی هەرێمی کوردستان