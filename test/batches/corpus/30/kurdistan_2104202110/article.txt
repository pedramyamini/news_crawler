ئەمڕۆ چوارشەممە ٢١ی نیسان، هێمن سەید موراد، بەڕێوەبەری کشتوکاڵی هەولێر بە تۆڕی میدیایی رووداوی راگەیاند، ٦ هەزار و ٦٠٠ لیتر دەرمانی قڕکردنی سن و کیسەڵەیان بەسەر جووتیارانی سنووری پارێزگاکەدا دابەشکردووە کە بایی ١٠٠ ملیۆن دینار بووە.  هێمن سەید موراد گوتیشی: "پارێزگای هەولێر ئەمساڵ بەرهەمی گەنمی دەبێت، چاوەڕێدەکرێت زۆرترین بەرهەمیش لە سنووری هەریر و باکووری پارێزگای هەولێربێت، بەڵام بەپێی هەڵسەنگاندنەکان ئەمساڵ نیوەی پار گەنم بەرهەمدێت، هۆکارەکەشی وشکەساڵییە".  کەریم سلێمان، بریکاری وەزارەتی کشتوکاڵی هەرێمی کوردستان بە تۆڕی میدیایی رووداوی راگەیاند، "لە وەزارەت لەبارەی وشکەساڵییەوە کۆبوونەوە کرا و راپۆرتێکی تێروتەسەلی لەسەر ئامادەکرا. لە کۆبوونەوەی ئەنجوومەنی وەزیراندا ئەو راپۆرتە پێشکێش دەکرێت و لەو بڕوایەدام لەم کۆبوونەوەیەدا وشکەساڵیی سەرتاسەری رابگەیێندرێت".  لە هەندێک ناوچەی سنووری پارێزگای دهۆک زەنگی مەترسیی وشکەساڵی لێدراوە. پار ئەم کاتانە لە دهۆک ٧٧٢ ملیمەتر باران باریبوو، بەڵام ئەمساڵ ٢٦٧ ملیمەتر باریوە.  سوبحی قادر، بەڕێوەبەری پێشووی کشتوکاڵی سێمێڵ و پسپۆری کشتوکاڵ بە رادیۆی رووداوی گوت، "لە ناوچەکانی سلێڤانێ و سێمێل وشکەساڵی زیانی بە ٧٠ % ی کشتوکاڵ گەیاندووە، بەتایبەتی زیانی بە گەنم گەیاندووە؛ هەروەها ئاوی ژێر زەوی نزیکەی پێنج مەتر دابەزیوە".  جووتیار فارسیش کە جووتیارێکی دەڤەری سێمێلە لە پارێزگای دهۆک، دەڵێت "حکومەت هیچ هاوکارییەکی نەکردووین و لە چوار هەزار دۆنمی داچێنراوم بە گەنم، نیوە زیاتری کەڵکی نەماوە؛ نزیکەی یەک ملیار دینار زیان دەکەم".  لە ساڵی ٢٠١٩ و ٢٠٢٠ ـدا چاندنی گەنم لە هەرێمی کوردستان بەراورد بە حەوت ساڵی رابردوو نزیکەی ١٩ % زیادیکردووە و گەیشتووەتە نزیکەی سێ ملیۆن و ٣٠٠ هەزار دۆنمی ساڵانە. ساڵی ٢٠٢٠ کە رێژەی بارانبارین بۆ گەنم گونجاو بوو، نزیکەی دوو ملیۆن تۆن گەنم لە هەرێمی کوردستان بەرهەم هات.  بەپێی ئامارەکانی وەزارەتی کشتوکاڵ و سەرچاوەکانی ئاو لە هەرێمی کوردستان، ئەمساڵ بەرهەمی گەنم بۆ ٥٠ % کەم دەکات. بەهۆی ئەوەی کە لە زۆربەی ناوچەکانی هەرێمی کوردستان کەمتر لە ٢٠٠ ملیمەتر باران باریوە، گەنمی دێمیش پێویستی بە نزیکەی ٤٠٠ ملیمەتر بارانی ساڵانەیە.