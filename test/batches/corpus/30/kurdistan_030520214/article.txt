ئەمڕۆ دووشەممە، ٣ی ئایاری ٢٠٢١، د. رێواز فایەق، سەرۆکی پەرلەمانی کوردستان، بانگهێشتنامەی ئاڕاستەی ئەندامانی پەرلەمان کردووە بۆ دانیشتنی ژماره ١٢ی ئاسایی خولی بەهارەی ساڵی سێیەم له خولی پێنجه‌می هه‌ڵبژاردنی په‌رله‌مان، له‌كاتژمێر ١١ی پێشنیوه‌ڕۆى رۆژی چوارشەممە، ٥ی نیسانی ٢٠٢١.  بەرنامەی کاری دانیشتنەکە بەپێی ئەوەی ده‌سته‌ی سه‌رۆكایه‌تیی په‌رله‌مان بڕیاریداوە به‌مشێوه‌یه دەبێت:  یەكەم: خوێندنه‌وه‌ی یەكەم بۆ ئەم پێشنیازە یاسایانەی خوارەوە، به‌پێی حوكمی مادده‌كانی ٧٩، ٨٠ له‌په‌یڕه‌وی ناوخۆی په‌رله‌مانی كوردستان:  ١ - پێشنیازەیاسای پاراستنی بەڵگەنامە و دەستنووسەكان.  ٢ - پێشنیازەیاسای پاراستنی بەڵگەنامەی هەرێمی كوردستان - عێراق.  ٣ - پێشنیازەیاسای پاراستنی بەڵگەنامە و ئەرشیفی نەتەوەیی لە هەرێمی كوردستان.  دووەم: خستنەڕووی بیرۆكەی پەرلەمانتار لیزا فەلەکەدین سابیر، پەیوەست بە وزەی خۆر وەك سەرچاوەیەك بۆ بەرهەمهێنانی كارەبا لە هەرێمی كوردستان، بەپێی حوكمی خاڵی ٢ی بڕگەی یەكەمی ماددەی ٤٩ لەپەیڕەوی ناوخۆی پەرلەمانی كوردستان - عێراق.  سێیەم: خوێندنه‌وه‌ی دووه‌م بۆ پرۆژە یاسای وەزارەتی كارەبا لەهەرێمی كوردستان - عێراق، به‌پێی حوكمی مادده‌كانی ٨٧، ٨٨، ٨٩ له په‌یڕه‌وی ناوخۆی په‌رله‌مانی كوردستان.