لە یەکەم دیمەندا پەیکەری ئەو شوێنەوارناسە ئەمریکییە بەنێوبانگە دەبینرێت، کە لە ساڵانی ١٩٥١ تاوەکو ١٩٦٠ لێکۆڵینەوەی لە ئەشکەوتەکەدا کردووە، ئەو شوێنەوارناسە ناوی راڵف سۆلیکییە (Ralph Stefan Solecki) (١٩١٧ - ٢٠١٩)، دوای ئەوەی زانکۆی کۆڵۆمبیای تەواوکرد، بۆ لێکۆڵینەوە هاتە ئەشکەوتەکە، سەلماندی مرۆڤی نیاندەرتاڵ لە ئەشکەوتەکەدا ژیاوە.  مێژووی ئەشكەوتی شانەدەر دەگەڕێتەوە بۆ سەردەمی بەردینی كۆن، بۆ ٨٠ هەزار ساڵ پێش زایین، بەرزیی ئەشکەوتەکە ١٨ مەتر  و درێژییەکەی ٤٠ مەتر و پانییەکەی ٢٧ مەترە، کە فراوان دەبێت بۆ ناوەوە تا دەگاتە نزیكەی ٦٠ مەتر، بە كۆنترین و گەورەترین ئەشكەوت لە عێراقدا دادەنرێت.