حوسێن رەقیب، بەرپرسی دەستەی هەڵبژاردنەکانی هەرێمی کوردستان لە کۆمیسیۆنی باڵای سەربەخۆی هەڵبژاردنەکانی عێراق، بە تۆڕی میدیایی رووداوی راگەیاند "پارتە نوێیەکان هەریەک لە پارتی نیشتمانیی ئاشووری، یەکێتی (بیت ئەلنەهرین)ی نیشتمانی، ئەنجوومەنی میللیی کلدانی سریانی ئاشووری و حیزبی سۆسیالیست دیموکراتی کوردستانن".  لەبارەی نوێکردنەوەی تۆماری ئەلیکترۆنیی دەنگدان، گوتی "رێژەکە لە هەرێمی کوردستان بەگشتی ٦٨ % دەبێت، لە پارێزگای هەولێر ٦٣ % ی دەنگدەران تۆماری بایۆمەترییان نوێ کردووەتەوە، لە پارێزگای سلێمانی ٦٨ % دەبن، لە پارێزگای دهۆکیش رێژەکە ٧٣ % دەبێت".  هەروەها گوتی سەبارەت بە کارتی بایۆمەتریی دەنگدان، رێژەی ٨٥ % ی دەنگدەرانی پارێزگای هەولێر کارتی دەنگدانیان وەرگرتووەتەوە، لە پارێزگای سلێمانی ٨٣ % و لە پارێزگای دهۆکیش ٨٩ %.  حوسێن رەقیب دەڵێت، کۆمیسیۆن ژمارەیەک رێوشوێنی نوێی گرتووەتەبەر بۆ رێگەگرتن لە ئەگەرێکی گزیکردن لە هەڵبژاردنەکان، لەنێویاندا دەنگدان بە کارتی بایۆمەتری دەبێت کە پەنجەمۆر و وێنەی دەموچاوی کەسەکانی تێدایە، جگە لە میکانیزمی دیکە.  بەپێی ئامارەکانی کۆمیسیۆنی باڵای سەربەخۆی هەڵبژاردنەکانی عێراق، لە پارێزگای هەولێر ملیۆنێک و ٢٣٨ هەزار دەنگدەر و لە پارێزگای سلێمانی ملیۆنێک و ٣٦٢ هەزار دەنگەر هەن، پارێزگای دهۆکیش ٨٢٧ هەزار دەنگدەری هەیە.  هەرچی پەیوەستە بە ژمارەی ئەو کەسانەی لە هەرێمی کوردستان لەسەر سندووقەکانی دەنگدان بە سیفەتی چاودێر دادەنرێن گوتی "ئەو پرسە لە بەغداوە دیاریدەکرێت و هێشتا کاتی ماوە بۆ دیاریکردنیان".