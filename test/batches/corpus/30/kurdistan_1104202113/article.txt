دوای کۆبوونەوەکە رێبەر ئەحمەد، وەزیری ناوخۆی حکومەتی هەرێمی کوردستان لە کۆنگرەیەکی رۆژنامەڤانیدا رایگەیاند: "سەبارەت بە دابینکردنی ڤیزای شنگن کە هەندێک خەڵک لەژێر ناوی کۆمپانیای جیاواز کە کۆمپانیای گەشتوگوزارن، بەڵام لە هەمان کاتدا خزمەتگوزارییەکیان زیادکردووە لە دابینکردنی ڤیزە، بەمەش پارەیەکی زۆر لە هاووڵاتیان وەردەگیرێت و زۆربەی جاریش پارەکەیان دەفەوتێت، ئێمە لە وەزارەتی ناوخۆ، دەزگا ئەمنییەکان خەڵکێکی زۆرمان دەستگیرکردووە کە قاچاخچیێتی بە ڤیزە دەکەن چ لە هەرێمی کوردستان چ لەگەڵ وڵاتانی دیکە، لە فڕۆکەخانەکانی ئێمە خەڵکێکی زۆر دەستگیرکراوە کە ڤیزای ساختەیان پێ بووە، کە لە رێگەی ئەو قاچاخچیانەوە بۆیان دابینکراوە. "  هەروەها وەزیری ناوخۆ داوای لە هاونیشتمانیان کرد پارە لە هیچ کۆمپانیایەک نەخەوێنن بۆ وەرگرتنی ڤیزا، "چونکە ئەو کۆمپانیایانە چالاکیی وەرگرتنی ڤیزایان وەرنەگرتووە و موڵەتیان نییە بۆ ئەو ئیشە، هەر لەبەر ئەوەبوو ئەو بابەتەمان لەگەڵ لیژنەی پەیوەندییەکانی دەرەوەو رەوەندی کوردی لە پەرلەمانی کوردستان تاوتوێکرد بۆ ئەوەی لەگەڵ وەزارەتە پەیوەندیدارەکان هاوئاهەنگی بکەین بۆ ئەوەی رێکاری پێویست و یاسایی بگرنەبەر لە بەرامبەر هەموو ئەو کۆمپانیا و کەسانەی فێڵ لە خەڵک دەکەن و ڤیزای ساختەیان بۆ دابین دەکەن".  سەبارەت بە پێدانی تابلۆ بەو ئۆتۆمبێلانەی بە قاچاخ هاوردەکراون، وەزیری ناوخۆی حکومەتی هەرێمی کوردستان گوتی: "پێشنیارێک هەبوو ژمارە بەو ئۆتۆمبێلانە بدرێت، ئێمە لە وەزارەتی ناوخۆ تاوەکو ئێستا بڕیارمان نەداوە، ئەو بابەتە لەژێر خوێندنەوەدایە لەگەڵ وەزارەتی دارایی بۆ ئەوەی رێگە بە هێنانی ئۆتۆمبێلی خوار مۆدێل بدرێت، لە عێراق ئەو بابەتە باسکراوەو بڕیاری لێدراوە، ئێمەش وەکو بەشێک لە عێراق ناکرێت بڕیارەکان پێچەوانەی یەکدی بن، لەوێ دەرگا بکرێتەوە و لێرە دابخرێت".  لە بەشێکی دیکەی قسەکانیدا رێبەر ئەحمەد دەڵێت: "بەداخەوە لە هەندێک سنوور ئۆتۆمبێلی قاچاخ هاوردەکراوە، ئێمە ناتوانین شەرعییەت بەو قاچاخییە بدەین، ئەگەر بەدواداچوونی تەواو کرا، ئەو رێکارانەی کە پێویستە بۆ ئەو ئۆتۆمبێلانەی هاوردەکراون، رێکارەکان تووندتر دەبن، ئەو رسوماتانەی کە وەردەگیرێن دەبێت زۆر زیاتربێت بۆ ئەوەی شەرعیەت بەو قاچاخچیێتیە نەدرێت".  سەبارەت بە پێداچوونەوە بە مۆڵەتی چەک هەڵگرتن و دیاردەی چەک هەڵگرتن، رێبەر ئەحمەد گوتی: "لیژنەیەکمان دروستکردووە لە نوێنەرانی دەزگای ئاسایش، وەزارەتی ناوخۆ و دەزگا ئەمنییەکانی دیکە، بۆ ئەوەی پێداچوونەوەیەکی تەواو بە یاسای هەڵگرتنی چەک بکەین، رەنگە ئەو یاسایە بۆ ساڵانی رابردوو باش بووبێت، بەڵام دوای ئەزموونێکی زۆر هەست دەکەین هەندێک بۆشایی تێدایە، لە داهاتوودا پێشنیارەکان دەخەینە بەردەم ئەنجوومەنی وەزیران بۆ ئەوەی لە پەرلەمان بڕیاری لەسەر بدرێت".  لەبارەی سزای ماسک نەبەستنیش، رێبەر ئەحمەد دەڵێ: "بەشێکی ئەو سزایانە بڕیارمان لێداوە کە بۆ هێزەکانی بەدواداچوون لە پۆلیس، ئاسایش و لیژنەکانی قایمقامییەت بۆ ئەوەی بۆ خەرجییەکانیان و دابینکردنی ماسک بۆ ئەو خەڵکەی بەو کارە هەڵدەستێت، بەشەکەی دیکەی دەگەڕێتەوە گەنجینەی گشتی حکومەت".  سەبارەت بە جێبەجێکردنی رێنوێنییەکانی وەزارەتی ناوخۆ لە پارێزگای سلێمانیش، وەزیری ناوخۆ گوتی: "بەداخەوە لە رۆژی یەکەمی دەرچوونی بڕیاری قەدەخەی هاتووچۆ لە سلێمانی و شارەکانی دیکە جێبەجێ نەکرا، ئەمە چووە بابەتی بۆچوونی کەسی، ئەمەش لەگەڵ تەندروستیی گشتی ناگونجێت، ئەو بڕیارانەی ئێمە دەیدەین هەمووی لە خزمەتی تەندروستیی گشتیی کوردستان و هاووڵاتیانی کوردستانە، ئەو کاتەش لەگەڵ پارێزگاری سلێمانی و دەزگا پەیوەندیدارەکان لەو پارێزگایە قسەم کرد، ئەوەبوو رۆژی دواتر قەدەخەی هاتووچۆ جێبەجێ کرا تاوەکو ئێستاشی لەگەڵدا بێت، رەنگە وەکو هەولێر و دهۆک نەبێت، بەڵام تا راددەیەکی زۆر لەو سنوورانەش جێبەجێکراوە".