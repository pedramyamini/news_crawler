فاتح یڵدز، باڵیۆزی تورکیا لە عێراق لەبارەی رێکەوتنامەی شنگال لەنێوان حکومەتی ھەرێمی کوردستان و حکومەتی ناوەندی رۆژی شەممە ١٧ - ٤ - ٢٠٢١ ئاماژەی بەوە کرد، هەر لە سەرەتاوە تورکیا گرنگی زۆری بە رێککەوتنی شنگال داوە، بە تایبەتیش چۆنییەتی جێبەجێکردنی ئەو رێکەوتننامەیە گرنگە بۆی.  یڵدز بە پێویستی دەزانێت "شنگال رادەستی شنگالییەکان بکرێتەوە". لەبارەی بوونی پارتی کرێکارانی کوردستان - پەکەکە لە ناوچەکەش رایگەیاند، "پەکەکە و ھەموو ئەو گرووپانەی کە خەڵکی ناوچەکە نین پێویستە دەربچن، ئێمە وەک تورکیا ھەموو پشتیوانییەک بۆ ئەو مەبەستە پێشکێش دەکەین و چاودێریی چۆنییەتی جێبەجێکردنیشی دەکەین. "  باڵیۆزی تورکیا ھەروەھا باسی لە ھێرشەکەی ھەفتەی رابردووی بۆ سەر سەربازگەی ھێزەکانی تورکیا لە باشیک کرد کە ھاوکات بوو لەگەڵ هێرشەکەی سەر فڕۆکەخانەی ھەولێر، باسی لەوە کرد، "ھێرش [بۆ سەر سەربازەگەکەی] باشیک ھاوشێوەی ئەو ھێرشانەن کە لە ناوچەکانی دیکەی عێراق ئەنجامدەدرێن. ئەوانە لە بەرژەوەندیی عێراقدا نین، بەڵام ئێمە پاشگەز ناکاتەوە لە ھەوڵەکانمان بۆ ئاوەدانکردنەوەی عێراق لە ئاراستەی یەکپارچەیی و خۆشگوزەرانیی عێراق. "  باڵیۆزی تورکیا لە عێراق رۆژی شەممە سەردانی شاری موسڵی کرد و لەگەڵ نەجم جبووری پارێزگاری نەینەوا کۆبوویەوە. دوای کۆبوونەوەکە لە کۆنفرانسێکی رۆژنامەڤانیدا پارێزگاری نەینەوا و باڵیۆزی تورکیا وەڵامی چەند پرسیارێکیان دایەوە.  پارێزگاری نەینەوا لەبارەی دۆخی شنگال رایگەیاند، رێککەوتنی شنگال کە لەنێوان حکومەتی عێراق و حکومەتی ھەرێمی کوردستان واژۆکراوە، بە باشی جێبەجێ دەکرێت. هەروەها باسی لەوە کرد لەگەڵ جێبەجێکردنی یاسای بودجەی گشتیی ٢٠٢١، ھێزێکی پۆلیس لە رۆڵەکانی دانیشتووانی قەزای شنگال پێکدەھێندرێت بۆ ئەوەی بتوانن رەوشی ناوچەکە بپارێزن.   نەجم جبووری، پارێزگاری نەینەوا هەر لەبارەی هەنگاوەکانی داهاتوو و چارەنووسی هێزەکانی ناوچەکە رایگەیاند، دوای پێکھێنانی ھێزی پۆلیس لە "رۆڵەکانی دانیشتووی قەزای شنگال"، ھێزەکانی سوپا و حەشدی شەعبی لەناو قەزاکە دەکشێنەوە و دواتر ئیدارەیەکی نوێ لە قەزای شنگال پێکدەھێندرێت کە رەنگدانەوەی باشی لەسەر ئاساییکردنەوەی رەوشی قەزاکە دەبێت، "جگە لەوەش دەبێتە زەمینەسازییەک لە گەڕاندنەوەی ئاوارەکان و جێبەجێکردنی پرۆژەکانی خزمەتگوزاری بۆ قەزاکە کە تووشی وێرانکارییەکی گەورە بووەتەوە. "  دواتر باڵیۆزی تورکیا، جەختی لەسەر گرنگیی موسڵ کردەوە و رایگەیاند، نابێت گۆڕانکارییەکان لە موسڵ ئەوەندە بە ئاسایی ببینین. موسڵ ھێزی عێراقە و یەکێک لە دراوسێکانی عێراقیش تورکیایە. "تاوەکو ئێستا موسڵ دووەم شاری عێراقە و ناوچەیەکی گرنگی پیشەسازیی و ئابوورییە. تورکیاش لەم بوارانەدا وڵاتێکی گرنگە لە ناوچەکەدا ھەم لە رووی پیشەسازیی و ھەم بازرگانی. سەرەتا دەبێت ژێرخانی ئێرە چاک بکرێتەوە. خواستی ئێمەش ئەوەیە کە رۆڵمان ھەبێ لەم ئەرکەدا. ھەر لەو چوارچێوەیەشدا کۆنسوڵی تورکیا لە موسڵ رۆڵی گرنگی دەبێت. "