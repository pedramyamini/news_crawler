عەلی جەمال قدووری، بەڕێوەبەری راگەیاندنی پۆلیسی گەرمیان بە (تۆڕی میدیایی رووداو) ی راگەیاند: "دوای نیوەڕۆی ئەمڕۆ هەینی ١٩ - ٣ - ٢٠٢١، زیندانییەکی گرتن و گواستنەوەی گەرمیان , کە سێ رۆژ لەمەوبەر بە تۆمەتی خنکاندنی مێردمنداڵێک دەستگیرکرابوو، لە نێو زیندانەکە خۆی کوشتووە".  ئەو کەسە پیشمەرگەی دیرێن بووە و لە دایکبووی ١٩٦٢ بووە، دوای رووداوەکە تەرمەکەی گواستراوەتەوە نەخۆشخانەی شەهید هەژار لە گەرمیان.  رزگار لەتیف، یاریدەدەری بەڕێوەبەری نەخۆشخانەی شەهید هەژار لە گەرمیان بە (تۆری میدیایی رووداو)ی راگەیاند: "کەسێکیان بە مردوویی هێنایە بەشی فریاکەوتنی نەخۆشخانەکەمان، دوای رێکارە پزیشکییەکان تەرمەکەمان نارد بۆ پزیشکی دادیی گەرمیان".  سەبارەت بە هۆکاری گیانلەدەستدانی ئەو کەسە، یاریدەدەری بەڕێوەبەری نەخۆشخانەی شەهید هەژار گوتی: "بەپێی پشکنینە سەرەتاییەکان، هۆکاری مردنەکەی تەزووی کارەبا بووە".