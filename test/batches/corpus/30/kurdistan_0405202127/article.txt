ئێوارەی ئەمڕۆ ١٠ خێزانی گوندی کێستە بەهۆی بۆردوومانەکانی سوپای تورکیا ماڵەکانیان جێهێشت، دواتریش ئەو ماڵانەی کە مابوونەوە گوندەکەیان جێهێشت. زەکی کێستەیی، دانیشتووێکی گوندەکە بە تۆڕی میدیایی رووداوی راگەیاند، ماڵەکانی خۆیان بەجێدەهێڵن تاوەکو ئەو کاتەی کە رەوشی ناوچەکە کەمێک ئارام ببێتەوە. بەپێی زانیارییەکانی پەیامنێری رووداو، ئەمڕۆ چەند گەریلایەک تەقەیان کردووە و سوپای تورکیاش بە فڕۆکە وەڵامیان داونەتەوە.  هەر ئەمڕۆ ناسر عەلی، پەیامنێری رووداو لە دهۆک رایگەیاند، پاسەوانی سنووریی عێراق چوار خاڵی چاودێری لە کانی ماسێ دروستکردووە و ئامانجی ئەو خاڵە چاودێرییانەش رێگەگرتنە لە پێشڕەویی زیاتری سوپای تورکیا لە ناوچەکە.   سەربەست سەبری، بەڕێوەبەری ناحیەی کانی ماسێ بە تۆڕی میدیایی رووداوی راگەیاند، بۆردوومانێکی سەخت لە نزیک گوندی کێستە ھەیە، ١٥ خێزان لە دەژین کە نیوەیان لە گوند هاتوونەتە دەرەوە و لە قەراخی گوندەکە دەمێننەوە، ئەگەر رەوشەکە هێور بووەوە دەگەڕێنەوە.  لەبارەی شوێنی خاڵە چاودێرییەکان پەیامنێری رووداو باسی لەوە کرد، خاڵە چاودێرییەکانی پاسەوانی سنووریی عێراق لە بەرامبەر بنکە نوێیەکانی تورکیایە لە کانی ماسێ. خاڵەکانیش لە سەرێ حەمێ، بادۆک، گرێ گولێ و کەڤرێ گوڤین.  لە ٢٣ی نیسانی ٢٠٢١ ەوە تورکیا ئۆپەراسیۆنێکی سەربازیی لەژێر ناوی "ئۆپەراسیۆنی چڕنووکی هەورە برووسکە" بە پاساوی رووبەڕووبوونەوەی گەریلاکانی پەکەکە لە بەرزاییەکانی سنووری ئامێدی دەستپێکردووە، سوپای تورکیا دەستی بە هێرشکردنە سەر ناوچەکانی زاپ و ئاڤاشین و مەتینان لە سنووری پارێزگای دهۆک کرد و پێکدادانیش لەنێوان سەربازانی تورکیا و گەریلا بەردەوامە.  لەبارەی ئەو زیانانەی بەر دانیشتووانی ناوچەکە کەوتوون دوێنێ سەربەست سەبری، بەڕێوەبەری ناحیەی کانی ماسێ بە تۆڕی میدیایی رووداوی راگەیاند: "سوپای تورکیا لەسەر بۆردوومان و تۆپبارانی سنووری شارۆچکەی کانی ماسێ بەردەوامە؛ بەو هۆیەوە زیاتر لە ٥٠٠ پوورەی هەنگ لەنێوچوون. سوپای تورکیا لە رێگەی هێلیکۆپتەرەوە بۆردوومانی دەوروبەری چیای کێستە دەکات و ئەوەش ترس و دڵەڕاوکێیەکی زۆری لەناو خەڵکی گوندی کێستە دروستکردووە. "  لە بەشێکی دیکەی قسەکانیدا سەربەست سەبری گوتی: "لە ئەنجامی بۆردوومانەکانی چەند رۆژی رابردوودا رووبەری ١٦٠٠ دۆنم زەوی ناوچەکە سووتاوە. خەڵکی ناوچەکە ناتوانن بچن رەز و بێستانەکانیان ئاوبدەن، بەوهۆیەش رەز و باخەکان، جگە لە زیانی بۆردوومان، بەهۆی کێشەی ئاونەدانەوە خەریکە وشکدەبن. "