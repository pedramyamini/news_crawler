هەڵکەوت عەزیز، پەیامنێری رووداو لە نێچیرڤان بارزانی، سەرۆکی هەرێمی کوردستانی پرسی، لەبارەی ئەو کۆبوونەوانەی ئەمڕۆ ئەنجامتاندا، هەموو لایەنەکان بە گرنگییەوە باسیان کرد، پێتان وایە ئەنجام و کاردانەوەکانی چی دەبێت؟ سەرۆکی هەرێمی کوردستان وەڵامی دایەوە "خۆی بەڕای من خودی سەردانەکە بۆ بەغدا و دانیشتن لەگەڵ بەرپرسان هەنگاوێکی زۆر باشە و پێم وایە ئەم پەیوەندییە دەبێت بەردەوام بێت. "  نێچیرڤان بارزانی ئاماژەی بەوەشکرد، "ئێمە دوای پەسندکردنی یاسای بودجە بە پێویستمان زانی ئەم سەردانە بۆ بەغدا بکەین و یەکەم شت سوپاسی فراکسیۆنەکان بکەین.. کێشەی هەرێمی کوردستان لەگەڵ بەغدا تەنیا پەیوەندی بە بودجەوە نییە، پەیوەندی بە بابەتی ماددەی ١٤٠ ـەوە هەیە، پەیوەندی بە کەرکووک و شنگال شوێنەکانی دیکەوە هەیە. ئەوەی کە گرنگە ئێمە دەبێت پێکەوە چارەسەر دابنێین بۆ هەموو ئەو کێشانەی لەنێوان هەولێر و بەغدا هەن. "  سەرۆکی هەرێمی کوردستان پێی وایە، بە چارەسەرکردنی کێشەکانی نێوان هەولێر و بەغدا، عێراق بەرەو سەقامگیریی سیاسی و ئەمنی دەڕوات و هەر پێشکەوتنێک لەوبارەیەوە لە بەرژەوەندیی هەرێمی کوردستانە و لە بەرژەوەندیی هەموو عێراقە بە شێوەیەکی گشتی.   فەلاح مستەفا، راوێژکاری سەرۆکی هەرێمی کوردستان لەبارەی سەردانەکەوە ئاماژەی بەوە کرد، "بۆ ئەوەی سەقامگیری و پەیوەندییەکی دروست لەنێوان عێراق و هەرێمی کوردستان هەبێت، ئەم سەردانانە گرنگن... کۆبوونەوە و سەردانی بەردەوام هاوکار دەبێت بۆ تێگەیشتنێکی هاوبەش و نەهێشتنی کێشەکان. "  سەرۆکی هەرێمی کوردستان بە گوتەی فەلاح مستەفا، جەخت لەسەر ئەوە دەکاتەوە کە ١٨ ساڵ لەدوای رووخانی رژێمی پێشووی عێراق کێشەکان وەکو خۆیان ماونەتەوە، بۆیە دەبێت هەولێر و بەغدا لەسەر مێزی گفتوگۆ دابنیشن و بە جیددی ئەو پرسانەی کە هەن بە راشکاوی قسەیان لەسەر بکەن و کار بۆ چارەسەرکردنیان بکەن.   باره‌گای لقی پێنجی پارتی دیموكراتی كوردستان لە ١٧ ـی ئۆکتۆبەری ساڵی رابردوو له‌لايه‌ن لایەنگرانی حەشدی شەعبی هێرشیکرایەسەر و سووتێندرا. سەرۆکی هەرێمی کوردستان رایگەیاند، "ئێمه له‌گه‌ڵ جه‌نابی به‌رپرسی لق و كارگێڕ و ئه‌ندامانی لقی پێنجی پارتی دیموكراتی كوردستان ئه‌مڕۆ هاتین بۆ ئێره كه به‌داخه‌وه ئه‌و رووداوه‌ی روویدا هه‌ندێك كه‌س له ده‌ره‌وه‌ی یاسا ئه‌و شته‌یان به‌سه‌ر باره‌گای پارتی هێنا لێره، ئه‌مڕۆ هاتین بۆ لق بۆ سه‌ردانی براده‌ران و داكۆكيمان له‌سه‌ر پشتگیریی خۆمان كرده‌وه بۆیان و ئه‌وه‌ی په‌نا به‌خوا له‌ده‌ستمان بێت بۆ پشتگیریكردنیان ده‌یكه‌ین و هیوادارین یاسا رێگه‌ی خۆی وه‌رگرێت كه ئه‌وان سكاڵايان تۆمار كردووه. هیوادارین یاسا سه‌روه‌ر بێت و ئه‌و كه‌سانه‌ی بوونه هۆى ئه‌وه‌ی ئه‌م باره‌گایه بسووتێنرێت، بدرێنه دادگە و یاسا سه‌روه‌ر بێت له‌وه‌ی كه چ بڕیارێك ده‌دات. "     سەردانە دوو رۆژییەکەی سەرۆکی هەرێمی کوردستان رۆژی شەممە دەستی پێکرد، دوێنێ لەگەڵ سێ سەرۆکایەتییەکەی عێراق، ئەمینداری گشتیی کۆمکاری عەرەبی، جێنین هێنس پلاسخارت و فائق زێدان کۆبووەوە. ئەمڕۆش حەوت کۆبوونەوەی لەگەڵ لایەنە سیاسییەکان ئەنجامداوە.