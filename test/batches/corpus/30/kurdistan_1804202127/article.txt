رۆژی یەكشەممە ١٨ی نیسانی ٢٠٢١ لە سەلاحەدین، سەرۆك مەسعود بارزانی پێشوازیی لە دەیڤد برۆنستێن، جێگری نێردەی تایبەتی وەزارەتی دەرەوەی ئەمریكا بۆ كاروباری سووریا كرد.  لە كۆبوونەوەی سەرۆک مەسعود بارزانی و دەیڤد برۆنستێن، كە رۆب واڵەر، كۆنسوڵی گشتیی ئەمریكا لە هەولێر ئامادەی بوو، جێگری نێردەی تایبەتی وەزارەتی دەرەوەی ئەمریكا بۆ كاروباری سووریا هێرشەكانی ئەم دواییەی سەر هەرێمی كوردستان و فڕۆكەخانەی نێودەوڵەتیی هەولێری سەرکۆنە كرد.  بەپێی راگەیێندراوی بارەگای بارزانی، دەیڤد برۆنستێن "وێڕای ئاماژەدان بە رۆڵی سەرۆك بارزانی لە پاراستنی سەقامگیری، پشتیوانیی وڵاتەكەشی بۆ هەرێمی كوردستان دووپات كردەوە".  هەر لەو کۆبوونەوەیەدا رۆشنایی خراوەتە سەر هەڕەشە و مەترسییەكانی تیرۆر و هزری تووندڕۆیی و جەخت لە هەماهەنگیی هەمەلایەنە بۆ رووبەڕووبوونەوەی هەڕەشەی تیرۆر كراوەتەوە. بارودۆخی سووریا و ئایندەی كورد لەو وڵاتە تەوەرێكی دیکەی ئەو دیدارە بوو و "هەردوولا هیوایان خواست لایەنە كوردییەكانی سووریا بگەنە رێككەوتنێكی هاوبەش".