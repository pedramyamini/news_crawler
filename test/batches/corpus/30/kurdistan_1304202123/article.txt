قوباد تاڵەبانی، جێگری سەرۆکی ئەنجوومەنی وەزیران لە پەیامەکەیدا ئاساییکردنەوەی ژیانی ئێزدییەکانی دووپات کردووەتەوە گەڕانەوەیشیانی بۆ زێد و کۆمەڵگەکانیان و دابینکردنی ژیانێکی شایستە بۆیان بە ئەرکی حکومەتی هەرێمی کوردستان و فیدراڵ دەزانێت.  سبەی چوارشەممە ١٣ - ٠٤ - ٢٠٢١ سەری ساڵی ئێزدییەکانە کە بە "چوارشەممەی سوور" ناسراوە.  دەقی راگەیێندراوی جێگری سەرۆکی ئەنجوومەنی وەزیران بەبۆنەی جەژنی چارشەمبا سۆر (چوارشەممەی سوور):  بەڕێزان خوشك و برایانی ئێزدی  جەژنی چوار شەممەی سور و سەری ساڵی ئێزدی لە هەموولایەك پیرۆز دەكەم، بەهیوام ساڵی ئایندە لە بارودۆخێكی تەندروستی باشتر لە ئێستا بینەری رێوڕەسمە رەنگین و ژیان دۆستەكانی ئەم جەژنە دێرینە مێژوییە ببین.  لەم بۆنەیەدا جارێكی تر هەموو پاڵپشتییەك بۆ ئاساییكردنەوەی ژیانی ئێزیدییەكان دووپات دەكەینەوە و گەڕانەوەیان بۆ زێد و كۆمەڵگاكانی خۆیان و دابینكردنی ژیانێكی شایستە بۆیان بەئەركی حكومەتی هەرێم و فیدراڵ دەزانین بەهاوكاری ئەو دۆستانەمان كە لەخەمی رۆڵەكانی ئێزیدیدان.  جێگری سەرۆكی ئەنجومەنی وەزیران