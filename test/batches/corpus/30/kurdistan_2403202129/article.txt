بەپێی راگەیێندراوی پۆلیسی هەولێر، هێزەکانیان دوای ئاگادارکردنەوەیان لە بوونی کێشەیەکی کۆمەڵایەتی، تۆمەتبارێکی دانیشتووی شاوێس بە ناوی (ع. ح. ا) کە لەسەر رێگەی پیرمام "بە ئەنقەست و بە خێراییەکی زۆر" هاووڵاتییەکی بەناوی سەباح عەلی حەمەد کردووە بە ژێرەوە و دواتر گیانی لەدەستداوە.  پۆلیسی هەولێر دەڵێت، دەستبەجێ دەستیان بە لێکۆڵینەوە کردووە و توانیویانە تۆمەتباری ناوبراو، کە لە شوێنی رووداوەکە هەڵاتبوو، لە ماوەی کەمتر لە سێ کاژێردا دەستگیربکەن.  هەر لەسەر ئەو رووداوە، پۆلیس دوو ئافرەتیان بە ناوەکانی (ن. ر. ح) و (ز. ا. ع) بە تۆمەتی بوونی پەیوەندی بەو رووداوە دەستگیرکردووە، هەرسێکیشیان بە مەبەستی وەرگرتنی رێکاری یاسایی بەرامبەریان، رادەستی دادگا کراون.