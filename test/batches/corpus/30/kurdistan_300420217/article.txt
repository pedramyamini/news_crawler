ئەمڕۆ هەینی ٣٠ - ٤ - ٢٠٢١ سێ ژنی دانیشتووی گوندی مەنسورئاوای مەرگەوەڕ لە داوێنی چیاکانی کەڵاسی لە سنووری باکووری کوردستان کە دەیانویست بۆ کۆکردنەوەی گیای بەهاری بچنە بەرزاییەکان، ژێر ئۆتۆمبێلێکی باهەڵگر لە جۆری وانێت کەوتن و گیانیان لەدەستدا.  لەیلا عەبدوڵڵاهی تەمەن ٥٠ ساڵان لەگەڵ کچێکی تەمەن ٢٥ ساڵانی بەناوی قودرەت عەبدوڵڵاهی و هەروەها بووکە ٢٧ ساڵانەکەی بەناوی پەریسا نیکزاد لەو رووداوەدا گیانیان لەدەستداوە. سێ ژنی دیکەش کە لەگەڵیان بوون برینداربوون و تەندروستی یەکێکیان ناجێگیرە.  بەگوتەی شایەتحاڵان، ئەو ژنانە لە داوێنی شاخەکە لە ئۆتۆمبێل دابەزیون و خەریکی خۆئامادەکردن بوونە بۆ سەرکەوتن بەسەر شاخەکەدا و لەو کاتەدا بارهەڵگرەکە بەرەو خوار هاتووە و ئەوان کەوتوونەتە ژێری.  پۆلیسی هاتووچۆی ورمێ لەبارەی هۆکاری رووداوەکە بە کەسوکاری قوربانییەکانی راگەیاندووە ئۆتۆمبێلەکە ویستوویەتی بەسەر شاخەکەدا سەرکەوێت، بەڵام برێکی نەماوە و شۆفێرەکە نەیتوانیوە کۆنترۆڵی بکات و بە خێراییەکی زۆر بۆ دواوە گەڕاوەتەوە.