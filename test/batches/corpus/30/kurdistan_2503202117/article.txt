پاش گشتپرسیی باشووری کوردستان، دادگای باڵای تورکیا پرسی داخستنی پارتە کوردییەکانی تورکیای وروژاند، ئەوانەی بە ناوی کوردستان دەناسرێن، پارتی دیموکراتی کوردستان PDK - BAKUR، پارتی سۆسیالیستی کوردستان PSK، پارتی کۆمۆنیستی کوردستان KNP و پارتی ئازادی کوردستانن PAK. هەموو خراونەتە ژێر گوشار بەڵام هیچکامیان رازی نین ئەوە بگۆڕن و، دەڵێن سیاسەتی خۆمان چۆنە هەر لە سەر ئەوە بەردەوام دەبین.   ئۆزان كارداش، یەکێک لە دامەزرێنەران و ئەندامی ئەنجوومەنی پارتی دیموکراتی کوردستانی تورکیا بە تۆڕی میدیایی رووداوی راگەیاند: "ئەگەر پارتەکەمان دابخرێت، پارتییەکی نوێ دانامەزرێنین و ئەوە لە بەرنامەماندا نییە. ئێمە دەست لە سیاسەتی خۆمان هەڵناگرین پێش ئەوەش کە پارتی دیموکراتی کوردستان تورکیا دابمەزرێت بەشێوەیەکی دیموکراتیک سیاسەتمان دەکرد و ئێستاش بەردەوام دەبین".  پارتی سۆسیالیستی کوردستان (پسک) هەمان هەڵوێستی هەیە و دەڵێن، بەشێوەیەکی یاسایی پاشناوی کوردستانیان بۆ پارتەکەیان داناوە و هەموو هەوڵێکی خۆیان دەدەن بۆ پاراستنی ئەو دەستکەوتە.  بایرام بۆزیەل، جێگری سەرۆکی گشتیی پارتی سۆسیالیستی کوردستان بە تۆڕی میدیایی رووداوی راگەیاند: "دامەزراندنی پارتێک لە تورکیا بەناوی کوردستان دەستکەوتێکی مەزنە. ئێمە ئەو دەستکەوتە دەپارێزین و هەموو هەوڵێکی خۆمان بۆ پاراستنی دەدەین".  ماوەیەکیشە داخستنی هەدەپە لە رۆژەڤی تورکیایە و ئەنجوومەنی گشتیی دادگەی باڵای دەستووریی تورکیا، بڕیاری داوە لە رۆژی ٣١ی ئاداری ٢٠٢١ یەکەم بۆ لێکۆڵینەوە لە دۆسیەی داواکردنی داخستنی پارتی دیموکراتی گەلان (هەدەپە) کۆببێتەوە.   ئێوارەی چوارشەممە ١٧ی ئاداری ٢٠٢٠، بەکر شاهین، سەرۆکی داواکاری گشتیی کۆماریی تورکیا، دوای ئامادەکردن و پەسندکردنی تۆمەتنامەی داخستنی هەدەپە، تۆمەتنامەکەی بۆ دادگەی باڵا بەرزکردەوە، کە بەشێکە لە سیستەمی دادگەی دەستووریی تورکیا.  لە تۆمەتنامەکەی سەرۆکی داواکاری گشتیی کۆماریی تورکیادا هاتووە "پارتە سیاسییەکان، فاکتەرێکی گرنگی سیستەمی دیموکراسین. ئەوان، سەرباری ئەوەی دامەزراوەی سیاسین، بەشێک لە ئەرکەکانیان کارکردنە بۆ گەشەپێدانی کۆمەڵگە لەڕووی ئابووری و کۆمەڵایەتییەوە. هەروەها لە چوارچێوەی بنەما نیشتمانی و دیموکراسی و یاسا کارپێکراوەکاندا، بە گرتنەبەری شێوازی ئاشتیخوازانە، چالاکی ئەنجام دەدەن".  بەکر شاهین ئاماژەی بەوە کرد، "پارتە سیاسییەکان بەگوێرەی بڕگەی ٣ لە ماددەی ٦٨ی دەستووری تورکیا و ماددەی ٩٠ی یاسای پارتە سیاسییەکان، سنووری کارکردنیان بە روونی دیاریکراوە و دەبێت لەو چوارچێوەیەدا کار بکەن. هاوکات ماددەی ١٤ی دەستووری تورکیا لەبارەی ماف و ئازادییەکان جەخت لەوە دەکاتەوە، پارتە سیاسییەکان نابێت هیچ جۆرە چالاکییەک بکەن کە هەڕەشە بێت بۆ سەر بنەما نەگۆڕەکانی دەوڵەت و یەکپارچەیی خاک و یەکڕیزیی گەل و بیروباوەڕەکانی".  داخستن یان بڕینی بەشە بودجەی پارتەکە پێویستی بە بڕیاری ١٠ ئەندام لە کۆی ١٥ ئەندامی لیژنەی دادگەی باڵای دەستوورییە. دواتر بڕیاری کۆتایی بە هەدەپە رادەگەیێندرێت و لە رۆژنامەی فەرمیشدا بڵاودەکرێتەوە.   هەوڵەکانی تورکیا بۆ داخستنی پارتی دیموکراتی گەلان کاردانەوەی نێوخۆیی و نێودەوڵەتی لێکەوتەوە و یەکێتی ئەوروپا و ئەمریکا هۆشداریی دەدەنە تورکیا کە ئەوە "پێشێلی مافی ملیۆنان دەنگدەر لە تورکیایە" و  داوا لە حکومەتی تورکیا دەکەن، رێز لە ئازادی رادەربڕین بگرێت.  رۆژی ١٨ - ٣ - ٢٠٢١ وەزارەتی دەرەوەی ئەمریکا رایگەیاند لە نزیکەوە چاودێری دۆخی تورکیا و هەوڵەکانی ئەو وڵاتە دەکەن بۆ داخستنی پارتی دیموکراتی گەلان هەدەپە و پێشیوایە ئەو هەوڵەی تورکیا  لێدانە لە ویستی خەڵک بۆ دەنگدان و پرۆسەی دیموکراسی بە گشتی لە تورکیا. وەزارەتی دەرەوەی ئەمریکا داوای لە حکومەتی تورکیا کرد، رێز لە ئازادی رادەربڕین بگرێت.  هەروەها رۆژی ١٩ - ٣ - ٢٠٢١ لە راگەیێندراوێکی هاوبەشیاندا جۆزێف بۆرێل، بەرپرسی پەیوەندییەکانی دەرەوەی یەکێتیی ئەوروپا و ئۆلیڤەر ڤرهێلیی، کۆمسیاری فراوانکردنی پەیوەندییەکانی یەکێتی ئەوروپا لەگەڵ وڵاتانی دراوسێی، نیگەرانی قووڵی وڵاتانی یەکێتییەکەیان لە ئاست هەوڵەکانی تورکیا بۆ داخستنی پارتی هەدەپە دەربڕی.  ئەو دوو بەرپرسە باڵایەی یەکێتیی ئەوروپا گوتیان: "داخستنی سێیەم گەورەترین پارت لە تورکیا پێشێلی مافی ملیۆنان دەنگدەر لە تورکیایە و نیگەرانی یەکێتییەکە لە ئاست پاشەکشەکردنی بەرگریکردن لەمافە سەرەکییەکان لە تورکیا زیاتر دەکات و راستگۆیی تورکیا سەبارەت بە پابەندبوونی بە جێبەجێکردنی چاکسازییەکان، لەناودەبات".  لە ساڵی ١٩٦٣ وە تاوەکو ئێستا ٢٣ حیزب لە تورکیا داخراون، ٧ یان کوردستانین و بە بەهانەی سیاسی داخراون.