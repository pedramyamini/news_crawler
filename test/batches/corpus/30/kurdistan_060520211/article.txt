هێرشەکە کاژێر ١١: ٣٠ خولەکی شەوی چوارشەممە ٠٥ - ٠٥ - ٢٠٢١ روویداوە. بەهرام عەریف یاسین، فەرماندەی فەرماندەیی هەڵگوردی هێزی پێشمەرگە بە تۆڕی میدیایی رووداوی راگەیاند "پەکەکە ماوەی ساڵێکە رۆژانە بەڵا بە هێزی پێشمەرگە دەفرۆشێت و رێگە سەرەکییەکانی گوند و ئاواییەکان تی ئێن تی رێژ دەکات، هەروەها بیانوو دەداتە دەست سوپای تورکیا بۆ چۆڵبوونی زیاتری گوندەکان و لە نوێترین کاردانەوەشی هێرشی کردووەتە سەر هێزی پێشمەرگە. "  فەرماندەی فەرماندەیی هەڵگوردی هێزی پێشمەرگە لەبارەی شەڕەکەی شەوی رابردوو دەڵێت "ژمارەیەک چەکداری پەکەکە بە ئاڕ پی جی، قەناس و بیکەیسی و کڵاشینکۆف هێرشیان کردووەتە سەر پێشمەرگە، بەڵام پێشمەرگە بەزوویی لێیان دێنە دەست و هێرشەکە تێک دەشکێنن و دواتر رادەکەن. "  سەبارەت بە زیانەکان، فەرماندەیی هەڵگوردی هێزی پێشمەرگە ئاماژە بەوە دەدات "هیچ پێشمەرگەیەک لە هێرشەکەی پەکەکەدا بریندار نەبووە. "  ئەو فەرماندەیەی هێزی پێشمەرگە دەشڵێت، "ئامانجی پەکەکە شێواندن و نائارامی دروستکردنە لە ناوچە سنوورییەکان و بەو کارانەی ژیان و کاسبی خەڵکی دەشێوێنێت. "  تاوەکو ئێستا میدیاکانی سەر بە پارتی کرێکارانی کوردستان (پەکەکە) زانیارییان لەبارەی شەڕەکە بڵاونەکردووەتەوە.