لە بەرنامەی گفتوگۆی رۆژنامەنووسدا کە لە رادیۆی رووداو پێشکێش دەکرێت، باس لە هێرشی گرووپە چەکدارەکان بۆ سەر فڕۆکەخانەی هەولێر کرا و هەریەکە لە فەریق جەبار یاوەر، ئەمینداری گشتیی هێزەکانی پێشمەرگە؛ هیوا مەحموود عوسمان، رۆژنامەڤان و عارف قوربانی، رۆژنامەڤان بەشدار بوون.  خەڵک چاوەڕێی ئەوە بوون ئەمریکا هەموو شوێنێکی هەرێمی کوردستان بپارێزێت، نەک ئەوەی نەتوانێت فڕۆکەخانەی هەولێر بپارێزرێت و ئەوەیش بووەتە جێگەی پرس، کە بۆچی ئەمریکا ناتوانێت بنکەکانی خۆیشی بپارێزێت.  جەبار یاوەر، ئەمینداری گشتیی هێزەکانی پێشمەرگە بە رادیۆی رووداوی راگەیاند: "هێشتا وەڵامێکی تەواومان بەدەست نەگەیشتووە، کە بزانین بۆچی ئەمریکا ناتوانێت بنکەکەی خۆی لە فڕۆکەخانەی نێودەوڵەتیی هەولێر بپارێزێت. ئەم درۆنەی کە هاتووە لێکۆڵینەوەیەکی وردی دەوێت لە بارەی چۆنیەتیەکەی و شێوازی دروستکردنەکەی کە بۆچی نەیانتوانیوە لە دوورترەوە پێیبزانن و بیتەقێننەوە. لیژنەی لێکۆڵینەوە لەم بارەیەوە لەلایەن وەزارەتی ناوخۆ و ئەنجوومەنی ئاسایش و هاوپەیمانانەوە دامەزراوە. "  میلیشیاکان بنکەی عەین ئەسەدیان فەرامۆش کردووە، کە زۆر فراوانتر و گەورەترە و ئێستا هەموو هێرشەکانیان بەرەو فڕۆکەخانەی نێودەوڵەتیی هەولێرە.  ئەمینداری گشتیی هێزەکانی پێشمەرگە گوتی: "ئەم هێرشانە تەنیا سەربازی نین، ئاماژەیەکن بۆ هەرێمی کوردستان و ئەمریکا و هاوپەیمانان، بەو مانایەی کە ئێمە دەتوانین بگەینە ئامانجەکانمان ئەگەر لە هەرێمی کوردستانیشدا بن و لە بەغدا نەبن. لەلایەکی دیکەیشەوە ناکۆکییە سیاسییەکان دەبنە پاڵنەرێک بۆ هێرشکردنە سەر هەرێمی کوردستان. یان لایەنی ئابوورییش هۆکارە، کە خەڵک بۆ گەشتیاری دێنە هەرێمی کوردستان و دەیانەوێت بڵێن ئەوێ ئەوەندە ئارام نییە کە سەردانی بکەن. "  شەوی ٢٠٢١/٠٤/١٨ هێرش کرایە سەر بنکەیەکی هێزەکانی پێشمەرگە لە کفری، ئەوە لە کاتێکدایە کە لەو ناوچانەدا داعش کردە و جموجووڵی هەیە.  جەبار یاوەر دەڵێت: "شێوازی هێرشەکە و بەکارهێنانی کەرەستە سەربازییەکان و شێوازی ئەو ئامانجانەی هەڵیاندەبژێرن لەم هێرشەی کفری و ئەوەی پردێ و ئەو کاتیۆشایانەی ئاراستەی فڕۆکەخانەی هەولێر کران و ئەم درۆنەی ئەم جارەیش هەموویان وەکو یەکن و سەرچاوەکەیان یەک لایەنە. ئەمانە کردەوەی داعش نین، چونکە بەپێی چاودێریی ئێمە داعش کردەوەی وای نەکردووە. ئەم کردەوانە یەک سەرچاوەیان هەیە و ئەوەی کفرییش داعش نییە و، هەر ئەو سەرچاوەیەیە کە لە پردێوە مووشەکی گرتە هەولێر. "  ئەمینداری گشتیی هێزەکانی پێشمەرگە ئاماژەی بەوە دا، کە "هەموو هەوڵێکمان داوە لەگەڵ فەرماندەیی ئۆپەراسیۆنە هاوبەشەکانی عێراق لە پەیوەندیداین بۆ ئەوەی بتوانین لێکتێگەیشتنەکانی کۆبوونەوەکانی دیکە جێبەجێ بکەین، وەک ئەوەی گەیشتینە رێککەوتن کە هێزی پێشمەرگە و سوپای عێراق لەو ناوچانە یەک بخەین، گەیشتینە ئەوەی هێزی هاوبەش لەو ناوچانەدا دابمەزرێنین و بڕیارمان دا ئۆپەراسیۆنی هاوبەش دژی داعش بکەین و ناوەندی هاوئاهەنگی دابمەزرێنین و یەک هێڵی بەرگریمان هەبێت، بەڵام دەبینین دوای کۆبوونەوەکان بڕیارێکی پێچەوانە دەردەچێت. تاوەکو ئێستا نەگەیشتووینەتە ئەنجامێک کە بزانین لەو ناوچانە چۆن رووبەڕووی ئەو کردەوانە ببینەوە. "  لە دوایین هێرشدا کە کرایە سەر هەولێر کازمی دەستبەجێ گوتی لیژنە پێکدەهێنن، بەڵام هێشتا ئەنجامی لیژنەی هێرشەکەی پێشوو دیار نییە.  جەبار یاوەر گوتی: "هەموو جارێک کە بۆردوومان دەکرێت، سەرۆکوەزیران بڕیارێک دەردەکات و دەڵێت ئەوە لیژنەمان پێکهێنا بۆ ئەوەی تاوانباران بدۆزنەوە و بیانگرن، بەڵام تاوەکو ئێستا ئەنجامەکەی دیار نییە. رەنگە لیژنەکە بیشگاتە ئامانج، بەڵام ئەنجامەکە بڵاونەکرێتەوە یان رەنگە نەتوانن سزای لایەنی پەیوەندیدار بدەن. کازمییش زۆرجار باس لە لایەنی لەیاسادەرچوو دەکات، کە لە بەغدا دژ بەوە خۆپێشاندانیان دەکرد. "  ئەمیندارەکەی پێشمەرگە ئەوەی خستەڕوو، ئەو رۆکێتانەی بۆ کفری هاوێژران ئاراستەی پێشمەرگە کران کە لە رۆژهەڵاتی کفری بارەگایەکی فەرماندەیی دوو هەیە و میحوەری دووی هێزی پێشمەرگەی کوردستانە دژی داعش و بنکەی ئەمریکییەکانی لێ نییە.  ئەگەر هێرشەکەی کفری داعش نەبێت و ئەمریکییەکانیش لەو ناوچەیە نەبن، کەواتە پلانێکی رێکخراو دژ بە هەرێمی کوردستان هەیە، کەواتە گرووپە لەیاسادەرچووەکان لە دەوڵەت بەهێزترن.  هیوا مەحموود عوسمان، رۆژنامەڤان بە رادیۆی رووداوی گوت: "هۆکاری ئەوەی بەو گرووپانە دەگوترێت لەیاسادەرچوو و ناگوترێت تیرۆریست ئەوەیە کە بە ئێرانەوە پەیوەستن. ئەمە پەیامێکی ئێرانە بۆ هەرێمی کوردستان و بۆ ئەمریکا. کە هێرشەکە کرایە سەر هێزەکانی هاوپەیمانان لە هەولێر گرووپێک بە ناوی سەرایای ئەولیای دەم راگەیێندراوێکیان بڵاوکردەوە کە لایەنگرییان بۆ ئێران هەیە و گوتیان ئەمە لە تۆڵەی قاسم سولەیمانی و ئەبومەهدی موهەندیسدایە. بۆ بەیانییەکەی چەند مووشەکێک بە لیوای حەنین قەدۆوە نرا کە لە رێگەی موسڵن، ئەوان گوتیان ئەمە میلیشیاکانی بارزانی و کورد ئەو مووشەکانەیان تێگرتووین. دواتر ئەوەی کفری رووی دا کە تا رادەیەک وەک وەڵامدانەوەی ئەوەی رێگەی موسڵی دەبینن. "  ئەو رۆژنامەڤانە دەڵێت: "ئامانجەکە ئەوەیە سەرمان لێ تێکبدەن و کەسیش نازانێت گرووپەکان کێن. بەڵام ئەوە ئاشکرایە کە پەیامەکە هەمووی لە ئێرانەوە هاتووە. بابەتەکەیش پەیوەستە بە دانوستاندنەکانی ئێران و ئەمریکا لە ڤیێنا بۆ ئەوەی گوشار بخاتە سەر ئەمریکا و شتێکی زیاتری دەست بکەوێت. دەیەوێت پێیان بڵێت ئێوە کە رەنگە لە بەشە عەرەبییەکەی عیراق لە خۆتان ئەمین نەبن و لە کوردستان لە خۆتان ئەمینن، ئەوە ئێستا لەوێیش لە خۆتان ئەمین نین. "  پرسیاری ئەوە دەکرێت کە ئەو گرووپانە ئەو هێزە لە کوێوە وەردەگرن کە دەتوانن هێرش بکەنە سەر هەرێمی کوردستان. باس لەوەیش دەکرێت کە درزی نێوان لایەنە سیاسییەکانی هەرێمی کوردستان هەلی ئەوە هێرشانەی بۆ ئەو گرووپانە رەخساندووە.  عارف قوربانی، رۆژنامەڤان گوتی: "هێزی هەرێمی کوردستان کامەیە تا ئەوان سڵی لێبکەنەوە و نەتوانن هێرش بکەنە سەر کوردستان؟ دەمێکە گەیشتووینەتە ئەو بڕوایەی کە پێگەی هەرێمی کوردستان لە ناوچەکەدا لاوازە. تێبینیی ئەوەیشمان کردووە کە بە زۆر خزێنراوینەتە ناو ململانێکانەوە، لە کاتێکدا ئەو لایەنەی ئێمەی لەسەر ئەژمار دەکرێین خۆی بە خاوەنمان نەکردووە کە مەبەستم ئەمریکایە. ئەم جۆر رووداوانە یەکەم جار نابن و دواجاریش نابن. بێهێزیی ئەمریکا و نەهاتنە وەڵامی لەسەر کوردستان بووەتە ئەو خاڵە بەهێزەی کە ئەو گرووپانە بوێرن هێرشەکانیان بۆ سەر هەرێمی کوردستان بەردەوام بن. "  پەرلەمانی کوردستان لەسەر ئەم هێرشانە کۆنەبووەتەوە و لایەنە سیاسییەکانیش گفتوگۆیەکی جیددیان لەسەریان نییە و خەڵک وا هەست دەکات ئەو هێرشانە هیچ نین و دواتر دۆخەکە لە کۆنترۆڵدایە.  عارف قوربانی دەڵێت: "من پێموایە ئەم هێرشانە سەرەتای زۆر مەترسیدارن بۆ هەرێمی کوردستان. بە داخەوە سیستەمی کۆمەڵایەتی و سیاسی و حوکمڕانیمان لە هەرێمی کوردستاندا تێک چووە و وایکردووە درک بەو مەترسییانە نەکەین. دەبوو هەموو ناوەندە بەرپرسەکان لە دەسەڵاتدارێتیی هەرێمی کوردستان زۆر بە جیددی بەدوای چارەسەردا بگەڕێن. پێم وا نییە ئەمە پەیام بێت بۆ ئەمریکا، چونکە پەیام بە یەک جار دەگات و جاری یەکەم پەیام بوو، بەڵام چەندبارەبوونەوەی پەیام نییە و دەستپێکی ئەو پرۆسەیەیە کە لێدانە لە هەرێمی کوردستان. "  ئەو رۆژنامەڤانە ئاماژە بەوە دەدات، هەموو ئەو رووداوانەی لە  کفری روویان دا و ئەوانەیشی لە داقووق و خانەقین و ئەو ناوچانە روویان دا، دڵنیاتان دەکەمەوە ئەو هێرشانە هیچیان داعش نین. ئەو گرووپانەن کە لەلایەن ئێران و حەشدی شەعبییەوە هاوکاری دەکرێن بۆ ئەوەی هەرێمی کوردستان لەو ناوچانەدا لاواز بکرێت. ئەگەر هەرێمی کوردستان چارەسەر بۆ ئەم دۆخە نەدۆزێتەوە، روودوەکان زۆر بە قووڵی دێنە ناو هەرێمی کوردستانەوە. دەبێت سەرکردایەتیی ئێمە بە وردی ئەم دۆخە بخوێنێتەوە. دەبێت ئەوە رەچاو بکەین کە ئەمریکا لە ناوچەکە دەڕوات و ئێران دەمێنێتەوە و دەبێت لەگەڵ ئێراندا رێک بکەوین.   عارف قوربانی دەڵێت: "ئێستا دوای هاتنی بایدن هەموو ئاماژەکان بەرەو ئەوە دەچن کە دەیانەوێت هەموو کێشەکانیانڤ لەگەڵ ئێراندا چارەسەر بکەن. دەبێت هەرێمی کوردستان زۆر راشکاوانە روو بکاتە ئێران و گفتوگۆیان لەگەڵدا بکات و کۆتایی بەم کێشانە بهێنن. ئەگەر وا نەکەین، کوردستان دەبێتە ناوەندی شەڕ و بەریەککەوتنی ئەو گرووپانە. دەبێت قسە لەگەڵ سەرچاوەی بڕیاردا بکرێت. ئەوەی لە عێراقدا قسەی دەڕوات، ئەمریکا و هاوپەیمانان نین، بەڵکو ئێرانە. رەنگە بگاتە دۆخێک، ئێران ئامادە نەبێت گفتوگۆمان لەگەڵدا بکات و بڵێت بچن لەگەڵ ئەو گرووپە چەکدارانەدا قسە بکەن. "  جەبار یاوەر، ئەمینداری گشتیی هێزەکانی پێشمەرگەیش گوتی: "من پشتیوانیی لێکدانەوەکەی کاک عارف دەکەم. ئەمە کێشەیەکی سەربازی نییە. ئەگەر بمانەوێت بە سەربازی چارەسەری بکەین، بە هیچ شیوازێک چارەسەر نابێت. هێزی پێشمەرگە هەرچەندە پێش بخەین و بیگەیەنینە ئاستێکی پێشکەوتوو، ناتوانین بیگەیەنینە ئەو ئاستەی کە ئێستا عێراق هەیەتی کە چەندین جۆر تانک و فڕۆکەی هەیە. لەبەر ئەوە ناتوانین لە رووی سەربازییەوە وا بکەین هەرێمی کوردستان لە هەموو ئەو هەڕەشانە بپارێزین. دەبێت بەدوای هۆکاری ئەو هەڕەشانەدا بگەڕێین و بزانین بۆ هێرش دەکرێتە سەر هەرێمی کوردستان. "  ئەمینداری گشتیی هێزەکانی پێشمەرگە پێیوایە هۆکارەکە بوونی هێزەکانی هاوپەیمانان نییە، چونکە بوونی ئەو هێزە بە رەزامەندیی حکومەتی عێراقە، هەموو دیپلۆماتکارەکان پاش ئەوەی رەزامەندی لە عێراق وەردەگرن، ئینجا دێنە هەرێمی کوردستان. هەر دەبێت ڤیزا لە بەغدا وەربگرن و ئینجا بێنە هەرێمی کوردستان.  جەبار یاوەر ئاماژەی بەوە دا، عەبادی بە ئاشکرا دەڵێت، ئەگەر ئەمریکا رێگەی بدایە بە من، هەرچەندە ئەمریکا رێگەی پێدا، هەموو عێراقم لە زاخۆوە تاوەکو بەسرە یەک دەخست. ئەمە گوتارێکی زۆر ترسناکە. ئەوان شەقامی عێراقی بەوە گۆش دەکەن کە نابێت فیدراڵی لە عێراقدا بمێنێت و لە زاخۆوە تاوەکو بەسرە بچێتە ژێر کۆنترۆڵی خۆیان. دەبێت ئێمە بەردەوام بانگەشەی ئاشتەوایی بکەین بۆ ئەوەی ئەم پیلانە گڵاوە هەڵوەشێنینەوە. دەبێت پەیوەندییەکی هاوسەنگمان لەگەڵ ئێران و تورکیا و ئەوروپا و ئەمریکادا هەبێت و بەردەوام بانگەشەی ئاشتەوایی بکەین.   زۆر کەس وای لێکدەدەنەوە کە ئۆباما سیستمی جیهانی تێک دا، بەڵام کە لە دەسەڵاتدا بوو شەوێکیان کە هێرشەکان نزیکی هەولێر بوون هاتە سەر تەلەڤزیۆن و گوتی هەولێر هێڵی سوورە، بەڵام بایدن کە زیاتر لە ئۆباما هەرێمی کوردستان دەناسێت، هیچ قسەیەکی نییە و لە رێگەی گوتەبێژی وەزارەتی دەرەوەی ئەمریکاوە دەڵێن زۆر نیگەرانین و خۆیشی تاوەکو ئێستا هیچ قسەیەکی نەکردووە.  هیوا مەحموود عوسمان دەڵێت: "دەبێت کورد هەم لەگەڵ ئێران هەم لەگەڵ ئەمریکا دابنیشێت و گفتوگۆ بکات. کورد پێویستی بە یەکڕیزی و یەکبڕیاری هەیە کە بزانن چۆن مامەڵە لەگەڵ دەرودراوسێدا بکەن و لە بەغدا و تاران و ئەنقەرە تێبگەن. کێشەکەی کورد ئەوەیە کە لە نێوخۆدا یەک نین. بە بڕوای من پێویستە کورد جۆرە رێککەوتنێکی ناوخۆیی لەسەر کێشە ستراتیجییەکان هەبێت و لەسەر ئەو بنەمایەیش دانوستاندان لەگەڵ لایەنە جیاوازەکاندا بکەن و تێبگەن کە ئەمریکا تا کوێ لەگەڵیان دێت. ئەگەر ناتوانێت خۆی بپارێزێت، وای لێبکەن لە ناوشار دوور بکەوێتەوە تاوەکو خەڵکی مەدەنی پێوە نەبن. ئەمریکا لە ٢٠١٧ وە هەر سەیری کورد دەکات و هیچ ناکات. ئەوەی کەی وەنیش لەبەر خاتری کورد نەبوو، بەڵێندەرێکیان کوژرا بۆیە وەڵامی هەبوو. "  ئەو رۆژنامەڤانە دەڵێت: "ئێران کارتی دانوستاندنی زۆر باشی بە دەستەوەیە کە ئەمریکای لە یەمەن، عێراق، سووریا و لوبنان سەرقاڵ کردووە، رەنگە ئەگەر بگاتە سازش بە چەند قۆناخێک سازش بکات کە دوایەمینیان عێراق بێت. ئیتر هەقە کورد لەگەڵ ئێران و وڵاتانی دیکەیشدا بە باشی بگاتە تێگەیشتن. "  دەگوترێت ئێستا کە ئەمریکا نایەوێت رووبەڕووی ئێران ببێتەوە، کەچی کازمی لەو وڵاتانە نزیک دەبێتەوە کە بە پشتیوانیی ئیسرائیل لە رووبەڕووبوونەوەی ئێران بەردەوامن، وەکو سعودیە و ئیمارات.  هیوا مەحموود عوسمان دەڵێت: "ئەوەی لەگەڵ هەولێر دەکرێت بەشێکی پەیوەندیی بە سیاسەتی کازمییەوە هەیە و خۆیان لێی رازی نین کە پەیوەندیی بە خلیجەوە کردووە. ئێران چاوەڕێی ئەنجامی ئەو دانوستاندنانەیەتی لەگەڵ ئەمریکا. من لەو باوەڕەدا نیم کە پێویست بێت ئێمە خۆمان بکەینە خاوەن لە هێرشکردنە سەر ئەمریکادا. ئێستا بایدن مێشکی لای عێراق نییە. ئێستا مێشکی لای بابەتی کۆرۆنای ناوخۆی ئەمریکا، چاککردنەوەی ئەو بابەتانەی ترەمپ تێکی دابوون و ئێرانە. لە ناوخۆی عێراقدا ئەو لایەن چەکدارانەی سەر بە ئێرانن خواستێکی وایان هەیە کە عێراق بکەنەوە بە وڵاتێکی بەهێز و ئێرانیش پشتگیرییان دەکات. "  لە کاتی سەرکەوتنی بایدندا کورد دڵخۆشیی پێوە دیار بوو کە ئەو کەسێکە کورد دەناسێت و پشتیوانیی لێدەکات، بەڵام ئێستا وا دەردەکەوێت کە هەرێمی کوردستان بۆ بایدن جێی سەرنج نەبێت  هیوا مەحموود عوسمان ئەوەی خستەڕوو: "بڕوا ناکەم بایدن لە بۆ کورد لە ترەمپ باشتر بێت. ئەمریکا سیاسەتی تایبەت بە کوردی نییە. کوردی عێراق وەک عێراقی، کوردی سووریا وەک سووری، کوردی تورکیا وەک تورکی و کوردی ئێرانیش وەک ئێرانی سەیر دەکات. ئەمریکا لە ١٩٧٥ دا زۆر بە ئاسانی پشتی لە کورد کرد، لە ١٩٨٨ ـدا قسەی نەکرد. پار لە رۆژئاوا بە شەو و رۆژێک کوردی بەجێ هێشت. تاوەکو ئەم ساتە کۆشکی سپی شتێکی وای نەکردووە کە لەبەر خاتری کورد ئێران، تورکیا، سووریا یان عێراق تووڕە بکات. "  کە ئەو هێرشانە دەکرێنە سەر هەرێمی کوردستان، دەنگی ناڕەزایی لەنێو هێزە سیاسییە شیعەکاندا زۆر زۆر لاوازە و مەرجەعیەتیش هیچ دەنگێکی لێوە نایەت.  عارف قوربانی دەڵێت: "ئەو رووداوانەی لە عیراقیشدا روویان دەدا لەناو ماڵی شیعەدا ناڕەزایەتی لەبارەیانەوە کەم بوو. لایەنەکانی ناو حەشدی شەعبی و ئەوانەی سەر بە ئێرانن پێیان خۆشە هێرش دەکرێتە سەر کورد، ئەوانی دیکەیشیان بۆ ئەوەی وەک لایەنێکی داکۆکیکار لە کورد سەیر نەکرێن، بێدەنگن. ئێستا خەریکە کورد وەک وێنەیەکی ناشرین دەبێتە کارت بە دەست شیعەکانەوە. "  ئەو رۆژنامەڤانە پێیوایە ئێرانیش بۆ ئەمریکا گرنگ و لەپێشینە نییە، بەڵکو زیاتر سەرنجی لەسەر چینە و دەیەوێت ئێران لە لیستی ئەو وڵاتانە بهێنێتە دەرەوە کە مەترسییان بۆی هەیە و سازشی زۆری بۆ دەکات بۆ ئەوەی لەوە زیاتر خۆی پێوە سەرقاڵ نەکات. دەبێت کوردستان پەلە بکات بۆ ئەوەی کێشەی خۆی لەگەڵ ئێران چارەسەر بکات، ئەگینا دواتر باجی گەورە دەدەین.  عارف قوربانی دەڵێت: "ئەو دابەشبوونەی لەنێوان یەکێتی و پارتیدا هەیە کە لەگەڵ ئێران و تورکیادان، خۆزگە بە ستراتیجی و رێککەوتن بووایە. بەڵام ئەوە دابەشکردنی ئەرکەکان نییە و ئێستا ئێمە دابەش بووین. گرنگە ئەو دوو حیزبە لەگەڵ یەکدیدا رێکبکەون. ئێستا هەست دەکەیت کە کاک نێچیرڤان هاوسەنگییەک لەنێوان ئێران و تورکیا و عێراقدا رەچاو دەکات، بەڵام ئایا سیاسەتی حوکمڕانیی کوردی بە خودی حیزبەکەی کاک نێچیرڤانیشەوە بەدوای ئەم ئاراستەیەی کاک نێچیرڤاندا دێت؟ نەخێر. ئێستا لە روانگەی ئێرانەوە هەولێر بووەتە ناوەندێکی مەترسی. سێ ساڵ پێش ئێستا لە خۆپێشاندانەکانی ئێراندا دەگوترا سەرچاوەی ئەم پشێوییەی تاران هەولێرە. "  ئەو رۆژنامەڤانە دەیشڵێت: "بۆچی لە رابردوودا لە یەک کاتدا دۆستی ئێران و ئەمریکایش بووین کەچی ئێستا خەریکە لەناو ململانێی ئەمانەدا دەبینە قوربانی؟ پێموایە هێشتا دەرفەت ماوە چارەرسەری بکەین، بەڵام دەبێت لە ماڵی خۆمانەوە دەست پێبکەین و ئاشتییەکی راستەقینەمان هەبێت. ئەگەر ئەمە نەکەین، من زۆر دەترسم، چونکە خەریکە زۆر بە روونی لە کێشەکاندا دەبینە  لایەن. هیچ بە دووریشی مەزانە کە سبەینێ ئەمریکا لەگەڵ ئێراندا بگەنە رێککەوتنێک. لە دوایین راگەیێندراویاندا بە روونی دیارە کە دەڵین لەبارەی مانەوەی هێزەکانمانەوە رێز لە بڕیارەکانی پەرلەمانی عیراق دەگرین. دەی دیارە کە پەرلەمانی عێراق بڕیاری دا هێزە بیانییەکان بچنە دەرەوە. من نازانم ئێمە خۆمان بە چییەوە گرتووە کە ئەگەر ئەم هەموو گرفتانەمان رووبەڕوو ببنەوە؟ من بە کاک نێچیرڤانم گوت خەریکە گومان دەکەم کە دەڵێی ئێمەی کورد چەکی ئەتۆمیمان هەیە کە باکمان بەم کێشانە نییە. "   عارف قوربانی جەخت لەوە دەکاتەوە کە راستە هێزی پێشمەرگە دیسپلینی هەیە، پابەندە، قوربانیدەرە و ئامادەیە لە پێناو ئەم نیشتمانەدا خۆی بەکوشت بدات، بەڵام لە رووی توانای سەربازی و چەکەوە وەک نەیارەکانمان بەیز نییە. نەیارەکانمان چەکی بەهێزیان هەیە، بۆ ئەوەی کوڕەکانمان بە کوشت نەدەین، دەکرێت هەندێک شت بە دانوستاندن و گفتوگۆی سیاسی بە دەست بهێنین.   عارف قوربانی دەڵێت: "کازمی هیچ شتێکی بە دەست نییە، وەکو ئەکتەرێکی سەر سەکۆی شانۆیە. با هەموو رۆژێک بچێت بۆ وڵاتانی عەرەبی، ئەوەی بە کردەیی لە عیراقدا حاکمە ئێرانە. بۆیە دەبێت لەگەڵ ئێراندا رێکبکەوین. ئێران پێویستی بە کوردستانێکی دۆستە نەک کوردستانێک کە گرفتی لەگەڵ ئەودا هەبێت. ئێران لەوەدا قازانج ناکات کە تورکیا دەستتێوەردان بکات و باشترە کە ئێمە لەسەر ئەم جوگرافیایە حوکم بکەین. "  هیوا مەحموود عوسمانیش دەڵێت: "ئێران حاکمی کردەیی عێراقە. هەموو ئەو گرووپانەی کە ئەو کارانە دەکەن لە سووتاندنی ئاڵای کوردستان و بارەگای پارتی لە بەغدا و مووشەکگرتنە هەولێر و بنەکەی عەین ئەسەد، ئەگەر ئێرانیان لە پشت نەبێت، هیچ نین. سەرایای خوراسانی کە گرووپێکی سەر بە ئێرانن کە گومانێکیان کەوتە سەر لەسەر ئەوەی کە رەنگە لەناو ئەو گرووپەوە شوێنی قاسم سولەیمانی و ئەبومەهدی موهەندیس دزەی پێکرابێت، کە ئێران دەستی لێ کێشانەوە بە شەو و رۆژێک نەمان و سەرکردەکانیان دەستگیر کران و کەس نازانێت لە کوێن. "  دەوروبەری کاژێر ٠٩: ٥٠ خولەکی شەوی ١٤ی نیسانی ٢٠٢١ هێرش کرایە سەر فڕۆکەخانەی هەولێر و، دژەتیرۆری هەرێمی کوردستان رایگەیاند، هێرشەکە لە رێگەی مووشەکێکەوە کراوە.