ئەمڕۆ سێشەممە ١٦ی ئاداری ٢٠٢١ د. کەمال مەزهەر، نووسەر و مێژوونووسی کورد لە تەمەنی ٨٤ ساڵیدا لە نەخۆشخانەیەکی ئەڵمانیا کۆچی دواییکرد.  کەمال مەزھەر ئەحمەد، لە ساڵی ١٩٣٧ لە گوندی ئاغجەلەری سەر بە شاری کەرکووک لەدایکبووە، ساڵی ١٩٥٩ لە زانکۆی بەغدا کارناسیی بەشی مێژووی وەرگرت و چووە بۆ یەکێتیی سۆڤیەت.  لە ساڵی ١٩٦٩ لە ئەنستیتۆتی رۆژھەڵاتناسیی ئەکادیمیای زانستەکانی سۆڤیەت دکتۆرای زانستەکانی وەرگرتووە. لە ساڵی ١٩٨١ بووەتە مامۆستای مێژوو.    دەقی پەیامەکەی مەسرور بارزانی، سەرۆکی حکومەتی هەرێمی کوردستان:  پەیامی سەرەخۆشی سەرۆکی حکومەتی هەرێمی کوردستان بۆ کۆچی دوایی مێژوونووسی ناسراوی کورد کەمال مەزهەر  بە داخێکی زۆرەوە هەواڵی کۆچی دوایی نووسەر و مێژوونووسی نێوداری کورد د. کەمال مەزهەر - م بیست، کە لە ڕێی بەرهەمەکانییەوە، خزمەتێکی زۆری بواری مێژووی کوردستان و کتێبخانەی کوردی کردووە. پرسە و سەرەخۆشی لە بنەماڵە بەڕێزەکەی و ڕووناکبیرانی کوردستان دەکەم و خۆم بە هاوبەشی خەمیان دەزانم. خوای مەزن گیانی بە بەهەشت شاد بکات و ئارامیی و دڵنەواییش بە هەموومان ببەخشێت.   سەرۆکی حکومەتی هەرێمی کوردستان