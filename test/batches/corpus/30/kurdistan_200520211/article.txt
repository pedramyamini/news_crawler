زانا عەبدولڕەحمان، قایمقامی پێنجوێن بە رادیۆی رووداوی راگەیاند: "پێنجوێن ناوچەیەکی کوێستانیی فراوانە و داراستانی زۆری هەیە. زۆربەی ئاگرکەوتنەوەکان بە هۆکاری مرۆییە کە بە ئەنقەست دەسووتێنرێت بۆ ئەوەی دارەکان وشک بکەن و دواتر بیکەنە زەویی کشتوکاڵی. هەندێک جاریش کەسێک دەیەوێت ئاگرێک بکاتەوە چایەک دەم بکات، لە دەستی دەردەچێت. دیاریش نییە کە کێیە ئاگرەکە دەکاتەوە، چونکە ناوچەکە دوور لە ئاوەدانییە. شوێن هەیە ٦٠ - ٧٠ کیلۆمەتر لە تیمەکانی بەرگریی شارستانییەوە دوورە. "  قایمقامی پێنجوێن ئاماژەی بەوە دا، رووبەرێکی زۆری دارستانەکانی کانی مانگادا سووتاوە، چونکە ناوچەکە مینڕێژە و مینی زۆری تێدایە و گوتی: "بەو هۆیەوە تیمەکانی بەرگریی شارستانی نەیانتوانی وەکو پێویست ئاگرەکە بکوژێننەوە. هاوکات رێکخراوی ملەکەوە بۆ پاراستنی ژینگە لە کوژاندنەوەی ئاگری دارستانەکاندا زۆر هاوکارمان بووە. "  بە گوتەی زانا عەبدولڕەحمان، ئەمساڵ لە دەرەوەی پێنجوێن ئاگرەکەی کانی مانگا یەکەم رووداوی ئاگرکەوتنەوە بووە و لە ناوشاریش گۆڕستانی حاجی شێخ سووتاوە و کەسیان لەسەر دەستگیرنەکراوە، بەڵام ساڵانی پێشوو چەندین کەس دراونەتە دادگە.  قایمقامی پێنجوێن گوتی: "ئەم ئاگرەی ئەمساڵ رووبەرێکی زۆر فراوانی سووتاندووە و ناتوانم بڵێم چەند دۆنم سووتاوە. بەڵام شاخی کانی شەوەقەت لە پشتی گوندی کانی مانگا هەمووی مینە و هیچ کەسێک ناتوانێت بچێتە ناوی. کە ئاگرەکە کەوتەوە، لەناو شاری پێنجوێندا گوێمان لە دەنگی تەقینەوەی مینەکان بوو. "  زانا عەبدولڕەحمان ئەوەی خستەڕوو کە تیمەکانی بەرگریی شارستانی ئامێری پێشکەوتوویان بۆ ئاگرکوژاندنەوە پێ نییە و ئێستایش هەر بە سیستمێکی کۆن ئاگر دەکوژێننەوە. لەناو سنووری پێنجوێندا یەک بنکەی ئاگرکوژێنەوەیان هەیە و لە دەروازەی سنووریی باشماخیشدا یەک بنکە هەیە کە ئەوانیش ناتوانن بچنە هەموو شوێنێک، چونکە ناوچەکە شاخاوی و مینڕێژە و رووبەری پێنجوێن زۆر فراوانە و بۆ کۆنترۆڵکردنی ئاگرەکە پێویستی بە ئامێری پێشکەوتووە.