جەواد مووسەوی، بڕیاردەری شانەی قەیرانی پەرلەمانی عێراق بۆ رووبەڕووبوونەوەی کۆرۆنا، ئەمڕۆ سێشەممە ٢٧ - ٤ - ٢٠٢١ رایگەیاند: "جۆری گۆڕاوی ڤایرۆسی کۆرۆنا کە لە هیندستانەوە سەرچاوەی گرتووە، ترسناکترین جۆری ڤایرۆسەکەیە کە تاوەکو ئێستا ناسراوە و نزیکە لەوەی بگاتە عێراق"، بۆیە داوادەکات حکومەت و وەزارەتی تەندروستی پێشوەخت هەنگاوی زۆر تووند بنێن، کە یەکەم هەنگاو ئەوەبێت بۆ یەک مانگ رێگە نەدەن گەشتیار لە هیندستان و وڵاتە تووشبووەکانی دیکەوە بچنە عێراق.  بڕیاردەری شانەی قەیرانی پەرلەمانی عێراق داوا دەکات، رێگەدان بە هاتنەوەی هاووڵاتیان لە دەرەوە بۆ عێراق بە مەرجی هەبوونی پشکنینی (pcr) بێت لە ماوەی ٧٢ کاژێردا، لەگەڵ کەرەنتینکردنی هەر گەڕاوەیەک بۆ ماوەی ١٤ رۆژ، "چونکە ئەگەر جۆری گۆڕاوی ڤایرۆسی کۆرۆنا کە لە هیندستان سەریهەڵداوە بگاتە عێراق، ئەوا دووچاری کارەسات دەبینەوە، لە کاتێکدا توانای بڵاوبوونەوەی ئەو جۆرە گۆڕاوە ٤٠ هێندەی توانای بڵاوبوونەوەی ڤایرۆسی یەکەمی کۆرۆنا بەهێزترە و تووشی هەموو تەمەنەکان و هەموو ئەندامانی جەستە دەبێت. "  جۆری گۆڕاوی ڤایرۆسی کۆرۆنا لە هیندستان دۆخی تەندروستیی دانیشتووانی ئەو وڵاتەی زۆر خراپ کردووە، بەڕادەیەک قەرەوێڵە لە بەشی هەستیاری نەخۆشخانەکان نەماوە بۆ خەواندنی تووشبووانی کۆرۆنا، هەروەها نرخی بووتڵێکی ئۆکسجین گەیشتووەتە دە هێندەی نرخی ئاسایی خۆی، هاوکات ژمارەی تووشبووانی کۆرۆنا رۆژانە گەیشتووەتە زیاتر لە ٣٠٠ هەزار تووشبوو، مردنیش بەهۆی کۆرۆنا لەو وڵاتە هێندە زۆر بووە خەریکە قەیرانی ناشتن و سووتاندنی تەرمی قوربانییەکان سەرهەڵدەدات.  سەبارەت بە دروستبوونی بەرگریی بەکۆمەڵ دژی پەتای کۆرۆنا، دکتۆر ریاز حەلفی، بەڕێوەبەری تەندروستیی گشتیی لە وەزارەتی تەندروستی و ژینگەی عێراق بە تۆڕی میدیایی رووداوی راگەیاند: "کێشەی پێش فراوانکردن و خێراکردنی پرۆسەی کوتان دژی کۆرۆنا بریتییە لە کەمیی ژمارەی ئەو ڤاکسینانەی کە گەیشتوونەتە عێراق، لەگەڵ ترس و دوودڵی هاووڵاتیان لە وەرگرتنی ڤاکسین، بۆیە پێشبینی دەکەین ئەگەر ڤاکسینی زیاتر بگاتە عێراق بتوانین پرۆسەی کوتان فراوانتر و خێراتر بکەین، ئامانجمان ئەوەیە ٧٠ % ـی چینێکی دیاریکراو ڤاکسین وەربگرن".  تاوەکو ئێستا زیاتر لە ٣٠٠ هەزار کەس لە عێراق و هەرێمی کوردستان قورچکی یەکەمی ڤاکسینی کۆرۆنایان وەرگرتووە، لە کاتێکدا زیاتر لە یەک ملیۆن کەس لە عێراق و هەرێمی کوردستان تووشی کۆرۆنا بوون، بەڵام زیاتر لە ٩٠٠ هەزاری ئەو تووشبووانە چاکبوونەتەوە، هەروەها تاوەکو ئێستا زیاتر لە ١٥ هەزار تووشبووی کۆرۆنا لە عێراق و هەرێمی کوردستان بەهۆی ڤایرۆسەکە گیانیان لەدەست داوە.