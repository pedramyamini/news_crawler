ئەمڕۆ یەکشەممە ٢٥ - ٠٤ - ٢٠٢١ نيكيهيرۆ ئاراكاوا، به‌رپرسى نوێى نووسينگه‌ى كۆنسوڵخانەی ژاپۆن له هه‌رێمى كوردستان سەردانی نێچیرڤان بارزانی کرد، سەرۆکی هەرێمی کوردستانیش وێڕاى پيرۆزبايى بۆ ده‌ستبه‌كاربوونى و ئاماده‌يى بۆ هه‌موو پشتگيرييه‌ك له ئه‌ركه‌كه‌ى، هيواى خواست ژاپۆن ئاماده‌ييه‌كى كاراترى له هه‌رێمى كوردستان هه‌بێت، له كار و پرۆژه‌كانى به‌رده‌وام بێت و له هه‌ر يارمه‌تى و هاريكارييه‌كى داهاتوويدا بۆ عێراق ره‌چاوى به‌شى هه‌رێمى كوردستان بكرێت.  بەپێی راگەیێندراوی سەرۆکایەتیی هەرێمی کوردستان، به‌رپرسى نوێى نووسينگه‌ى كۆنسوڵخانەی ژاپۆن دووپاتى كردووەتەوە كه وڵاته‌كه‌ى به گرنگييه‌وه له په‌يوه‌ندييه‌كانى له‌گه‌ڵ هه‌رێمى كوردستان ده‌ڕوانێت و خۆشحاڵه كه توانيويه‌تى له هه‌رێمى كوردستان هاريكار بێت، هه‌روه‌ها خوازياره بواره‌كانى هاريكارى له‌نێوان هه‌ردوولادا بره‌و پێبدات.   له ته‌وەرێكى ديكه‌ى ديداره‌كه‌دا، په‌يوه‌ندييه‌كانى عێراق و ژاپۆن و ده‌رفه‌تى هاريكاريى نێوانيان له بواره جياكاندا، په‌يوه‌ندييه‌كانى هه‌ولێر - به‌غدا و گفتوگۆى چاره‌سه‌ركردنى كێشه‌كانيان، هه‌ڵبژاردنه‌كانى داهاتووى عێراق، به‌ره‌نگاربوونه‌وى تيرۆر و مه‌ترسييه‌كانى داعش و چه‌ند پرسێكى ديكه تاوتوێكران.