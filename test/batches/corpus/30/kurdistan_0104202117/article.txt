ناسر عەلی، بەرپرسی نووسینگەی تۆڕی میدیایی رووداو لە دهۆک لەگەڵ موقەدەمی مافپەروەر هێمن سلێمان، گوتەبێژی پۆلیسی دهۆک قسەی کرد و روونکردنەوەی لەبارەی ئەو گرتە ڤیدیۆییەدا کە لە تۆڕە کۆمەڵایەتییەکان بڵاوکراوەتەوە. گوتەبێژی پۆلیسی دهۆک بە تۆڕی میدیایی رووداوی راگەیاند،  ئەو گەنجە سەرخۆشبووە و سووکایەتیی بە پۆلیسى دهۆک کردووە بۆیە دەستگیرکراوە.  موقەدەمی مافپەروەر هێمن سلێمان، گوتەبێژی پۆلیسی دهۆک لەبارەی رووداوەکە گوتی: "هێزەکانمان لە گەڕەکی بەڕۆشکێ سەرقاڵی هۆشیارکردنەوەی هاونیشتمانیان بۆ بەستنی ماسک بوون. چەند پۆلیسێک چوونەتە دووکانێک ئاوبکڕن و لەوکاتەدا چەند گەنجێک دەبینین کە ماسکیان نەبەستووە. دوو لەو پۆلیسانە داوا لە گەنجێکیان دەکەن ماسک ببەستێ بەڵام سووکایەتی بە پۆلیس دەکات و قسەی نەشیاویان پێدەڵێت".  لەکاتی دەستگیرکردنی ئەو گەنجە کە لە وێنەکەدا دەردەکەوێت، پێش ئەوەی بیخەنە نێو ئۆتۆمبێلەکە ئازاد دەکرێت، بەڵام بەگوتەی هێمن سلێمان، برایەکی کە گەنجێکی تەمەن ٢٩ ساڵە و لە نزیک شوێنی رووداوەکە بووە، جنێو و قسەی نەشیاوی بە پۆلیس گوتووە و دوای راپۆرتی پزیشکی دەرکەوتووە کە سەرخۆش بووە و لەسەر سکاڵای پۆلیسەکان دەستگیرکراوە و تاوەکو ئێستا دەستبەسەر.  ماوەی چوار رۆژە رێکارەکانی خۆپارێزیی لە دهۆک تووندکراون و بەدواداچوون بۆ خۆپاراستن و بەستنی ماسک دەکرێت و ئەوەی ماسک نەبەستێت سزادەدرێت.  حەجی یوسف، سەرۆکی لیژنەی قایمقامیەت بۆ بەدواداچوونی جێبەجێکردنی رێنماییەکانی خۆپاراستن لە کۆرۆنا بە رووداوی راگەیاند، تیمەکانیان لەماوەی سێ رۆژی رابردوو ٧٣ دووکان، مارکێت و شوێنی بازرگانییان لە دهۆک بەهۆی نەبەستنی ماسک سزاداوە و شوێنەکانیان داخراون.  ماوەی حەفتەیەکە ژمارەی تووشبوون بە کۆرۆنا لە دهۆک بەرزبووەتەوە و رۆژانە لە نێوان ٢٠٠ بۆ ٣٠٠ تووشبووی نوێ تۆماردەکرێن.