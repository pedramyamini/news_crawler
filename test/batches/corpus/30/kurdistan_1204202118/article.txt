مامۆستا رەعد ئۆمەربلی، گوتەبێژی لقی هەولێری یەکێتیی زانایانی ئایینی ئیسلامی کوردستان بە تۆڕی میدیایی رووداوی راگەیاند، لیژنەی فتوا کە رۆژانی دووشەممە و پێنجشەممە دادەنیشێت، لە مانگی رەمەزاندا دەوامی فەرمی ناکەن و ئەو کەسانەی بۆ جیابوونەوە دەیانەوێ سەردانی لیژنەکە بکەن، با بۆ دوای رەمەزان دوای بخەن.  لە بەشێکی دیکەی قسەکانیدا مامۆستا رەعد ئۆمەربلی گوتی: "لە مانگی رەمەزاندا کاری دیکە زۆردەبن و هەروەها پرسیاری شەرعیش زۆردەبن، لە بەرامبەریشدا کێشەی جیابوونەوە کەمدەبێتەوە، بۆیە لقی هەولێری یەکێتیی زانایان ئەو بڕیارەی داوە".  گوتەبێژی لقی هەولێری یەکێتیی زانایانی ئایینی ئیسلامی کوردستان ئاماژەی بەوەشکرد، لەم چەند رۆژەشدا هەر کێشەیەکی جیابوونەوە هاتبێتە بەردەم لیژنەکەیان، دوایان خستووە بۆ دوای رەمەزان، چونکە بە بڕوای ئەو "مرۆڤ لە رەمەزاندا بەهۆی خواپەرستییەکانییەوە ئارامتر دەبێتەوە و رەنگە ببێتە هۆی ئاشتەوایی".  لەبارەی مارەبڕینیشەوە مامۆستا رەعد گوتی: "مارەکردن لە دادگە هەیە و بەردەوامدەبێت، هەرکەسێکیش سەردانی لیژنەی فتوا بکات، ئێمە دەینێرین بۆ دادگا، بەڵام مارەکردنەوەی خولعی دەکەین، واتە ئەو مارەکردنەوەی کە دوای تەڵاق دووبارە دەیکەینەوە، روونتر تەڵاقی ئەو کەسانە چاکدەدەکەینەوە کە یەک تەڵاقی کەوتووە".