بافڵ تاڵەبانی، هاوسەرۆکی یەکێتیی نیشتمانیی کوردستان لە بارەگای مەکتەبی سیاسیی یەکێتی لەگەڵ کۆمەڵەی پێشمەرگە دێرینەکانی یەکێتی کۆبووەوە و رایگەیاند "ئەزموونی ئەمڕۆمان بەرهەمی خەبات و قوربانیدانی پێشمەرگە قارەمانەکانی کوردستانە. سەرۆکایەتیی یەکێتیی نیشتمانیی کوردستان بە چاوی رێز و شکۆمەندییەوە لەو خەباتە دەڕوانێت و وەفادار دەبێت بەرامبەر هەوڵ و تێکۆشانی ئەوان لەپێناو کورد و کوردستان".  هاوسەرۆکی یەکێتی ئاماژەی بە رۆڵ و گرنگیی کۆمەڵەی پێشمەرگە دێرینەکانی یەکێتی کرد و گوتیشی "وەکو چۆن پێشمەرگەکانمان لە رابردوودا سەرمەشقی شۆڕش و کوردایەتی بوون، ئێستاش دەبێت بە هەمان رۆحییەتی شۆڕشگێڕانەوە پێکەوە دەست لەناو دەست خەبات بکەین لەپێناو سەرخستنی ئەم ئەزموونە و کوردستان بگەیێنینە قۆناخێکی باشتر و خۆشگوزەرانتر".  بافڵ تاڵەبانی پەیام و ستراتیژی یەکێتی روونکردەوە و ئەوەی خستەڕوو "لەگەڵ یەکدەنگی و یەکهەڵوێستیی هێز و لایەنەکانین و بڕوامان بە کاری هاوبەش هەیە لەپێناو خزمەتکردنی خەڵکی خۆشەویستی کوردستان. مێژووی یەکێتی لێوڕێژە لە قوربانیدان بۆ ئەم خاکە، بۆیە ئەو مێژووە پڕ لە شانازییە ناکەینە قوربانیی بەرژەوەندیی شەخسی و حیزبی و هەموو هەوڵێکمان لەپێناو ژیانێکی ئارام و خۆشگوزەراندایە بۆ کۆمەڵانی خەڵکی کوردستان".