لەو بارەوە جیهاد کازم، گوتەبێژی دەسەڵاتی فڕۆکەوانی مەدەنی بە تۆڕی میدیایی رووداوی راگەیاند، ئەمڕۆ پێنجشەممە گەشتێکی ئاسمانی بۆ هیندستان دەکرێت بۆ گەڕاندنەوەی ئەو عێراقییانەی لەو وڵاتەدا گیریان خواردووە. رۆژی یەکشەممە و سێشەممەی هەفتەی داهاتووش دوو گەشتی دیکە دەکرێت. گەشتیارە گەڕاوەکانیش دەبێت پشکنینی پی سی ئاڕ بکەن و ماوەی ١٤ رۆژیش لە هۆتێل کەرەنتین بکرێن.  جیهاد کازم، ئاماژەی بەوەشکرد، زیادبوونی ژمارەی گەشتە ئاسمانییەکان بە هاوئاهەنگی لەگەڵ باڵیۆزخانەی عێراق دەبێت لە هیندستان، هەر عێراقییەک ناوی خۆی لە باڵیۆزخانە تۆماربکات و ژمارەیان بگاتە ٤٠٠ بۆ ٥٠٠ کەس، ئەوا گەشتێکی ئاسمانیان بۆ رێکدەخەن.  هەر لەوبارەوە وەلید دلفی، بەڕێوەبەری پەیوەندییەکان و راگەیاندن لە هێڵی ئاسمانیی عێراقییە بە تۆڕی میدیایی رووداوی راگەیاند، ئەمڕۆ پێنجشەممە سێیەمین گەشتی هێڵی ئاسمانی عێراقییە بۆ وڵاتی هیندستان دەکرێت، بەمەبەستی گەڕاندنەوەی عێراقییەکانی ئەو وڵاتە. بۆ گەشتی چوارەمیش چاوەڕێی رێکار و وەرگرتنی رەزامەندیی فەرمین.    عێراق لە ٣ی ئایاری ٢٠٢١ دا یەکەم گەشتی ئاسمانیی نائاسایی رێکخست بۆ گەڕاندنەوەی ٣٩٩ هاووڵاتی لەو هاووڵاتییانەی عێراق کە لە هیندستان گیریان خواردووە، دواتر رەبا فەلاح، ئەندامی تیمی راگەیاندنی تەندروستی لە وەزارەتی تەندروستیی عێراق رایگەیاند: "لە تێکڕای ٣٩٩ هاووڵاتییەکەمان کە لە هیندستانەوە گەڕاونەتەوە، ٨٢ کەسیان تووشی ڤایرۆسی کۆرۆنا بوونە، بەڵام ئەو ڤایرۆسەی کە تووشی بوونە کۆرۆنای گۆڕاوی هیندی نییە".  پێشتر، جیهاد کازم، گوتەبێژی هێڵی ئاسمانیی عێراق رایگەیاند: "بەتێکڕا ژمارەی هاووڵاتیانی عێراق کە لە هیندستان گیریان خواردووە نزیکەی ١٣٠٠ کەس دەبن، هەمووشیان بە چەند گەشتێک دەگەڕێندرێنەوە بەغدا و هەر لە پایتەخت کەرەنتین دەکرێن".  دکتۆر ریاز حەلفی، بەڕێوەبەری تەندروستیی گشتیی لە وەزارەتی تەندروستی و ژینگەی عێراق، بە راگەیاندنی فەرمیی عێراقی راگەیاند: "وەزارەتی تەندروستی پشکنینی بۆ هاووڵاتییە گەڕاوەکانمان لە هیندستانەوە ئەنجامداوە و ئەنجامەکان ئاشکرا دەکرێن، بەڵام پشکنینەکانی وەزارەتی تەندروستی هێشتا ناتوانن کۆرۆنای گۆڕاوی هیندی ئاشکرا بکەن، چونکە کارەکانی ئامادەکردنی تاقیگەی شیکردنەوەی جینۆمی ڤایرۆسەکان هێشتا تەواونەبوونە و تاقیگەکە دوای نزیکەی دوو مانگی دیکە ئامادە دەبێت".  دکتۆر ریاز حەلفی، گوتیشی، "تاوەکو ئێستا نازانین تاچەند پێکوتەکان دژی ڤایرۆسی کۆرۆنای گۆڕاوی هیندی کاران، تەنانەت لە هەموو جیهانیش هێشتا ئەوە نەسەلمێندراوە، بەڵام تەنیا بژاردەی ئێمە پێکوتەیە و هیچ بژاردەیەکی دیکەمان نییە، بۆیە داوا لە هاووڵاتیان دەکەم پێکوتەی دژە کۆرۆنا وەربگرن".  ئەمە لە کاتێکدایە تاوەکو ئێستا عێراق دوو گەشتی ئاسمانیی نائاسایی رێکخستووە بۆ گەڕاندنەوەی هاووڵاتییە گیرخواردووەکانی لە هیندستان کە خێرا بڵاوبوونەوەی ڤایرۆسی کۆرۆنای گۆڕاوی هیندی تێیدا تەنگی بە کەرتی تەندروستیی وڵاتەکە هەڵچنیوە.