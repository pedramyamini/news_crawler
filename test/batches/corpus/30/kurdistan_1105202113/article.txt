سەلاحەدین محەممەد بەهائەدین، ئەمینداری گشتیی یەکگرتووی ئیسلامیی کوردستان لە تویتێکدا نووسیویەتی "بەداخەوە، لەم بەرە جەژن و وەرزە پیرۆزەدا، بینەری دیمەنی پەلاماری دڕندانەی داگیرکاری ئیسرائیل دەبین بۆ قودسی پیرۆز و مزگەوتی ئەقسا و بۆردوومانی کەرتی غەززە".  لە بەشێکی دیکەی پەیامەکەی ئەمینداری گشتیی یەکگرتووی ئیسلامیی کوردستاندا هاتووە "بە دڵنیاییەوە فەلەستین بەرەی پێشەوەی جەنگی هەقە و دەبێتە سەرەخۆرەی داگیرکار و شکستی ئاغاکانی، ستەم هەرگیز تاسەر نەبووە و ئاییندەی نییە".  ئەمەش لەکاتێکدایە، گرژییەکانی چەند رۆژی رابردووی نێوان ئیسرائیل و فەلەستینییەکان دوێنێ دووشەممە ١٠ - ٠٥ - ٢٠٢١ پێی نایە قۆناخێکی نوێوە کاتێک بزووتنەوەی حەماس سەدان مووشەکی ئاراستەی ئیسرائیل کرد، لە بەرامبەریشدا ئیسرائیل زیاتر لە ١٣٠ شوێنی لە غەززە بۆردوومانکرد و بەهۆیەوە لانیکەم ٢٥ کەس کوژران کە لەنێویاندا منداڵیش هەن.  بەپێی ئامارەکانی تەندروستیی غەززە، نۆ منداڵ لەنێو ئەو کەسانەدان کە کوژراون و ١٢٥ کەسی دیکەش برینداربوون.   هێرشە مووشەکییەکان و بۆردوومانەکان هاوکاتن لەگەڵ رووبەڕووبوونەوەی سەربازانی ئیسرائیل و نوێژخوێنان لە مزگەوتی ئەقسا کە تاوەکو ئێستا زیاتر لە ٧٠٠ فەلەستینی بەو هۆیەوە برینداربوون و وایکردووە لەسەر ئاستی نێودەوڵەتیی وڵاتان داوای کەمکردنەوەی گرژییەکان بکەن.   گرژییەکانی نێوان ئیسرائیل و فەلەستین چەند رۆژێکە لەسەر چەند خانوویەکی گەڕەکی شێخ جەڕاح دەستیان پێکردووە. بە بڕیاری دادگە داوا کراوە چوار ماڵ لەو گەڕەکە چۆڵبکرێن، دانیشتووانەکەشی دەڵێن، دەتوانن خانووەکانیان لێبستێنن، ئەگەر بەسەر لاشەیاندا بڕۆن.