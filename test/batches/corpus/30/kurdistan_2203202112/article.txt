محەممەد ئیبراهیم زارعی، جێگری پارێزگاری سنە رایگەیاند هەر گەشتیارێک لەم ماوەیەدا ئەو دوو شارە بەجێنەهێڵێت، رێکاری یاسایی بەرامبەر دەگیرێتەبەر.  ناوەندیی بەرەنگاربوونەوەی کۆرۆنا لە پارێزگای سنە، دۆخی کۆرۆنای لە شارەکانی سەقز، بانە و دیواندەرەی لە ئاستی پرتەقاڵی راگەیاندووە لە شارەکانی سەقز و بانە قەدەخەی هاتووچۆیە.  ژمارەی تووشبووان بە کۆرۆنا لە پارێزگاکانی رۆژهەڵاتی کوردستان لە رۆژانی رابردوودا دیسان بەرزبووەتەوە. لە پارێزگای ئیلام، هاتووچۆ بۆ شاری دێلۆران قەدەخە کراوە.   جەمیل سادقی فەر، جێگری سەرۆکی زانکۆی پزیشکیی ئیلام رایگەیاند: ئاماری کۆرۆنا لە شارەکانی ئەم پارێزگایەدا رووی لە هەڵکشان کردووە و دۆخی شارەکانی ئاودانان، ئەیوان و چەرداوڵ بەرەو  پرتەقاڵی دەچێت و دێلۆرانیش خەریکە دەبێتە سوور.  دۆخی سوور واتە ئاستی مەترسیداری تەشەنەسەندنی کۆرۆنا و دۆخی پرتەقاڵیش پلەیەک کەمتر لە ئاستی سوورە.  لە رۆژانی نەورۆزدا گەشت و هاتووچۆی خەڵک زیاتر بووە و ئەمەش بووەتە هۆی بەرزبوونەوەی ژمارەی تووشبووانی کۆرۆنا. پێش نەورۆز بەرپرسانی تەندروستیی هۆشداریان دابوو، کە خەڵک لە نەورۆزدا نەیەنە دەرەوە، بەڵام بەپێی راپۆرتی ناوەندی کۆنترۆڵی رێگاکانی ئێران، هاتووچۆی خەڵک لە چاو نەورۆزی ساڵی رابردوو ٤٣ % زیاد بووە.