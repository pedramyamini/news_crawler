محەممەد حەکیم، ئەندامی ئەنجوومەنی باڵای کۆمەڵی دادگەریی کوردستان، لە فەیسبووکی خۆی بابەتێکی بڵاوکردووەتەوە کە پێدەچێت کاردانەوەیەک بێت بۆ رووداوەکانی رۆژی چوارشەممەی پەرلەمانی کوردستان کە تێیدا هەڵسوکەوت و قسەی دوو پەرلەمانتاری نەوەی نوێ و یەکێتی نیشتمانیی کوردستان کاردانەوەی لێکەوتەوە.  محەممەد حەکیم لە فەیسبووکی خۆی نووسیویەتی "سیاسەت، فێربوون، پیشە، خوێندن، شۆفێری و ھەستان و دانیشتن، قسەکردن و رۆیشتن، خۆشی دەربڕین، سەفەر و سەیران، سەردان و بازرگانی و کڕین و فرۆشتن، خزمایەتی و دۆستایەتی و گەورایەتی و سەرۆکایەتی، تاوەکو ڕەخنە و ئامۆژگاریی و پێشنیاز و، ھەتا حکومڕانی و ئۆپۆزیسێون بوونیش، ھەر ھەموو شت بە ئەدەبەوە جوانە".  محەممەد حەکیم لە نووسینەکەیدا شیعرێکی بە نموونە هێناوەتەوە کە دەڵێت؛  ھەموو شتێک کە زۆر ئەبێ ھەرزان ئەبێ   ئەدەب نەبێ چەندزۆربێ ھەرگران ئەبێ  هەروەها ئاماژەی بە حەدیسێکی پێغەمبەری ئیسلام کردووە: «مَا شَيْءٌ أَثْقَلُ فِي مِيزَانِ المُؤْمِنِ يَوْمَ القِيَامَةِ مِنْ خُلُقٍ حَسَنٍ، وَإِنَّ اللَّهَ لَيُبْغِضُ الفَاحِشَ البَذِيءَ» (ھیچ شتێک وەکو ئەدەب و رەوشتی جوان تەرازووی چاکەی ئیماندار قورس ناکات لە رۆژی دوایی، خوای گەورەش خۆشی بە مرۆڤی زمان پیس و نەنگدا نایەت).  لە نووسینەکەیدا وتەیەکی عومەری کوڕی خەتابیشی هێناوە لەبارەی ئەدەبەوە کە دەڵێت: " (تَأَدَّبُوا ثُمَّ تَعَلّمُوا) واتە پێش زانست ئەدەب فێربن". هەروەها وتەیەکی عەلی کوڕی ئەبوتالبی هێناوەتەوە کە دەڵێت:  كُنِ ابنَ مَن شِئتَ واكتسِبْ أدباً   يُغنيكَ محمودُه عن النسبِ   (کوڕی ھەر کەسێک بی ببە و ئەدەب فێربە چونکە ئەدەبی جوان جێی نەسەبی گەورەت بۆ ئەگرێتەوە).  رۆژی چوارشەممە ٣١ - ١ - ٢٠٢١ لە کۆبوونەوەی پەرلەمانی کوردستان، کازم فاروق، سەرۆکی فراکسیۆنی نەوەی نوێ گلەیی ئەوەی کرد کە دەبوایە سەرۆکایەتیی پەرلەمانی کوردستان باسی مووچە بکات، نەک ئەوەی لە بەرنامەی کاری پەرلەماندایە. دوای ئەوەی قسەکانی کۆتاییهات و لەبەرامبەر ناڕەزایەتی لەوەی کە رێگەی پێنەدراوە هەموو قسەکانی بکات، پێڵاوەکانی بە ئاراستەی سەرۆکایەتی پەرلەمان بەرزکردەوە و ئەوەش کاردانەوەی تووندی لێکەوتەوە و لە کۆبوونەوەکانی پەرلەمان بێبەش کرا تاوەکو ئەوکاتەی داوای لێبووردن بکات.  هەروەها هاوڕێ مەلا ستار، ئەندامی فراکسیۆنی یەکێتی لە پەرلەمانی کوردستان، حکومەتی هەرێمی کوردستانی بە مێینە ناوبرد کە ئەوەش رەخنە و کاردانەوەی تووندی لێکەوتەوە و دواتر لە کۆنگرەیەکی رۆژنامەڤانیدا داوای لێبووردنی کرد.