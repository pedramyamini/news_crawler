شەڕەکە رۆژی پێنجشەممە لە شارۆچکەی کەڵەکچیی قەزای شێخان دەستی پێکردبوو، خەلیل ئیبراهیم دەڵێت، بەهۆی شەڕی دوو منداڵەوە بوو. شەڕەکەش لەنێوان دوو ماڵدا بووە کە هەم دراوسێ و هەم ئامۆزای یەکدین. شەڕەکە درێژەی کێشاوە بۆ رۆژی هەینی و شەوەکەی ئەو دوو ماڵە رووبەڕووی یەکدی بوونەوە، لە ئەنجامدا، ئیبراهیم خورشیدی تەمەن ٤٦ ساڵان و خوناڤ یونسی تەمەن ٤٠ ساڵان کوژران. هاوکات چوار کەسی دیکەش برینداربوون.  خەلیل ئیبراهیم، کوڕە گەورەی ئیبراهیمە، بە تۆڕی میدیایی رووداوی راگەیاند، "لەبەرچاوی من دایک و باوکمیان کوشت" پەیامنێری رووداو لێی پرسی لەسەر چی؟ وەڵامیدایەوە "لەسەر هیچ، هەر ئاوا، لەسەر دوو منداڵ بوو، بەڵام پێکهاتبوون. پێنجشەممە  لەسەر منداڵ شەڕمان کرد، بەڵام پێکهاتبووین. "  براکانی ئیبراهیم هێرشیان کردووەتە سەر ماڵیان و بە هەڕەمەکی تەقەیان کردووە. برایەکی ئیبراهیم گوتی، "لەسەر تێنەگەیشتن بووە و بەقسەی فەسادیان کردووە. "  پۆلیسی دهۆک لێکۆڵینەوە لە رووداوەکە دەکات و چەند کەسێکیان دەستگیرکردووە. بەڵام هێشتا بکوژانی سەرەکی دەستگیرنەکراون.  هێمن سلێمان، گوتەبێژی پۆلیسی دهۆک بە رووداوی گوت، هێزەکانی پۆلیس یەکسەر گەیشتنە شوێنی رووداوەکە و دۆخەکەیان کۆنترۆڵکرد. ژمارەیەک تۆمەتباریش دەستگیرکران و فەرمانی دەستگیرکردنیش بۆ هەندێک کەسی دیکە دەرچووە. لێکۆڵینەوەش لە رووداوەکە بەردەوامە.   بەپێی ئامارەکانی پۆلیسی پارێزگای دهۆک کە بە رووداوی داوە، لە ماوەی مانگێکدا لە سنووری قەزای شێخان دوو شەڕ دروستبوون و سێ کەس کوژراون. هاوکات ژنێکی ١٦ ساڵانیش خۆی خنکاندووە.