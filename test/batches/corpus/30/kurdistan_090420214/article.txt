ئەمڕۆ هەینی ٩ی نیسانی ٢٠٢١ خێزانی قوربانییەکان لە شاری ئەنقەرەی پایتەختی تورکیا بۆ سەرلەنوێ جووڵاندنی دۆسیەی کۆمەڵکوژی رۆبۆسکێ سەردانی دادگای دەستوور دەکەن.   له ٢٨ی کانوونی یەکەمی ٢٠١١، بەهۆی بۆردوومانی فڕۆكه جەنگییەکانی سوپای توركیا،  ٣٤ کەسی دانیشتووی گوندی رۆبۆسکێ سەر بە پارێزگای شرناخ لەسەر سنووری باشوور و باکووری کوردستان گیانیان لەدەستدا.  دوای کۆمەڵکوژییەکە، داواکاری گشتیی ئامەد دەستی بە لێکۆڵینەوە کرد، بەڵام دوای تێپەڕبوونی یەک ساڵ و نیو بەسەر کۆمەڵکوژییەکەدا بە پاساوی ئەوەی لێکۆڵینەوە لەو دۆسیەیە لە دەسەڵاتیاندا نییە، دۆسیەکە گوازرایەوە بۆ داواکاری گشتیی سەربازیی سەرۆکایەتی ئەرکانی سوپای تورکیا.    داواکاری گشتیی سەربازی لە کانوونی دووەمی ٢٠١٤ بەبێ سزادانی بکەرانی تاوانەکە دۆسیەکەی داخست. پێشتر سکاڵای کەسوکاری قوربانیان لە دادگای  دەستووری تورکیا رەتکرایەوە، بۆیە لە ٢٠١٦ دا دۆسیەکەیان گواستەوە بۆ دادگای مافی مرۆڤی ئەورووپا.  لە ١٧ی گوڵانی ٢٠١٨ دا دادگای مافی مرۆڤ لە ئەوروپا بە بیانووی ئەوەی پارێزەرانی کەیسەکە بەڵگەی پێویستیان ئامادە نەکردووە، دۆسیەکەیان رەتکردەوە.  خێزانی ئەو کەسانەی لە ئەنجامی کۆمەڵکوژیەکە کورژان، وەرگرتنی پارەی خوێنیان رەتکردەوە و داوایان کرد بەرپرسانی کۆمەڵکوژیەکە بدرێنە دادگا، بەڵام دوای ٩ تێپەڕبوونی ساڵ بەسەر ئەو رووداوه، تاوەکو ئێستا هیچ كه‌سێك له‌سه‌ر ئه‌و دۆسیه‌یه دادگایی نەکراوە.   عەلی باباجان، سەرۆکی گشتیی پارتی دیموکراسی و پێشکەوتن رۆژی ٦ی نیسانی ٢٠٢١ لە گوتارێکدا کە لە یەکەمین کۆنگرەی رێکخستنەکانی پارتەکەی لە شاری شرناخ پێشکەشی کرد رایگەیاند، لێپرسینەوەیەکی یاسایی و کاریگەر لەسەر ئەو رووداوە نەکراوە، هیچ کەسێک باجی ئەم رووداوەی نەداوە و پەردەی لەسەر لانەدراوە، تەنانەت تاوەکو ئەمڕۆ کەسێک داوای لێبووردنیشی نەکردووە.  دوای ئەو گوتارەی عەلی باباجان، کەسوکاری قوربانییانی رۆبۆسکێ لە رێگەی تۆڕە کۆمەڵایەتییەکانەوە داوایان لە باباجان کرد سەردانی داوکاری گشتی بکات و وەک بەرپرسێکی باڵای ئەوسای حکومەتی تورکیا کە لە کاتی کۆمەڵکوژییەکەدا یاریدەدەری سەرۆکوەزیران بوو، باسی وردەکارییەکانی رووداوەکە بکات و راستییەکان ئاشکرا بکات.