مامۆستا کەمال، بەرپرسی لقی کەرکووکی یەکێتیی مامۆستایانی کوردستان و بەڕێوەبەری قوتابخانەی گەلاوێژ لە کەرکووک بە رووداوی راگەیاند، ئەمڕۆ یەکشەممە ١٨ - ٤ - ٢٠٢١ یەکەم رۆژی دەستپێکردنەوەی دەوامە لە کەرکووک، رۆژانی یەکشەممە و دووشەممە پۆلەکانی (١ و ٢)ـی سەرەتایی دەوام دەکەن، رۆژانی سێشەممە و چوارشەممە پۆلەکانی (٣ و ٦)ی سەرەتایی دەوام دەکەم، بۆ قۆناخەکانی (٤ و ٥)یش خوێندن بە ئۆنلاین دەبێت.  بە گوتەی مامۆستا کەمال، جیا لەوەی پۆلەکانی (١ و ٢، ٣ و ٦)ـی سەرەتایی، لە هەفتەیەکدا دوو رۆژ دەوامی ناو پۆل دەکەن، "لە رۆژانی دیکە بەشێوەی ئۆنلاین لەگەڵ مامۆستاکانیان بەردەوام دەبن". لەو بڕوایەشدا نییە "ئەوانەی بە شێوەی ئۆنلاین دەخوێنن وەک ئەوانە سەرکەوتووبن کە لەناو پۆلدا دەخوێنن. "  سەبارەت بە رێنماییەکانیش، بەڕێوەبەری قوتابخانەی گەلاوێژ لە کەرکووک بە تۆڕی میدیایی رووداوی گوت، "دەوامی قوتابیان لەنێو پۆلدا بەپێی رێنماییە تەندروستییەکان دەبێت، قوتابی دەبێت بە ماسکەوە دەوام بکات و لەنێو پۆلیشدا دەبێت قوتابی بە تەنیا دابنیشێت. "  دەوامی مامۆستایانیش لە کەرکووک لە هەفتەیەکدا چوار رۆژە، رۆژانی پێنجشەممە و هەینی و شەممە پشووە، لەو چوار رۆژەی دەمێنێتەوە ٥٠ % ـی مامۆستایان دوو رۆژ دەوام دەکەن. "  وەزارەتی پەروەردەی حکومەتی عێراق کاتی تاقیکردنەوەکانی نیوەی ساڵ و کۆتایی کۆرسی یەکەمی بۆ قۆناخەکانی سەرەتایی و ناوەندی بۆ ساڵی خوێندنی ٢٠٢٠ - ٢٠٢١، دیاریکردووە، رۆژی ٢٠ - ٣ - ٢٠٢١ واتە رۆژێک پێش جەژنی نەورۆز، ئەم بڕیارەش نیگەرانی خوێندنی کوردی لە کەرکووک لێکەوتەوە، دواتر و رەزامەندی لە بەڕێوەبەری گشتیی تاقیکردنەوەکان وەرگیرا بۆ ئەوەی کارگێڕیی قوتابخانەکان سەرپشک بکرێن لە دانانی وادەی دەستپێکی تاقیکردنەوەکان و تاقیکردنەوەکان لە رۆژی ٢٣ - ٣ - ٢٠٢١ دەستیان پێکرد.