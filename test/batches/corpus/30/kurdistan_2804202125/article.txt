بەڕێوەبەرایەتیی گشتیی گومرگ لە روونکردنەوەیەکدا رایگەیاند "پەرلەمانتار كاروان گەزنەیی لە پەیجی تایبەتی خۆی، لە نووسینێكدا رایگەیاندووە كە لە خاڵی سنووریی حاجی ئۆمەران لێخۆشبوونی گومرگی بۆ دوو كۆمپانیای هێنانی شیش و بەردی پوكە كراوە. لامان سەیرە تۆمەتی ناڕەوا و ناڕاست دەبەخشێتە وەزارەتی دارایی، بەبێ ئەوەی ناوی ئەو دوو كۆمپانیایە بھێنێت".  لە راگەیێندراوەکەیدا، بەڕێوەبەرایەتیی گشتیی گومرگ دەشڵێت "بۆ هەموولایەكی رووندەكەینەوە كە ئەم بابەتە جگە لە چەواشەكاری و تۆمەتی بێ بنەما، هیچ راستییەكی تێدا نییە. ئینجا بۆ زانیاریی ئەو پەرلەمانتارە بەڕێزە و ھەموولایەك؛ سەرجەم لێخۆشبوونە گومرگییەكان كە كراون بەپێی یاسا كارپێكراوەكانی وەكو (یاسای گومرگی و وەبەرهێنان، پیشەسازی و رێكکەوتننامە نێودەوڵەتییەكان) ئەنجام دەدرێن".  لە وەڵامدا، کاروان گەزنەیی، ئەندامی لیژنەی دارایی پەرلەمانی کوردستان بە تۆڕی میدیایی رووداوی راگەیاند "بەڕێوەبەرایەتیی گشتیی گومرگ لە وەزارەتی دارایی لەبری پاساوهێنانەوە بۆ کاری نایاسایی کە کردوویەتی، دەبوایە بیر لەوە بکاتەوە چۆن بتوانێت داهاتی خاڵە سنوورییەکان کۆنترۆڵ بکات و لە بەرژەوەندیی خەڵکی کوردستان بەکاریبهێنێت. ئەو تاڵانییەی رۆژانە لە خاڵە سنوورییەکاندا بەشێوەی یاسایی و نایاسایی دەکرێت، گرنگە بکرێتە دەرفەتێک بۆئەوەی وای لێبکرێت داهاتەکە لە چوارچێوەی بودجەدا بنێردرێتە پەرلەمانی کوردستان".  گەزنەیی گوتیشی "ئێمە بە هیچ شێوەیەک تۆمەت نابەخشینەوە بۆ هیچ کەسێک، بەبێ بەڵگەش قسەمان نەکردووە و ناوی دوو کۆمپانیاکەش لای من پارێزراون. هەر کەسێک پێیوایە من تۆمەتی بێ بنەمام ئاراستە کردووە، ئەوە دادگە هەیە و دەتوانێت بچێت سکاڵام لەسەر تۆمار بکات".  پەرلەمانتارەکەی کوردستان ئەوەی خستەڕوو "ئەو کۆمپانیایانە هەردووکیان لێخۆشبوونیان بۆ دەرکراوە و پارەیەکی خەیاڵییان دەستکەوتووە. نەمانگوتووە ئەوانە لێخۆشبوونەکەیان لە گیرفانی خۆیان دەرهێناوە، بەڵێ وەزارەتی دارایی لێخۆشبوونەکەی بۆ دەرکردوون".  بە گوتەی کاروان گەزنەیی "ئیشی وەزارەتی دارایی کۆکردنەوەی داهاتە نەک وەڵام و وەڵامکاری بکات لەسەر شتێکیش کە دڵنیابێت وایە، بەڕێوەبەری گشتیی گومرگیش بەڵگەکانی لایە".  دەقی راگەیێندراوەکەی بەڕێوبەرایەتی گشتی گومرك:  * ڕوونكردنەوەیەك لە بەڕێوبەرایەتی گشتی گومركەوە *   پەرلەمانتار كاروان گەزنەیی لەپەیجی تایبەتی خۆی، لەنووسینێكدا ڕاگەیاندووە كە؛ لە خاڵی سنووری حاجی ئۆمەران لێخۆشبوونی گومركی بۆ دوو كۆمپانیایی هێنانی شیش و بەردی پوكە كراوە. لامان سەیرە تۆمەتی نا ڕەوا و ناراست دەبەخشێتە وەزارەتی دارایی و بێ ئەوەی  ناوی ئەو دوو كۆمپانیایە بھێنێت!.  سەرەتا ئێمە بۆ هەموولایەكی ڕووندەكەینەوە كە ئەم بابەتە جگە لە چەواشەكاری و تۆمەتی بێ بنەما هیچ ڕاستییەكی تێدا نییە. ئینجا بۆ زانیاری ئەو پەرلەمانتارە بەڕێزە و ھەموولایەك؛ سەرجەم لێخۆشبوونە گومركییەكان كە كراوون بە پێی یاسا كارپێكراوەكانی وەك (یاسای گومركی و وەبەرهێنان، پیشەسازی و ڕێكەوتننامە نێودەوڵەتییەكان) ئەنجام دەدرێن.  هەموو ئەو لێخۆشبوونانەش بە نوسراوی فەرمی دەكرێن و  بەڕێكاری یاسایی تەواو ئەنجام دەدرێن و وەزارەتی دارایی و ئابوری جێبەجێكاری یاسا كارپێكراوەكانی حكومەتی هەرێمی كوردستانە. ھەر بۆیەش نەدەبوو ئەو پەرلەمانتارە تۆمەتی بێ بنەما ئاڕاستەی وەزارەتمان بكات.   سەیریش ئەوەیە كە پەرلەمانتار ھەبێت قسە لەسەر بابتێك بكات بێ ئەوەی زانیاری لەسەر ھەبێت.    بەڕێوبەرایەتی گشتی گومرك