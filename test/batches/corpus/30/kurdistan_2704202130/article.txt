بەهۆی تەقینەوەی مینی چێندراو لە کانی ماسێ سێ کەس برینداربوون، یەکێکیان فەرمانبەری بەڕێوەبەرایەتیی گواستنەوەی دهۆکە بەناوی نیوار محەممەد ساڵح و تەمەنی ٣٩ ساڵە، دووانەکەی دیکەش خەڵکی گوندی راڤینا سەر بە دەڤەری بەرواری باڵان بە ناوەکانی حوسێن سلێمان ٥٥ ساڵ و ئیبراهیم محەممەد ٦٩ ساڵ کە وەکو رێنیشاندەر لەگەڵ تیمی ئەندازەیی کارەبا چووبوونە ئەو شوێنە.  عەلی تەتەر، پارێزگاری دهۆک رایگەیاند، ئەو تیمەی سەر بە بەڕێوەبەرایەتیی گواستنەوەی پارێزگاکە لەکاتی تێپەڕینیان بەو ناوچەیە تی ئێن تی - یان پێدا تەقیوەتەوە و سێ کەسیان برینداربوون.  د. عەبدوڵڵا ئیبراهیم، بەڕێوەبەری نەخۆشخانەی فریاکەوتنی دهۆک رایگەیاند، چارەسەر بۆ ئەو سێ بریندارە کراوە و مەترسی لەسەر ژیانیان نەماوە.  بەهۆی مینی چێندراو لەو ناوچەیەدا، تیمەکان ناتوانن کێشەی کارەبای ناوچەکە چارەسەر بکەن، سەفەر تەیب، بەڕێوەبەری دابەشکردنی کارەبای دهۆک رایگەیاند "دروستکردنی هێڵی کارەبا کێشەیەکی گەورە نییە، بەڵام کێشەکە ئەوەیە کە ناوچەکە دەبێت لە مین پاک بکرێتەوە، چونکە کارمەندەکانمان ناتوانن بەو شێوەیە کار بکەن، هەرکاتێک کێشەی مین چارەسەرکرا، ئەو کێشەیە زەحمەت نییە و چارەسەر دەبێت".  بەهۆی شەڕی تورکیا و پارتی کرێکارانی کوردستان - پەکەکە، لە ئێوارەی رۆژی دووشەممە هێڵی ٣٣ کەی ڤیی کانی ماسێ لە چیای بارۆخ پچڕا و بەهۆیەوە ٧٦ گوند بێ کارەبا بوون.  ئەیاد هروری، دانیشتووی گوندی هرور دەڵێت "کاژێر ٠٥: ٠٠ی ئێوارە بوو کە شەڕ لەنێوان تورکیا و پەکەکە دەستیپێکرد و بەو هۆیەوە تەلی کارەبا پچڕا و کارەبای بەرواری باڵا هەمووی بڕا، بۆردوومانەکانی تورکیاش لە گوندی هرور و دەوروبەری بەردەوامە و ئەمەش دەبێتە هۆی دروستبوونی ترسێکی زۆر بۆ خەڵکی ناوچەکە".  لە ماوەی هەفتەی رابردوودا تورکیا ئۆپەراسیۆنێکی لە سنووری کانی ماسێ لە سنووری پارێزگای دهۆک دەستپێکرد، تاوەکو ئێستا نزیکەی نۆ کیلۆمەتر هاتووەتە نێو خاکی باشووری کوردستان. رۆژانە شەڕ و پێکدادانی دژوار لەنێوان تورکیا و پەکەکە لە ناوچەکەدا دروستدەبێت.