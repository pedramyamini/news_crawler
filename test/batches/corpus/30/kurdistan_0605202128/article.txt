هەپەگە: "هێرشێکی داگیرکاران شکێندرا"  هەپەگە دەڵێت، "چالاکییە" ئاماژەپێکراوەکە لە چوارچێوەی ئەو هەڵمەتەدا ئەنجامدراوە کە بە "کات کاتی ئازادییە" دەستیپێکراوە و دەشڵێت، کاژێر ٠٦: ٠٠ی ئێوارەی رۆژی ٤ی ئایار، سوپای تورکیا دوای شەڕ و پێکدادانێک، "گردی زەندوورای هەرێمی مەتین"ی بە چڕی تۆپباران کرد و هەوڵیدا پێشڕەوی بکات، بەڵام گەریلاکان رووبەڕووی سوپای تورکیا بوونەوە و زیانی گەورەیان پێگەیاند و رێگەیان نەدا پێشڕەوی بکات.  هەپەگە ئاماژە بەوە دەکات، رۆژی ٥ی مانگیش فڕۆکە جەنگییەکانی تورکیا چەند ناوچەیەکیان لە "هەرێمی مەتین" بۆردوومانکرد، بەڵام هیچ زیانێک بەر گەریلا نەکەوت.  وەکو لە راگەیێندراوەکەدا هاتووە، رۆژی ٦ی ئایاریش، ٩ سەربازی سوپای تورکیا لە ناوچەی "زەندوورای هەرێمی مەتین دەستیان بە جموجۆڵ کرد"، بەڵام گەریلاکان هێرشیان کردنە سەر و حەوت سەربازیان کوشت و دوو سەربازەکەی دیکەش برینداربوون، دواتر سوپای تورکیا لەڕێگەی هێلیکۆپتەرەوە کوژراو و بریندارەکانی بردەوە.  تورکیا گیانلەدەستدانی دوو گەریلای راگەیاند  لەلایەکی دیکەوە وەزارەتی بەرگریی تورکیا رۆژی پێنجشەممە ٠٦ - ٠٥ - ٢٠٢١ کوژرانی دوو گەریلای راگەیاند و دەڵێت، فڕۆکە بێفڕۆکەوانەکانیان ناوچەیەکیان لە ئاڤاشین بۆردوومانکردووە و بەو هۆیەوە دوو گەریلا کوژراون.  وەزارەتی بەرگریی تورکیا ئاماژە بەوە دەکات، لەو کاتەوەی ئۆپەراسیۆنی ناسراو بە "چڕنووکی هەورە برووسکە"یان لە ٢٣ی مانگی رابردووەوە دەستپێکردووە، ٧٠ گەریلا کوژراون.  لەبارەی زیانەکانی نێو ریزەکانی، وەزارەتی بەرگریی تورکیا، دەڵێت، لە دەستپێکی ئۆپەراسیۆنەکەوە شەش سەربازیان لە هەرێمی کوردستان کوژراون؛ بەڵام هەپەگە دەڵێت، لە دەستپێکی ئۆپەراسیۆنەکەوە ٩٦ سەربازی سوپای تورکیا کوژراون.  سوپای تورکیا بە بیانووی رووبەڕووبوونەوەی گەریلاکانی پەکەکە، رۆژی ٢٣ی نیسانی ٢٠٢١، دەستی بە هێرشکردنە سەر ناوچەکانی مەتین، ئاڤاشین و زاپ لە بەرزاییەکانی هەرێمی کوردستان کرد.