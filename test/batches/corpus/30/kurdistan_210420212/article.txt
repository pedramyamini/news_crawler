ئەژی چەتۆ، بەرپرسی راگەیاندنی فەرمانگەی کەشناسی و بوومەلەرزەزانی هەرێمی کوردستان بە تۆڕی میدیایی رووداوی راگەیاند، ئەمڕۆ چوارشەممە لە ناوچە شاخاوییەکانی سنووری هەرێمی کوردستان نمەباران دەبارێت و پلەی گەرماش کەمێک دادەبەزێت.  لە بەشێکی دیکەی  قسەکانیدا ئەژی چەتۆ ئاماژەی بەوە دا: "نمەبارانەکە تەنیا ناوچە شاخاوییەکان دەگرێتەوە، بەڵام لە ئەمڕۆوە پلەی گەرما لە هەرێمی کوردستان بە گشتی ١ - ٣ پلەی سیلیزی دادەبەزێت".  لە سێ رۆژی رابردوودا، بارستە هەوایەکی گەرم باشووری کوردستانی گرتەوە و پلەی گەرما تاوەکو ٣٥ پلەی سیلیزی بەرزبووە، بەڵام بە گوتەی بەرپرسی راگەیاندنی فەرمانگەی کەشناسی و بوومەلەرزەزانی هەرێمی کوردستان لە ئێوارەی ئەمڕۆوە پلەی گەرما دادەبەزێت.