دکتۆرە مەهاباد کامیل عەبدوڵڵا، سەرۆکی زانکۆی هەڵەبجە بە تۆڕی میدیایی رووداوی راگەیاند، "بۆ یەکەم جارە مۆزەخانەی جینۆسایدی ئەرمینیا رێککەوتننامە لەگەڵ زانکۆیەک لە رۆژهەڵاتی نێوەڕاست واژۆ بکات. رێککەوتننامەکە بۆ ئێمە بەتایبەت لە پرسی بەدیجیتاڵکردنی کارەساتی هەڵەبجە و قوربانییانی، زۆر گرنگە".  بە گوتەی سەرۆکی زانکۆی هەڵەبجە "رێککەوتننامەکە چەند خاڵێک لەخۆدەگرێت، لەوانە لەگەڵ مۆزەخانەی جینۆسایدی ئەرمینیا لەسەر ئاستی هاوبەش خولی تایبەت بە پرسی جینۆساید بۆ ستافەکەمان لە زانکۆی هەڵەبجە بکەینەوە، هەروەها وۆرکشۆپ و سیمیناری هاوبەشمان پێکەوە هەبێت، جگە لەوەش، ستافی ئێمە لە زانکۆی هەڵەبجە و بەتایبەت سەنتەری جینۆساید بڕۆن بۆ ئەرمینیا و سوود لە ئەزموونی ئەو وڵاتە و مۆزەخانە نیشتمانییەکە لە بابەتی جینۆساید وەبگرێت".  رێککەوتننامەکەی زانکۆی هەڵەبجە و مۆزەخانەی جینۆسایدی ئەرمینیا لەنێوان هاروتیون ماروتیان، سەرۆکی دامەزراوەی مۆزەخانەی جینۆسایدی ئەرمینیا و دکتۆرە مەهاباد کامیل، سەرۆکی زانکۆی هەڵەبجە لەڕێگەی ئۆنلاینەوە واژۆ کرا.  سەرۆکی زانکۆی هەڵەبجە ئەوەشی گوت، سەرۆکی دامەزراوە ئەرمینییەکە بەڵێنی هەموو جۆرە هاریکارییەکی تەکنیکی و زانستیی بۆ سەرپێخستنی سەنتەری جینۆسایدی زانکۆی هەڵەبجە و ئەنجامدانی کاری ئەکادیمیی هاوبەشی فرەچەشنە کردووە.