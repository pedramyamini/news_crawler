موحسین شەمزینی، بەڕێوەبەری راگەیاندنی پۆلیسی هاتووچۆی سۆران بە تۆڕی میدیایی رووداوی راگەیاند، رووداوەکە لە جۆری پێکدادان بووە لە نێوان ئۆتۆمبێلی جۆری هیۆندا تەکسۆن و کیا ریۆ. هۆندا تۆکسۆن وەستاوە و کیا ریۆ کۆنترۆلی لەدەست داوە و خۆی پێدا کێشاوە، لە ئەنجامدا ٥ سەرنشینی کیاکە بریندار بوون.  لەبارەی شوێنی رووداوەکە موحسین شەمزینی گوتی، رووداوەکە لە گەڕەکی سەروچاوەی دیانەی قەزای سۆران بووە.  لە ماوەی تەنها ٢٤ کاژێری رابردوو لە سنووری قەزای سۆران سێ رووداوی هاتووچۆ روویانداوە، دوویان پێکدادان و یەکێکیشیان وەرگەڕان بوون، بەهۆشیەوە سێ کەس گیانیان لە دەستداوە و ١٤ کەسی دیکەش بریندار بوون، هەروەها زیانی ماددی بەر شەش ئۆتۆمبێل کەوتووە.