ئەمڕۆ چوارشەممە ١٧ - ٠٣ - ٢٠٢١ سوزوکی کۆتارۆ، باڵیۆزی ژاپۆن لە عێراق سەردانی مەسرور بارزانی کرد، سەرۆکایەتیی حکومەتی هەرێمی کوردستان لەو بارەوە راگەیێندراوێکی بڵاوکردەوە کە تێیدا هاتووە: "باڵیۆزی ژاپۆن سوپاسی حکومەتی هەرێمی کوردستانی کردووە بۆ ئەو هاوکاریی و ئاسانکارییانەی کە پێشکێشی ئاژانس و رێکخراوە ناحکومییەکانی ژاپۆنی کراون".  لە بەشێکی دیکەی راگەیێندراوەکەدا ئاماژە بەوە دراوە: سەرۆکوەزیرانی هەرێمی کوردستان سوپاسی پشتیوانیی ژاپۆنی کردووە و جەختی لەوە کردووەتەوە پێشوازی لە پەرەپێدانی هەمەلایەنی پەیوەندییەکانی هەرێمی کوردستان و ژاپۆن دەکات.  لە کۆبووەنەوەکەدا ناگایاما نۆشیکۆ، بەرپرسی نووسینگەی کۆنسوڵخانەی ژاپۆن لە هەولێر بەشداربوو، سەرۆکوەزیرانی هەرێمی کوردستان هیوای سەرکەوتنی بۆ کۆنسوڵی ژاپۆن خواستووە بە بۆنەی تەواوبوونی ئەرکەکانی لە هەرێمی کوردستان.  دەقی راگەیێندراوی سەرۆکایەتیی حکومەتی هەرێمی کوردستان:  ئەمڕۆ چوارشەممە ٢٠٢١/٣/١٧ مەسرور بارزانی سەرۆکی حکومەتی هەرێمی کوردستان، پێشوازی لە سوزوکی کۆتارۆ باڵیۆزی ژاپۆن لە عێراق کرد.   لە دیدارەکەدا باڵیۆزی ژاپۆن، ستایشی هەرێمی کوردستانی کرد، کە فاکتەرێکی گرنگیی سەقامگیرییە لە ناوچەکەدا، جەختیشی لە پەرەپێدانی زیاتری پەیوەندییەکانی وڵاتەکەی  و بەردەوامبوونی پشتیوانیی لە حکومەتی هەرێمی کوردستان کردەوە، بە تایبەتی برەودان بە وەبەرهێنانی ژاپۆنیی لە هەرێم. باڵیۆزی ژاپۆن، سوپاسی حکومەتی هەرێمی کوردستانیشی کرد بۆ ئەو هاوکاریی و ئاسانکارییەی پێشکەشی ئاژانس و ڕێکخراوە ناحکومییەکانی ژاپۆن لە هەرێم دەکات.   سەرۆکی حکومەت، وێڕای سوپاسکردنی پشتيوانیی ژاپۆن لە هەرێمی کوردستان، دووپاتیشی کردەوە کە حکومەتی هەرێم، پێشوازی لە پەرەپێدانی هەمەلایەنەی پەیوەندییەکانی لە گەڵ  ژاپۆن دەکات.   لە دیدارەکەدا بەرپرسی نووسینگەی کونسوڵگەریی ژاپۆن لە هەولێر ناگایاما نۆشیکۆ ئامادەی بوو، سەرۆکی حکومەت، هیوای سەرکەوتنی بۆ خواست بەبۆنەی تەواوبوونی کار و ئەرکەکانی لە هەرێمی کوردستان.