ئەو هاوپەیمانییەى نێوان یەکێتی و بزووتنەوەی گۆڕان، بەشێک لە جەماوەرى هەردوو لایانى دووڕا کردووە، هەندێک دۆست و هەندێکیش گلەییکار.  لە بزووتنەوەکەم پرسى سوود و قازانجى ئەو هاوپەیمانییەتییە لە چیدایە، بە چەنجە سێ خاڵى بۆ بژاردم  هۆشیار عومەر عەلى، ئەندامى جڤاتى نیشتمانیى گۆڕان سەبارەت بەوەی کە سوود و قازانجی هاوپەیمانێتییەکە چییە، گوتی "ئەو هاوپەیمانییە، سێ سوودى هەیە، یەک بۆ بانگەشەیەکى هێمن، دوو لەبرى ئەوەى لە بانگەشە دژى یەک بین، پێکەوە کار دەکەین، سێیەمیش دەبێت وا بکەین خەڵک متمانەى بە پرۆسەکە بگەڕێتەوە".  هاوپەیمانیى کوردستان کە لەنێوان یەکێتى و بزووتنەوەی گۆڕاندایە، لە هەشت پارێزگا بەشدارە، ئەوانیش هەولێر، سلێمانى، دهۆک، کەرکووک، نەینەوا، دیالە، سەلاحەدین و بەغدان. بە هەمووى لە ٢٧ بازنە بەشدارن، ٢٥ % بەربژێرەکان ژن و لە ١٨ کورسییەکەى سلێمانى پێنج ژن بەربژێرن. بزووتنەوەى گۆڕان ٢٧ بەربژێری لە ٢٧ بازنەکە هەیە.  رۆژى ٤ ى ئەم مانگە، کۆمیسیۆنى عێراق هاوپەیمانییەکەى پەسندکرد، لاى یەکێتیی نیشتمانیی کوردستان، لاهوور شێخ جەنگى سەرۆکى هاوپەیمانێتییەکە و لاى بزووتنەوەی گۆڕانیش دەرباز محەممەد، رێگەپێدراوى گشتییە.  دەنگى ناڕەزایی یەکێتى دەکەوێتە سنوورى هەولێرەوە، وەک جۆرێک لەوەى سلێمانى هەموو کەین و بەینى کارەکەى تەواوکردبێت و مەڵبەندى سێ و سەرکردایەتیی ئەو دەڤەرەش دواتر ئاگادارکرابنەوە، بەڵام هەرچۆنێک بێت، ئەو دووقۆڵییە لە جێگەیەک بە سوودى بزووتنەوەی گۆڕان و لە جێگەیەکى دیکەش بە قازانجى یەکێتى کۆتایی دێت.  سەعدى پیرە، ئەندامى مەکتەبى سیاسیى یەکێتى دەڵێت "ئێمە لەو گلەییانە هاوسەرۆکمان ئاگادارکردووەتەوە، بەڵام ئەو رێککەوتنە بە ژێربەژێر نەکراوە، ساڵێکە دانیشتنى بۆ دەکرێت، هەر گلەییەکیش لێرە دروستبووبێت، لە کۆبوونەوەى سەرکردایەتى باسى دەکەین".  لە ساڵانى رابردوودا، یەکێتى و گۆڕان دوو رێککەوتننامەى دیکەیان هەبووە، ئیداری بۆ سلێمانى و دەوروبەری، سیاسى بۆ سەرتاسەری، بەڵام ئەوەى دووەمیان لە نیوەیدا هەڵپەسێردرا و هیچى لێ سەوز نەبوو، ئەوەى یەکەمیش تاوەکو ئێستا نمرەى کۆتایی رەزامەندیى وەرنەگرتووە.