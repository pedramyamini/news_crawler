ئەمڕۆ دووشەممە ١٠ - ٠٥ - ٢٠٢١ سەرۆکایەتیی حکومەتی هەرێمی کوردستان راگەیێندراوێکی لەبارەی پەیوەندیی تەلەفۆنی مەسرور بارزانی، سەرۆکوەزیرانی هەرێمی کوردستان و سۆفی ویڵمز، جێگری سەرۆکوەزیران و وەزیری دەرەوەی بەلجیکاوە بڵاوکردەوە و تێیدا هاتووە، لە پەیوەندییەکەدا جێگری سەرۆک وەزیران و وەزیری دەرەوەی بەلجیکا، پرسە و سەرەخۆشی خۆی بە سەرۆکوەزیرانی ھەرێمی کوردستان گەیاند بۆ شەهیدبوونی ژمارەیەک پێشمەرگە لە هێرشی ئەم دواییەی تیرۆریستانی داعش بۆ سەر سەنگەرەکانی پێشمەرگە.  بەپێی راگەیێندراوەکە. مەسرور بارزانی سوپاسی هاوخەمی و هەڵوێستی حکومەتی بەلجیکای کرد لە سەرکۆنەکردنی هێرشەکانی ئەم دواییە بۆ سەر هەولێر. هەروەها گفتوگۆ لەبارەی گرفت و ئاستەنگە ئەمنییەکان لە هەرێمی کوردستان و عێراق و ناوچەکە کرا.   لە بەشێکی دیکەی راگەیێندراوەکەدا لەبارەی تەوەرانی پەیوەندییەکە هاتووە، هەنگاوەکانی رووبەڕووبوونەوەی کۆرۆنا و هەڵمەتی کوتان بە ڤاکسینی کۆرۆنا تاوتوێ کران. مەسرور بارزانی داوای لە جێگری سەرۆکوەزیرانی بەلجیکا کرد کە لە رێگەی یەکێتیی ئەوروپا هاوکاریی پەنابەر و ئاوارەکانی نیشتەجێی هەرێمی کوردستان بکەن "بە تایبەتی کە تواناکانی هەرێمی کوردستان لەو بارەیەوە سنووردارن".  دەقی راگەیێندراوی سەرۆکایەتیی حکومەتی هەرێمی کوردستان:  ئەمڕۆ دووشەممە ٢٠٢١/٥/١٠ سەرۆکی حکومەتی هەرێمی کوردستان مەسرور بارزانی، پەیوەندییەکی تەلەفۆنی لە سۆفی ویڵمز، جێگری سەرۆک وەزیران و وەزیری دەرەوەی بەلجیکاوە پێگەیشت.   لە پەیوەندییەکەدا، جێگری سەرۆک وەزیران و وەزیری دەرەوەی بەلجیکا، پرسە و سەرەخۆشی خۆی بە سەرۆکی حکومەتی ھەرێم گەیاند بۆ شەهیدبوونی ژمارەیەک پێشمەرگە لە هێرشی ئەم دواییەی تیرۆریستانی داعش بۆ سەر سەنگەرەکانی پێشمەرگە.   سەرۆکی حکومەت سوپاسی هاوخەمی و هەڵوێستی حکومەتی بەلجیکای کرد لە سەرکۆنەکردنی هێرشەکانی ئەم دواییە بۆ سەر هەولێر.   هەروەها گفتوگۆ دەربارەی گرفت و ئاستەنگە ئەمنییەکان لە هەرێمی کوردستان وعێراق و ناوچەکە کرا. هەردوولا هاوڕابوون لە سەر گرنگیی بەردەوامبوونی پەیوەندی و هەماهەنگیی بۆ ئەو بابەتانەی جێی بایەخی هەردوولان.   لە تەوەرێکی دیکەی پەیوەندییەکەدا، هەنگاوەکانی ڕووبەڕووبوونەوەی کۆرۆنا و هەڵمەتی کوتان بە ڤاکسینی کۆرۆنا تاووتوێ کرا. سەرۆکی حکومەت داوای لە جێگری سەرۆک وەزیرانی بەلجیکا کرد کە لە ڕێگەی یەکێتی ئەوروپاوە هاوکاری پەنابەر و ئاوارەکانی نیشتەجێی هەرێمی کوردستان بکەن بە تایبەتی کە تواناکانی هەرێم لەمبارەیەوە سنووردارن.