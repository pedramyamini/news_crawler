بەهۆی هێرشەکانی داعش لە ساڵی ٢٠١٤ بۆ سەر هەرێمی کوردستان و ناوچەکانی دیکە، ٣ هەزار و ١٧٤ ئێزدی تورکمان و مەسیحی چارەنووسیان نادیارە، کە پێکهاتوون لە دوو هەزار و ٧٦٨ ئێزدی، ١٦٤ تورکمان، ٢٠٠ مەسیحی و ٤٢ پێشمەرگە.  حوسێن قاسم حەسون، راوێژکاری سەرۆکی هەرێمی کوردستان و گوتەبێژی پێشووی لیژنەی باڵای جینۆسایدی ئێزدی و پێکهاتەکانی دیکە، بە رووداوی راگەیاند: "سەبارەت بە دادگاییکردنی چەکدارانی داعش و تاوانەکانیان، ئەو دۆسیە پێشکەوتنێکی باشی بەخۆیەوە بینیوە".  لە بەشێکی دیکەی قسەکانیدا ئەو راوێژکارەی سەرۆکی هەرێمی کوردستان راگەیاند: "چەند رۆژ پێش ئێستا مەسرور بارزانی، سەرۆکی حکومەتی هەرێمی کوردستان رەزامەندیداوە دادگایەتی تایبەتمەند لە کوردستان لە هەولێر دابمەزرێت، ئەوەش پڕۆژەیاسای پێویستە، کە دەبێت لە پەرلەمانی کوردستانەوە یاسای بۆ دەربچێت. تاوەکو ئێستا ئەو پڕۆژە لەژێر چاودێریدایە و هەڵسەنگاندنی بۆ دەکەین. ئەگەر پەرلەمان یاساکەی پەسندکرد، دادگایەکی هەرێمی تایبەت بە تاوانەکانی داعش بە ستانداردی نێودەوڵەتی لە هەولێر پێکدەهێنرێت. "  جەبار یاوەر، ئەمینداری گشتیی وەزارەتی پێشمەرگە بە تۆڕی میدیایی رووداوی راگەیاند، لە شەڕی داعش ٤٢ پێشمەرگە بێسەروشوێن بوون و تاوەکو ئێستا هیچ سۆراخێکیان نییە. هەزار و ٧٢٦ پێشمەرگە شەهید و ١٠ هەزار و ٧٢٠ پێشمەرگەش برینداربوون. "  بەگوێرەی راپۆرتی نووسینگەی رزگارکردنی رفێندراوانی ئێزدی، کاتێک لە ٣/٨/٢٠١٤ داعش هێرشی کردە سەر شنگال و دەوروبەری لە چەند رۆژی سەرەتای هێرشەکە هەزار و ٢٩٣ کەس گیانیان لەدەستدا. ئەو هێرشە بووە هۆی بێباوانکردنی ٢ هەزار و ٧٤٥ منداڵی ئێزدی، تاوەکو ئەمڕۆ ٨٢ گۆڕی بەکۆمەڵ و دەیان گۆڕی تاکەکەسی لە شنگال دۆزراونەتەوە، داعش ٦٨ مەزارگەی ئایینیی ئێزدییەکانیشی تەقاندووەتەوە.  خەیری بۆزانی، بەڕێوەبەری گشتیی کاروباری ئێزدییەکان لە وەزارەتی ئەوقاف بە تۆڕی میدیایی رووداوی راگەیاند: "لە ٣ - ٨ - ٢٠١٤ ـەوە تاوەکو ١٥ - ٠٢ - ٢٠٢١ لە کۆی شەش هەزار و ٤١٧ ئێزدی رفێندراو لەلایەن داعش، سێ هەزار و ٥٤٥ کەس رزگاریان بووە، کە لە هەزار و ٢٠٢٠ ئافرەت، ٣٣٩ پیاو، هەزار و ٤٥ منداڵی کچ و هەزار و ٤٧٠ منداڵی کوڕ پێکهاتوون. هەروەها دوو هەزار و ٧٦٨ ئێزدی لەدەستی داعشدا ماون، کە هەزار و ٢٩٨ یان ئافرەت و هەزار و ٤٧٠ یان لە رەگەزی نێرن. هەرچەندە لە تشرینی یەکەمی ٢٠١٥ شنگال کۆنتڕۆڵکراوەتەوە، بەڵام هێشتا ٤٣.١ % ی رفێندراوەکان چارەنووسیان دیارنییە".  کاتێک چەکدارانی داعش هێرشیانکردە سەر موسڵ، شنگال و دەشتی نەینەوا و تەلەعفەر، تورکمانەکانیش بەر شاڵاوی هێرشەکە کەوتن.   وەزیرێکی هەرێمی کوردستان لە نەتەوەی تورکمان دەڵێت: "لە ١٠ - ٦ - ٢٠١٤ ـەوە كاتێک داعش هاتە تەلەعفەر و موسڵ، ٤٠٠ هەزار تورکمان ئاوارەی شارەکانی هەرێمی کوردستان و باشووری عێراق بوون و ٦٠ بۆ ٧٠ هەزاریشیان ئاوارەی توركیا بوون. "  ئایدن مەعروف، وەزیری هەرێم راسپێردراو بۆ کاروباری پێکهاتەکان بە تۆڕی میدیایی رووداوی راگەیاند: لە ساڵی ٢٠١٤ دا سێ هەزار تورکمان لە موسڵ و تەلەعفەر بەهۆی هێرشەکانی داعشەوە گیانیان لەدەستداوە. ٦٤ منداڵ و زیاتر لە ١٠٠ ئافرەتی تورکمان لەلایەن داعشەوە رفێنراون، بەڵام تەنیا ١٠ ئافرەت و منداڵ رزگار کراون، هیچ زانیارییەک لەبارەی چارەنووسی تورکمانەکانی دیکە یان گۆڕی بەکۆمەڵی ئەوان بەردەست نییە. "   ئایدن مەعروف ئاماژەی بەوەش دا، "تاوەکو ئێستا ژمارەیەکی کەمی ئاوارەکان گەڕاونەتەوە، پێش هێرشی داعش نزیکەی ٥٠٠ هەزار کەس لە تەلەعفەر دەژیان، بەڵام لەدوای کۆنتڕۆڵکردنەوەی ١٥٠ هەزار کەس گەڕاونەتەوە و هێشتا ژمارەیەکی زۆی تورکمانەکان نەگەڕاونەتەوە زێدی خۆیان و بەشێکیان لە کەمپەکاندا دەژین. ئەوەش پەیوەندی بە نەبوونی متمانە، ئاسایش و خزمەتگوزارییەوە هەیە. "  وەزیری هەرێمی کوردستان باسی لەوەشکرد، زۆر هەوڵیانداوە لەسەر ئاستی هەموو پێكهاتەکان بۆ زانینی سۆراخی ئەوانەی کەوتوونەتە دەست داعش، بەڵام لەبارەی تورکمانەکان بەهیچ نەگەیشتووین. ئەگەر هەشبێت رەنگە بەهۆی هەندێک پرسی دابونەریتییەوە خۆیان ئاشکرا ناکەن.  بەهۆی هاتنی داعش بۆ موسڵ، ٢٠٠ هەزار کریستیان لە موسڵ و دەشتی نەینەوا ئاوارە بوون. لەو بارەوە رۆمیۆ هەکاری، سەرۆکی فراکسیۆنی هاوپەیمانیی یەکێتیی نەتەوەیی لە پەرلەمانی کوردستان بە تۆڕی میدیایی رووداوی راگەیاند: "لەکاتی هاتنی داعش بۆ دەشتی نەینەوا و تەلەعفەر و ناوچەکانی دیکە ٢٠٠ بۆ ٣٠٠ کەس لە کلدان و ئاشوور و سریانەکان کەوتنە دەستی داعش و بێسەروشوێن بوون، لەو ژمارەیە تەنها ١٠٠ کەس ئازادکراون یان رزگاریان بووە.  حوسێن قاسم حەسون دەڵێت، "لە ساڵی ٢٠١٤ ەوە خەریکبووین بۆ ئەوەی لە کوێ و چۆن دادگایەک دادگایی چەکدارانی داعش بکات لەو تاوانانەی دژ بە ئێزی و پێکهاتە ئایینی و نەتەوەییەکان ئەنجامیانداوە. ئەوەبوو ئەنجوومەنی ئاسایشی نەتەوە یەکگرتووەکان بڕیاری ژمارە ٢٣ و ٧٩ی دەرکرد و لە نەتەوە یەکگرتووەکان لیژنەیەکی تایبەتی نەتەوە یەکگرتووەکان بەو پرسە بە سەرۆکایەتیی کەریم ئەسعەد خان (کەریم خان)، بەناوی تیمی لێکۆلینەوەی سەر بەنەتەوە یەکگرتووەکان بۆ بەهێزکردنی لێپرسینەوە لە تاوانەکانی داعش - یونیتاد (UNITAD) پێکهێنرا. لە ساڵی ٢٠١٧ ەوە کار دەکات، زۆر بەڵگەی لەوبارەوە کۆکردووەتەوە. تیمی یونیتاد خەریکی بەدواداچوون بۆ ئەو تاوانانە بوون، کە تاوانی جینۆساید و تاوانی جەنگە، بەڵام دادگای لۆکاڵی عێراقی ئەو تایبەتمەندیەیان نەبوو سەبارەت بەو تاوانانە بڕیار لەسەر وەها کەیسێک بدات. "  لە بەشێکی دیکەی قسەکانیدا حوسێن قاسم حەسون، گوتی: "لیژنەی یونیتاد لەگەڵ حکومەتی بەغدا و حکومەتی هەرێمی کوردستان و سەرۆکایەتیی هەرێمی کوردستان زۆر هەوڵدەدات چۆن ئەو کێشەیە چارەسەر بکەین. بۆیە پێش ئێستا پێشنیازی پڕۆژەیاسایەک بۆ پەرلەمانی عێراق کرا، کە دادگایەکی تایمەتمەند لە عێراق دروست بکرێت، کۆمەڵێک جیاوازیی سیاسی کاریگەریی لەسەر ئەوە هەبووە تاوەکو ئێستا پەرلەمانی عێراق دەنگی لەسەر ئەو یاسایە نەداوە. ئێستا هەوڵێک هەیە دادگەکە لە هەرێمی کوردستان پێکبهێنرێت. "  رۆژی هەینی ١٥ - ٣ - ٢٠١٩ بەهاوئاهەنگیی حکومەتەکانی هەرێمی کوردستان و عێراق یەکەم گۆڕی بەکۆمەڵی کوردانی ئێزدی لە گوندی کۆچۆی سەر بە شنگال هەڵدرایەوە.  مەهدی عەلاق، ئەمینداری پێشووی ئەنجوومەنی وەزیرانی عێراق، پێشتر بە تۆڕی میدیایی رووداوی راگەیاند: "هەڵدانەوەی گۆڕی بەکۆمەڵ لە گوندی کۆچۆ گوزارشتكردنە لە هەوڵێكی راستەقینە بۆ ئاشكراكردنی تاوانەكانی داعش و گەیشتن بە هەندێك ئەنجامی پەیوەندیدار بە ناسینی ناسنامەی قوربانییەكانەوە. "  عەلاق گوتیشی: "پرۆسەی هەڵدانەوەی گۆڕە بەکۆمەڵەکان بەردەوام دەبێت. یاسای تایبەت هەیە بۆ قەرەبووكردنەوەی زیان لێکەوتووانی كردە تیرۆریستییەكان و قوربانیانی تیرۆر. "