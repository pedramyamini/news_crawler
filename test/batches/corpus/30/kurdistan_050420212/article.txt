مستەفا کازمی لە هەڤپەیڤینێکدا لەگەڵ رۆژنامەی شەرقولئەوسەتی سعودی، رایگەیاند: "پەیوەندیم لەگەڵ سەرکردەکانی هەرێم نوێ نییە، ئەو پەیوەندییانەش تەنیا پەیوەست نین بە بودجەوە، بەڵکو پەیوەستن بە هەموو بوارێکی فراوانکردنی هاوئاهەنگی و پێکەوە کارکردن لە نێوان سەرکردایەتیی هەرێم و حکومەتی فیدراڵدا".  کازمی لەو هەڤپەیڤینەدا باسی پەیوەندی خۆی و سەرۆک بارزانی و نێچیرڤان بارزانی و مەسرور بارزانی دەکات و دەڵێت: "بەردەوام لە پەیوەندیدام لەگەڵ برا و دۆستم سەرۆک مەسعود بارزانی. هەروەها سەرۆکی هەرێم کاکە نێچیرڤان بارزانی، کە هەمیشە بە نزیکترین هاوڕێی خۆمم داناوە، هەروەها لەگەڵ سەرۆکی حکومەتی هەرێم برازام مەسرور بارزانی. "  هەر لەو هەڤپەیڤینەدا کازمی ئاشکرای کردووە بە مەبەستی ئاڵوگۆرکردنی بیروڕا سەبارەت بە قۆناخی داهاتوو، کە لە بەڕێوەچوونی هەڵبژاردنی پێشوەخت نزیکمان دەکاتەوە، سەردانی هەولێر دەکات.  سەبارەت بە دانوستاندنی شاندی دانوستاندکاری حکومەتی هەرێمی کوردستان لەگەڵ حکومەتی عێراق لەبارەی بەشە بودجەی هەرێمی کوردستان و پرۆسەی دەنگدان لەسەر بودجەی فیدراڵی ٢٠٢١، سەرۆکوەزیرانی عێراق دەڵێت: "هەموو فراکسیۆنەکانی پەرلەمان تێبینییان لەبارەی پرۆژەیاسای بودجە و هەموارەکانی پرۆژەکە و بڕگەکانی تایبەت بە هەرێم هەبوو، هەمووانیش بە ئاستی جیاجیا هاوکاربوون بۆ تێپەڕاندنی ناکۆکییەکان و گەیشتن بەو دەقەی کە پەسەند کرا، بێگومان نابێ رۆڵی سەرۆکی پەرلەمان و هەردوو جێگرەکەشی لەبیر بکەین، شاندی دانوستاندکاری هەرێمیش بە درێژایی سێ مانگ دانوستاندنی کرد لەگەڵ سەرۆک فراکسیۆنەکان و سێ سەرۆکایەتییەکە بۆ گەیشتن بەو دەقەی کە پەرلەمان پەسەندی کرد".  مستەفا کازمی کە لە ماوەی کەمتر لە هەفتەیەکدا سەردانی ئیمارات و سعودیەی کرد گوتی:  "عێراق هەوڵدەدات بۆ ئەوەی ببێتە خاڵی بەیەکگەیشتن و تەواوکار لە ناوچەکەدا، کە زۆر بەهۆی ئاستەنگەکان ناڵاندی، ئێستاش هەلێک هەیە بۆ بەدیهێنانی سەقامگیری لەو ناوچەیە لە رێگەی پەرەپێدان".