ئەمڕۆ پێنجشەممە لە ڤیدیۆ کۆنفرانسێکدا کە مەسرور بارزانی، سەرۆکوەزیرانی هەرێمی کوردستان و ئەو کەسایەتییە سیاسی و دیپلۆماسی و سەربازییانەی تێدا بەشداربوون کە لەساڵی ١٩٩١ دا لە نزیکەوە ئاگاداری دۆخی کوردی باشووری کوردستان بوون، یادی ٣٠ ساڵەی راگەیاندنی "ناوچەی نەفڕین" کرایەوە کە  دوای بڕیاری ٦٨٨ی ئەنجوومەنی ئاسایش و بە هەوڵی فەرەنسا، بەریتانیا، ئەمریکا بۆ پاراستنی کورد لە هێرشەکانی دەسەڵاتی بەعس سەپێندرا.  جۆن مەیجەر، سەرۆکوەزیرانی پێشووتری بەریتانیا لە کۆنفرانسەکەدا قسەی کرد و ئاماژەی بەوە کرد، "دوو رۆژ لەمەوبەر بەوەم زانی کە شەقامێکی هەولێر بەناوی من کراوە بۆ ئەوەی یادەوەری ٣٠ ساڵ لەمەوبەر دەربارەی راگەیاندنی ناوچەی نەفڕین بەزیندوویی بهێڵدرێتەوە. دەمەوێت بە دۆستانم بڵێم لە کوردستان کە ئەوەی کراوە جێگەی خۆشحاڵیی منە. سوپاسی هەموو ئەوانەش دەکەم کە ئەم کارەیان ئەنجامداوە، هیواخوازم رۆژێک لە نزیکەوە ئەو شەقامە ببینم. "  جۆن مەیجەر کە ئێستا تەمەنی ٧٨ ساڵە، دوای تێپەڕینی ٣٠ ساڵ بەسەر ئۆپەراسیۆنی نەوای ئارام و ناوچەی نەفڕین، جەخت لە بەرەوپێشچوونی پەیوەندییەکان لەنێوان حکومەتی هەرێمی کوردستان و حکومەتی بەریتانیا دەکاتەوە.  مەیجەر باسی لەوە کرد، "دەمانەوێت یارمەتیی کورد بدەین، یارمەتی کورد بدەین داهاتوو بۆ خۆیان بونیادبنێن، داهاتووییەک کە ئەمن و ئاسایش، دەرفەتی کار و بووژاندنەوەی ئابووری بۆ نەوەکانی ئێستا و داهاتووی کورد بڕەخسێنێت. "  سەرۆکوەزیرانی هەرێمی کوردستان راستەوخۆ سوپاسی جۆن مەیجەر و هەموو ئەو کەسانەی کرد کە ئەوکات بە بڵاوکردنەوەی گرتە و راپۆرت لەسەر مەینەتییەکانی گەلی کورد کۆمەڵگەی نێودەوڵەتییان لە ستەم و هێرشەکانی سەدام حوسێن ئاگادارکردەوە. مەسروور بارزانی هەر لەو کۆنفرانسەدا کۆمەڵگەی نێودەوڵەتیی ئاگادارکردەوە لە ئەگەری بەهێزبوونەوەی داعش.  مەسرور بارزانی رایگەیاند، "بەدڵنیاییەوە ئۆپەراسیۆنی دابینکردنی نەوای ئارام گەورەترین ئۆپەراسیۆن بوو لە چاخی نوێدا، کاتێک هەموو پێداویستییەکی مرۆیی گەیێندرایە ملیۆنان خەڵک کە لە چیاکاندا لە بارودۆخێکی خراپدا گیریانخوارد بوو، بەهاناوەهاتنی وڵاتان وایکرد داهاتووی خۆمان بونیادبنێین، دەبێت لەیادمان بێت، هێشتا تیرۆر ماوە، ئەو گرووپە تیرۆریستییە هێشتا ماوە و هەوڵی خۆڕێکخستنەوە دەدات، دەزانین بۆ لەنێوبردنی هەڕەشەی تیرۆر پێویستمان بە هاوئاهەنگیی زیاترە لەگەڵ یەکدیدا. "  وڵاتانی رۆژئاوا لە رێگەی راگەیاندنی ناوچەی نەفڕینەوە لە ساڵی ١٩٩١ دا توانیان کورد لە هەڕەشە و هێرشی دەسەڵاتی ئەو کاتی بەعس بپارێزن. کوردیش سوودی لە دەرفەتە وەرگرت بۆئەوەی دەست بە دامەزراندنی پەرلەمان و حکومەتی خۆی بکات و دەست بە قۆناخی خۆبەڕێوەبردن بکات؛ لە ساڵی ٢٠٠٥ یشدا هەرێمی کوردستان وەک قەوارەیەکی دانپێدانراو لە چوارچێوەی عێراقدا ناسێندرا.