هادی سەلیمی، پەیامنێری رووداو لە هەولێر رایگەیاند: دوای ئەوەی رۆژی ٥ی ئەم مانگە گەنجێک لە شارۆچکەی خەبات بێسەروشوێن دەبێت و دواتر جلوبەرگی لە نزیک رووباری زێی گەورە دەدۆزرێتەوە، لەو کاتەشەوە تاوەکو ئەمڕۆ کەس هیچ شتێکی لەبارەوە نەدەزانی، تاوەکو کاژێر ٧ی بەیانی ئەمڕۆ چوارشەممە ١٧ - ٣ - ٢٠٢١ تەرمی ئەو گەنجە لە رووباری زێی گەورە نزیک گوندی سفەیە دۆزرایەوە.  دەگوترێت رەعد حەماد تەمەنی ٢٦ ساڵ بووە، ماوەی و پێنچ مانگ دەبوو ژیانی هاوژینی پێکهێنابوو. دوای دۆزینەوەی تەرمەکەشی ئەحمەد محەممەد، مامی رەعد بە رووداوی راگەیاند: "تەرمەکەمان لە بەرامبەر گوندی سفەیە دۆزییەوە، کۆمپانیایەکی نەوت لە دیوی زەنگەل هەیە، بە دووری دوو مەتر لە قەراخ رووبارەکە تەرمەکەمان دۆزییەوە، تەرمەکەی لە دارێک گیر ببوو، دوای هێنانەدەرەوەشی بردمانە بنکەی پۆلیسی خەبات، ئەوان نووسراوێکیان بۆ کردین و ئێمەش تەرمەکەمان بردە پزیشکی داد".  بە گوتەی ئەحمەد محەممەد، "ئەو رۆژەی ونبوو هیچ کەسێکی لەگەڵ نەبووە کاژێر ٤ لە ماڵ دەرچووە، هەندێک کەس بینیویانە کە بەرەو خەبات چووە، شایەدحاڵێکیش هەیە کە لەسەر پردەکە دانیشتووە، دەڵێ ئێمە بینیمان ئەو کوڕە هاتە نزیک زێ دەموچاوی خۆی شوشت و هەندێک ئاوی خوارد و پاشان گەڕاوە دواوە قەمسەڵە و نەعلەکەی لە نزیک زێ دانا و چووە ناو ئاوەکە و هەندێک شەپە شەپی بە ئاوەکە کرد و شەقاوێک چووە پێش و ژێر پێی بۆشبوو کەوتە ژێر ئاوەکە و نەهاتە دەرەوە".  نەقیب ئامانج محەممەد، بەرپرسی بەشی مەلەوانی لە بەرگریی شارستانی خەبات لەبارەی هەوڵەکانیان بۆ دۆزینەوەی تەرمی رەعد بە تۆڕی میدیایی رووداوی راگەیاند: "ئێمە وەکو تیمەکانی بەرگریی شارستانی خەبات، تیمی ژێرئاوی خەبات، هەر لە دوای پێدانی هەواڵی ونبوونی کەسێک دەستبەجێ دەستمان بە گەڕان کرد لە شوێنی رووداوەکە، ماوەی ١٢ رۆژی تەواوە بەردەوامین لە بەشوێنداگەڕان بۆ ئەو ونبووە، ئەمڕۆ کاژێر ٧ی بەیانی ئاگادارکراینەوە کە تەرمەکە لەلایەن کەسوکارەکەیەوە لە نزیک گوندی سفەیە دۆزراوەتەوە".