هەنگاو عەبدوڵڵا، سەرۆکی سەندیکای کرێکارانی کوردستان بە تۆڕی میدیایی رووداوی راگەیاند "ساڵی رابردوو ٣٠ کرێکار بە هۆکاری جیاواز و لەکاتی کارکردندا گیانیان لەدەستداوە، کە ١٠ کرێکاریان لە هەولێر، یەکێکیان لە سۆران، ١٧ کرێکار لە سلێمانی و دوو کرێکایش لە دهۆک گیانیان لەدەستداوە".  سەرۆکی سەندیکاری کرێکارانی کوردستان باسی لەوە کرد، "تاوەکو ساڵی ٢٠٢٠ بەگشتی ٨٤ هەزار کرێکار لە هەرێمی کوردستان دەستەبەری کۆمەڵایەتییان بۆ کراوە، کە لەنێویاندا نۆ  هەزار کرێکاری بیانی هەبوون".  هەنگاو عەبدوڵڵا  ئەوەی خستەڕوو، هێندەی کێشەی کرێکاران لە جێبەجێنەکردنی یاساکاندایە، هێندە کێشە لە یاساکان نییە، "چونکە یاساکان کێشەیان نییە و لەگەڵ گۆڕانکارییە نێودەوڵەتییەکان و لەژێر رۆشنایی رێکخراوی کاری نێودەوڵەتی هەموارکراونەتەوە، بەڵکو گرفتەکان لە جێبەجێ نەکردنی یاساکەدایە".  هاوکات حەسەن رەمەزان پاڵانی، بەرپرسی راگەیاندنی لقی هەولێری سەندیکای کرێکارانی کوردستان، بە تۆڕی میدیایی رووداوی راگەیاند، لە هەولێر ژمارەی ئەو کرێکارانەی لەکاتی کارکردندا گیانیان لەدەستداوە ساڵی ٢٠٢٠ ژمارەیان روو لە زیادبوون بووە و ١٠ کرێکار گیانیان لەدەستداوە، لەکاتێکدا لە ساڵی ٢٠١٩ دا تەنیا چوار کرێکار لەکاتی کارکردنیاندا لە هەولێر گیانیان لەدەستداوە.  حەسەن رەمەزان پاڵانی ئاماژەی بەوەش کرد، بەشی زۆری کرێکارەکان بەهۆی رووداوەکانی کارەبا، ئاگرکەوتنەوە، کەوتنەخوارەوە لە شوێنی بەرز و رووداوی هاتووچۆ گیانیان لەدەستداوە.