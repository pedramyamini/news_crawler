موسلیم عەبدوڵڵا، جێگری سەرۆکی لیژنەی پەروەردە و خوێندنی باڵا لە پەرلەمانی کوردستان لەبارەی خۆپێشاندان و داواکاریی قوتابیانی پۆلی ١٢ وە بە رادیۆی رووداوی راگەیاند: "دوو بژارەمان لە بەردەمدایە: ئەوەی کاتەکەیان بۆ درێژ بکەینەوە کە گونجاو بێت لەگەڵ ئەو پرۆگرامەی کە دەیخوێنن یان ئەگەر پرۆگرام کەمکرایەوە ئەوە پێمان وایە ئەو کاتەی ئێستا دیاری کراوە گونجاوە و کەم ناکرێتەوە. دەبێت ئەم دوو خاڵە یەکێکیان هەڵبژێردرێت. "  بەشێک لە قوتابیانی پۆلی ١٢ کە لە کاتی تاقیکردنەوەکان ناڕازین و پێیانوایە فریای ئەوە ناکەون بە باشی بخوێنن، داوا دەکەن کاتی بەردەم تاقیکردنەوەی کۆتایی ساڵیان بۆ بکرێتە ٤٠ رۆژ. هەروەها بڕیارە رۆژی ١٠ی نیسان تاقیکردنەوەی کۆتایی وەرزی دووەم بکەن بەبێ ئەوەی هیچ رۆژێکی پشوویان بدرێتێ.  جێگری سەرۆکی لیژنەی پەروەردە لە پەرلەمانی کوردستان دەڵێت: "ئەم بابەتە هەستیارە و دەبێت بە لێکۆڵینەوەی وردەوە مامەڵەی لەگەڵدا بکرێت. ئاسان نییە چ پرۆگرامی خوێندن کورت بکرێتەوە چ هەمووی بخوێنرێت، هەردووکی دەرهاویشتەی خراپ و باشی خۆیان هەیە. دەبێت وەزارەتی پەروەردە و لیژنە پەیوەندیدارەکانی نێو وەزارەت قسە لەسەر ئەو بابەتە بکەن. ئەگەر بڕیار بێت پرۆگرامی خوێندن کەم نەکەنەوە، دەبێت ماوەیەکی باشیان بدەنێ بۆ ئەوەی بتوانن بە باشی خۆیان بۆ تاقیکردنەوەکان ئامادە بکەن. ئەگەر کەمیشی بکەنەوە دەبێت لیژنەیەکی پسپۆڕ هەڵیبسەنگێنێت و کێشە و گرفتی نەبێت وەک ئەوەی پار دووچاری کێشە و گرفتی کردین کە بەشێک لە تاقیکردنەوەکان هەڵەی زۆریان تێدا بوو. "  رۆژی پێنجشەممە ٢٠٢١/٠٣/١٨ لە بەردەم بەڕێوەبەرایەتیی گشتیی پەروەردەی سلێمانی قوتابیانی خۆپێشاندەری پۆلی ١٢ چوونە نێو باڵەخانەی پەروەردە و چەند جام و دەرگایەکی باڵەخانەکەیان بە بەرد شکاند. یاریدەدەری بەڕێوەبەری پەروەردەی سلێمانییش بە رووداوی راگەیاند، قوتابییەک کە بۆکسی لە شووشەیەکی باڵەخانەکە داوە برینداربووە. بەو هۆیەوە لەلایەن هێزە ئەمنییەکانەوە تەقە بەسەر قوتابییەکاندا کرا.  موسلیم عەبدوڵڵا گوتیشی: "دەبێت قوتابییەکان داواکارییەکانیان بەشێوەیەکی جوان و مەدەنییانە بگەیەنن و لایەنە ئەمنییەکانیش مامەڵەیەکی دروست لەگەڵ قوتابییاندا بکەن.  چوار رۆژە بەشیک لە قوتابییانی پۆلی ١٢ لە بەردەم بەڕێوەبەرایەتیی گشتیی پەروەردەی سلێمانی گرد دەبنەوە. جگە لە سلێمانی، لە هەڵەبجەیش بە هەمان شێوە خۆپێشاندان بەڕێوەچوو، خوێندکارەکان دەڵێن تاوەکو جێبەجێکردنی داواکارییەکانیان لە خۆپێشاندان بەردەوام دەبن.