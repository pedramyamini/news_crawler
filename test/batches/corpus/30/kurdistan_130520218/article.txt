لە یەکەم رۆژی جەژن، شۆڕش ئیسماعیل، وەزیری پێشمەرگەی هەرێمی کوردستان، بەیاوەری فەریق جەمال محەممەد، سەرۆکی دەستەی  ئەرکان، و جێگرانی سەرۆکی ئەرکان، لە یەکەم رۆژی جەژندا سەردانی سەنگەرەکانی هێزی پێشمەرگەی کوردستانی لە رۆژهەڵاتی موسڵ کرد.   لە سەردانەکەدا بۆ میحوەری باشیک و لە کۆبوونەوەیەکدا لەگەڵ بەرپرسی میحوەرەکە، شۆڕش ئیسماعیل رایگەیاند: "شەونخونی و قارەمانێتی ئێوە هەرگیز لە یادناکرێت، بەو پێیەی  هەمیشە هەوڵەکانتان بۆ پاراستنی ئاسایش و سەقامگیریی کوردستانە، لەم پێناوەدا گیان دەبەخشن، تا خەڵکی کوردستان لەسەرجەم بۆنە و یادەکاندا بە ئارامیی کاتەکانیان بەڕێ بکەن، بۆیە ئێوە هەمیشە سیمبولی تێکۆشان و قارەمانێتی گەلەکەمانن و شانازیتان پێوە دەکەین".  وەزیری پێشمەرگە هەروەها میحوەری خازر - موسڵی بەسەرکردەوەو لەلایەن لیوا عەزیز وەیسی، بەرپرسی میحوەری خازرەوە پێشوازیی لێکرا.  لەو سەردانەدا، وەزیری پێشمەرگە سەرجەم خاڵەکانی بەرگری هێزی پێشمەرگەی لەو میحوەرە بەسەر کردەوە و رایگەیاند: "جێگەی دڵخۆشی ئێمە و هەمووانە هێزی پێشمەرگە لە تەواوی ناوچەکان سەنگەرەکانیان بەڕووی تیرۆریستان بەهێز و توکمەیە، هەمیشە ئامادەن لە پێناو ئارامی و ئاسایشی خاکی کوردستان و ناوچەکە بەرامبەر تیرۆریستان بجەنگن.  شۆرش ئیسماعیل هەورەها پاڵپشتی و پشتیوانیی وەزارەتەکەی بۆ "بەهێزکردنی توانای سەربازی و لۆجیستی پێشمەرگە بۆ رووبەڕوبونەوەی تیرۆریستان و تێکشکاندن و لە ناوبردنیان" دووپاتکردەوە.  دوایین وێستگەی سەردانەکەی شۆڕش ئیسماعیل، سەنگەری بەرگری هێزی پێشمەرگە بوو لەچیای زەرتک. وەزیری پێشمەرگە داوایکرد "جەژن بکرێتە هەوێنی نزیککردنەوەو رێککەوتنی لایەنەکان لەسەر پشتگیریی و پاڵپشتییان بۆ هێزی پێشمەرگەی کوردستان، کە ببێتە سەنەدی بەهێزکردنی هێزی پێشمەرگە و بونیاتنانی هێزێکی نیشتمانیی سەربازیی سەردەمیانە سەربەخۆ".  وەزیری پێشمەرگە ئاماژەی بەوەکرد کە دۆخی ئێستا وا دەخوازێت هەمووان و هاوکار و هەماهەنگی پێشمەرگە بن و داوایکرد "پاڵپشتیی دارایی و لۆجیستی و سەربازی هەمەلایەنەی پێشمەرگە بکرێت".  لەبارەی گفتوگۆکان لەگەڵ وەزارەتی بەرگریی عێراق، وەزیری پێشمەرگه ئاشکرایکرد، کە ئەو لێکتێگەیشتنەی لەگەڵ وەزارەتی بەرگری عێراق هاتووەتە ئاراوە، جێی بایەخە و هیوای خواست "بگاتە رێککەوتنێکی گشتگیر و کۆنکریتی کە زامنی پاراستنی ئاسایش و سەقامگیریی ناوچەکە و تێکشکانی تەواوەتیی تیرۆریستانی لێبکەوێتەوە".