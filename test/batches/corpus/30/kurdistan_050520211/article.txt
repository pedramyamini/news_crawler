عەباس فەتاح، جێگری سەرۆکی لیژنەی کاروباری یاسایی لە پەرلەمانی کوردستان، بە تۆڕی میدیایی رووداوی راگەیاند: رۆژی چوارشەممە ٥ی ئایار کۆبوونەوەی پەرلەمانی کوردستان لەوادەی دیاریکراوی خۆیدا بەڕێوە دەچێت. تێیدا خوێندنەوەی یەکەم بۆ پڕۆژەیاسای دادگەی تاوانكاری تایبەتمەند بەتاوانەكانی داعش دەكرێت.  رۆژی دووشەممە، ٣ی ئایاری ٢٠٢١، رێواز فایەق، سەرۆکی پەرلەمانی کوردستان بانگهێشتنامەی بۆ پەرلەمانتاران ناردووە و تێیدا هاتووە، "بە پشتبه‌ستن به حوكمی بڕگه‌ی (سێیه‌م) له مادده‌ی (١٨)ـی په‌یڕه‌وی ناوخۆی په‌رله‌مانی كوردستان - عێراق، بڕیارماندا بانگهێشتی گشت ئه‌ندامه به‌ڕێزه‌كانی په‌رله‌مان بكه‌ین بۆ دانیشتنی ژماره (١٢)ـی ئاسایی خولی بەهارەی ساڵی سێیەم له خولی هه‌ڵبژاردنی پێنجه‌می په‌رله‌مانی كوردستان - عێراق، له كاژێر (١١)ـی پێشنیوەڕۆی رۆژی چوارشه‌ممه رێكکه‌وتی ٢٠٢١/٥/٥. "  سەرەتا بەرنامەی کاری دانیشتنەکە گفتوگۆ بوو لەبارەی:  یەكەم: خوێندنه‌وه‌ی یەكەم بۆ ئەم پێشنیازە یاسایانەی خوارەوە، به‌پێی حوكمی مادده‌كانی ٧٩، ٨٠ له‌په‌یڕه‌وی ناوخۆی په‌رله‌مانی كوردستان:  ١ - پێشنیازەیاسای پاراستنی بەڵگەنامە و دەستنووسەكان.  ٢ - پێشنیازەیاسای پاراستنی بەڵگەنامەی هەرێمی كوردستان - عێراق.  ٣ - پێشنیازەیاسای پاراستنی بەڵگەنامە و ئەرشیفی نەتەوەیی لە هەرێمی كوردستان.  دووەم: خستنەڕووی بیرۆكەی پەرلەمانتار لیزا فەلەکەدین سابیر، پەیوەست بە وزەی خۆر وەك سەرچاوەیەك بۆ بەرهەمهێنانی كارەبا لە هەرێمی كوردستان، بەپێی حوكمی خاڵی ٢ی بڕگەی یەكەمی ماددەی ٤٩ لە پەیڕەوی ناوخۆی پەرلەمانی كوردستان - عێراق.  سێیەم: خوێندنه‌وه‌ی دووه‌م بۆ پرۆژە یاسای وەزارەتی كارەبا لەهەرێمی كوردستان - عێراق، به‌پێی حوكمی مادده‌كانی ٨٧، ٨٨، ٨٩ له په‌یڕه‌وی ناوخۆی په‌رله‌مانی كوردستان.  رۆژی سێشەممە، ٠٤ ئایار ٢٠٢١ پەرلەمانی کوردستان بڵاویکردەوە کە بڕگەیەکی دیکەی بۆ بەرنامەی کاری دانیشتنەکە زیادکردووە ئەویش بریتییە لە، چوارەم: خوێندنەوەی یەكەم بۆ پڕۆژەیاسای (دادگەی تاوانكاری تایبەتمەند بە تاوانەكانی داعش لە هەرێمی كوردستان - عێراق).  زیادکردنی ئەو بڕگەیە لە کاتێکدایە ١٩ی نیسانی ٢٠٢١ كه‌ريم خان راوێژكارى تايبه‌ت و سه‌رۆكى تيمى نێوده‌وڵه‌تيى سه‌ر به نه‌ته‌وه يه‌كگرتووه‌كان بۆ لێكۆڵينه‌وه له تاوانه‌كانى داعش (UNITAD) سەردانی هەریەک لە نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکی حکومەتی هەرێمی کوردستانی کرد، كه وەکو داواكارى گشتيى نوێى دادگەى نێوده‌وڵه‌تيى تاوان ده‌ستبه‌كار ده‌بێت.  بەپێی راگەیێندراوی سەرۆکایەتیی هەرێمی کوردستان، نێچیرڤان بارزانی و کەریم ئەسعەد خان هاوڕابوون لەبارەی ئەوەی کە دادگاییکردنی تاوانباران په‌یامێکی به‌هێزه بۆ هه‌موو تاوانباران له هه‌ر کوێیه‌ک بن بۆ ئه‌وه‌ش بوونی یاسایه‌کیان بۆ دادگاییکردن له عێراق و هه‌رێمی کوردستان به پێویست زانی، هه‌روه‌ها جه‌ختیان کرده‌وه که قوربانیان له هه‌موو پێکهاته‌کان به ئێزدی و مه‌سیحی و هه‌مووانی دیکه‌وه، چاوه‌ڕێی به‌دیهاتنی دادوه‌رین.