ئەنتۆنی بلینکن، وەزیری دەرەوەی ئەمریکا لە راگەیێندراوێکدا دەڵێت، "دوو ساڵ پێش ئێستا، هاوپەیمانیی نێودەوڵەتی دژی داعش، لەگەڵ هاوبەشە لۆکاڵییەکانی، تەواوی ئەو خاکەیان رزگارکردەوە کە لە عێراق و سووریا لەژێر دەسەڵاتی داعشدا بوو؛ ئەوەش هەنگاوێکی گەورەبوو لە هەوڵەکان بۆ دڵنیابوونەوە لە تێکشکاندنی یەکجاریی گرووپە تیرۆریستییەکە".   یەکەمین شکستی داعش لە بەرەکانی شەڕ لە ئابی ٢٠١٤ لە سنووری هەولێر لەسەر دەستی هێزی پێشمەرگە و بە پاڵپشتیی هاوپەیمانان بوو. لە ئەیلوولی ٢٠١٤ یشدا شەڕڤانان لە کۆبانێ شەڕێکی بێ وێنەیان کرد و لەوێش بە پاڵپشتی هاوپەیمانیی نێودەوڵەتی و یارمەتی هێزی پێشمەرگە داعش تێکشکێندرا.   ئەنتۆنی بلینکن لەبەشێکی دیکەی راگەیێندراوەکەدا دەڵێت، "ستایشی ئازایەتی و قوربانیدانی هێزە ئەمنییەکانی عێراق، پێشمەرگەی کوردی عێراق و هێزەکانی سووریای دیموکرات دەکەین لە شەڕی سەختیان دژی داعش. ئێمە لە کارکردن شانبەشانی ئەم هێزە لۆکاڵیانە بەردەوام دەبین بۆئەوەی گوشارەکانی سەر پاشماوەکانی داعش بمێننەوە".   وەزیری دەرەوەی ئەمریکا هەروەها دەڵێت، "لەو کاتەوەی خەلافەتە ساختەکەی داعش تێکشکێندراوە، هاوپەیمانیی نێودەوڵەتی، کە لە ٨٣ ئەندام پێکدێت، بەردەوام بووە لە شکستهێنان بە هەوڵەکانی رێکخراوە پەڕگیرەکە بۆ رێکخستنەوە، داڕشتنی پلان بۆ ئەنجامدانی هێرش، راهێنانکردن بە ئەندامەکانی و پەڕگیرکردنی خەڵک لەرێگەی ئینتەرنێتەوە. ئێمە بەرپرسانی باڵای داعشمان کوشتوون و بەردەوام دەبین لە دۆزینەوە و بەئامانجکردنی ئەوانەش کە ماون بۆ ئەوەی رێگە نەدەین رێکخراوەکە بەهێزبێتەوە".   وەزیری دەرەوەی ئەمریکا ئاماژە بەوە دەکات، تێکشکاندنی داعش وایکردووە نزیکەی ٨ ملیۆن کەس لە عێراق و سووریا بگەڕێنەوە شوێنەکانیان و بە سوودوەرگرتن لە پڕۆگرامەکانی هاوپەیمانیی نێودەوڵەتییش بۆ گێڕانەوەی سەقامگیری، دەستیان بە ژیان لە شوێنەکانی خۆیان کردووەتەوە.   بلینکن لە کۆتایی راگەیێندراوەکەدا دەڵێت، "هەرچەندە رزگارکردنی خاکی عێراق و سووریا خاڵێکی وەرچەرخانی گرنگ بوو لە شەڕی دژی داعش، ئەرکەکەمان دوورە لەوەی کۆتایی بێت. هاوپەیمانیی نێودەوڵەتی یەکگرتووە لە پابەندبوونەکانی بۆ ئەوەی ئەم دووژمنە بشکێت و بەردەوامیش دەبێت لە هەوڵەکانی دژی ئەو گرووپە لە عێراق، سووریا و وڵاتانی دیکە. ویلایەتە یەکگرتووەکانیش بەتەواوی پابەندە بە هاوپەیمانیی نێودەوڵەتی و تێکشکاندنی یەکجاریی داعش".