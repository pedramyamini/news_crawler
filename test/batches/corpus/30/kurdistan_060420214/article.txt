رووداوەکە کاژێر ٠٢: ٠٤ خولەکی بەرەبەیانی ئەمڕۆ سێشەممە ٠٦ - ٠٤ - ٢٠٢١ روویداوە. فازڵ حاجی، گوتەبێژی هاتووچۆی هەولێر بە تۆڕی میدیایی رووداوی راگەیاند "ئۆتۆمبێلەکە بە ئاراستەی کەسنەزانەوە بۆ هەولێر هاتووە و بە خێراییەکی زۆر لێیخوڕیوە و بەبێ ئاگایی خۆی کێشاوە بە بارهەڵگرێکی وەستاو کە شۆفێرەکەی ئێرانی بووە. "  گوتەبێژی هاتووچۆی هەولێر دەشڵێت، "لەکاتی رووداوەکەدا شۆفێری ئۆتۆمبێلە بارهەڵگرەکەش بۆ پشوودان لەنێو ئۆتۆمبێلەکە بووە و خەوی لێکەوتووە. گەنجەکەش بە خێراییەکی زۆر خۆی کێشاوە بە ئۆتۆمبێلەکەیدا و بەهۆیەوە دەستبەجێ گیانی لەدەستداوە. "  شایەتحاڵێک کە خۆی رووداوەکەی بینیوە و وێنە و ڤیدیۆکانی رووداوە هاتووچۆکەی بۆ رووداو ناردووە، دەڵێت "شۆفێری ئۆتۆمبێلە تایبەتەکە زۆر خێرا لە کەسنەزانەوە بەرەو هەولێر دەهات. بینیم خۆی کێشا بە ئۆتۆمبێلێکی بارهەڵگری وەستاو و دەستبەجێ گیانی لەدەستدا. "  بەگوتەی ئەو شایەتحاڵێک، دوای رووداوەکە پۆلیس و تیمی تەندروستی گەیشتوونەتە شوێنی رووداوەکە و دەشڵێت "شۆفێری ئەو بارهەڵگرە لەلایەن پۆلیسەوە دەستگیرکراوە. " گوتەبێژی هاتووچۆی هەولێریش دەڵێت: "ئۆتۆمبێلە بارهەڵگرەکە لە شوێنێکی یاسایی دا وەستاوە و دوای وەرگرتنی هەندێک زانیاریی لە شۆفێرەکەی، رەنگە لەلایەن پۆلیسەوە ئازاد بکرێت. "  ئۆتۆمبێلی گەنجەکە ژمارە دهۆکە و بەگوتەی شایەتحاڵێک کە ناسنامەکەی بینوە دەڵێت، لە دایکبووی ساڵی ١٩٩١ بوو [٣٠ ساڵە].      پێشتر، موقەدم فازڵ حاجی، گوتەبێژی بەڕێوەبەرایەتیی هاتووچۆی هەولێر لە میانی بەشداریکردنی لە بەرنامەی مژاری رادیۆی رووداو راگەیاند بوو "رۆژ بە رۆژ ژمارەی رووداوەکانی هاتووچۆ لە زیادبووندان. لە کوردستاندا ئەوەندەی مرۆڤ هۆکاری رووداوەکانە رێگەوبانەکان بەوشێوەیە هۆکار نین. ئەگەر کێشە شەقام بێت، ئەوە دەبێت هیچ رووداوەک لە شەقامی ١٢٠ مەتریدا روونەدات، کەچی ئەو رووداوانەی لەوێ روودەدەن هێندەی هەموو رووداوەکانی شارەکانی دیکەی هەرێمی کوردستانن و لە هەموو رووداوەکانی دیکە کارەساتبارترن. "