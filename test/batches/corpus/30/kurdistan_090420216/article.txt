لە روونکردنەوەیەکدا وەزارەتی شارەوانی و گەشتوگوزار ئاماژە بەوە دەدات کە چەند رۆژێکە هەواڵێک لە راگەیاندنەکان، سەبارەت بە دابەشکردنی زەوی لە چەند ناوچەیەکی کوردستان بڵاودەکرێتەوە.  وەزارەتی شارەوانی لە روونکردنەوەکەیدا رایدەگەیێنێت: "لە کاتی هەبوونی ژمارەی زەوی پێویست کە بەپێی پلان بۆ نیشتەجێکردن ئامادە دەکرێت، بەسەر سەرجەم توێژەکان دابەشدەکرێت، نەوەک بە جیاوازی و لە چەند شوێنێکی دیاریکراو و بەکارهێنانی زەوی گشتی لە پێناوی مەرامی سیاسی و دابەشکردنی بەسەر دۆست و لایەنگران و دروستکردنی ئەمری واقیعێک بە دوور لە بنەمای یاسایی".  لە روونکردنەوەکەدا وەزارەتی شارەوانی جەختدەکاتەوە لەوەی کە  "موڵکی گشتی و زەویوزار، موڵکی هەموو خەڵکی کوردستان و نەوەکانی داهاتوومانە و ڕێگەنادرێت کە بە نایاسایی بەکار بهێندرێت".  روونکردنەوەیەک لە وەزارەتی شارەوانی و گەشتوگوزارەوە  چەند رۆژێکە هەواڵێک لە دامودەزگاکانی ڕاگەیاندن، سەبارەت بە دابەشکردنی زەوی لە چەند ناوچەیەکی کوردستان بڵاو دەکرێتەوە، بۆیە ئەم ڕوونکردنەوانەی خوارەوە بەپێویست دەزانین:   -  توێژەکانی کوردستان ئەوانەی بەپێی یاسا و رێنماییەکان مافی وەرگرتنی زەویان هەیە لە هەموو پارێزگاکانی کوردستان، حکومەتی هەرێمی کوردستان ئەو مافەیان لەبەرچاو دەگرێت و لەکاتی هەبوونی ژمارەی زەوی پێویست کە بەپێی پلان بۆ نیشتەجێکردن ئامادە دەکرێت، بەسەر سەرجەم توێژەکان دابەش دەکرێت، نەوەک بە جیاوازی و لە چەند شوێنێکی دیاریکراو و بەکارهێنانی زەوی گشتی لە پێناوی مەرامی سیاسی و دابەشکردنی بەسەر دۆست و لایەنگران و دروستکردنی ئەمری واقیعێک بە دوور لە بنەمای یاسایی.   -  رەفتارکردن و دابەشکردنی زەوی دەبێت بەشێوەیەکی دادپەروەرانە بێت، بۆ هەموو خەڵکە موستەحەق و شیاوەکان بێت، بەپێی بڕیار و رێکار و بنچینە یاساییەکان بێت.   -  رەفتارکردن و دابەشکردن و مامەڵەکردن لەگەڵ زەویوزاری حکومەت و موڵکی گشتی، لەناو سنووری شارەوانییەکان، بەبێ رەزامەندیی فەرمی وەزارەتی شارەوانی و گەشتوگوزار، هەر لایەن و فەرمانگە و کەسێک بیکات، ئەوا یاساشکێنییە و لێکەوتەی یاسایی بەدوادادێت.   - حکومەتی هەرێمی کوردستان، بە هەموو شێوەیەک کاری نایاسایی رەفتارکردن لەگەڵ دابەشکردنی زەوی بە شێوەی هەوایی و کارت راگرتووە و کاری پێ ناکرێت، پێچەوانەی ئەوە هیچ بەهایەکی یاسایی نابێت.   -  موڵکی گشتی و زەویوزار، موڵکی هەموو خەڵکی کوردستان و نەوەکانی داهاتوومانە و رێگەنادرێت کە بە نایاسایی بەکار بهێندرێت.