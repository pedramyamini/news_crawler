بەگوێرەی رۆژمێرەکە ئەو رۆژە جەژنی سەری ساڵی کوردانی ئێزدییە، کە بە "چوارشەممەی سوور" ناسراوە.  خەیری بۆزانی، بەڕێوەبەری گشتیی کاروباری ئێزدییان لە وەزارەتی ئەوقافی حکومەتی هەرێمی کوردستان رایگەیاند: "لە ساڵی ٢٠١١ ەوە لەسەر داواکاریی ئێمە، ئەو رۆژە کراوەتە پشوو".  جەژنی چوارشەممەی سوور، یاخود جەژنی سەری ساڵی کوردانی ئێزدی، یەکێکە لە جەژنە دیارەکان، هەموو ساڵێک لە مانگی نیسان دەکرێت. ئەم جەژنە لە ماڵان و  پەرستگەی لالش بە چەندین رێورەسم بەڕێوەدەچێت.   بەڵام خەیری بۆزانی دەڵێت پابەند دەبن بە بڕیارەکانی لێژنەی باڵای بەرەنگاربوونەوەی کۆرۆنا، کە بۆنە ئاینیییەکانی قەدەخە کردووە، بۆزانی گوتی: "ئەمساڵ بەهۆی کۆڕۆناوە رێوڕەسمەکانی چوارشەممەی سوور لە لالش بەڕێوەناچن.   جەژنەکە دەکەوێتە یەکەم چوارشەممەی مانگی نیسان بە ساڵنامەی رۆژهەڵاتی، مانگی نیسان بەلای کوردانی ئێزدییەوە بووکی ساڵە. لەم جەژنەدا هێلکە رەنگ دەکەن و کچ و کوڕ دەچنە دەشت و دەر و گوڵی نیسان دەکەن و لە یەخەی یەکدی دەدەن.  دوای رەنگکردنی هێلکەکان، پیاوەکان توێکڵی هێلکەکان دەخەنە نێو زەوییەکانیان بۆ ئەوەی بە بڕوای خۆیان "بەرەکەت" بکەوێتە رزق و رۆزییان.  چەندین چیرۆک لەسەر جەژنی چوارشەممەی سوور هەن، لەم جەژنەدا ٣٦٦ چرا هەڵدەکرێن، وەکو ئەوەی کە ساڵنامەی رۆژهەڵاتی کە ساڵنامەی کوردانی ئێزدییە ٣٦٦ رۆژە.  بابا جایش، زاناییەکی ئایینی کوردانی ئێزدییە و دەڵێت "سەری ساڵی ئێمە دەستپێکی بەهارە، بە کولیکەکانی نیسان دیارە، کە چۆن ژیان دەستپێدەکات. بە بیروباوەڕی ئێمە ئەم رۆژە دەستپێکی ژیان و دەستپێکی دروستبوونی دونیایە".