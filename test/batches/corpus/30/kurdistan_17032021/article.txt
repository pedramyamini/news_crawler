مستەفا کازمی لە راگەیێندراوێکدا سەبارەت بە کۆچی دوایی د. کەمال مەزهەر رایگەیاند عێراق زانایەکی  دیاری هزر و رۆشنبیری و مێژوویی لە دەست دا، کە مێژووەکەی پڕە لە دەستکەوتی ئەکادیمی، هەروەها سامانێکی دەوڵەمەندی بۆ بەجێهێشتوون لە توێژینەوە و کتێب، کە هزری عێراقی دەوڵەمەند کردووە، ئەمە وێڕای سەرپەرشتیکردنی دەیان توێژینەوەی زانکۆیی و وانەگوتنەوە بە دەیان ئەکادیمی.  مستەفا کازمی، سەرۆکوەزیرانی عێراق بڕیاریدا حکومەتی عێراق گواستنەوەی تەرمی د. کەمال مەزهەر لە ئەڵمانیاوە بۆ عێراق لە ئەستۆبگرێت.  د. کەمال مەزهەر، نووسەر و مێژوونووسی کورد رۆژی سێشەممە ١٦ - ٣ - ٢٠٢١ لە تەمەنی ٨٤ ساڵی لە نەخۆشخانەیەکی ئەڵمانیا کۆچی دواییکرد.  د. هەندرێن جەمال سووران، خوشکەزای د. کەمال مەزهەر کە دوێنێ هەواڵی کۆچی دواییەکەی بۆ تۆڕی میدیایی رووداو پشتڕاستکردەوە رایگەیاند "لەبەر هەلومەرجی جیهان و کوردستان و بەهۆی ڤایرۆسی کۆرۆناوە، ناكرێت پرسه دابنرێت و سەخته تەرمی پیرۆزی بێنینەوە بۆ کوردستان، نیازوایە بەشێوەیەکی کاتی لە ئەڵمانیا بە خاکی بسپێرین، بەو هیوایەی لە هەلومەرجێکی لەباردا بیهێنینەوە بۆ کوردستان لە زێدی خۆی بە خاکی بسپێرینەوە، لەگەڵ رێوڕەسمی دیکە كه له ئاست گەورەيى ئەو زاتە بێت. "  د. کەمال مەزھەر ئەحمەد، لە ساڵی ١٩٣٧ لە گوندی ئاغجەلەری سەر بە شاری کەرکووک لەدایکبووە، قۆناخەکانی خوێندنی لە شاری سلێمانی تەواو کردووە. ساڵی ١٩٥٩ بەشی مێژووی لە کۆلیژی ئەدەبیاتی زانکۆی بەغداد تەواو کردووە. هەمان ساڵ بۆ تەواوکردنی خوێندنی باڵا نێردراوە بۆ یەکێتیی سۆڤیەتی پێشوو. ساڵی ١٩٦٣ دکتۆرای لە مێژوودا وەرگرتووە. لە ساڵی ١٩٨١ بووەتە مامۆستای مێژوو، لە زانکۆکانی عێراق وانەی مێژووی گوتووەتەوە.  د. کەمال مەزهەر ئەندامی یەکێتیی نووسەرانی کورد و ئەنستیتیوتی کوردی بووە لە پاریس، هەروەها ئەندامی کارای کۆڕی زانیاری کورد بووە. چەندین کتێبی لەسەر مێژووی کورد و جیهان چاپکردوون.