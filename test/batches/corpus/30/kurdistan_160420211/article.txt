هەردوو وەزارەتی ناوخۆی هەرێمی کوردستان و عێراق لە راگەیێندراوێکی هاوبەشدا دەڵێن، هێرشەکانی ئەم دواییەی سەر هەولێر و ناوچەکانی دیکە، "هێرشی تیرۆریستین" و ئامانج لێیان تێکدانی ئاسایشی کۆمەڵایەتی و نانەوەی دووبەرەکییە.  وەکو لە راگەیێندراوەکەدا هاتووە، لێکۆڵینەوە دەستیپێکردووە بۆ دۆزینەوەی ئەنجامدەرانی هێرشەکان و بەسزاگەیاندنیان.   سەربەست لەزگین، بریکاری وەزارەتی پێشمەرگە رایگەیاند "ئەو بێسەروبەریەی لە عێراق هەیە لەنێو ئەوەی پێی دەگوترێت حەشدی شەعبی، هەمان هێزی چەکداری میلیشیا لە لوبنان و یەمەنیش لێکدەچن و پەیوەندییان لەگەڵ یەکتری باش بووە، ئەو کەشی فەوزایەی چەکداری بووەتە هۆکاری ئەوەی بەئاسانی تیرۆریست لەنێو ئەو گرووپانەدا خۆیان بشارنەوە و ئەمانجەکانی خۆیان بپێکن".  لەدوای ساڵی ٢٠٠٣ چەندین گرووپی چەکدار لە عێراق دروستبوون و ئەوانیش شەپۆلێکی نائارامیان لە عێراق دروستکرد، دیارترینیان داعش بوو.  دوای کوشتنی قاسم سولەیمانی و ئەبو مەهدی موهەندیسیش لە سەرەتای ساڵی ٢٠٢٠ دا گرووپی چەکداریی دیکە دروستبوون کە شیعە مەزهەبن و زیاتر خۆیان بەو جۆرە ناساندووە کە رووبەڕووی سوپای ئەمریکا دەبنەوە.  ئەندامێکی پێشووی لیژنەی ئاسایش و بەرگریی پەرلەمانی عێراق دەڵێت "کەس و لایەنە سەرەکییەکانی پشت ئەو هێرشانە ناسراون".  شاخەوان عەبدوڵڵا، ئەندامی پێشووی لیژنەی ئاسایش و بەرگریی پەرلەمانی عێراق رایگەیاند "هەموو ئەو گرووپانەی لە چوارچێوەی دەستەی حەشدی شەعبی تۆمارکراون لە سنووری هەرێمی کوردستاندا هەن، بەڵام ١٠ لەو گرووپانە تێوەگلاون و لە ماوەکانی رابردوودا لەژێر ناوی جیاواز بۆ ئەنجامدانی کردەی تیرۆریستی هێرش چ بۆسەر هەرێمی کوردستان بێت یان ناوەندە دیپلۆماسییەکان، ئەوانە لەدوای ئەنجامدانی هێرشەکان بەناوی خوازراوەوە تاوانەکانیان ئاشکرا دەکەن. ئەویش بۆئەوەی رووبەڕووی بەرپرسیارێتی یاسایی نەبنەوە".  هەندێک لە خەسڵەتی ئەو گرووپانە ئەوەیە، سەرکردە و ژمارەی چەکداریان دیار نییە. لە ئابی رابردووەوە هێرشەکانیان زیادکردوون و بەردەوام لەڕێگەی راگەیێندراوەکانیشیانەوە جەخت لەوە دەکەنەوە، لە هەموو شوێنێک رووبەڕووی سوپای ئەمریکا دەبنەوە تاوەکو ناچاری دەکەن لە عێراق دەکشێتەوە.