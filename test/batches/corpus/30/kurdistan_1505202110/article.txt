لە یادی (٥٩) ساڵەی دامەزراندنی یەکێتیی مامۆستایانی کوردستان مەسرور بارزانی، سەرۆکی حکومەتی هەرێمی کوردستان، "گەرمترین پیرۆزبایی ئاراستەی مامۆستایانی کوردستان و سەرۆک و سکرتاریەتی یەکێتیی مامۆستایانی کوردستان" دەکات.  سەرۆکی حکومەتی هەرێمی کوردستان لە پەیامەکەیدا دەڵێت: "مامۆستایانی کوردستان هەمیشە رۆڵێکی گرنگیان لە پێگەیاندنی نەوەکانی کوردستان و داکۆکیکردن لە مافەکانی گەلی کوردستاندا گێڕاوە، بۆیە بە رێز و پێزانینەوە لە خەباتی پەروەردەیی و نیشتمانیی مامۆستایانی کوردستان دەڕوانین".  مەسرور بارزانی سوپاسی مامۆستایانی کوردستان دەکات کە "سەرەڕای دۆخە سەختەکان، بەڵام بەردەوامن لە خزمەتکردن و درێژەدان بە پرۆسەی خوێندن و پەروەردەکردنی نەوەکانی کوردستان".  سەرۆکوەزیران لە بەشێکی دیکەی پەیامەکەیدا جەختدەکاتەوە لەوەی کە "حکومەتی هەرێمی کوردستان، کار دەکات لە پێناو باشترکردن و بەرزکردنەوەی ئاستی خزمەتگوزارییەکانی خوێندن و فێرکردن و خزمەتکردنێکی شایستەتری مامۆستایانی کوردستان و پاراستنی مافەکانیان".