سامان بەرزنجی، وەزیری تەندروستیی هەرێمی کوردستان لە کۆنگرەیەکی رۆژنامەڤانیی لەبارەی گەیشتنی ڤاکسینە سوێدی - بەریتانییەکە بە هەرێمی کوردستان رایگەیاند: " لە درێژەی ئەو بەرنامە نیشتمانییەی لەگەڵ وەزارەتی تەندروستی عێراقی فیدراڵ لەماوەی رابردوو دابین کرابوو بە خۆشحاڵییەوە ئەمڕۆ بڕێکی باش لە ڤاکسینی ئەسترازێنیکا کە ٤٣ هەزار و ٨٠٠ ژەمە ڤاکسینە گەیشتە هەرێمی کوردستان".  وەزیری تەندروستیی هەرێمی کوردستان ئاماژەی بەوەکرد کە "ئەمە کاروانی یەکەمە و کاروانی دیکەش ماون لە جۆری ئەسترازینیکا و لە داهاتوویەکی نزیک ئومێد بەخوا ئەوانیش دەگات". سامان بەرزنجی گوتی: "لەماوەی رابردوو ڤاکسینی سینوفاڕمی چینی گەیشتە کوردستان و ژمارەیەک لە پزیشک و کارمەندانی تەندروستی وەریانگرت. ئێستاش لەسەر هەمان بەرنامە بەردەوام دەبین و بەپێی ئەو ریزبەندییەی بۆ وەرگرتنی ڤاکسین دانراوە دەست بە کوتانی هاونیشتمانیان دەکرێت".  لەبارەی هەڵکشانی تووشبووان بە کۆرۆنا لە هەرێمی کوردستان وەزیری تەندروستی رایگەیاند: "بەداخەوە کۆرۆنا لە هەڵکشانە و بڵاوبوونەوەی خێرا بەخۆیەوە دەبینێت. لە ٢٤ کاژێری رابردوو و تاوەکو کاژێر ٢٣: ٥٩ خولەکی شەوی رابردوو (پێنجشەممە ٢٥ - ٣ - ٢٠٢١) ٧٢٥ تووشبووی نوێی کۆرۆنا دەستنیشانکران. ئەم ژمارەیە بەراورد بە رۆژانی پێشووتر زۆر زۆرترە و بەداخەوە ٥ گیانلەدەستدانیشمان بەهۆی کۆرۆناوە هەبووە".  سامان بەرزنجی، وەزیری تەندروستیی هەرێمی کوردستان هیوا دەخوازێت "هاونیشتمانیان بە جدیتر و باشتر پابەندی رێنماییەکانی خۆپارێزی بن". هەروەها دەڵێت: "لەم هەفتەیەدا لیژنەی باڵای کۆرۆنا کۆدەبێتەوە و وەزارەتی تەندروستی بە راپۆرتێکی ورد و بە پێشنیاز و رێکاری نوێیەوە دەچینە کۆبوونەوەکە بۆ ئەوەی بڕیاری نوێ بدرێت".  لە ٢٤ کاژێری رابردوودا پشکنین بۆ ٥ هەزار و ١٣٨ کەس کراوە، لەو ژمارەیە، ١٧٤٥ لە هەولێر، ١٦٣١ لە سلێمانی، ١٤٦٦ لە دهۆک، ٢٦٥ لە گەرمیان و ٣١ لە راپەڕین.   ٥١٦ کەس لە هەرێمی کوردستان تووشی کۆرۆنا بوون:  هەروەها لە ٢٤ کاژێری رابردوودا ٢٢٤ کەس چاکبوونەتەوە.  هەر بەپێی راگەیێندراوەکەی وەزارەتی تەندروستیی هەرێمی کوردستان ٧ کەس گیانیان لەدەستداوە. لەو ژمارەیە ٤ لە هەولێر، ١ لە سلێمانی و ٢ لە دهۆک.   ئێستا کۆی گشتیی تووشبووانی کۆرۆنا لە هەرێمی کوردستان گەیشتووەتە ١١٦ هەزار و ٨١١ کەس. لەو ژمارەیە ١٠٧ هەزار و ٤١٨ کەس چاکبوونەتەوە و ٣ هەزار و ٦١٧ کەسیش گیانیان لەدەستداوە.