لەمیانی بەشداریكردنی لە هەڤپەیڤینێكی تایبەتدا، موراد قەرەیلان، فەرماندەی گشتیی فەرماندەیی ناوەندی هێزەكانی پاراستنی گەل لەبارەی دوایین پێشهاتەكانی شەڕ و پێكدادانەكانی نێوان گەریلا و سوپای توركیا لە ناوچەكانی زاپ و ئاڤاشین و مەتین لە خاكی هەرێمی كوردستاندا رایگەیاند، هێزەكانی سەر بە سوپای توركیا لە هەر شوێنێك گیریان خواردبێت چەكی كیمیاییان بەكارهێناوە.   موراد قەرەیلان دەڵێت، تاوەكو ئێستا  لە شەڕ و پێكدادانەكاندا ١٨ گەریلا گیانیان لەدەستداوە و چارەنووسی ٦ گەریلای دیكەش نادیارە؛ ئاماژە بەوەش دەکات کە لەسەرەتای ئۆپەراسیۆنەكەدا ٧ گەریلا لە بەرزاییەكانی مام رەشۆ لە ناوچەی مەتین بەهۆی چەكی كیمیاییەوە گیانیان لەدەستدا. لەبارەی زیانی گیانی سوپای توركیا، موراد قەرەیلان دەڵێت، تاوەكو ئێستا ١٨٧ سەرباز كوژراون و ٢٠ سەربازیش بریندارن.    فەرماندەی گشتیی فەرماندەیی ناوەندی هێزەكانی پاراستنی گەل باس لەوە دەکات، "سوپای توركیا پلانێكی داڕشتووە بۆ داگیركردنی كوردستان و ماوەی ٥ ساڵە بەشێوەیەكی چڕ كار لەسەر ئەم پلانەی دەكات. بەپاساوی بەرەنگاربوونەوەی پەكەكە، قۆناخ بە قۆناخ بازنەی ئۆپەراسیۆنەكانی فراوانتر دەكات بۆئەوەی تەواوی خاكی كوردستان داگیربكات".  بەگوتەی موراد قەرەیلان و  بەگوێرەی پلانەكانی تورکیا "لە هەر بازنەیەكی دیاریكراودا چەند بنكەیەكی سەربازیی و دواتر سەربازگەیەك دادەمەزرێنن بۆ ئەوەی تەواوی ناوچەكە بخەنە ژێر کۆنترۆڵی خۆیان. بەڵام گەریلا بەڵێنیداوە گەلی كورد لە داگیركاری دەپارێزێت و چاوەڕێی پشتیوانی گەل دەكات بۆ گەریلا، تاوەكو خەبات و تێكوشانمان تین و گوڕی زیاتری پێبدرێت".  هێزەکانی پاراستنی گەل و بەرپرسان و فەرماندەکانی پەکەکە چەندینجار ئاماژەیان بەوەداوە، سوپای تورکیا لە هێرش و ئۆپەراسیۆنە سەربازییەکانیدا چەکی کیمیایی بەکارهێناوە، بەڵام سوپای تورکیا و وەزارەتی بەرگریی ئەم وڵاتە تاوەکو ئێستا لەمبارەیەوە روونکردنەوەی نەداوە.