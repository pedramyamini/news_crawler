ناوەندی بەڕێوەبردنی هەدەپە دەڵێت "تورکیا لە ساڵی ١٩٨٣ وە بە بیانووی پاراستنی ئاسایشی سنوورەکانی، ئۆپەراسیۆنی ئاسمانی و زەمینی بۆسەر خاکی هەرێمی کوردستانی عێراق ئەنجامدەدات. ئەو ئۆپەراسیۆنانەی ئەودیو سنوور کە شێوازێکی سیستماتیکیی وەرگرتووە، جگە لە گەورەکردنی شەڕ و پێکدادانەکان هیچ خزمەتێکی نەکردووە. سەرەڕای ئەوەی ماوەی ٣٨ ساڵە ئەو سیاسەتە بێ ئەنجام بووە، کەچی هێشتا پێداگری لەسەر دەکەن".  لە راگەیێندراوەکەی هەدەپەدا هاتووە، لە ئەنجامی ئەو ئۆپەراسیۆنانە، خەڵکی هەرێمی کوردستان ئاوارە بوون و باجی زۆریان داوە؛ ئەو ئۆپەراسیۆنانە هۆکاری پشتگوێخستنی چارەسەری سیاسین، ئەمەش دەبێتە هۆی زیادبوونی کێشەکان.  هەدەپە داواکارییەک ئاراستەی حکومەت دەکات و دەڵێت "ئێمە وەکو هەدەپە، بانگەوازی خۆمان دووپاتدەکەینەوە و دەڵێین: باشترین رێگەچارەی ئاشتییانە و دیموکراسیانە دانووستاندنە، سیاسەتی شەڕ و پێکدادانیش هیچ چارەسەرێکی سیاسیی لێوە هەڵناگۆزرێت".  لە ماوەی ئەم دوو ساڵەدا هەدەپە زیاتر لە سێ جار داواکاریی دانووستاندن و گەڕانەوە بۆ پرۆسەی چارەسەریی ئاراستەی ئاکپارتی کردووە، بەڵام ئاکپارتی هیچ وەڵامێکی ئەو بانگەوازانەی نەداوەتەوە.  رۆژی ٢٣ی مانگی رابردوو سوپای تورکیا ئۆپەراسیۆنێکی سەربازیی بۆسەر بەرزاییەکانی سنووری ئامێدی لە پارێزگای دهۆک بەناوی "ئۆپەراسیۆنی چنگ - هەورە برووسکە" دەستپێکرد.  رۆژی هەینی، سلێمان سۆیلۆ، وەزیری ناوخۆی تورکیا رایگەیاند، پلانیان هەیە بنکەیەکی سەربازی لە مەتین دابمەزرێنن.  وەزیری ناوخۆی تورکیا گوتی، "ناوچەی مەتین هەروەک سووریا زۆر گرنگە، بۆیە بە گرنگی دەزانین بنکەیەکی سەربازی لەو ناوچەیە دابمەزرێنین، بەوەش کۆنترۆڵی تەواوی ناوچەکە دەکەین" و جەخت لەوەش دەکاتەوە، ئەو ناوچەیە هێڵی پەڕینەوەی گەریلاکانە بۆ قەندیل و پێویستە لەژێر کۆنترۆڵی سوپای تورکیادا بمێنێتەوە.