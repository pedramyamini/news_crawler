نەبەز ئیسماعیل، گوتەبێژی وەزارەتی ئەوقاف و کاروباری ئایینی حکومەتی هەرێمی کوردستان، بە تۆڕی میدیایی رووداوی راگەیاند: "رۆژی یەکشەممە ٢١ - ٣ - ٢٠٢١ یەکەم کاروانی عومرەکاران لە سلێمانییەوە بۆ سعودیە بەڕێدەکەوێت، کە ژمارەیان ٢٤ عومرەکارە".  نەبەز ئیسماعیل ئاماژەی بەوەدا ئامادەکارییەکانی  عومرە لەلای ئەوانەوە نەوەستاون، دوای ئەوەی لەوبارەوە نووسراویان ئاراستەی وەزارەتی تەندروستی کردووە، ئەوانیش وەڵامیان دانەوە و گەشتی عومرە بە کۆمەڵێک مەرج دەکرێت.  سەبارەت بە مەرجەکانی عومرە، نەبەز ئیسماعیل گوتی: "ئەو کەسەی  عومرە دەکات، دەبێت تەمەنی لەنێوان ١٨ - ٥٠ ساڵ بێت، پشکنینی کۆرۆنا بکات، کاتێک گەیشتە سعودیە سێ رۆژ کەرەنتین دەکرێت، لەوێش هەر کەسێک لە کاروانەکەیان تووشی کۆرۆنا ببێت، دەبێت هەموویان کەرەنتین بکرێن. کاتێکیش  عومرەکارەکە دێتەوە ئەگەر لە پشکنین دەرکەوت کۆرۆنایەتی ئەوا ١٤ رۆژ کەرەنتین دەبێت. "  بەگشتی ساڵانە ٢٠ هەزار کەس لە هەرێمی کورستان گەشتی  عومرە دەکەن،  ساڵی ٢٠١٩ ژمارەکە بۆ ٢٦ هەزار کەس بەرزبووەوە. بەهۆی بڵاوبوونەوەی کۆرۆناوە دوایین گەشتی  عومرە لە هەرێمی کورستان لە ٢٨ی شوباتی ٢٠٢٠ کراوە.  لە هەرێمی کوردستان ١٤ کۆمپانیای سەرەکی و ٨٥ کۆمپانیای لاوەکی گەشتی عومرە رێکدەخەن. بەهۆی لێکەوتەکانی کۆرۆناوە لە مانگی ئاداری ٢٠٢٠ گەشتەکانی حەج و  عومرە هەڵپەسێردران. نەبەز ئیسماعیل، گوتی: "سەبارەت بە حەجی ئەمساڵ، تائێستا لەلایەن دەستەی حەج و عومرەی عێراقەوە هیچ بڕیارێکمان پێنەگەیشتووە. "  لە ٢٢ - ٩ - ٢٠٢٠ وەزارەتی ناوخۆی سعودیە بڕیاری دەستپێکردنەوەی گەشتەکانی عومرەی دا، لە ٠٤ - ١٠ - ٢٠٢٠ عومرەکردن بۆ سعودییەکان و لە ٠١ - ١١ - ٢٠٢٠ بۆ زیارەتکارانی دەرەوەی ئەو وڵاتە دەستی پێکردووەوە. دەسپێکردنەوەی عومرە لە هەرێمی کوردستان بەهۆی رێکارەکانی خۆپارێزییەوە، دواکەوت.  گەشتی  عومرە لە ئاینی ئیسلامدا سوننەتە، ساڵانە مانگێک پێش دەستپێکردنی فەریزەی حەج ئەنجامدانی  عومرە کۆتایی دێت و مانگێک دوای کۆتایی هاتنی حەج دەستپێدەکاتەوە.