لە تویتێکدا، کۆنسوڵخانەی بەریتانیا لە هەولێر ئاماژەی بەوە کردووە، "سەرمان سوڕماوە بەوەی ناوی کۆنسوڵخانە بیانییەکان لە بەڵگەکانی دادگەدا هاتووە.. کۆبوونەوە لەگەڵ دیپلۆماتە بیانییەکان نابێت وەکو تاوان دابنرێت. "   کۆنسوڵخانەی بەریتانیا لە تویتەکەیدا داوا دەکات حکومەتی هەرێمی کوردستان و هەموو شوێنێکی دیکەی جیهانیش "پابەندبوونی تەواو و بە ویژدانانە"یان بە یاسا و رێکارە یاساییەکان هەبێت.   لە بەرنامەی لەگەڵ رەنجی تۆڕی میدیایی کە شەوی دووشەممە پێشکێشکرا، دادوەر، دەستەی مافی مرۆڤ و پارێزەرێکی راوێژکار باسی دۆسیەی حوکمدراوانی بادینانیان کرد.      رۆژی ٧ ـی تشرینی یەکەمی ٢٠٢٠، پێنج رۆژنامەڤان و چالاکڤان دەستگیرکران. رۆژی ٠٤ - ٠٣ - ٢٠٢١ ئەنجوومەنی ئاسایشی هەرێمی کوردستان ' دانپێدانانی ' حوکمدراوانی بادینانی بڵاوکردەوە و ئاماژە بەوە کرد "لە پرۆسەی لێکۆڵینەوەکاندا بەپێی بەڵگە و دانپێدانانیان ئەوە سەلمێندرا کە پەیوەندیی راستەوخۆیان بە پەکەکە و چەندین لایەنی دیکە هەبووە". بەڵام سێ ئەندامی ئەنجوومەنەکە رایانگەیاند: "به هیچ جۆرێك ئاگاداری ئه‌و راپۆرت و دانپێدانانه نین".     هەروەها رۆژی دووشەممە ١٠ - ٠٥ - ٢٠٢١ رێکخراوی لێبووردنی نێودەوڵەتی - ئەمنستی - رایگەیاند، بڕیارەکەی دادگەی پێداچوونەوە لەبارەی پێنج حوکمدراوەکەی بادینان "نادادپەروەرانە"یە، لە بەرامبەردا دیندار زێباری، رێکخەر بۆ راسپاردە نێودەوڵەتییەکانی حکومەتی هەرێمی کوردستان رایگەیاند، "حوکمی پێنج سزادراوەکە هیچ پەیوەندییەکی بە پیشەی رۆژنامەگەری و چالاکڤانییەوە نەبووە".      غازی زەنگەنە، پارێزەری راوێژکار کە ئاگاداری دۆسێکەیە رایگەیاند، "هەر پێنج سزادراوەکەی بادینان بە دەمی خۆیان دانیان بە تاوانەکانیاندا ناوە و واژۆیان کردووە.. یەکێک لە سزادراوەکان لە دادگە گوتی، ' من ویژدانی خۆم ئاسوودە دەکەم و دان بە تاوانەکەمدا دەنێم '. "    ئەو پارێزەرە باسی لەوەشکرد، هەر پێنج دادوەری دادگەی پێداچوونەوە واژۆیان لەسەر بڕیارەکە کردووە.