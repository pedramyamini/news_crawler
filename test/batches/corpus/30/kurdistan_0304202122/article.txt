١٤ ساڵ بەسەر پرۆژەی ئاوی ئیفراز سێ تێپەڕ دەبێت. ئەم پرۆژەیە رۆژانە نزیکەی ٢٤٠ ملیۆن لیتر ئاو دابین دەکات. بۆرییەکانی ئیفراز سێ لە جۆری جی ئاڕ پییە کە یەکێک لە سەختترین جۆری بۆرییەکانە بۆ چاککردنەوە.  ئاری ئەحمەد، بەڕێوەبەری ئاو و ئاوەڕۆی هەرێمی کوردستان بە تۆڕی میدیایی رووداوی راگەیاند، ئەو بۆرییانە بۆ سیانە خراپن و هەرکات کێشەیەک دروست ببێت دەبێت ببڕدرێن و ناکرێت بە ئاسانی چاک بکرێنەوە. "هۆکارێکی دیکەش دەستکاریکردنی بۆرییەکانە لەلایەن هاووڵاتیانەوە کە بەداخەوە زۆر جار دەسکاری دەکرێن. "  گەڕەکانی زانکۆ، باداوە، فەرمانبەران، ئیسکان و زیاتر لە شەش گەڕەکی دیکەی هەولێر لە شکانی بۆری ئاوی ئیفراز سێ بێ ئاو بوون.  سچر حەموود، ئافرەتێکی بەتەمەنی یەکێک لەو گەڕەکانەیە کە ئاویان بڕاوە، دەڵێت، "ئەوە سێ بۆ چوار رۆژە بێ ئاوین و هەر تۆزێک ئاومان لە تانکییەکەدا ماوە و دنیایەک جلم داناوە بۆ شۆردن.. ئەگەریش ئاو نەبێت، دەبێ ئاو بکڕین. "  زاری ئیسماعیل، هاونیشتمانییەکی دیکەیە و باس لەوە دەکات، "لەم بێ مووچەیی و بێ پارەییە ناکرێت هەر ئاو بکڕین. ئاویشمان پێناکڕدێت و ئاوا ژیان ناکرێ دەبێت بمرین. "  لە هەر جارێک شکانی بۆریی ئاوی ئیفراز لە هەر کاژێرێکدا نزیکەی ١٠ هەزار مەتر سێجا ئاو بەفیڕۆ دەدرێت. هەولێر سێ پرۆژەی ئاوی ئیفرازی هەن. ئیفراز یەک کە ساڵی ١٩٦٧ دروستکراوە، ئیفراز دوو ساڵی ١٩٨٢ و ئیفراز سێ ساڵی ٢٠٠٧ کەوتوونەتە کار.