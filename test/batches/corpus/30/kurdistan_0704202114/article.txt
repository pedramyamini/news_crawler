ئەمڕۆ چوارشەممە ٠٧ - ٠٤ - ٢٠٢١ ئەنجوومەنی وەزیرانی هەرێمی کوردستان لەبارەی پەسندکردنی بودجە و کەمکردنەوەی خەرجییەکان بە ئاراستەی دابینکردنی مووچەی مووچەخۆران کۆبووەوە. لە راگەیێندراوی کۆبوونەوەکەش ئاماژە بەوە دراوە، پرۆژەیاسای بودجە بەم نزیکانە ئامادە دەبێت.  بەپێی راگەیێندراوی سەرۆکایەتیی حکومەتی هەرێمی کوردستان لە سەرەتای کۆبوونەوەکە قوباد تاڵەبانی، جێگری سەرۆکوەزیرانی هەرێمی کوردستان باسی گفتوگۆكانیانی لەگەڵ بەغدا کرد، وێڕای ستایشكردنی ئەندامانی شاندەكە، ئاماژەی بەوەدا كە پێویستە ھەردوو حكومەتی فیدراڵ و ھەرێم، پابەند بن بەو رێنوێنییانەی كە دواتر دەردەچن بۆ جێبەجێكردنی یاسای بودجەی ٢٠٢١.  دواتر دارا رەشید، وەزیری پلاندانان، راپۆرتێکی لەبارەی دوایین ئامادەکارییەکانی تایبەت بە گەڵاڵەکردنی رەشنووسی یەکەمی یاسای بودجەی هەرێمی کوردستان بۆ ساڵی ٢٠٢١ خستەڕوو. هەروەها جەختی كردەوە كە ئامادەكارییەكان هەنگاوی باشیان بڕیوە و لە داھاتوویەكی نزیكدا، ئەو پڕۆژە یاسایە ئامادە دەبێت.  نزیکەی مانگێکە تووشبوون بە کۆرۆنا رووی لە زیادبوونە، لە کۆتایی کۆبوونەوەکە گفتوگۆ لەبارەی دۆخی تەندروستی و چۆنێتی رووبەڕووبوونەوەی بڵاوبوونەوەی پەتای كۆرۆنا كرا. ئەنجوومەنی وەزیران داوا لە ھاونیشتمانیان دەکات، "پابەندی رێنوێنییەکان بن لە پێناو كەمكردنەوەی رێژەی تووشبوون بەو ڤایرۆسە، بەتایبەتیش چونکە ئێستا ژمارەی تووشبووان لە ھەڵكشاندایە".     دەقی راگەیێندراوی سەرۆکایەتیی حکومەتی هەرێمی کوردستان:     ئەمڕۆ چوارشەممە ٢٠٢١/٤/٧ ئەنجومەنی وەزیرانی هەرێمی کوردستان بە سەرۆکایەتی مەسرور بارزانی سەرۆکی ئەنجومەنی وەزیران و ئامادەبوونی قوباد تاڵەبانی جێگری سەرۆک وەزیران، کۆبوونەوەی ئاسایی خۆی ئەنجامدا.      لە دەستپێکی کۆبوونەوەکەدا، سەرۆک وەزیران سەبارەت بە پەسەندکردنی یاسای بودجەی فیدراڵی بۆ ساڵی ٢٠٢١ کرد دەستخۆشی لە تیمی دانوستانکاری حکومەتی هەرێمی کوردستان کرد کە ئەرکەکانیان بە باشی ئەنجامدا، ئاماژەشی بەوەدا شایستە داراییەکانی هەرێمی کوردستان لە بودجەی فیدراڵی، مافێکی دەستووری و رەوای هەرێمی کوردستانە، جەختیشی لەوە کردەوە کە حکومەتی هەرێمی کوردستان، پابەندە بە بڕگەکانی یاسای بودجە و داواشی لە حکومەتی فیدراڵی کرد کە پابەندبوونەکانی خۆی بەرامبەر هەرێمی کوردستان جێبەجێ بکات.      سەرۆکی حکومەت هەروەها ئاماژەی بەوەدا، کە حکومەتی هەرێمی کوردستان، بەردەوام دەبێت لە پرۆسەی چاکسازی و کارکردن بۆ زیادکردنی داهات و کەمکردنەوەی خەرجییەکان بە ئاراستەی دابینکردنی مووچەی مووچەخۆرانی شایستە و گەشەپێدانی دۆخی ئابووری هەرێمی کوردستان.      پاشان لە بڕگەیەکی یەکەمی کۆبوونەوەکەدا، جێگری سەرۆک وەزیران و سەرۆکی شاندی دانوستانکاری حکومەتی هەرێم لە گەڵ حکومەتی فیدراڵی، كورتەیەكی لەبارەی گفتوگۆكانیان لە بەغدا خستەڕوو، وێڕای ستایشكردنی ئەندامانی شاندەكە، ئاماژەی بەوەدا كە پێویستە ھەردوو حكومەتی فیدراڵ و ھەرێم، پابەند بن بەو رێنمایاییانەی كە دواتر دەردەچن بۆ جێبەجێكردنی یاسای بودجەی ٢٠٢١. گوتیشی لەگفتوگۆكانمان لەگەڵ پەرلەمان و حكومەت و لایەنە عێراقییەكان، جەختمان لەسەر پابەند بوون بە دەستوور كردەوە بۆ دەستەبەركردنی ماف و شایستە داراییەكانی ھەرێمی کوردستان.     لە بڕگەی دووەمی کۆبوونەوەکە، دارا رەشید وەزیری پلاندانان، ڕاپۆرتێکی دەربارەی دوایین ئامادەکارییەکانی تایبەت بە گەڵاڵەکردنی ڕەشنووسی یەکەمی یاسای بودجەی هەرێمی کوردستان بۆ ساڵی دارایی ٢٠٢١ خستەڕوو. جەختی كردەوە كە ئامادەكارییەكان هەنگاوی باشیان بڕیوە و لەداھاتوویەكی نزیكدا، ئەو پڕۆژە یاسایە ئامادە دەبێت.     لەكۆتایی كۆبوونەوەكەدا، گفتوگۆ دەربارەی دۆخی تەندروستی ھەرێمی كوردستان و چۆنییەتی رووبەڕووبوونەوەی بڵاوبوونەوەی زیاتری ڤایرۆسی كۆرۆنا كرا. ئەنجومەنی وەزیران داوا لە ھاووڵاتییان دەکات پابەندی رێنماییەكان بن لە پێناو كەمكردنەوەی رێژەی تووشبوون بەو ڤایرۆسە، بەتایبەتیش چونکە ئێستا ژمارەی تووشبووان لە ھەڵكشاندایە.