پۆلیسی هەولێر هاونیشتمانییان لە بوونی '' دەنگە گەورەکە '' ئاگاداردەکاتەوە و دەڵێت، پێویست بە دڵەڕاوکێ ناکات.   موقەدەم هۆگر عەزیز، گوتەبێژی پۆلیسی هەولێر سەبارەت بە هۆکاری دەنگە گەورەکە بە تۆڕی میدیایی رووداوی راگەیاند "ئاگادارتان دەکەینەوە کە لە کاژێر ١٢: ٣٠ تاوەکو کاژێر ١٥: ٣٠ خولەک، گوێبیستی دەنگێکی گەورە دەبن، چونکە هێزەکانی هاوپەیمانان چەند کەلوپەلێکی سەربازیی بەسەرچوو لەناو دەبن. "  سیداد لەشکری، پەیامنێری رووداو لە نزیک فڕۆکەخانەی نێودەوڵەتیی هەولێر رایگەیاند، هێزەکانی هاوپەیمانان بەڕێوەبەرایەتیی پۆلیس، ئاسایشی هەولێر و ئاسایشی فڕۆکەخانەی نێودەوڵەتیی هەولێری ئاگادارکردووەتەوە کە ئەمڕۆ هەندێک کەلوپەلی ماوەبەسەرچوو دەتەقەێنن و داوایان کردووە کە تووشی دڵەڕاوكێ نەبن.  پەیامنێری رووداو ئاماژە بەوەش دەدات، لە نزیک فڕۆکەخانەی نێودەوڵەتیی هەولێر ئەمنییەتێکی تووند گیراوەتەبەر و هەموو هێزەکان لە ئامادەباشیدان.   ئەو شوێنەی کەلوپەلە سەربازییە بەسەرچووەکانی تێدا دەتەقێنرێتەوە لە نزیک فڕۆکەخانەی هەولێرە و سێبیران و بەحرکەیشی لێ نزیکە. "لەبەرئەوە پۆلیس ئەو راگەیێندراوەی بۆ ئەوە بڵاوکردووەتەوە تاوەکو خەڵک تووشی دڵەڕاوکێ نەبن. "  بەگوتەی سیداد لەشکری، هاوپەیمانان بەش بەش کەلوپەلەکان دەتەقێننەوە، بەڵام تاوەکو ئێستا نازانرێ کە کەلوپەلەکان چین. هاوپەیمانانیش ساڵانە دوو بۆ سێ جار ئەو کەلوپەلانە دەتەقێنێتەوە کە بەسەرچوون.