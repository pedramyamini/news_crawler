میدیای فەرمی حیزبی دیموکراتی کوردستانی ئێران دەڵێت، کۆمەڵێک چالاکڤانی ناوچەی هەورامان ئەو ئاڵایەیان هەڵکردووە و راگەیێندراوێکی ئەو کەسانەشی بڵاوکردووەتەوە.  بەپێی راگەیێندراوەکە، ئاڵاکە بۆ یادی ٧٤ ساڵەی لەسێدارەدانی پێشەوا قازی محەممەد لە ٣١/٠٣/١٩٤٧ و ١٠ی خاکەلێوە رۆژی شەهیدانی حیزبی دیموکرات هەڵکراوە و تێیدا هاتووە "وەکوو بەشێک لە چالاکڤانانی ناوچەی هەورامان بەپێوستمان زانی لە ١٠ی خاکەلێوەی ١٤٠٠ی هەتاوی کە ٧٤ ساڵ بەسەر شەهیدبوونی پێشەوا قازی محەممەد تێپەڕ دەبێت، پەیمانی خۆمان لەگەڵ رێبازی پێشەوا و هەموو شەهیدانی رێگای رزگاریی کوردستان نوێ بکەینەوە. "  ئەو چالاکڤانانە دەڵێن، ئامانجیان لە هەڵکردنی ئاڵاکە لە ناوچەی هەورامان ئەوەیە کە پیشانی بدەن ناوچەی هەورامان بەشێکی دانەبڕاوی بزووتنەوەی کوردە. لە هەواڵەکەدا ئاماژە بەوەکراوە کە ئاڵاکە ئەوەندە گەورەیە کە لە رێگای مەریوان - سنەوە دەبیندرێت.  چالاکڤانێکی مافی مرۆڤی رۆژهەڵاتی کوردستانیش دەڵێت، ئاڵاکە ١٢ مەتر پان و ٢٠ مەتر درێژە و خۆرەکەی نێوەڕاستیشی ٩ مەتر پانە. بەگوتەی ئەرسەلان یارئەحمەدی، ئاڵاکە لەلایەن ٧ کەسەوە ئامادەکراوە و بڕیاربووە رۆژی ١٠ خاکەلێوە، ساڵرۆژی لەسێدارەدانی پێشەوا قازی محەممەد و رۆژی شەهیدانی حیزبی دیموکرات هەڵبکرێت، بەڵام دواتر دواخراوە بۆ شەوی ١٣ بەدەر تاوەکو خەڵکی زیاتر بیبینن.  بەپێی هەواڵەکە چەند ئۆتۆمبێلی سەربازی ئێران چوونەتە ناوچەکە تاوەکو ئاڵاکە بهێننە خوارەوە. لە نەورۆزی ئەمساڵدا لە چەندین ناوچەی رۆژهەڵاتی کوردستان ئاڵای کوردستان هەڵکرا.