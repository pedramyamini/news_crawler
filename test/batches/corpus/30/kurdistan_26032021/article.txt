لە ناوچەی مەرگەوەڕ لە پارێزگای ورمێ، گەنجانی ناوچەکە سەرەڕای نەبوونی هەلی کار و داهاتێکی دیاریکراو بۆ دروستکردنی داهاتووی خۆیان، بەهۆی گرانبوونی چەند هێندەی نرخی موڵک و خانووبەرە لە یەک ساڵی رابردوودا، ناچارن لە گوندەکان ببنە کرێچی.  لە یەک ساڵی رابردوودا بەهۆی کێشە ئابوورییەکانی ئێران و بەرزبوونەوەی چەند هێندەی نرخی، هەموو پێداویستییەکی هاووڵاتییان، بازاڕی موڵک و خانووبەرە لە هەمیشە گەرمتر بووە.  هەرچەندە پێدەچێت هۆکاری بەشێک لەو بازاڕ گەرمییە، ریکلامی دەڵاڵەکانی خانووبەرە بێت لە تۆڕە کۆمەڵایەتییەکان، بەڵام هۆکارێکی دیکەشی دەگەڕێتەوە بۆ ترسی خەڵک لە لەدەستدانی سەرمایەکانیان بەهۆی بەرزبوونەوەی رۆژانەی رێژەی هەڵاوسانەوە. ئەو ترسەش وایکردووە خەڵک ئەوەی سەرمایەی هەیە بیخاتە بازاڕی موڵک و خانووبەرەوە.  نەبوونی چاودێریی حکومی بەسەر ئەو بازاڕەدا، ئەوەندەی دیکە خەونی گەنجانی بۆ گەیشتن بە موڵک و خانووبەرەی تایبەتی خۆیان، دوورەدەست کردووە. بەرپرسانی حکومەت نەک تەنیا هیچ چاودێرییەکیان بەسەر بازاڕی خانووبەرە و رێکخستنی نرخەکاندا نییە، بەڵکو رۆژانە بەبێ چاودێریی پێویست، مۆڵەتی دانانی نووسینگە بە کەسانی ناشارەزا لەو بوارەدا دەدەن.  لە رۆژهەڵاتی کوردستان بەهۆی نەبوونی هەلی کار بۆ گەنجان و رێژەی لە راددەبەدەری هەڵاوسان و هەژاری، بەراورد بە زۆر پارێزگای دیکەی ئێران، کێشەکانی هاونیشتمانییان یەک و دوو نین، بەلام کێشەی نەبوونی خانووی تایبەت، ئەویش لەم قۆناخەدا کە نرخی کرێی خانوو چەند هێندە زیادیکردووە، سەرەکیترین کێشەی گەنجانە بۆ پێکهێنانی ژیانی هاوبەش. ئێستاش ئەو کێشەیە خەریکە وردە وردە بگاتە گوندەکانیش.