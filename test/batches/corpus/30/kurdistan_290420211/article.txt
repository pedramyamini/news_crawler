بەپێی بڕیارەکە ئەو هەشت قوتابخانەیە دەکەونە شارەکانی تەبوک، ریاز، تائیف و جیددە. حکومەتی سعودیە لەڕێگەی نووسراوێکی فەرمییەوە بڕیاریداوە ئەو هەشت قوتابخانەیە لە کۆتایی ساڵی خوێندنی ٢٠٢٠ - ٢٠٢١ دابخرێن و دوو هەزار و ٢٥٦ قوتابی کە لەو قوتابخانە تورکییانەدا دەخوێنن، ناچار دەبن لە قوتابخانە نیشتمانییەکانی وڵاتەکەیان درێژە بە خوێندن بدەن.  حکومەتی سعودیە پێشتریش هەمان بڕیاری لەبارەی قوتابخانە تورکییەکانی مەککە و مەدینە دەرکردبوون و دایخستبوون.     ئەو هەشت قوتابخانەیە؛ قوتابخانەی تورکیی نێودەوڵەتیی ریاز، قوتابخانەی تورکیی نێودەوڵەتیی جیددە، قوتابخانەی تورکیی نێودەوڵەتیی تەبوک، قوتابخانەی تورکیی نێودەوڵەتیی دەممام، قوتابخانەی تورکیی نێودەوڵەتیی تائیف، قوتابخانەی تورکیی نێودەوڵەتیی ئەبها، قوتابخانەی تورکیی نێودەوڵەتیی مەککە و قوتابخانەی تورکیی نێودەوڵەتیی مەدینە بۆیان نییە درێژە بە پرۆسەی خوێندن لە ژێر ناوی دیکە و بە شێوازی دیکەش بدەن.  وه‌زاره‌تی په‌روه‌رده‌ی سعودیه به‌م دواییانه ئاگادارییەکی بۆ ئەو قوتابخانە تورکییانە ناردووه کە تێیدا هاتووه: "له كۆتایی ساڵی خوێندندا چالاكییه‌كان له خوێندنگه‌كانتاندا كۆتاییان دێت و ئاسانكاریی بۆ خوێندكاران و قوتابیان ده‌كرێت تاوه‌كو له‌و خوێندگایانه‌ی كه دەیانەوێت، ناوی خۆیان تۆماربكه‌ن و زانیاریش ده‌درێته دایك و باوكانیان له‌وباره‌یه‌وه".  حکومەتی سعودیە پێشتریش هەڵمەتێکی جیدیی بایکۆتکردنی کاڵای تورکیی بەڕێوەبرد. تەنانەت چاودێریی خستە سەر بازاڕ و کاری لەسەر ئەوە دەکرد شوێنگرەوە بۆ مارکە تورکییەکان بدۆزێتەوە. تەنانەت ژمارەیەکی زۆر لە زنجیرە دراما تورکییەکانی قەدەخە کرد و لە شوێنی ئەواندا دەستی بە پەخشکردنی زنجیرەی عەرەبی کرد.   لە ماوەی رابردوودا میدیاکانی تورکیا بڵاویانکردەوە کە هەواڵگریی سعودیە کار لەسەر بایکۆتکردنی تورکیا دەکات، لەو ماوەیەدا هۆشداریی داوەتە ئەو هاووڵاتیانەی کە لە تورکیادا موڵکیان کڕیوە و پێی فرۆشتوون. لەم نێوەندەدا دامەزراوەی ئاماری تورکیا کە بە [تویک] ناسراوە بڵاویکردووەتەوە: "سعودیە دوای عێراق دووەمینە لە کڕینی موڵک لە وڵاتی تورکیادا، لە ماوەی پێنج ساڵی رابردوودا بە گشتی بیانییەکان ١٢٢ هەزار موڵکییان کڕیوە؛ ١٠.٣ % ی ئەو موڵکانە لەلایەن سعودییەکانەوە کڕدراون". بەڵام میدیای تورکیا بڵاویکردووەتەوە کە ئەمساڵ شەپۆلێکی بەهێزی فرۆشتنی موڵک لەلایەن سعودییەکانەوە دەستیپێکردووە. هاوکات رێژەی کڕینی موڵک لەلایەن سعودییەکانەوە ٦٤ % کەمیکردووە.