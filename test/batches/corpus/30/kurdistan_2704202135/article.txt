ئەمڕۆ سێشەممە ٢٧ - ٠٤ - ٢٠٢١ محەممەد جەواد زەریف، وەزیری دەرەوەی ئێران سەردانی بافڵ تاڵەبانی و لاهوور جەنگی، هاوسەرۆکانی یەکێتی کرد، لە دیدارەکەدا هەریەک لە رەفعەت عەبدوڵڵا و دەرباز کۆسرەت رەسوول کارگێڕان و سۆران جەمال تاھیر، ئەندامی مەکتەبی سیاسی ئامادە بوون.  بەپێی راگەیێندراوی بافڵ تاڵەبانی کە لە پەڕەی فەرمیی فەیسبووکی خۆی بڵاویکردووەتەوە، هاوسەرۆکانی یەکێتی جەختیان لە ئارامی و سەقامگیریی ناوچەکە کردووەتەوە و ئاشتی و ئاسایشی عێراق و هەرێمی کوردستانیان بە فاکتەرێکی گرنگ زانیوە بۆ پاراستن و ئارامی دەوڵەتانی دراوسێ.  ئێوارەی ئەمڕۆ وەزیری دەرەوەی ئێران گەیشتە هەرێمی کوردستان و لەلایەن قوباد تاڵەبانی، جێگری سەرۆکوەزیرانی هەرێمی کوردستان لەگەڵ سەفین دزەیی، بەرپرسی فەرمانگەی پەیوەندییەکانی دەرەوەی هەرێمی کوردستان و رێبەر ئەحمەد، وەزیری ناوخۆی هەرێمی کوردستان لە فڕۆکەخانە پێشوازیی لێکرا.  لە ساڵانی رابردوودا چەندجارێک محەممەد جەواد زەریف وەک وەزیری دەرەوەی ئێران هاتووەتە هەرێمی کوردستان و جەختی لە پەرەدان بە پەیوەندییەکانی نێوان هەردوولا کردووەتەوە؛ دوایین سەردانی لە تەمموزی ٢٠٢٠ دا بوو.