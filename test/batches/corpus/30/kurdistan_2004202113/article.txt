دەمیرتاش لە نامەكەیدا بۆ پەیامنێری تۆڕی میدیایی رووداو نوسیوویەتی " هیوادارین بەدواداچوونی دانیشتنی دادگاییەكە بكەن، وەك هەمیشە راستییەكان دەخەینەڕوو. "   دەقی نامەكەی سەلاحەدین دەمیرتاش بۆ تۆڕی میدیایی رووداو:   هیوادارم باشبن. ئەم چەند رستەیەم لە گرتووخانەی سزا قورسەكانی ئەدیرنە، واتە لەو گرتووخانەیەی كە لە رۆژی ٤ی تشرینی دووەمی ٢٠١٦ ـەوە تاوەكو ئێستاش بەشێوەیەكی نایاسایی و سەرباری بڕیارەكانی دادگەی مافەكانی مرۆڤی ئەوروپا، تێیدا زیندانیم، بۆ ئێوەی بەڕێز نووسیوە.   ئەم نامیلكەیە كە پارێزەرە بەڕێزەكانم ئامادەیان كردووە، پێشكێشی ئێوەی بەڕێز دەكەم. لەم نامیلكەیەدا، وێڕای باسكردنی دۆخی یاساییم، ئاماژە بە داوا یاساییەكەی رووداوەكانی رۆژانی ٦ - ٨ی تشرینی یەكەمی كۆبانێ دەكات. هەروەها لە روانگەی ئەو تۆمەتانەی لەم دۆسیەیەدا ئاراستەم كراون، باسی راستییە بەرجەستەكراوەکان دەربارەی من دەكات.  رۆژی ٢٦ ـی نیسانی ٢٠٢١ یەكەم دانیشتنی دادگاییكردنمان لە دۆسیەی رووداوەكانی كۆبانێ لە دووەمین دادگەی سزا قورسەكانی ئەنقەرە بەڕێوەدەچێت. وەك هەمیشە، ئەمجارەش لەگەڵ هەڤاڵانی پارێزەرانم ئامادە دەبین و راستییەكان دەخەینەڕوو.   هیوادارین بەدواداچوون بۆ دانیشتنی دادگاییەكە بكەن، هیوای رۆژێكی خۆش و تەندروستییەكی باش بۆ ئێوە و خۆشەویستانتان دەخوازم.  ئەوە لەکاتێکدایە، دوای ئەوەی داعش لە ساڵی ٢٠١٤ دا هێرشیکردە سەر کۆبانێ، هەدەپە و ژمارەیەک لە پارتە کوردییەکانی دیکەی باکووری کوردستان داوایان لە حکومەتی ئەو کاتەی تورکیا کرد رێگە بە ناردنی چەک و هاریکاری دیکەی سەربازی لە تورکیاوە بۆ شەڕڤانان بدات، بەڵام ئەنقەرە رەتیکردەوە.   لە چەند شارێکی باکووری کوردستان لەسەر داوای هەدەپە خۆپیشاندان دەستیپێکرد، حکومەتیش بۆ هێورکردنەوەی گرژییەکان قەدەخەی هاتووچۆی راگەیاند، بەڵام گرژییەکان زیادبوون و ٤٦ سڤیل و پۆلیس کوژران و ٦٨٢ کەس لە خۆپیشاندەران و پۆلیس برینداربوون و ٣٢٣ کەس دەستگیرکران و هەزار و ١١٣ باڵەخانە سووتێندران.