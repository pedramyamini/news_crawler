نێچیرڤان بارزانی لەگەڵ بەرپرسانی یەکێتی و گۆڕان باس لە دۆخی هەرێمی کوردستان، پەیوەندی نێوان لایەنە سیاسییەکان، پەیوەندییەکانی نێوان هەولێر و بەغدا، هەڵبژاردنی داهاتووی پەرلەمانی عێراق و بابەتی نووسینەوەی دەستوورێکی نوێ بۆ هەرێمی کوردستان دەکات.   نێچیرڤان بارزانی دوێنێ دووشەممە لە هەولێرەوە دەستی بە کۆبوونەوەکانی کرد و لەگەڵ عه‌لى باپير، سه‌رۆكى كۆمه‌ڵى دادگه‌ريى كوردستان و سه‌لاحه‌دين به‌هائه‌دين، ئه‌ميندارى گشتيى يه‌كگرتووى ئيسلاميى كوردستان باسی ئەو بابەتانەی کرد کە پەیوەندییان بە هەرێمی کوردستانەوە هەیە.   عەبدولستار مەجید، ئەندامی ئەنجوومەنی باڵای کۆمەڵی دادگەریی کوردستان بە تۆڕی میدیایی رووداوی راگەیاند، "دەستوور بۆ هەرێمی کوردستان بە پێویست دەزانین، پێشتریش کۆمەڵی دادگەری ئەندامی هەبووە لە لیژنەی پەرلەمانی تایبەت بەو پرسە... هەرێمی کوردستان پێویستی بە دەستوورە تاوەکو ببێتە چەترێک بۆ سەقامگیریی سیاسی و کۆمەڵایەتی و پێکەوەژیانی هەموو چین و توێژە جیاوازەکان. "  سەلاحەدین بابەکر، کارگێڕی ئەنجوومەنی جێبەجێکردنی یەکگرتووی ئیسلامی کوردستانیش ئاماژەی بەوە کرد، نێچیرڤان بارزانی، سەرۆکی هەرێمی کوردستان پێشنیازی ئەوەی کردووە، هەر لایەنێکی سیاسی کەسێک یان دوو کەس دیاری بکات کە پسپۆڕبن لەو بوارەدا و لەگەڵ سەرۆکایەتیی هەرێمی کوردستان لە هەماهەنگیدا بن بۆ ئەوەی چۆنیەتی پێداچوونەوە بە دەستوور دیاری بکرێت و دواتر هەنگاوەکان بچنە پێش. "  لە خولی چوارەمی پەرلەماندا ٥١ ماددەی رەشنووسی دەستوور کۆدەنگی لەسەر کرا، لە خولی پێنجەمدا گەیشتنە ٧٢ ماددە، بەڵام چەند ماددەیەک خاڵی ناکۆکی نێوان لایەنە سیاسییەکان بوون، کە پەیوەندییان بە ئایین، سیستمی سیاسی و بەڕێوەبردن و دابەشکردنی دەسەڵاتەکانی هەرێمی کوردستانەوە هەبوو.  سەردانەکەی سەرۆکی هەرێمی کوردستان لە کاتێکدایە، لە ماوەی رابردوودا سەرۆکایەتیی هەرێمی کوردستان چەندینجار میوانداری کەسی یەکەمی حیزبەکانی کردووە بە ئامانجی بەهێزکردنی پێکەوەکارکردنی نێوانیان و هەبوونی یەکدەنگی، بەتایبەتی لە بەغدا.  ئێستاش پارتە سیاسییەکان پێشوازی لەو هەوڵانە دەکەن کە ئامانجیان دروستکردنی یەکگوتارییە. شوناس شێرکۆ، ئەندامی ژووری پەیوەندییە دیپلۆماسییەکانی بزووتنەوەی گۆڕان باسی لەوە کرد، "قۆناخی داهاتوو بۆ هەرێمی کوردستان مەترسیدارە و هەموو هەنگاوەکان بەو ئاراستەیەیە سەرجەم لایەنە سیاسییەکان بتوانن بەیەکەوە گفتوگۆ بکەن. "  لە ١٢ ـی نیسانی ئەمساڵدا دەستەی سەرۆکایەتیی پەرلەمانی کوردستان داوای لە سەرجەم فراکسیۆنەکان کرد تاوەکو ١٥ ـی ئایاری ئەمساڵ سەرنج و تێبینییەکانیان لەبارەی پرۆژەی دەستووری هەرێمی کوردستان بدەنە سەرۆکایەتیی پەرلەمان.