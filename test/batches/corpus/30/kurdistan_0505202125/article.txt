نێچیرڤان بارزانی، سەرۆکی هەرێمی کوردستان بۆ تاوتوێکردنی پرسی دەستوور و هێنانەدی یەکڕیزیی و تەبایی لایەنە سیاسییەکانی هەرێمی کوردستان، لە رۆژی دووشەممە ٣ - ٥ - ٢٠٢١ دەستی بە سەردانی حیزب و لایەنە سیاسییەکان کردووە و یەکەم کۆبوونەوەشی لە هەولێر لەگەڵ کۆمەڵی دادگەری و یەکگرتووی ئیسلامی بوو.  لەبارەی ئەو هەوڵەی سەرۆکی هەرێمی کوردستان دەستیپێکردووە و ئامانجی سەردانەکانی، دڵشاد شەهاب، راوێژکاری سەرۆکی هەرێمی کوردستان رایگەیاند: "سەردان و دیدارەكانی بەڕێز سەرۆكی ھەرێمی کوردستان لەگەڵ سەرجەم لایەنە سیاسییەكان و پێكھاتەكانی كوردستان بەردەوام دەبێت. یەكڕیزیی نیشتمانیی پێویستیی بە دەنگ و ڕەنگی ھەمووانە بۆ ئەوەی وەڵامدەرەوەی خواستەكانی ئەم قۆناخە ھەستیارە بێت".  نێچیرڤان بارزانی بۆچی ئەو هەنگاوەی دەستپێکردووە؟  "دەمەوێ یەکدەنگییەکی کوردستانی دروست بکەین، پێکەوە بین، هەندێ لە مافەکانمان لە بەغدا زامن دەکەین، پەرتەوازەش بین بێگومان هەرێمی کوردستان زەرەرمەندی یەکەم دەبێت". ئەمانە قسەی نێچیرڤان بارزانی سەرۆکی هەرێمی کوردستانە لە سلێمانی و لەدوای کۆبوونەوەکانی لەگەڵ لایەنە سیاسییەکان لەو سنوورە.  رۆژی ٠٣ - ٠٥ - ٢٠٢١ نێچیرڤان بارزانی، سەرۆکی هەرێمی کوردستان لە دوو دیداری جیا لەگەڵ هەریەک لە عەلی باپیر، سەرۆکی کۆمەڵی دادگەری و سەلاحەدین بەهائەدین، ئەمینداری یەکگرتووی ئیسلامی کۆبووەوە، بەپێی راگەیێندراوی سەرۆکایەتیی هەرێمی کوردستان، له هه‌ردوو ديداره‌كه‌دا رۆڵى سه‌رۆكايه‌تيى هه‌رێمى كوردستان وه‌ك چه‌ترى كۆكه‌ره‌وه‌ى هه‌مووان به به‌رزى هه‌ڵسه‌نگێنرا.  بەپێی راگەیێندراوەکە هه‌مووان هاوبۆچوون بوون كه "رووبه‌ڕووبوونه‌وه‌ى ئاڵنگارییەکانی ئێستا و داهاتووى هه‌رێمى كوردستان و كاركردن بۆ هه‌بوونى چوارچێوه‌يه‌كى كارى هاوبه‌شى نێوان لايه‌نه‌كان له‌پێناو پاراستنى به‌رژه‌وه‌ندييه باڵاكانى هه‌رێمى كوردستاندا دوور له ناكۆكى و جياوازييه سياسييه‌كان، ئه‌ركى هه‌مووانه".  رۆژی ٤ - ٥ - ٢٠٢١ سەرۆکی هەرێمی کوردستان بۆ درێژەپێدان بە کۆبوونەوەکانی چووە سلێمانی. یەکەمین کۆبوونەوەی لەگردی زەرگەتە لەگەڵ بزووتنەوەی گۆڕان بوو و لەگەڵ عومەر سەید عەلی، رێکخەری گشتیی بزووتنەوەی گۆڕان کۆبووەوە. لەهەموو دیدارەکانیدا نێچیرڤان بارزانی جەختی لە یەکڕیزیی بۆ نەهێشتن و کەمکردنەوەی کێشەکان دەکردەوە.   عومه‌ر سه‌يد عه‌لى، رێكخه‌رى گشتيى بزووتنه‌وه‌ى گۆڕان و سه‌ركردايه‌تيى بزووتنه‌وه‌كەش ئه‌و هه‌نگاوانه‌ى نێچيرڤان بارزانى و سه‌رۆكايه‌تيى هه‌رێمى كوردستانيان به ئه‌رێنى و جیددى له قه‌ڵه‌م دا و دووپاتيان كردووەتەوه كه پێويسته له‌لايه‌ن هه‌موو و هێز و پێكهاته‌كانه‌وه پشتگيرى له‌و هه‌وڵانه و له‌و ئاراسته‌يه بكرێت كه له به‌رژه‌وه‌نديى پرۆسه‌ى سياسى و هه‌موو لايه‌كدايه.  لەدوای کۆبوونەوەی لەگەڵ گۆڕان و پێش بەڕێکەوتنی بۆ کۆبوونەوە لەگەڵ یەکێتی رایگەیاند، لەگەڵ حیزبەکان هەوڵی جیددی دەدەن بۆ کەمکردنەوەی ئەو کێشانەی لە هەرێمی کوردستان هەن.   بافڵ تاڵەبانی و لاهوور شێخ جەنگی، هاوسەرۆکانی یەکێتیی نیشتمانیی کوردستان لە دەباشان پێشوازییان لە سەرۆکی هەرێمی کوردستان کرد. هەنگاوەکانی سەرۆکی هەرێمی کوردستان بەرزنرخێندرا.  لاهوور شێخ جەنگی لە پەیامێکدا لەبارەی سەردانەکە رایگەیاند: "سوپاسی نێچیرڤان بارزانی، سەرۆکی هەرێمی کوردستانمان کرد بۆ ئەو رۆڵە نیشتیمانییەی کە دەیبینێت بۆ کۆکردنەوەی لایەنەکان و لێکنزیککردنەوەی بیروبۆچوونە جیاوازەکان".   دوای کۆبوونەوەی لەگەڵ یەکێتی، سەرۆکی هەرێمی کوردستان سەردانی مەکتەبی سیاسیی حیزبی سۆسیالیستی کرد و لەلایەن محەممەد حاجی مەحموود، سکرتێری حیزبەکەوە پێشوازی لێکرا.   محەممەد حاجی مەحموود بە تۆڕی میدیایی رووداوی راگەیاند، "پێشتر سەرۆکی هەرێمی کوردستان حیزبەکانی بانگهێشتکرد و کۆمەڵێک پێشنیازی کرد، ئەو دەیەوێت بەتەنیا لەگەڵ حیزبەکانیش کۆببێتەوە بۆ ئەوەی رایان بزانێت. "  نێچیرڤان بارزانی گەڕایەوە پایتەخت و ئەمڕۆ سەردانی پارتی دیموکراتی کوردستانی کرد. مه‌كته‌بى سياسى پارتى ديموكراتى كوردستان، هه‌موو پشتگيرييه‌كى خۆیان "بۆ ئه‌رك و ده‌ستپێشخه‌ريى سه‌رۆك نێچيرڤان بارزانى و سه‌رۆكايه‌تيى هه‌رێمى كوردستان و هه‌وڵدانيان له‌پێناو ته‌بايى و پێكه‌وه‌يى و يه‌كڕيزيى لايه‌ن و پێكهاته كوردستانييه‌كاندا دووپات كرده‌وه".