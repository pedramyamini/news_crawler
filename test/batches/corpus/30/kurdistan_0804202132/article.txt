سێر جۆن مەیجەر لە ٢٨ی تشرینی دووەمی ١٩٩٠ ـەوە تاوەکو ٢ی ئایاری ١٩٩٧ سەرۆکوەزیرانی بەریتانیا بووە و لە ساڵی ١٩٩١ تاوەکو رووخاندنی سەددام حوسێن، رۆڵێکی گرنگی هەبوو لە دروستکردنی ناوچەی نەفڕین بۆ پاراستنی کوردلە هەڕەشەی رژێمی بەعس.  رۆژی ٥ی ئەم مانگە، وەکو نیشاندانی وەفایەک بۆ سێر جۆن مەیجەر، کە هاوشانی سەرکردەکانی فەرەنسا و ئەمریکا وەستا بۆ جێبەجێکردنی بڕیاری ٦٨٨ی ئەنجوومەنی ئاسایش بۆ دروستکردنی هەرێمی نەفڕین، لە هەولێری پایتەختی هەرێمی کوردستان، شەقامێکی هەولێر ناوی ئەوی لێنرا.  ماری گلیندن، کە هاوسەرۆکی گرووپی پارتەکانی پەرلەمانی بەریتانیایە بۆ کاروباری هەرێمی کوردستان، باس لەوە دەکات بەهۆی هەرێمی نەفڕینەوە، "کوردەکان بە باشترین شێوە سوودیان لە نوا ئارامەکەیان بینیوە و ئێستا هەرێمی کوردستان بووەتە پەناگەیەکی ئارام بۆ ئەو خەڵکەی سووریا کە بەهۆی شەڕی نێوخۆوە، وڵاتەکەیان بەجێهێشتووە، هەروەها بۆ کرستیانەکان و ئەوانەشی کە بەهۆی داگیرکردنی مووسڵ لە ساڵی ٢٠١٤ لە لایەن گرووپی کوشتنکاری دەوڵەتی ئیسلامییەوە، رایانکرد. "  لە بارەی ناونانی شەقامەکەی هەولێر بە ناوی سێر جۆن مەیجەرەوە، گلیندن نووسیویەتی: "مەبەست لەو کارە نیشاندانی رێزی تەواو بوو بۆ ئەو کارەی کە پێش ٣٠ ساڵ [سێر جۆن مەیجەر] کردی، کاتێک کە پەرتووکی یاساکانی پەیوەندییە نێودەوڵەتییەکانی پشتگوێخست و پەلەی کرد لە دروستکردنی پەناگەیێکی ئارام بۆ پاراستنی کورد لە جینۆساید و مردن بەهۆی برسێتییەوە".  پەرلەمانتارەکەی بەریتانیا باسی رووماڵی کۆڕەوەکەی بەهاری ١٩٩١ دەکات لەلایەن میدیای بەریتانییەوە کە چۆن رای گشتی بەریتانی جوڵاندووە و دەڵێت: "ئەوانەی دژی دیکتاتۆریەتی سەدام حوسێن راپەڕیبوون و دوو ملیۆنیان لە ترسی تۆڵەسەندنەوە هەڵاتبوون بۆ شاخە رووت و ساردەکان. رای گشتیی بەریتانیا بەهۆی بینینی ئەو شتانەی کە رۆژانە تەلەفزیۆنەکان بڵاویان دەکردەوە، تۆقیبوون. رۆژانە نزیکەی ٥٠٠ تاوەکو هەزار پیاو، ژن و منداڵ لە خراپترین بارودۆخدا گیانیان لەدەستدەدا".   ئەوکات پەڕلەمانتارانی هەموو پارتەکانی بەریتانیا داوای کاری بەپەلەیان کرد. سەرۆکوەزیرانی بەریتانیا ئەو کارەی کرد و خەڵکانی دیکەشی رازیکرد بۆ ئەوەی کوردەکان بۆ ماوەی زیاتر لە یەک دەیە پێش لە کارلادانی سەدام حوسێن، بپارێزن.   گلیندن دەڵێت: "گومانی تێدانییە کە من لەسەر بابەتەکانی دیکە هاوڕا نەبووم لەگەڵ سێر جۆن، بەڵام ئەو شتێکی خێرا و یەکلاکەرەوەی کرد لەبەرامبەر کارەساتێکی مرۆیی کە لە خراپبووندا بوو. ئەو کارە دروستەکەی کرد و دەستی خۆش بێت".  گلیندن پێیوایە بەهۆی ناوچە ئارامەکەی ١٩٩١، بەریتانییەکان هاوڕێی زۆرباشیان لە نێو خەڵک و سەرکردەکانی هەرێمی کوردستان بۆ دروستبوو. ئەو دەڵێت هەرچەندە تائێستا سەردانی هەرێمی کوردستانی نەکردووە، بەڵام وەکو هاوسەرۆکی گرووپی پارتەکانی پەرلەمانی بەریتانیا بۆ کاروباری هەرێمی کوردستان، ژمارەیەکی زۆر کوردی بینیوە کە رێز لە بەریتانییەکان دەگرن و دەیانەوێت بۆ بەرژەوەندیی هاوبەش کاریان لەگەڵدا بکەن.  ماری گلیندن سەر بە پارتی کرێکارانی بەریتانیایە و لە ساڵی ٢٠١٠ ـەوە بووەتە ئەندامی پەڕلەمانی ئەو وڵاتە و نوێنەرایەتی ناوچەی تاینسایدی باکوور دەکات، هاوکات هاوسەرۆکی گرووپی پارتەکانی پەرلەمانی بەریتانیایە بۆ کاروباری هەرێمی کوردستان.