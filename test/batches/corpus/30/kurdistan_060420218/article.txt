ئەمیر عوسمان، بەڕێوەبەری پێکەوەژیانی ئایینی وەزارەتی ئەوقاف راگەیێندراوێکی بڵاوکردووەتەوە و ئاماژە بە بڕیاری لیژنەی باڵای رووبەڕووبوونەوەی کۆرۆنا دەکات کە تێیدا هاتبوو، دەبێت دەرگەی هەموو شوێنە ئایینییەکان دابخرێن، بۆیە سەرجەم شوێنە ئایینیەکان بە قوفڵ و کلیل دەرگەکانیان داخست، واتە تێگەیشتنی هەموو پەیڕەوانی ئایینەکان و دەزگاکان ئەوەبوو کە نابێت لە یەک کەس زیاتر بچێتە نێو ئەو شوێنانە.  لە رۆژی جەژنی هەستانەوەدا، نوێژی جەژنی هەستانەوە لە عەنکاوەی هەولێر و دهۆک لە تیڤییەوە گواسترایەوە، ئەو بەڕێوەبەرەی ئەوقاف دەڵێت، خەڵکانێکی زۆر هێرشیانکردە سەر حکومەت و لیژنەی باڵای رووبەڕووبوونەوەی کۆرۆنا کە گوایە جیاوازی لەنێوان ئایینەکان دەکرێت، "واتە ئەم بابەتەی کە وروژێنراو رای جیاوازی لێکەوتەوە بەهیچ جۆرێک پەیوەست نەبوو بە خوانەخواستە رق و کینەی نێوان ئایینەکان، بە تایبەتی (ئیسلام و مەسیحی)، چونکە ئێمە لە کوردستان مێژوویەکی جوانمان تۆمارکردووە لە پێکەوەژیان لەگەڵ ئایینە جیاوازەکان و، هەموومان بەیەکەوە خاوەنی ئەم خاکەین و کەس لە سەرووی کەسەوە نییە، هاتنی قەداسەتی پاپا و ئەو پێشوازییە گەرمەی لێیکرا و لە باوەشگرتنی خەڵکی کوردستان بۆ ئاوارەکان، گەواهیدەرن. "  لە ئەنجامی "ئەم هەڵە تێگەیشتنە" لەنێوان بەشێک لە هاووڵاتیان لە بەرامبەر حکومەت و لیژنەی باڵا و وەزارەتی ئەوقاف و کاروباری ئایینی، بەڕێوەبەرایەتی گشتیی کاروباری مەسیحیەکان روونکردنەوەیەکی دا و داوای لێبووردنی لە موسڵمانان کرد. ئەمیر عوسمان دەڵێت، "پڕە لە مانای لێبوردەیی و لەئاستی هەموو جیهان لە کۆنفرانس و کۆنگرەکان بانگهێشت دەکرێت، بۆ ئەوەی داوای لێبوردن لە هەر کەسێک بکات کە بە هەڵە لە بڕیاری حکومەت یان لێژنەی باڵا تێگەیشتووە،  واتە ئەم بەڕێوەبەرایەتییە نە لە بری مەسیحیەکان و کەنیسەکان، نە داواشی لە کەس کردووە داوای لێبوردن بکات لەم بابەتە. "  لەبارەی قسەکانی ئانۆ جەوهەر، وەزیری گواستنەوە و گەیاندنی حکومەتی هەرێمی کوردستان کە بە ئایین کریستیانە، بەڕێوەبەرەکەی ئەوقاف دەڵێت، " بەداخەوە کەسانی وەک کاک ئانۆ کە دەگوترێت لێرە و لەوێ خۆی فکرەی داخستنی شوێنە ئایینییەکانی ھەبووە، دێت بە جۆرێکی دیکە ئەم بابەتە تەفسیر دەکات و دەیەوێت تازە بە تازە فێرمان بکات مومارەسەی ئایینی لە کوردستان پێویستی بە لێبووردن نییە؟ ئاخر برا کێ گوتوویەتی نوێژکردن داوای لێبووردنی دەوێت؟ "  لە راگەیێندراوەکەدا ئەوەشهاتووە، "پێکەوەژیان و ئازادیی ئایینی لە کوردستان لە سایەی خوێنی شەهیدان و هەڵوێستی مرۆڤدۆستانەی هاونیشتیمانیان هەردەم نموونەیەکی جوانی رۆژهەڵاتی ناوەڕاست بووە و ھەرواش دەمێنێتەوه. "  لە رۆژی هەستانەوەدا، مەسیحییەکانی هەرێمی کوردستان ژمارەیەکیان لە کەنیسەکان ئامادەبوون و نوێژ و نزایان کرد، ئەوەش کاردانەوەی لێکەوتەوە و بەوهۆیەوە بەڕێوەبەری مەسیحییەکان لە وەزارەتی ئەوقاف داوای لێبووردنی لە پەیڕەونەکردنی رێنماییەکانی لیژنەی باڵای بەرەنگاربوونەی کۆرۆنا کرد.  دوێنێ دووشەممە، ئانۆ جەوهەر، وەزیری گواستنەوە و گەیاندنی حکومەتی هەرێمی کوردستان لە کاتی بەشداریکردنی لە بووڵتەنێکی هەواڵەکانی تۆڕی میدیایی رووداودا رایگەیاند، "نوێژ و نزاکان، بەپێی رێنماییەکان بەڕێوەچوون، ئێمە وەکو مەسیحی، لەسەر نوێژ و نزای خۆمان داوای لێبووردن لە کەس ناکەین و ئەمە رێسای ئایینی خۆمانە. "  ئانۆ جەوهەر ئاماژەی بەوەشکردبوو، "نابێت هیچ کەسێک بە نوێژ و نزا دڵگران بێت، ئێمە ئیشێکی هەڵەمان نەکردووە، بۆیە هەرگیز داوای لێبووردن ناکەین. هاوکات پابەندین بە پێکەوەژیانی ئایینی و رێنماییەکانی لیژنەی باڵای بەرەنگاربوونەوەی کۆرۆنا".  لەبارەی نوێژ و نزاکانیش لە جەژنی هەستانەوەدا، رایگەیاند، "تەنیا مەتران، قەشە و شەماسەکان لە کەنیسەکاندا بوون. "