ئەدیب موسا ئەفسەری پێشمەرگەیە و دەڵێت "بەردەوام تۆپەکان لە دەوروبەری گوندەکە دەکەونەوە، بەشێک لە خەڵک ئیدی ناتوانن لە گوند بچنە دەرەوە، ماوەیەک پێش ئێستا گوند کەمێک باشتر بوو، پێش دەستپێکردنی ئۆپەراسیۆنەکان تۆپباران هەبوو، بەڵام دۆخەکە باشتر بوو، بەڵام ئێستا کەس ناتوانێت لە گوندەکە بچێتە دەرەوە و گەمارۆمان دراوین".  قوتابییەکیش بەناوی وارژین ئازاد ئاماژەی بەوە کرد، کاتێک دەنگی تۆپ دێت، دەترسن و دەچنە ژوورەوە.  بەهۆی تۆپبارانی تورکیا بۆسەر چیای باروخ کارەبای کانی ماسێ و ٦٠ گوندی دەڤەری بەرواری باڵا بڕا. لە گوندی هرور لەگەڵ هاتنی شەو، کەس لە ماڵی خۆی ناچێتە دەرەوە و بە زەحمەت کەسێک لە کۆڵانەکانی گوند دەبیندرێت.  بەهۆی شەڕی نێوان تورکیا و پەکەکە مەڕداری و رەز و باخداری لە ناوچە سنوورییەکان زەحمەتتر بووە، ساڵانە لەگەڵ وشکبوونی گیای بەهار، مەڕداران مەڕەکانیان دەبەنە ناوچەی دەرار لە زناری کێستە، بەڵام ئەمساڵ سێ خاڵی هێزەکانی سوپای تورکیای لێ دانراوە.  سیپان ئەدیب کە شوانە باس لەوە دەکات کە ئێستا ئەوان بەهۆی شەڕی نێوان تورکیا و پەکەکە ناتوانن مەڕەکانیان ببەنە دەوروبەری گوندەکەیان.  تورکیا چەند رۆژێکە دەستی بە ئۆپەراسیۆنێک کردووە دژی پەکەکە، ئەوەش مەترسیی لەسەر ٥٠ گوندی دەوروبەری زناری کێستە دروستکردووە کە دەکەوێتە سنووری قەزای ئامێدی و زاخۆ.