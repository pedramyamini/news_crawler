ئومێد ئەحمەد، بەڕێوەبەری کۆنترۆڵی کارەبای هەرێمی کوردستان و گوتەبێژی وەزارەتی کارەبا بە تۆڕی میدیایی رووداوی راگەیاند، "پێش مانگی رەمەزان رامانگەیاند کە رۆژانە ١٩ - ٢٠ کاژێر کارەبای نیشتمانی دەبێت، بەڵام لە رەمەزاندا رۆژانە ٢٢ کاژێر کارەبای نیشتمانی درا و لە خراپترین دۆخیشدا کاژێرەکانی پێدانی کارەبای نیشتمانی نەگەیشتە خوار ١٩ کاژێر".   سەبارەت بە بەرنامەی نوێی کاژێرەکانی پێدانی کارەبا، گوتەبێژی وەزارەتی کارەبا رایگەیاند: "رۆژی یەکشەممە ١٦ - ٥ - ٢٠٢١ لایەنە پەیوەندارەکانی وەزارەت کۆدەبینەوە، هەڵسەنگاندن بۆ توانای بەرهەم و خواست لەسەر بەکارهێنانی کارەبا دەکەین و بڕیار لەو بارەوە دەدەین. "  لەگەڵ بەرزبوونەوەی پلەی گەرمی خواست لەسەر بەکارهێنانی کارەبا زیاد دەکات، ناوەڕاستی هەر مانگێک کاژێرەکانی پێدانی کارەبا گۆڕانکاری بەسەردا دێت.   لە هەرێمی کوردستان زیاتر لە ملیۆنێك و ٦٧٠ هەزار هاوبەشی کارەبا هەن. ئومێد ئەحمەد دەڵێت، ئێستا رۆژانە ٣٣٠٠ بۆ ٣٤٠٠ مێگاوات کارەبا بەرهەم دەهێنرێت. خواستیش بۆ کارەبا لە هەرێمی کوردستان رۆژانە تێکڕا ٤٠٠٠ مێگاواتە.