حازم محەمەد گوتەبێژى پۆلیسى قەزای بەردەڕەش بە رووداوی راگەیاند: "کاژێر ٠٤: ٤٥ خولەک لە سەر رێگاى روڤیا - بەردەڕەش ئۆتۆمبێلێکی جۆرى مازدا لەگەڵ ئۆتۆمبێلێکی بارهەڵگر پێکیاندادا و، بەهۆى ئەو رووداوە دوو کەس گیانیان لەدەستدا".  گوتەبێژى پولیسى قەزای بەردەڕەش رایگەیاند کە ئەو دوو هاونیشتمانییەی گیانیان لەدەستداوە ناویان خەلەف نەزیر و تەلال مەحموودە، خەڵکى گوندی زەنگەنەنن لە سنوورى بەردەڕەش و تەمەنیان ٢٨ و ٢٩ ساڵە، کە لەنێو ئۆتۆمبێلی مەزداکەدا بوون. بەڵام شوفێرى بارهەڵگرەکە هیچی لێنەهاتووە.  دەربارەى هۆکارى دروستبوونى رووداوەکە، حازم محەممەد رایگەیاند، ئەوان دەستیان بە لێکۆڵینەوە کردووە و هێشتا بە تەواوی هۆکارەکە ئاشکرانەبووە.