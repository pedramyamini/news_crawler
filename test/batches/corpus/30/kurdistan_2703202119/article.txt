هێڤیدار ئەحمەد، ئەندامی لیژنەی دەستپاکی پەرلەمانی کوردستان بە تۆڕی میدیایی رووداوی راگەیاند، دادگەی تاوانی دوو لە دهۆک، بەشێوەی نائامادە، بڕیاری حەوت ساڵ زیندانیکردنی بۆ (ع. د. ی)، بەڕێوەبەری پێشووی باجی دەرامەتی زاخۆ دەرکردووە، کە بەپێی ماددەی ٣١٦ تۆمەتبارە بە گەندەڵیکردن لە داراییدا.  بەپێی زانیارییەکانی ئەو پەرلەمانتارە کە بە رووداوی داون، بەرپرسەکەی قەزای زاخۆ، بەرلەوەی دادگە بڕیارەکەی بۆ دەربکات، چووەتە دەرەوەی هەرێمی کوردستان و "هەڵاتووە".  بەپێی زانیارییەکانی رووداو، بڕیارەکەی دادگە لە ساڵی ٢٠٢٠ دەرچووە و بەرپرسەکەش هەمان ساڵ کوردستانی جێهێشتووە، بەڵام هەواڵەکەی ئەمڕۆ بڵاوبووەتەوە.