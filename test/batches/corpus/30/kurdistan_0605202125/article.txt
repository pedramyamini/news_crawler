ئێوارەی ئەمڕۆ پێنجشەممە ٦ی ئایاری ٢٠٢١، ئاسایشی سلێمانی لە راگەیێندراوێکدا ده‌ستگیركردن و دانپێدانانى ژماره‌یه‌ك تۆمه‌تبارى راگەیاند.  بەپێی ڤیدیۆی دانپێدانانەکان، ئەوانەی گیراون چوار کەسن. ئاسایشی سلێمانی دەڵێت دواى ده‌ستكه‌وتنى زانیارى ورد، توانیویانه تۆمه‌تباره‌كان به‌سه‌رپه‌رشتى ده‌زگاى ئاسایشى هه‌رێمی کوردستان ده‌ستگیربكه‌ن و ده‌ست به‌سه‌ر چه‌ك و ئۆتۆمبیله‌كه‌شیاندا بگرن.  به‌ڕێوه‌به‌رایه‌تى ئاسایشى سلێمانى رایده‌گه‌یه‌نێت، پارێزگاى سلێمانى ئه‌و شوێنه ئارامه‌یه كه هاووڵاتیانى هه‌موو پارێزگاكانى هه‌رێمى كوردستان و عێراق له سایه‌ى هه‌وڵى ماندوونه‌ناسانه و شه‌ونخوونى هێزه‌كانى ئاسایشدا ده‌توانن به ئاسووده‌یى تێیدا بژین.  هەروەها لە راگەیێندراوەکەی ئاسایشی سلێمانیدا هاتووە: "رێگه به‌هیچ كه‌سێك نادرێت له‌ژێر هه‌ر ناوێكدا بێت ئارامى هاووڵاتیان تێكبدات، چ جاى له‌كه‌داركردنى ناوى پیرۆزى هێزه‌كانى ئاسایش و پێشمه‌رگه‌ى كوردستان".