ئەحمەد محەممەد، گوتەبێژی دەستەی ژینگە لە حکومەتی هەرێمی کوردستان بە تۆڕی میدیایی رووداوی راگەیاند "لەگەڵ ئەوەی پاراستنی ناوچە سنوورییەکان پەیوەندیی بە دەوڵەتەوە هەیە و دەبێت ئەو چاودێریی بکات، بەڵام وەکو دەستەی ژینگە چاودێرین و بە هیچ جۆرێکیش بڕینەوەی داری ناوچە سنوورییەکانی هەرێمی کورستان لەلایەن تورکیاوە بە گونجاو نازانین".  گوتەبێژی دەستەی ژینگە لە حکومەتی هەرێمی کوردستان ئاماژەی بەوەش کرد "لە ماوەی ١٠ ساڵی رابردوودا ملیۆنێک و ٣٠ هەزار و ٨٧٣ دۆنم دارستان و پاوان لە هەرێمی کوردستان سووتاون. رێژەی ٣٥ % ی ئەو رووبەرە سووتاوە بەهۆی ئەو بۆردوومان و تۆپبارانانەوە بووە کە تورکیا و ئێران (بە پاساوی بوونی گەریلاکانی پارتی کرێکارانی کوردستان - پەکەکە و پێشمەرگەی حیزبەکانی رۆژهەڵاتی کوردستان) لە سنوورەکانی هەرێمی کوردستان دەیکەن".  بەپێی بڕگەی دووەمی ماددەی ٣٣ی دەستووری عێراق، "دەوڵەت پاراستنی ژینگە و هەموو جۆرە زیندەوەران لەئەستۆ دەگرێت".  هاوکات شێروان دووبەردانی، سەرۆکی لیژنەی هەرێم و پارێزگاکان لە پەرلەمانی عێراق بە تۆڕی میدیایی رووداوی راگەیاند "چاوەڕوانی ئەوەین حکومەتی خۆجێیی دهۆک یان حکومەتی هەرێمی کوردستان بە فەرمی حکومەتی عێراق لەوبارەیەوە ئاگاداربکاتەوە و ئێمەش لەلایەن خۆمانەوە ئەوەی پێویست بێت بۆ جێبەجێکردنی بەدواداچوون و چاودێری دەیکەین".  رۆژی ٢٧ی ئایاری ٢٠٢١ تۆڕی میدیایی رووداو راپۆرتێکی لەبارەی ئۆپەراسیۆنەکەی سوپای تورکیا لە سنووری ئامێدی بڵاوکردەوە و تێیدا رێڤنیگ هروری، سەرۆکی لیژنەی پێشمەرگە لە پەرلەمانی کوردستان گوتی "لەو شوێنانەی کە تورکیا سەربازی خۆی جێگیر دەکات، دارەکان دەبڕن و سرووشتی گوندەکان لەنێودەبەن".  هەروەها فەهیم عەبدوڵڵا، سەرۆکی ئەنجوومەنی پارێزگای دهۆک بە رووداوی گوت، تورکیا چەند ساڵێکە لەگەڵ چەند کۆمپانیایەکی تورکی رێککەوتووە بۆئەوەی دارستانەکانی ناوچەی شەڕ لە باشووری کوردستان لە سنووری دەرکار، سندی و گولیا ببڕنەوە، بەو بیانووەی بوونەتە پەناگەی گەریلاکانی پەکەکە.  گوتەبێژی دەستەی ژینگە ئەوەشی گوت، "دوو روپێویمان هەن کە لە ساڵانی ١٩٥٧ و ٢٠١٥ ئەنجامدراون و لەسەر ئەو بنچینەیە دەتوانین بڵێین لەو ماوەیەدا نیوەی دارستانەکانمان لەدەستداون".