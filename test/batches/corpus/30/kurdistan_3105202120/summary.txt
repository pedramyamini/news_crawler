سەرۆکی ئەنجوومەنی پارێزگای دهۆک و سەرۆکی لیژنەی پێشمەرگە لە پەرلەمانی کوردستان دەڵێن، تورکیا دەستی بە بڕینەوەی دارستانی ناوچە سنوورییەکانی باشووری کوردستان کردووە لەو سنوورەی کۆنتڕۆڵی کردووە، گوتەبێژی دەستەی ژینگەش دەڵێت، تورکیا و ئێران لە سووتاندنی ٣٥ % ی دارستان و پاوانی سووتاوی هەرێمی کوردستان بەرپرسیارن. سەرۆکی لیژنەی هەرێمەکانیش لە پەرلەمانی عێراق داوا دەکات حکومەتی هەرێمی کوردستان ئەو پرسە لە بەغدا بوروژێنێت، بەو پێیەی پاراستنی ژینگە بەپێی دەستوور ئەرکی حکومەتی فیدراڵییە.