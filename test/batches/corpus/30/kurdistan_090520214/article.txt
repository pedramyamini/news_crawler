یەکێک لەو هاونیشتمانیانە بە تۆڕی میدیایی رووداوی راگەیاند، گەشتیارەکان ماوەی چوار رۆژە دەستبەسەر کراون و ژن و منداڵیشیان لەگەڵدایە. ئەو گوتی، "ئێمە بەمەبەستی گەشتیاری چووینەتە ئەو وڵاتە، هێزە ئەمنییەکانی میسر هەموو بەڵگەنامەیەکیان لێسەندووین. "  ئەو هاونیشتمانیانەی دەستبەسەرکراون دانیشتووی شارەکانی، سلێمانی، هەولێر، رانیە، شارەزوور و زاخۆن و لە رێگەی رووداوەوە داوای بەهاناوەچوون لە حکومەتی هەرێمی کوردستان دەکەن.  ئالان عەبدوڵڵا، باوکی یەکێک لەو کەسانەی لەلایەن پۆلیسی میسرەوە دەستبەسەرکراون بە رووداوی راگەیاند، زیاتر لە ٣٠ کەس دەبن، "لە سلێمانییەوە بە مەبەستی گەشتیاری چوونەتە میسر و ماوەی چەند رۆژێکەوە لەوێن، ژن و منداڵیشیان لەگەڵدایە و زۆربەیان خزم و کەسی یەکدین. "  بە گوتەی ئالان عەبدوڵڵا، ئەو هاونیشتمانیانە بەنیازبوون "ئەگەر بۆیان بکرێت و ئاسان بێت و قاچاخچییەکیان دەستبکەوێت لەوێوە بچن بۆ ئیتاڵیا، بۆیە بە پاسێک چوونەتە ئەسکەندەریە و لە قەراخ ئاوێک پاسەکە فڕێی داون گوتوویەتی ئەمە ئەسکەندەریەیە، لەوێوە بپەڕنەوە، دەچنە ئیتاڵیا.. لەناکاو پاسەوانی دەریاوانیی میسری داویەتی بەسەریاندا و دەستگیری کردوون، لە گۆڕەپانێک دایناون، حاڵ و گوزەرانیان زۆر خراپە و داوای بەهاناوەچوون دەکەن. "  یەکێک لە هاونیشتمانییەکان لە میسرەوە ڤیدیۆی بۆ رووداو ناردووە و ئاماژەی بەوە کرد، "ئێمە ٣٢ نەفەرین و ١٦ ـی مانگ هاتین بۆ میسر.. پاسمان گرت تاوەکو بچینە ئەسکەندەرییە، بەڵام فێڵیان لێکردین و گوتیان ١٠ خولەک بەپێ بڕۆن دەگەنە ئەسکەندەرییە، لەوێش پۆلیس دەستبەسەری کردین. "    ئەو هاونیشتمانییە باس لەوەش دەکات، خواردن و خۆراکیان پێنادەن و منداڵی ساوایشیان لەگەڵدایە.