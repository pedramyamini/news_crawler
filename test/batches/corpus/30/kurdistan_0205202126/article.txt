سەلوە و منداڵەکانی کەمتر لە شەش مانگە چوونەتە کەمپی حەسەن شام، ئەگەر هاوکاریی خێرخوازان و رێکخراوی خۆراکی جیهانی نەبێت، سەلمە ناتوانێت خۆراکی رۆژانەی منداڵەکانی دابینبکات.  سەلوە مەحموود، ئاوارەی نیشتەجێبووی کەمپی حەسەن شام دەڵێت "بەخوا، یەکەم ئاسایش نییە، دووەم حەشد رێگەمان پێنادات، خانوومان تێکدراوە، بۆیە من و منداڵە بچووکەکانم ناتوانین بگەڕێینەوە و لەوێ بژین، پێنج بۆ شەش مانگە ئێمە لەم کەمپە نیشتەجێین، تاوەکو ئێستا کەرەستەی خۆراک و تەندروستیمان وەرنەگرتووە".  ئەوان بەرچاویان ناڕوونە، ترسیان هەیە یاری بە داهاتوویان بکرێت و بەبێ هاوکاریکردنیان لە کەمپەکان دەربکرێن.  غانم عەلی، موختاری کەمپی حەسەن شام دەڵێت "بەشی یەکەم خەڵکی ناوچە جێناکۆکەکانن، بەشی دووەم ئەو خێزانانەن کە کەسوکارەکانیان لەناو داعشدان و ناتوانن بگەڕێنەوە ناوچەکانیان، بە هۆکاری بابەتی هۆزایەتی و هەر هۆکارێکی دیکە؛ بەشی سێیەمیش لە شەڕی رزگارکردندا خانووەکانیان رووخاون و هیچ پەناگەیەکیان نییە تێیدا بمێننەوە، گوزەرانیان زۆر خراپە و ناتوانن خانوو بگرن، بۆیە ناچارن لێرە بمێننەوە تاوەکو خودا دەرگایەکیان لێدەکاتەوە".  حکومەتی عێراق کەمپەکانی داخستوون، بەڵام حکومەتی هەرێمی کوردستان کەمپەکان داناخات و بانگەوازی ئەوە دەکات کە پشتگیریی گەڕانەوەی ئارەزوومەندانەی ئاوارەکان دەکات، ئێستا لە هەرێمی کوردستان ٦٦٦ هەزار ئاوارە ماون، کە زیاتر لە ٢٧٠ هەزاریان لە ٢٦ کەمپدا نیشتەجێن.  بودجەی ساڵانەی وەزارەتی کۆچ و کۆچبەرانی عێراق لە ٢٢٥ ملیار دینارەوە کەمکراوەتەوە بۆ ٨٩ ملیار دینار، بۆیە رایگەیاندووە، تاوەکو مانگی شەش دەتوانێت هاوکاریی خۆراکی بۆ ئاوارەکان دابین بکات.  ئیڤان فایەق، وەزیری کۆچ و کۆچبەرانی عێراق ئاماژە بەوە دەکات "مانگانە ٣٠ بۆ ٥٠ خێزان دەگەڕێنەوە زێدی خۆیان، گەڕانەوە لە کەمپەکانەوە بەردەوامە، بەڵام گەڕانەوەکە سستە، ئێمە نامانەوێت کەس ناچار بکەین بگەڕێتەوە شوێنی خۆی، ئەگەر بێتو خواستێکی راستەقینەی نەبێت".  رەوتی ژیانی ئاوارەیی گەورە و بچووکی ماندوو کردووە، بەڵام دوای زیاتر لە سێ ساڵ و نەمانی دەسەڵاتی داعش لە عێراق، هێشتا بەشێک لە ئاوارەکان لەنێوان کەمپەکان و زێدی خۆیان، ژیانی کەمپیان هەڵبژاردووە.