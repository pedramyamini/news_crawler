د. سەیوان عەلی رەزا، بریکاری وەزارەتی پەروەردە کە هاوکات بەڕێوەبەری گشتیی ئەزموونەکانە بە وەکالەت لە نووسراوێکدا کە ئاراستەی بەڕێوەبەرایەتیی گشتیی پەروەردەکانی هەولێر، دهۆک، سلێمانی، هەڵەبجە، گەرمیانی کردووە، چۆنێتی هەژمارکردنی نمرەی قوتابیانی روونکردووەتەوە. ئەمەش دوای ئەوەی لە ٢ی ئایاردا دیاریکردنی بەشە وانەکانی هەفتانە و پوختکردنی پرۆگرامەکانی خوێندن بۆ قوتابخانە حکومییەکان بۆ ساڵی خوێندنی ٢٠٢٠ - ٢٠٢١ بڵاوکرایەوە.  نووسراوەکە بە ژمارە ٣٠٧٩ لە ٣/٥/٢٠٢١ دەرچووە، ناو و واژۆی د. سەیوان عەلی بریکاری وەزارەت و مۆری دەکردەی بەڕێوەبەرایەتیی گشتیی ئەزموونەکانی بە سەرەوەیە، لە شەش خاڵدا هەژمارکردنی نمرەکان روونکراوەتەوە، کە ئەمە دەقی خاڵەکانە:  ١ - سەبارەت بە بازنەی یەکەمی قۆناخی بنەڕەتی پۆلی ١ تاوەکو ٣ کە بەردەوام دەبن لەناو پۆل، دەبێت هەر چوار نمرەی هەڵسەنگاندنیان هەبێت بەڕەچاوکردنی ئەوەی کە چوارەم هەڵسەنگاندن لەکاتی تاقیکردنەوەی کۆتایی ساڵ دابنرێت، کە لە ٢٢ - ٦ - ٢٠٢١ ئەنجام دەدرێت.  ٢ - سەبارەت بە پۆلەکانی ٤ تاوەکو ١١ کە بەردەوام دەبن لەناو پۆل، پێویستە نمرەی هەڵسەنگاندنی یەکەم (١٠ نمرە) و تاقیکردنەوەی نووسینەکی (٢٠ نمرە) و هەڵسەنگاندنی دووەم (١٠ نمرە) ئەنجام بدەن و تاقیکردنەوەی کۆتایی ساڵ لە (٦٠ نمرە) لە ٢٢ - ٦ - ٢٠٢١ ئەنجام دەدرێت. بەڕەچاوکردنی پۆلی نۆیەمی بنەڕەتی کە تەنها نمرەی تاقیکردنەوەکانی نیوەی وەرز واتە (١٠ نمرەی هەڵسەنگاندنی یەکەم و ٢٠ نمرەی تاقیکردنەوەی نووسینەکی ١٠ نمرەی هەڵسەنگاندنی دووەم) دەبێتە نمرەی کۆشش و تاقیکردنەوەی نیشتمانی لە (٦٠ نمرە) لەگەڵ پۆلە ناکۆتاکان ئەنجامدەدرێت بەپێی خشتەیەکی تایبەت.  ٣ - سەبارەت بە قوتابیانی دەرەکی پۆلی نۆیەمی بنەڕەتی، تاقیکردنەوەی نیشتمانی لەسەر (١٠٠ نمرە) ئەنجام دەدەن بە هەمان پرۆگرامی دیاریکراو.  ٤ - لەکاتی دەستپێکردنی دەوام لە ناوەندەکانی خوێندن ئەو قوتابیانەی فۆرمی بەڵێننامە پڕدەکەنەوە، کە بەشداری خوێندنی ناو پۆل ناکەن، ئەوا نمرەی بەدەستهاتووی تاقیکردنەوەی نووسینەکی (٢٠ نمرە) دابەشی دوو دەکرێت لە شوێنی ئەو هەڵسەنگاندنانە دادەنرێت، کە نمرەی نییە.  ٥ - لە داهاتوودا شێوازی تۆمارکردنی نمرەکان لەسیستەمی `ئی پەروەردە` بەڕێنمایی دیکە لەلایەن بەڕێوەبەرایەتییەکەمانەوە بە وردی روون دەکەینەوە.  ٦ - ئەو نمرانە و شێوازی دابەشکردنی بە ئەنجامی کۆتایی ئەم ساڵی خوێندنی (٢٠٢٠ - ٢٠٢١) هەژمار دەکرێت.  دەقی نووسراوەکەی بەڕێوەبەرایەتیی گشتیی ئەزموونەکان