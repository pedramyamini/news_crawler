رۆژی پێنجشەممە سەرۆک مەسعود بارزانی پەیامێکی بەبۆنی پەسندکردنی بودجەی ٢٠٢١ ـی عێراق بڵاوکردەوە و دەستخۆشی لە گشت "لایەنە سیاسییە كوردستانی و عێراقییەكان" دەكات.  سەرۆک بارزانی لە پەیامەکەیدا سوپاسی شاندی حكومەتی هەرێمی کوردستان و فراكسیۆنە كوردستانییەكان و، فراكسیۆنەكانی دیکەی نێو ئەنجوومەنی نوێنەرانی عێراق دەكات كە "بە ماندووبوون و هیمەت و پێداگرییانەوە توانیان لەگەڵ یەكدی بگەنە ئەنجام و بەشی هەرێمی كوردستانیش لە بودجەی عێراقدا جێگیر بكەن".  لە پەیامەکەیدا سەرۆک بارزانی پەسندبوونی بودجەی عێراق بە "هەنگاوێكی ئیجابی و بە ئاراستەی دروست" ناودەبات و  هیوای ئەوە دەخوازێت كە "دەستپێكێك بێت بۆ بەهێزكردنی بنەماكانی دیالۆگ و پێكەوەژیانی ئاشتیانە و هەروەها گەڕاندنەوەی بنەماكانی شەراكەتی نێوان پێكهاتەكانی عێراق".  رۆژی چوارشەممە ٣١ی ئاداری ٢٠٢١ پەرلەمانی عێراق کۆبووەوە و دەنگی لەسەر ماددەکانی پرۆژەیاسای بودجەی ٢٠٢١ی عێراق دا، یەکێک لەو ماددانەش کە لە ماوەی رابردوودا کێشەی لەسەربوو، ماددەی ١١ بوو لە پرۆژەیاسای بودجە، کە تایبەتە بە بەشە بودجەی هەرێمی کوردستان و لە کۆبوونەوەکەی پەرلەماندا بە کۆی دەنگ پەسندکرا، هەندێک لە ماددەکانیش هەموارکرانەوە. دواتر کۆی یاساکە خرایە دەنگدان و پەسندکرا.