نەجات مەحموود ئاغا، کە یەکێکە لە جووتیارەکانی دەشتی هەریر بە رادیۆی رووداوی راگەیاند: "مێرووی سن و کیسەڵە ساڵی رابردوو لە ٢٥ - ٠٤ - ٢٠٢٠ لە زەویە کشتوکاڵیەکانمانی دا و زیانی زیاتر لە چل هەزار دۆلاری لە هەر جووتیارێک دا، بەڵام ئەمساڵ زووتر لەو وادەیە هاتووە و هەڕەشە لەسەر لەناوچوونی زیاتر لە ٧٤ هەزار و ٥٠٠ زەوی چێندراو بە گەنم و جۆ لە هەموو دەشتی هەریر دەکات، ساڵی رابردوو تا دەرمانمان هێنا و رشاندمان بەسەر زەوییەکاندا، بەشێکی زۆری گوڵەگەنمەکان خوران".  ئەم جووتیارە ئاماژەی بەوەش کرد، هەرچەند ئەمساڵ لە ٠١ - ٠٢ - ٢٠٢١ وەزارەتی کشتوکاڵ و بەشی کشتوکاڵی هەریریان ئاگادارکردووەتەوە، بەڵام وەک پێویست بە هانایانەوە نەهاتوون و هیچ جۆرە دەرمانێکیان پێنەداون بۆ قەڵاچۆکردنی ئەم مێرووە، هەروەها دەشڵێت: "ئەگەر حکومەتی هەرێم بەهانای دۆخی جووتیارانەوە نەیەن و بە فڕۆکەی کشتوکاڵی ئەو زەوییانە نەڕشێنن ئەوا کەمتر لە هەفتەیەکی دیکە دۆخەکە لە کۆنترۆڵ دەردەچێت و رەنجی ئەمساڵیان بەفیڕۆ دەڕوات، چونکە ئەو مێرووانە گەرایان داناوە و کاتی زۆربوونیانە".   بە گوتەی ئەو جووتیارە، "ساڵی رابردوو بەهۆی ئەوەی مێرووی سن و کیسەڵ لە گەنمەکانیانی داوە بە نمرە سێ بۆیان هەژمار کراوە و لە سایلۆکان لێیان وەرنەگیراوە. "  هەروەها فەریق حەسەن، بەڕێوەبەری بەشی کشتوکاڵی دەشتی هەریر لەبارەی هاتنی ئەو مێرووە بۆ ناو زەوی جووتیاران بە رادیۆی رووداوی راگەیاند، "وەکو وەزارەتی کشتوکاڵ ساڵی رابردوو بەپێی توانا یارمەتیی جووتیارانمان داوە و دەرمانمان بەسەریاندا دابەشکردووە، بەڵام رێژەی سن و کیسەڵە بە شێوەیەکی ئەوەندە زۆر بوو کە کۆنترۆڵ کردنی کارێکی زەحمەت بوو، بەتایبەت بەهۆی رێگەنەگرتنی گشتی لەلایەن جووتیارانەوە لەو مێرووە زەرەروو زیانەکان زیاتربوون، بەشێوەیەک جووتیار هەبووە سەرەڕای ئەوەی دەرمانی پێدراوە ئامادە نەبووە زەوییەکەی خۆی بڕشێنێت بۆ قەڵاچۆکردنی ئەم مێرووە. "   لە بەشێکی دیکەی قسەکانیدا فارق حەسەن ئاماژەی بەوە دا: "لەکۆی رووبەری زیاتر لە ١٠٠ هەزار دۆنم زەوی کشتوکاڵی لە دەشتی هەریر، ٧٤ هەزار دۆنم زەوی داچێندراوە بە بەروبوومی گەنم و جۆ، مێرووی سن و کیسەڵە ئێستا لە قۆناخێکدایە کە کاتی گەرا دانانیەتی و هیچ زیانێکی لە گەنمی کێڵگەی جووتیاران نەداوە، بەڵام لە ئێستاوە ئێمە رێکارەکانمان گرتووەتەبەر بۆ دۆزینەوەی چارەسەرێکی خێرا بۆ ئەوەی تا سەری مانگ قەڵاچۆ بکرێت و کەمترین زیان بە بەرهەمی جووتیاران بگەیەنێت. "    لەبارەی رشاندنی زەوییەکان بە دەرمان لەڕێگەی فڕۆکەی کشتوکاڵی لەسەر داوای جووتیاران، بەڕێوەبەری بەشی کشتوکاڵی دەشتی هەریر گوتی: "پێویستە وەزارەتی کشتوکاڵ ئەو رێکارە بگرێتەبەر، چونکە بە فڕۆکەی کشتوکاڵی دەتوانرێ تەواوی ئەو زەوییانە بە دەرمان بڕشێندرێن".  هەروەها بەڕێوەبەری بەشی کشتوکاڵی دەشتی هەریر رایگەیاند: "ئەگەر ئەوەش نەکرا ئەوا پێویستە رێگەی دیکە بگرنەبەر، لەسەر ئەمەش بەڕێوەبەرایەتیی کشتوکاڵی هەولێرمان ئاگادار کردووەتەوە و بڕێک پارە بۆ ئەم مەبەستە تەرخانکراوە و لە هەفتەی داهاتوو قڕکەری ئەم مێرووە دەکڕین و بەسەر ئەو جووتیارانە دابەش دەکەین کە مێرووی سن و کیسەڵ لە زەوییەکانیانی داوە و بەپێی تواناش هاوکاریان دەبین. "