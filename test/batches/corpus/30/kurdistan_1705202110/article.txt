مونا قاوەچی، سکرتێری پەرلەمانی کوردستان بە تۆڕی میدیایی رووداوی راگەیاند، لە رۆژی ٤ی نیسانی ٢٠٢١ ەوە بە فەرمی داوایان لە فراکسیۆنەکان کردووە، بۆچوونی حیزبەکانیان لەبارەی پرۆژەی دەستووری هەرێمی کوردستانەوە رادەستی سەرۆکایەتیی پەرلەمان بکەن، بەڵام تاوەکو ئێستا هیچ حیزبێک وەڵامی نەبووە، بۆیە ئەمڕۆ نووسراوێکی جەختکردنەوەیان بۆ دەکەن، چونکە مەبەستیانە لەم خولەی پەرلەماندا هەرێمی کوردستان ببێتە خاوەنی دەستوور.  لە بەشێكی دیکەی قسەکانیدا مونا قاوەچی گوتی: "دوا وادە بۆ وەرگرتنی بۆچوونی حیزبەکان لەبارەی پرۆژەی دەستوور، ١٥ی ئایاری ٢٠٢١ بوو، بەڵام تاوەکو ئێستا تەنیا پارتی دیموکراتی کوردستان وەڵامێکی نافەرمی هەبووە بەوەی کە هەفتەی داهاتوو بۆچوونەکانی دەنێرێت".  سکرتێری پەرلەمانی کوردستان ئاماژەی بەوەشکرد، دوێنێ یەکشەممە، دەستەی سەرۆکایەتی پەرلەمانی کوردستان کۆبووەتەوە و بڕیاردراوە رۆژی دووشەممە ١٧ - ٥ - ٢٠٢١ نووسراوێکی جەختکردنەوە بدەنە فراکسیۆنەکان بۆ ئەوەی بە زووترین کات بۆچوونی حیزبەکانیان لەبارەی پرۆژەی دەستووری هەرێمی کوردستان بدەنە سەرۆکایەتیی پەرلەمان.