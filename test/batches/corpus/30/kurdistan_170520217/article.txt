ئەمڕۆ دووشەممە ١٧ - ٠٥ - ٢٠٢١ ئومێد خۆشناو، پارێزگاری هەولێر لە کۆنگرەیەکی رۆژنامەڤانیدا رایگەیاند: "بە لای ئێمە ئەو بابەتە کۆتایی نەهاتووە دەبێت ئەو تاوانبارانە ببنە پەندێک بۆ هەموو ئەو کەسانەی کە بیری تووندئاژۆییان هەیە، بۆ ئەوەی نە لە تورکیا و نە لە وڵاتی ئێمەش کەس بوێری ئەوە نەکات بەو جۆرە پەلاماری میوانی خۆی بدات".  رۆژی ١٣ی ئەم مانگە خێزانێكی كوردی دانیشتووی هەولێر لەلایەن چەند کەسێکەوە لە شارۆچکەیەکی سەر بە مێرسین لە تورکیا هێرشیان کرایەسەر و بەرەبەیانی ئەمڕۆ دووشەممە ١٧ - ٥ - ٢٠٢١ گەڕانەوە هەرێمی کوردستان و لە دیوانی پارێزگا لەلایەن پارێزگاری هەولێرەوە پێشوازییان لێکرا.  دوای پێشوازیکردن لەو بنەماڵەیە، ئومێد خۆشناو، پارێزگاری هەولێر لە کۆنگرەیەکی رۆژنامەڤانیدا رایگەیاند: "بڵاوبوونەوەی دیمەنی پەلاماردانی ماڵباتێکی کورد لە تورکیا لە تۆڕە کۆمەڵایەتییەکان بە شێوەیەکی نامرۆڤانە لە ناخەوە هەژاین و هەستمان بەوەکرد پەلاماردانی شکۆی خەڵکی شارەکەمان و گەلی کوردستان و هاووڵاتی کوردستانییە".  بە گوتەی پارێزگاری هەولێر ئەو کارەی بەرامبەر ئەو ماڵباتە کوردەی شاری هەولێر لە شاری مێرسینی تورکیا کراوە "کارێکی زۆر تووندئاژۆیی بوو بە جۆرێکبوو بیریان بیرکردنەوەی کاری رەگەزپەرستانەی زۆری لێدەکرا، بۆیە وێڕای سەرکۆنەکردنی ئەو کارە جارێکی دیکە بەناوی پارێزگای هەولێر دڵنیایی بە هاوشاریانی خۆشەویستمان دەدەین، شکۆی هەر تاکێکی هاووڵاتیی شاری هەولێر شکۆی ئێمەیە، شکۆی حکومەتە".  لە بەشێکی دیکەی قسەکانیدا ئومێد خۆشناو گوتی: "چۆن بەرگری لە شکۆی هاووڵاتیان و هاونیشتمانیانی خۆمان دەکەین وەکو حکومەت، بە هەمان شێوەش بەرگری لەو میوان و کەسانەش دەکەین کە دێنە وڵات و شاری ئێمە، دەبێت سەلامەتی ئەوانیش هەمیشە پارێزراوبێت، بە تایبەت لە هەولێری پایتەخت، کە ناسنامەی ئارامی و پێکەوەژیانی هەیە".  ئومێد خۆشناو ئامادەیی دامودەزگا تەندروستییەکانی حکومەتی هەرێمی کوردستانی بۆ چارەسەرکردنی ئەو هاونیشتمانییەی شاری هەولێر پیشاندا و گوتی: "هیوای سەلامەتی بۆ کاک موشتاق دەخوازین کە بەداخەوە تاوەکو ئێستاش تەندروستیی زۆر باش نییە. لە دامودەزگاکانی تەندروستی لە هەرێمی کوردستان هەر پێویستییەکی هەبێت ئێمە چارەسەری دەکەین".  پارێزگاری هەولێر سوپاسی هەموو ئەو لایەنانەی کرد کە لەگەڵیان هاتوونەتە دەنگ لەسەر هەموو ئاستەکان، "لە هەرێمی کوردستان و لە عێراق و تەنانەت لە تورکیاش، سوپاس بۆ کۆنسوڵی وڵاتی تورکیا لە هەولێر، ئەو بەڵێنەی بە ئێمەیاندا بۆ دۆزینەوە و دەستگیرکردنی تاوانباران لە ماوەی ٣ کاژێردا تاوانباران دۆزرانەوەو دەستگیرکران".  ئومێد خۆشناو باسی لەوەشکرد کە ئەو بابەتە بەلای ئەوانەوە کۆتایی نەهاتووە تاوەکو بکەرانەی ئەو رووداوە بە سزای یاسایی خۆیان نەگەن و گوتی: "بەلای ئێمە ئەو بابەتە کۆتایی پێنەهاتووە، نامەیەکی فەرمی لەگەڵ ئەو دۆکیۆمێنتانەی لای کاک موشتاقە پێشکەش بە کۆنسوڵی وڵاتی تورکیا دەکەین، دەمانەوێت ئەو کەیسە وەک چۆن دەستوبرد لێی هاتنە دەنگ، بە هەمان شێوە رێچکە یاساییەکەی خۆی بگرێتەبەر، ئەو تاوانبارانە ببنە پەندێک بۆ هەموو ئەو کەسانەی کە بیری تووندئاژۆییان هەیە، بۆ ئەوەی نە لە تورکیا ونە لە وڵاتی ئێمەش کەس بوێری ئەوە نەکات بەو جۆرە پەلاماری میوانی خۆی بدات".  دوای رووداوەکە پارێزگاری هەولێر رایگەیاند، لەبارەی ئەو کەیسە پەیوەندی بە کۆنسوڵخانەی تورکیاوە کرد، کۆنسوڵخانەی ئەو وڵاتەش وەڵامی داواکارییەکەیان دایەوە و رایانگەیاند، "سێ کەس دەستگیرکراون و پەڕوای لێکۆڵینەوەیان بۆ دۆسیەکە کردووەتەوە.  هەروەها سەفین دزەیی، بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان لەبارەی هێرشکردنە سەر سێ هاونیشتمانی لە تورکیا بە رووداوی راگەیاند "ئێمە بە تووندی رووداوەکە شەرمەزار دەکەین. "  هاکان کاراچای، کۆنسوڵی تورکیا لەبارەی هۆکاری رووداوەکە بە تۆڕی میدیایی رووداوی راگەیاند، خێزانە کوردەکە بە ئۆتۆمبێل خۆیان کێشاوە بە ئۆتۆمبێلێکدا و دواتر بووەتە دەمەقاڵێ و لە ئەنجامی تووندبوونی دەمەقاڵێکە شەڕ دروستبووە.  لە بەشێکی دیکەی قسەکانیدا کۆنسوڵی تورکیا رایگەیاند، "بەداخەوە دەبینین لە تۆڕە کۆمەڵایەتییەکاندا زانیاریی بێبنەما بڵاوکرانەوە، هەروەها لەلایەن چەند لایەنی جیاواز چەندین بانگەشەی نادروست و بێبنەمای جیاواز بڵاوکرانەوە".