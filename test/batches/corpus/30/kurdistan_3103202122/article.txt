جەژنی ئەکیتۆ، یان جەژنی سەری ساڵی بابلی ئاشووری، دەکەوێتە یەکەمین رۆژی مانگی نیسانەوە. لەو جەژنەدا وەکو نەریتێک ساڵانە فیستیڤاڵ و چالاکیی جیاواز بەڕێوەدەچن، ساڵی رابردوو بەهۆی قەدەخەی هاتووچۆ و رێکارەکانی بەرەنگاربوونەوەی کۆرۆنا، ئەنجام نەدرا، ئەمساڵیش هەر بەهۆی کۆرۆناوە جەژنەکە وەکو ساڵانی رابردوو گەرموگوڕ نابێت.  كلاره عۆدیشۆ یەعقوب گۆرگیس، پەرلەمانتاری کریستیان دەڵێت "پیرۆزبایی گەرم ئاراستەی گەلانی کلدانی، ئاشووری و سریانی لە کوردستان و دەرەوەی کوردستان دەکەم، کە ١ی نیسان جەژنی نەتەوەیی گەلی کلدانی، سریانی، ئاشوورییە، لە خودا داواکارم هەموو لایەک ساخ و سەلامەت بن. ئەمساڵ بەداخەوە هیچ رێورەسمێکمان بۆ ئەو یادە ئامادە نەکردووە، ئەوەش بەهۆی ئەو دۆخە تەندروستییە خراپە، کە بەهۆی ڤایرۆسی کۆڤید - ١٩ وەیە".  ئەم جەژنە، کە بەلای کلدانەکانەوە جەژنێکی نەتەوەییە، مێژووەکەی بۆ ٥٣٠٠ ساڵ بەر لە زایین دەگەڕێتەوە. جەژنەکە لە عێراق و باشووری کوردستان، ئێران و رۆژهەڵاتی کوردستان، ئەوروپا و ئەمریکا لەلایەن کلدان و ئاشوورییەکانەوە بەڕێوەدەچێت.  یەکێک لە دیارترین سیماکانی ئەو جەژنە، ریپێوانێکی کورتە بە جلوبەرگی نەتەوەیی کە بە رێپێوانی بنەوشەیی ناسراوە، ئەو رێپێوانە لە سەردەمی پاشای بابل گرنگیی زۆری پێدراوە، لەو ساڵانەی دواییش لە هەرێمی کوردستان، بەتایبەتیش لە شاری دهۆک دەکرا، بەڵام ئەوە دوو ساڵە بەهۆی کۆرۆناوە ناکرێت.  نەوزاد پۆڵس، سەرۆکی دەزگای سورایا بۆ رۆشنبیری و راگەیاندن ئاماژەی بەوە کرد "دوو ساڵە بە فەرمی جەژنی ئەکیتۆ نەکراوە، بەڵام لە هەولێری پایتەخت و لەسەر قەڵاتی هەولێر ئاهەنگێكی تایبەتی بۆ دەکرێت، کە مەراسیمەکە بە ئامادەبوونی پارێزگاری هەولێر، زۆربەی خەڵک و دەزگا و حیزب و لایەنە مەسیحییەکان دەبێت".  جەژنەکە ماوەی ١٢ رۆژ دەخایەنێت، جگە لە سەما و هەڵپەڕکێ، هاوشێوەی نەورۆزی کوردان، گەشت و سەیرانیشی تێدایە. لە هەرێمی کوردستان لە ساڵی ١٩٩٢ ەوە کریستیانەکان ئەو جەژنەیان پیرۆز دەکەن.