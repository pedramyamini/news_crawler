ئەندازیار سەربەست عوسمان، بەڕێوەبەری ئاوی سلێمانی لە کاتی بەشداریکردنی لە بەرنامەی بەکاتی سلێمانیی رادیۆی رووداو رایگەیاند، ئیدارەدانی ئاو لە هەرێمی کوردستان لە ماوەی ٢٠ ساڵی رابردوو زۆر خراپ بووە، "ئەگەر وانەبووایە دەمانتوانی لە رێگەی ئیدارەدانی باشەوە وامانکردبایە کێشەی کەمئاوی رووینەدایە، سیاسەتێکی روونی دابەشکردنی ئاومان نییە، رۆتینی زۆر هەیە لە پرسی بەڕێوەبردنی ئاو، ئەمەش وایکردووە رووبەڕووی کەمئاوی ببینەوە".  لە بەشێکی دیکەی قسەکانیدا بەڕێوەبەری ئاوی سلێمانی گوتی: "سلێمانی لەبەر ئەوەی سەرچاوەی سەرەکیی ئاوەکەی دووکانە، هەندێکجار بەهۆی خنکانی کەسێکەوە سێ رۆژ ئاوەکە دەگیرێتەوە، یان تۆرباینێک تێکدەچێت ئەوانە هەمووی دەبنە هۆی بێئاوی لە سلێمانی، ساڵانە ٧٠ ملیار مەتر سێجا ئاومان پێویستە بۆ ئەوەی کێشەی کەمئاویمان نەبێت بەتایبەت لە هاویندا، بەڵام ئێمە زۆر لەوە کەمترمان هەیە. ئەمساڵ سەرچنار ئاستی ئاوەکەی زۆر خراپە ئێمە زۆربەی جار پەمپەکان دەکوژێنینەوە، چونکە ئاو نامێنێت، لە مانگەکانی ٦ و ٧ دۆخەکەمان زۆر خراپتر دەبێت".   لەبارەی بەکارهێنانی ئاو لە پارێزگاکە ئەندازیار سەربەست عوسمان گوتیشی: "خەڵک هاوکارمان نییە و دەست بە ئاوەوە ناگرن، ٣٠ % خەڵکی سلێمانی تەنکییەکانی سەربانیان تەوافی نییە، ئێمە پێمانوایە دانانی پێوەری ئاویش هاوکاردەبێت لە چارەسەرکردنی کێشەی کەمئاوی، بەڵام ئەو پڕوپاگەندانەی دژی پێوەری ئاو دەکرێن خەڵکەکە ساردبووەتەوە، ئەم پێوەرەی لە کوردستان هەیە یاساییە و دراوەتە دوو کۆمپانیا و کێشەی نییە، کێشەی ئەو پێوەرانەی کە زۆر دەخوێننەوە ئەوەیە هەندێک پێوەر بەپێچەوانەوە بەستراون، لە ٨٠ هەزار پێوەر کە لە سلێمانی بەستراون کەمتر لە هەزار دانەیان کێشەیان هەبووە، ئەوەی کێشەشی هەبووە یان چاککراوە یان کۆمپانیا گۆڕیویەتی".     پێشتر لەبارەی بەفیڕۆدانی ئاو ئاری ئەحمەد، بەڕێوەبەری گشتیی ئاو و ئاوەڕۆی هەرێمی کوردستان دەڵێت، "بەپێی ستانداردی جیهانی و بەرەچاوکردنی شوێنی جوگرافیی هەرێمی کوردستان و سەیرکردنی وڵاتانی دەوروبەرمان یەکلابووینەتەوە هەر تاکێک لە کوردستان رۆژانە پێوستی بە ٢٠٠ بۆ ٢٥٠ لیتر ئاو هەیە، بەڵام ئەوەی تاکێک بەکاریدەهێنێت ٣٧٠ بۆ ٤٠٠ لیترە، ئەمەش زۆر زیاترە لە بڕی ستاندارد".  بەڕێوەبەری گشتیی ئاو و ئاوەڕۆی هەرێمی کوردستان، سەبارەت بە پێدانی پارەی ئاو لەلایەن هاونیشتیمانیان و دەزگا حکومییەکانەوە گوتی، "حکومەت و هاونیشتمانیان ١٥٠ ملیار دینار قەرزارمانن، ئەو پارەیە لە ساڵی ٢٠٠٥ ەوە تێیدایە تاوەکو ٢٠٢١، بەڵام بۆ وەرگرتنەوەیان تەنها ئەو رێگەیە هەیە هەرکەس موڵکی بفرۆشێت دەبێت پارەی ئاو بدات ئینجا دەتوانێت بیفرۆشێت".  لە بەشێکی دیکەی قسەکانیدا ئاری ئەحمەد ئاماژەی بە دابەزینی رێژەی ئاوی ژێرزەوی لە هەرێمی کوردستان کرد و گوتی، بەهۆی وشکەساڵیشەوە کە ئەمساڵ ٤٠ بۆ ٥٠ % بارانی پێویست باریوە وایکردووە بە رێژەی ٦٥ % ئاوی سەرزەوی و ژێرزەوی کەمبێتەوە.