هیوا حوسامەدین، پەیامنێر رووداو لە بەردەم یەکێک لە مزگەوتەکانی گەڕەکی عروبە لە شاری کەرکووک رایگەیاند: ئەو ٣ کرێکارەی گیانیان لەدەستداوە خەڵکی ناحیەی ریازی سەر بە شارۆچکەی حەویجەن لە باشووری کەرکووک، دانیشتووی گەڕەکی عروبەن.  ئەو کرێکارانەی بەیانی ئەمڕۆ شەممە چوونەسەر پرۆژەیەک، بە گوتەی شایەتحاڵەکان دیوارێکی بەرز هەبووە، کە نزیکەی ٥ مەتر بووە، لە سەرەوەی دیوارەکە خەریکی دانانی جەمەلۆن بوون، چەند جارێک هەستیان بەوەکردووە کە دیوارەکە دەلەرزێت، ئەندازیاری پرۆژەکەیان ئاگادارکردووەتەوە، بەڵام قسەکەیان بە هەند وەرنەگیراوە تاوەکو دیوارەکە رووخاوە، بەو هۆیەوە ٣ کرێکاریان گیانیان لەدەستداوە، دوای ئەوەی تەرمەکانیش براونەتە پزیشکی دادی نەخۆشخانەی ئازادی، پاشان تەرمەکانیان هێنراوەتەوە یەکێک لە مزگەوتەکانی گەڕەکی عروبە بۆ ئەوەی بشوورێنەوە و پاشان بەخاک بسپێردرێن.  بە گوتەی یەکێک لە کرێکارەکان کە لە رووداوەکە دەربازی بووە، بۆ رووداو گوتی: "ئێمە ٤ کرێکار بووین، کاژێر ٧ی بەیانی بۆ سەر کار دەرچووین بۆ ئەوەی جەمەلۆن بۆ سەر دیوارەکە دابنێین کە بەرزییەکەی ٥ مەتر بوو، لەوکاتەی خەریکی کارکردن بووین لەسەر دیوارەکە هەستمانکرد دیوارەکە دەلەرزێت، پاشان دیوارەکە بەسەریاندا رووخا و منیش کەوتم و رامکرد".  لەبارەی ناسنامەی قوربانییەکان، ئەو کرێکارە کە برایەکی لەو رووداوە گیانی لەدەستداوە گوتی: "یەکێکیان ناوی شەهاب ئەحمەد عەبدوڵڵایە، برامە. زیاب یاسین کوڕی ماممە و سەعدیش کوڕە خاڵمە".  بەپێی زانیارییەکانی رووداو ئەو سێ کەسەی گیانیان لەدەستداوە یەکێکیان تەمەنی ٢٠ ساڵە، ئەوەی دیکە ٢١ ساڵ و ئەوەی سێیەمیان تەمەنی ٤٠ ساڵە، دوو لەو کرێکارانە خێزاندارن و منداڵیان هەیە.