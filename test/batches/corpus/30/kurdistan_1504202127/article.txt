میللەت عیسمەت، سکرتێری رۆژنامەڤانیی پارێزگاری دهۆک بە تۆڕی میدیایی رووداوی راگەیاند "ماریا یوسف پێش پێنج ساڵ و لەکاتی منداڵبووندا بەهۆی ئەوەی ئۆکسجینی بەباشی پێنەگەیشتبوو، چووە کۆماوە. زیاتر لە سێ ساڵ لە نەخۆشخانە بوو؛ ساڵێک و چەند مانگێکیشە لە ماڵەوە لەژێر چاودێریدایە. ئێمە لەسەر راسپاردەی پارێزگاری دهۆک سەردانمان کرد تاوەکو بتوانین هاوکاریی بکەین ئەگەر چارەسەری هەبێت، چ لە نێوخۆی هەرێمی کوردستان بێت یان لە دەرەوە".  سکرتێری رۆژنامەڤانیی پارێزگاری دهۆک ئاماژەی بەوەش کرد، سەردانەکە بە نوێنەرایەتیی پارێزگاری دهۆک بووە و ئامادەیی خۆی دەربڕیوە بۆ ئەنجامدانی هەرچییەک پێویست بێت بۆ ماریا.  میللەت عیسمەت گوتیشی، لەگەڵ پزیشکانی پسپۆڕ قسەیان کردووە و ئاماژە سەرەتاییەکان دەریدەخەن کە "چارەسەرێکی بنەڕەتی بۆ دۆخی ماریا نییە؛ پێشتریش نەخۆشێک هەبووە نێردرایە ئەڵمانیا و دۆخی تەنیا هەندێک باشتر بوو. ماریا یوسفیش چەند ساڵە لەسەر جێگەیە و پێویستی بە وەرگرتنی چارەسەر و چاودێریکردنە".  کەیسەکەی ماریا پێشتر چووەتە دادگە و سکرتێری رۆژنامەڤانیی پارێزگاری دهۆک باس لەوە دەکات "هێشتا کەیسەکە بەتەواوی یەکلایی نەبووەتەوە. چاوەڕوانی بڕیاری دادگەین بۆئەوەی بزانین دوایین بڕیار لەوبارەیەوە چی دەبێت".