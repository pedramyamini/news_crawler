دوای شەهیدبوونی موحسین حوسێن - ی تەمەن ٤٤ ساڵ، خەڵکێکی زۆر لە ماڵەکەیدا کۆبوونەوە بۆ پێشوازی لە تەرمەکەی. موحسین لە دواهەمین ساتەکانی ژیانیدا قسەی لەگەڵ ئاتیە سەید خدری هاوژینی کردووە و دەڵێت "تەلەفۆنی بۆ کردم و داوای بینینی منداڵەکانی دەکرد، من برام لابوو شەرمم کرد زۆر قسەی لەگەڵ بکەم. کاژێر ٠٨: ٣٠ خولەک بوو قسەمان دەکرد و منداڵەکان لێیان پرسی ددانت کەت؟ پێی گوتن کەوت، تاوەکو دێمەوە ددانێکم بۆ ئامادەکەن".  چوار کچەکەی شەهید موحسین، گەورەکەیان ١٢ ساڵان و بچووکەکەشیان ساڵێک تەمەنیەتی، کاتێک باسی یادگارییەکانی باوکیان دەکەن، بەئەستەم خۆت بۆ رادەگیرێت.  ئاوێزە موحسین، کچی شەهید بە گریانەوە دەڵێت "هەموو رۆژێک بە باوکم دەگوت، مەچۆ، یەکێکی دیکە بنێرە، ئەویش بە قسەی منی نەدەکرد. بە کامێرە قسەم لەگەڵ کرد، کامێرەکەی لێ بەربووەوە، ئیدی نازانم چی لێ بەسەرهات". ئایندە موحسینیش کە کچی شەهید موحسینە دەڵێت، "هەموو جارێک کە دەخەوین، دەچوومە لای باوکم ئینجا خەوم لێدەکەوت".  موحسین حوسێن ساڵی ٢٠٠٣ بووەتە پێشمەرگە، ئەفسەر بووە لە لیوای ١١٦ی سۆران، بەرپرسی ئەو رەبیە بووە کە داعش شەوی چوارشەممە لە گوندی ئۆمەربلێی کفری هێرشی کردە سەر.  حوسێن بلۆک، فەرماندی لیوای ١١٦ی سۆرانی هێزی پێشمەرگە لەبارەی ئەو پێشمەرگەیە دەڵێت "ئەفسەرێکی بەجەرگ بوو، بەشداریی هەموو شەڕەکانی داعشی کردووە لە سنوورەکەدا، لەم شەڕەشدا رۆڵی هەبوو، تاوەکو دواهەمین هەناسە بەرگریی کرد و سەرکەوتنی هێزی پێشمەرگەش بە خوێنی ئەو بوو".  ئەکرەم حوسێن، برای پێشمەرگە شەهیدەکە، دەڵێت "براکەم لەپێناو خاکی کوردستان گیانی خۆی بەخت کرد، بەڵام کە پرسە و سەر قەبران تەواوبوو، کەس ئاوڕ لە منداڵەکانی ناداتەوە، ئەوە غەدرە".  موحسین لەپێناو پاراستنی خاکی گەرمیان خۆی فیدا کرد و لە کوێستانی گوندەکەی، گەرەوانی رواندز، بە خاک سپێردرا.