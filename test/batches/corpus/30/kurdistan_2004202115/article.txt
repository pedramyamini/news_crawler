لە هەولێر و دهۆک و سلێمانی، زیاتر لە ٢٠٠ پاڵاوگەی نایاسایی هەن کە بەشی زۆریان لە هەولێرە، پاڵاوگەکان بەپێی مەرج و رێنوێنییەکان دروست نەکراون، هیچ پێوەر و ستانداردێکیان نییە، ئاو و هەوا و زەوی ناوچەکان بەئاشکرا و لەپێش چاوی خەڵک و حکومەت پیس دەکەن.  ئومێد خۆشناو، پارێزگاری هەولێر لەوبارەیەوە دەڵێت "لە سەردەمێکدا پێویستمان بەو پاڵاوگانە بووە بۆ دابینکردنی سووتەمەنی بۆ هاووڵاتییان، بەڵام دوای دروستبوونی دوو پاڵاوگەی یاسایی کە بەشێوەیەکی دروستتر کارەکانیان دەکەن، رەنگە ئەو پاڵاوگە دنایاساییانە کاریگەریی خراپی هەبێت".  هەروەها پارێزگاری هەولێر باس لەوەش دەکات کە دوو ساڵ پێش ئێستا تەنانەت بۆنی پاڵاوگەکانیش دەهاتنە نێو شاری هەولێر، لەبارەی هەڵمەتی داخستنی پاڵاوگە نایاساییەکانیش دەڵێت، "تاوەکو ئێستا نزیکەی ٥٠ پاڵاوگەی نایاسایی داخراون، ٦٠ پاڵاوگەش ئاگادارکراونەتەوە".  تانکەرەکانی گواستنەوە، بە ئاشکرا و لەسەر شەقامەکان ریز دەبەستن و بەرهەمی پاڵاوگەکان دەگوازنەوە عەمبار و بەنزینخانەکان رووبەری فراوان و زەبەلاحی زەوی بەکارهاتووە، بەبێ گوێدانە خراپبوونی ژینگە، چونکە ژینگەی ناوچەکان ئێستا هەر پیس نەبوون، بەڵکو خراپ بوون ئاو و هەوا و خاک لەو ناوچانەی پاڵاوگەکانی لێیە شتێکی دیکەیە.  ساڵی ٢٠١٨ ئەنجوومەنی نەوت و غاز لە هەرێمی کوردستان، بڕیاریدا پاڵاوگە نایاساییەکان دابخرێن، بڕیاری دیکە لەژێر ناو و تایتڵی دیکەش هەبوون، بەڵام پاڵاوگەکان دانەخراون.  ئازاد محەممەد ئەمین، سەرۆکی ئەنجوومەنی پارێزگای سلێمانی ئاماژە بەوە دەدات، ئەو بەرهەمانەی پاڵاوگە نایاساییەکان بەرهەمی دەهێنن کوالێتییان باش نین، بەتایبەت لە بەرهەمهێنانی گاز، "بەڵام ئێستا بە شێوەیەکی گشتی لە بەنزینخانەکان ئەو گازانە وەرناگیرێن، بەڵام تاڕاددەیەکی زۆر لە مۆلیدە ئەهلییەکان ئەو جۆرە گازانە بەکاردەهێنرێن".  ساڵی ٢٠١٧ و بە تەنیا لە ١٠ مانگدا ١٥ کرێکار تەنیا لە پاڵاوگە نایاساییەکانی دهۆک گیانیان لەدەستداوە، هۆکارەکەی نەبوونی سەلامەتیی کارکردنە، کەوتنەوەی ئاگر و ژەهراویبوون بە ماددەی مەترسیدار بەردەوام کرێکارەکانی پاڵاوگە نایاساییەکان دەکوژێت.  عەبدولسەمەد تێلی، ئەندامی ئەنجوومەنی پارێزگای دهۆک لەبارەی پاڵاوگەی نایاسایی دەڵێت، "ئەوە جێگەی داخە کە ویستێکی راستەقینە نییە بۆ داخستنی ئەو پاڵاوگانە، لەکاتێکدا داخستنیان زۆر ئاسانە، ئەگەر داواکارییەک هەبێت ئێمە لە ئەنجوومەنی پارێزگا جێبەجێی دەکەین".