رۆژی دووشەممە ٢٦ - ٠٤ - ٢٠٢١، بەسەرپەرشتی قوباد تاڵەبانی، جێگری سەرۆکوەزیرانی هەرێمی کوردستان و بە ئامادەبوونی بریکاری وەزارەتی کشتوکاڵ و سەرچاوەکانی ئاو، پارێزگارانی هەولێر، سلێمانی، دهۆك، هەڵەبجە و سەرپەرشتیارانی ئیدارەی راپەڕین و گەرمیان و نوێنەرانی وەزارەتەکانی شارەوانی و پلاندانان، کۆبوونەوەیەكی تایبەت بەشێوازەکانی رووبەڕووبوونەوەی  وشکەساڵی لە هەرێمی کوردستان بەڕێوەچوو.  بەپێی راگەیێندراوێکی نووسینگەکەی، قوباد تاڵەبانی جێگری سەرۆکوەزیرانی هەرێمی کوردستان لایەنە پەیوەندیدارەكانی راسپارد بۆ ھەماھەنگیكردن "بەمەبەستی كەمكردنەوەی زیانەكانی وشكەساڵی و دانانی پلانی گونجاو بۆ رووبەڕووبوونەوەی. "  هەروەها لە کۆبوونەوەکەدا باس لە "کاریگەرییەکانی كەمبارانی و وشكەساڵی لەسەر ناوچە جیاجیاکانی هەرێمی کوردستان کرا" و پلانی حكومەت و لایەنە پەیوەندیدارەكان بۆ رووبەڕووبوونەوەی ئەو دیاردەیە خرایەڕوو.  وەک لە راگەیێندراوی کۆبوونەوەکەدا هاتووە، بەمەبەستی کەمکردنەوەى زیانە ئابوورییەکانی وشکەساڵی لەسەر سێکتەرە جیاوازەکان، "بودجەیەکی تایبەت تەرخانکرا و بڕیاردرا کە ئەولەویەت بدرێت بەزامنکردنی دابینکردنی ئاوی پاک بۆ هاووڵاتییان هەروەها گرنگیی بدرێت بە پرۆژەکانی کەرتی کشتوکاڵی و پیشەسازی. "  دواى تاوتوێکردنی شێوازەکانی رووبەڕووبوونەوەى وشکەساڵی لەسەر هەرێمی کوردستان، "پێویستی دانانی پلانی گونجاو و تەرخانکردنی بودجەی پێویست دووپاتکرایەوە بۆ دروستکردنی بەنداوی بچووک لەپێناو گلدانەوەى ئاوی باراناو و دواتر سوودلێوەرگرتنەوەى لەبوارى کشتوکاڵیدا. "  لە راگەیێندراوەکەی نووسینگەی راگەیاندنی سەرۆکوەزیرانی هەرێمی کوردستان ئاماژە بەوەشدراوە کە لە کۆبوونەوەکەدا "بڕیاردرا لەگەڵ حکومەتی فیدراڵ ئەم پرسە باس بکرێت بۆ ئەوەی هاوکاربن لە چارەسەرکردنی هەر گرفتێکدا کە رووبەڕووى هەرێمی کوردستان ببێتەوە بەهۆى کاریگەرییەکانی وشکەساڵییەوە. "   لە بەشێکی دیکەی کۆبوونەوەکەدا جەخت لەوەکراتەوە کە "دەبێت حکومەتی هەرێمی کوردستان لەڕێگەی کەناڵە دیپلۆماتییەکانییەوە لەگەڵ وڵاتانی دراوسێ هەماهەنگی بکات بۆ کۆنترۆڵکردنی شێوازەکانی بەردانەوەى ئاوی بەنداوەکان بەجۆرێک کە بەرژەوەندی هەرێمی کوردستان لەبەرچاو بگیرێت و ئەو بارگرانییە کەمبکاتەوە کەبەهۆى وشکەساڵییەوە رووبەڕووى ناوچەکە دەبێتەوە. "