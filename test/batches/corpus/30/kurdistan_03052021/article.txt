بەگوێرەی راگەیێندراوێک كه له‌لایه‌ن پارێزگای وان بڵاوكراوه‌ته‌وه، لە رۆژی سێشەممە ٠٤ - ٠٥ - ٢٠٢١ ـەوە تاوەکو ١٨ی مانگ، بۆ ماوەی ١٥ رۆژ هەموو جۆرە گردبوونه‌وه، خۆپێشاندان، رێپێوان و مانگرتن، هه‌ڵدانی چادر و چالاكی دیکە قه‌ده‌خەیە.  لە راگەیێندراوەکەدا هاتووە، "بە مەبەستی پاراستنى بنەما سەرەكييەكانى كۆمار، يەكپارچەيى جيانەكراوه‌ى دەوڵەت و نەتەوە، پێشێلنەکردنی ماف و ئازادى ئەوانى ديكە، ئاسايشى خەڵك و بەرقەراركردنى ئارامى، رێگرتن لە تاوان، پاراستنى ماف و ئازادى خەڵكى، رێگرتن لە هەر رووداوێكى نەخوازراو بڕیاری قەدەخەی خۆپێشاندان و گردبوونەوە دراوە. "  بڕیاری قەدەخەکردنەکە ئەو چالاکییە فەرمییانە ناگرێتەوە کە لەلایەن پارێزگار و قایمقامەکانەوە رێگەیان پێدەدەرێت.   لە سنووری پارێزگای وان، لە ٢١ی تشرینی دووەمی ٢٠١٦ ـەوە بەپشتبەستن بە بڕگەکانی ئەلیف و جیم لە ماددەی ١١ی یاسای ژمارە ٥٤٤٢ی بەڕێوەبردنی شارەکان و ماددەی ١٧ی یاسای ژمارە ٢٩١١ی چالاکییەکان، لە ناوەندی شار و شارۆچکە و ناوچەکانی سەر بەو پارێزگایە هەموو جۆرە خۆپێشاندان و گردبوونه‌وه و چالاکییەکی هاوشێوە قەدەخە کراوە. بەم بڕیارەی پارێزگاش قەدەخەی خۆپێشاندان و گردبوونەوە ١٥ رۆژی دیکە درێژکراوەتەوە.