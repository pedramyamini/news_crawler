نەبەز ئیسماعیل، گوتەبێژی وەزارەتی ئەوقاف و کاروباری ئایینیی هەرێمی کوردستان بە تۆڕی میدیایی رووداوی راگەیاند، بڕیارە رۆژی ١١ی نیسان، لیژنەی باڵای بینینی مانگ کۆبێتەوە و ئێوارەی هەمان رۆژ، لەڕێگەی چوار لیژنەوە چاودێریی بینینی مانگ بکەن.  گوتەبێژی وەزارەتی ئەوقاف ئاماژەی بەوەشکرد، بۆ بینینی مانگ و دەستنیشانکردنی یەکەم رۆژی رەمەزان، هاوئاهەنگییان لەگەڵ سعودییە و وەقفی سوننی عێراقی هەیە، بەڵام بەهۆی بەرزیی خاکی هەرێمی کوردستان، وەقفی سوننی عێراقیش پشت بە هەرێمی کوردستان دەبەستێت.  ساڵی رابردوو لیژنەی باڵای بینینی مانگ لە وەزارەتی ئەوقاف رۆژی ٢٤ی نیسانی ٢٠٢٠ ـی وەکو یەکەم رۆژی مانگی رەمەزانی ١٤٤١ی کۆچی دیاریکرد، بەڵام بەهۆی ئەوەی رۆژژمێری کۆچی پشت بە سووڕانەوەی مانگ دەبەستێت، ساڵانە نزیکەی ١٠ رۆژ کاتی رەمەزان بەراورد بە رۆژژمێری زایینی دێتە پێشەوە.