هەرێم کەمال ئاغا، ئەندامی لیژنەی بەرگری و ئاسایشی پەرلەمانی عێراق بە رادیۆی رووداوی راگەیاند: "ئێستا ئەوەی لە سنووری زاخۆ و حەفتانین دەبینرێت تاوەکو دەگاتە سنووری ئامێدی و ئاوەشین بەبەردەوامی ئۆپەراسیۆنیان تێدایە و وای لێهاتووە کە تورکیا زیاتر لە خاکی هەرێمی کوردستاندا بە نیازی دانانی هێڵی بەرگرییە؛ مەبەستیشی ئەوەیە زیاتر شەڕەکە بخاتە ناو خاکی هەرێمی کوردستانەوە و شەڕ لە ناوخۆی خۆی دوور بخاتەوە. ئەمەش لە رووی ئابووری و سیاسییەوە زیان بە هەرێمی کوردستان دەگەیێنێت. دواییش ناتوانرێت بەئاسانی بە گفتوگۆ ئەو شوێنانەیان پێ چۆڵ بکرێت. "  شەڕ و رووبەڕووبوونەوەی هێزەکانی تورکیا و گەریلاکانی پەپەکە و بۆردوومانی ناوچە سنوورییەکان تاوەک کاژێر ٠٤: ٠٠ی بەرەبەیانی رۆژی یەکشەممە ٢٠٢١/٠٤/٢٥ بەردەوام بوو و تورکیا لە سێ قۆڵەوە چووە زناری کێستە و هێزەکانی لەو ناوچەیە جێگیر کرد.  سەربەست سەبری، بەڕێوەبەری ناحیەی کانی ماسێ بە رادیۆی رووداوی گوت: "دوێنێ شەو جارێکی دیکە لەلایەن فڕۆکەکانی تورکیاوە زناری کێستە و پشتی گوندی هروورێ بۆردوومان کرا و تاوەکو کاژێر ٠٢: ٠٠ی شەو بەردەوام بوو، بەڵام ئێستا دەڤەرەکە ئارامە. لە ٤٨ کاژێری رابردوودا تورکیا قورسترین بۆردوومانی ناوچەکەی کردووە و هەموو جۆرە چەکێکی قورسی بەکارهێناوە. ئەوەندەی ئێمە ئاگادارین باخ و دارستانەکانی زناری کێستە زیانێکی زۆریان بەرکەوتووە، بەڵام تاوەکو ئێستا نازانرێت کە ئاخۆ زیانی گیانی هەیە یان نا. "  هەرێم کەمال ئاغایش ئەوەی خستەڕوو: "بەردەوامیی ئەم ئۆپەراسیۆنانەی تورکیا کۆمەڵێک هۆکاری هەیە. ئەوەی کە دەبینرێت لاوازیی سوپای عێراقە لە پاراستنی سەروەریی خاکی عێراقدا. لە خولی رابردوو و لەم خولەیشدا چەندین جار لە پەرلەمان بۆ راگرتنی ئەو ئۆپەراسیۆنانە واژۆ کۆکراوەتەوە، بەڵام هەر بەردەوام بووە. حکومەتی عێراقیش وەڵامێکی لەو شێوەیەی نەبووە کە بتوانێت رێگری لەم ئۆپەراسیۆنە بکات. "  هاوکات شەوی رابردوو ٨ فڕۆکەی شەڕکەری هێزەکانی تورکیا سنووری هەرێمی کوردستانیان بەزاند، چوار لەو فڕۆکانە بەردەوام لە ناوچەکانی ناحیەی کانی ماسێ تاوەکو سنووری زاخۆ بۆردوومانی ناوچەکەیان کردووە.  دوێنێ شەو دوو جار گەلی بازێ بۆردوومان کرا کە دەکەوێتە سنووری ناحیەی کانی ماسێی سەر بە قەزای ئامێدی. سەرنجی ئەم جارەی تورکیا لەسەر بناری چیای مەتین بوو کە یەکێکە لە شاخە هەرە ستراتیژییەکان کە دەڕوانێتە سەر دوو ناوچەی هەرە گرنگی قەزای ئامێدی و بەشێک لە ناوچەکانی دیکەی دهۆک.  ئەندامەکەی لیژنەی بەرگریی عێراق دەڵێت: "پێشتر وەزارەتی دەرەوەی عێراق لێدوانی هەبوو و سەرکۆنەی هێرشەکانی دەکرد، بەڵام ئێستا بێدەنگ بووە. بێدەنگیی حکومەتی عێراق و هەرێمی کوردستان کارێکی کردووە زیانێکی زۆر بە خاکی هەرێمی کوردستان گەیشتووە. تاوەکو تورکیا بەم عەقڵیەتی ئۆپەراسیۆنەوە بیر بکاتەوە چارەسەری ئاشتی سەر ناگرێت. ئەمە بە داننان بە مافەکانی کورددا لە رێگەی دیموکراسیەت و گفتوگۆوە کۆتایی دێت. "  لەو هێرشەدا تورکیا مەبەستی بوو زناری کێستە بگرێت، چونکە زیاتر لە ٥٠ گوندی سنووری ناحیەکانی کانی ماسێ، بامەرنێ و باتیفا دەکەونە ژێر زناری کێستە، کە ئێستا تورکیا لە سێ قۆڵەوە چووەتە زناری کێستە.  لە چوارچێوەی ئەم هێرش و ئۆپەراسیۆنەدا کە تورکیا ناوی ناوە ئۆپەراسیۆنی چڕنووکی برووسکە - چڕنووکی هەورەتریشقە، سێ خاڵی ستراتیژیی کۆنترۆڵکردووە ئەوانیش زناری کێستە، سەرووی گوندی هرور و دشێشێ ـن کە هێزی پاسەوانی سنووری عێراقی تێدا جێگیربوون.  سوپای تورکیا بەبیانووی گەریلاکانی پەکەکە لە رۆژی هەینی ٢٠٢١/٠٤/٢٣ ـەوە دەستی بە هێرشکردنە سەر ناوچەکانی مەتینان، ئاڤاشین و زاپ کردووە. بەو هۆیە لە هەندێک شوێن پێکدادان لەنێوان هەردوولادا روویداوە.  لە سنووری پارێزگای دهۆک ٣٦ خاڵی سەربازیی تورکیا هەن، نۆیان لە ئامێدی، ٢٤ لە زاخۆ و حەفتانین، ٣ لە زناری کێستە و ٦ بنکەی سەربازییش لە ئامێدی و زاخۆ و باشیک هەن.  لە ساڵی ٢٠٢٠ ـەوە تاوەکو ئێستا ١١ گوند چۆڵ کراون، لە سێ ساڵی رابردوویشدا ٣٣ کەسی سڤیل بەهۆی هێرشەکانەوە مردوون.