رۆژی چوارشەممە ٥ی ئایاری ٢٠٢١، مارشاڵ سامیوڵ سامپسۆن، گه‌وره راوێژکاری به‌رگریی بەریتانیا بۆ رۆژهه‌ڵاتی نێوه‌ڕاست و باکووری ئەفریقیا و کۆلۆنێڵ چارڵی، راوێژکاری هێزەکانی بەریتانیا لە هەرێمی کوردستان و شاندێکی سەربازیی بەریتانیا سەردانی وەزارەتی پێشمەرگەی هەرێمی کوردستانیان کرد.  بەپێی راگەیێندراوی وەزارەتی پێشمەرگە، مارشاڵ سامپسۆن، وەزیری پێشمەرگەی دڵنیاکردووەتەوە کە بەریتانیا لە هاوکاری و یارمەتییەکانی بۆ هێزی پێشمەرگە بەردەوام دەبێت و ئامانجیانە لەم قۆناخەدا سەرکردایەتیی رێفۆرمی سەربازی بکەن لە وەزارەتی پێشمەرگەدا.  لە بەشێکی دیکەی کۆبوونەوەکەدا، پرسی پەیوەندییەکانی نێوان پێشمەرگە و سوپای عێراق گفتوگۆی لەبارەوە کرا و لەوبارەیەشەوە جەختکرایەوە لەسەر هەماهەنگیی کاری هاوبەش لەنێوان هێزەکانی پێشمەرگە و سوپاى عێراق بە پشتیوانیی هێزه‌كانى هاوپه‌يمانان لە ناوچە کوردستانییەکانی دەرەوەی هەرێمی کوردستاندا.  لەو کۆبوونەوەیەدا کە شۆڕش ئیسماعیل، وەزیری پێشمەرگە و سەربەست لەزگین، بریکاری وەزارەتەکە و ژمارەیەک بەرپرسانی وەزارەتەکە ئامادەی بوون، مارشاڵ سامپسۆن بە بەرپرسانی وەزارەتی پێشمەرگەی راگەیاندووە کە "بەریتانیا لە هاوکاری و یارمەتییەکانی بۆ هێزی پێشمەرگە بەردەوام دەبێت و ئامانجمانە لەم قۆناخەدا سەرکردایەتیی ریفۆرمی سەربازی لە وەزارەتی پێشمەرگە بکەین".  عەمید روکن هەژار عومەر، راوێژکاری وەزارەتی پێشمەرگە بە تۆڕی میدیایی رووداوی راگەیاند "بەریتانیا جگە لەوەی رۆڵی گرنگی لەنێو هاوپەیمانیی نێودەوڵەتیی شەڕی دژی داعش هەیە، لەپاڵ ئەمریکا و ئەڵمانیا و هۆڵەندا هاوکاریی وەزارەتی پێشمەرگەیە بۆ پرۆسەی چاکسازییەکەی. سەردانەکەش بۆ گەیاندنی پەیامی پاڵپشتیی بەریتانیا بوو لە هەوڵەکانی چاکسازی و پێشمەرگە بەگشتی".  ئەو راوێژکارەی وەزارەتی پێشمەرگە گوتیشی "شاندەکە پاڵپشتیی وڵاتەکەیان لە بواری مەشق و راهێنان بۆ هێزەکانی پێشمەرگە و کردنەوەی خولی سەربازی بۆیان لە هەرێمی کوردستان و بەریتانیا دووپاتکردەوە؛ ئەوان ئێستا بودجەیەکی باشیان بۆ دەزگاکانی تایبەت بە مەشقی سەربازی لە هەرێمی کوردستان و عێراق هەیە و پێیان راگەیاندین لەو کارەیان بەردەوام دەبن".  لەو کۆبوونەوەیەدا، بەپێی راگەیێندراوی وەزارەتی پێشمەرگە، وەزیری پێشمەرگە هۆشداریی داوە "لە کردە تیرۆریستییەکانی داعش، کە ئێستا بەتەواوی خەریکی خۆڕێکخستنەوەیە لەڕێگەی تەکتیکی تازەوە".  هەروەها شۆڕش ئیسماعیل گوتوویەتی "بەهێزبوونەوەی داعش، مەترسییە بۆسەر ئاشتی و ئارامیی جیهان، وەکو چۆن پێشمەرگە لە رابردوودا شەڕی تیرۆریستانی لەبری جیهان کرد"، ئێستاش بۆ رێگری لەو مەترسییە پێویستیان بە هاوکاریی بەریتانیا و هاوپەیمانان هەیە.