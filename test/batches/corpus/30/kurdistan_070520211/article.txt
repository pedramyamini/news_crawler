هاونیشتیمانیەکی ئەو دەڤەرە دەڵێت؛ بە هۆی هێرشەکانی تورکیاوە دەربەدەر بووینە و نازانین بۆ کوێ بچین. موختاری گوندەکەش دەڵێت، ئەو شوێنانەی تورکیا بۆردوومانی دەکات نە خاڵی سنووری لێیە و نە هێزەکانی ئاسایش و پێشمەرگە.  بەهۆی ئەوەی شەوان ئەگەری بۆردوومان زیاترە، دەبوایە بەڕۆژ باربکەن و ماڵئاوایی لە گوندەکەیان بکەن. ئەوە دۆخی دانیشووانی گوندی کێستەیە و لەماوەی ٣١ ساڵی رابردوو بەهۆی شەڕەکانی تورکیا و پەکەکە، سێ جار گوندی کێستە ئاوەدان کراوەتەوە و بەجێهێڵدراوە.  حەمید محەممەد، خەڵکی گوندی کێستە بە تۆڕی میدیایی رووداوی راگەیاند: "هەر ٣٢ ماڵەکەی گوندەکەمان بە تەواوی باریان کرد و گوندەکە چۆڵکرا".  بۆردوومانەکان مەترسیی لەسەر ژیانی خەڵکی ناوچەکە دروستکردووە. حەوا موسا دانیشتوویەکی دیکەی گوندەکە دەڵێت، بەدووری ٥٠ مەتر گوللە تۆپێک لە نزیک گوندی چەلکا کریستیان کەوتووەتە خوارەوە بەڵام نەتەقیوە.  مەحموود کێستەیی، موختاری گوندی کێستە داواکارییەکی لە حکومەتی هەرێمی کوردستان هەیە و دەڵێت: "نزیکەی ١٠ گوندی بەرواری باڵا، دەکەونە پشت خاڵ و بنکەی پاسەوانیی سنوور، خەڵکی ئەو گوندانە داوا لە حکومەتی هەرێمی کوردستان دەکەن، گوندەکەیان بپارێزێت".   رێڤینک هرووری، ئەندامی پەرلەمانی کوردستان رایگەیاند: "پێش دەستپێکردنی ئۆپەراسیۆنەکە، ٣٦ خاڵی سەربازیی و شەش سەربازگەی تورکیا لە سنووری پارێزگای دهۆک هەبوون، ئێستا گەیشتووەتە ٤٣ خاڵی سەربازی".  رۆژهەڵاتی گوندی کێستە بنکە و بارەگاکانی پەکەکەی لێیە و نزیکی گوندەکەن، لە باکوور و رۆژئاواش سوپای تورکیای لێ جێگیر بووە، ئەمەش بووەتە هۆکاری ئەوەی شەڕو پێکدادان بەردەوام بێت و تەنانەت لە دوو شەوی رابردوو شەڕ و پێکدادان کەوتە نێو گوندی کێستە، بەو هۆیەش دوای ١٤ رۆژ لە دەستپێکردنی شەڕ لەو ناوچەیە خەڵکی گوندی کێستە بە ناچاری گوندەکەیان چۆڵکرد.  لە ٢٣ی نیسانی ٢٠٢١ ەوە تورکیا ئۆپەراسیۆنێکی سەربازیی لەژێر ناوی "ئۆپەراسیۆنی چڕنووکی هەورە برووسکە" بە پاساوی رووبەڕووبوونەوەی گەریلاکانی پەکەکە لە بەرزاییەکانی سنووری ئامێدی دەستپێکردووە، سوپای تورکیا دەستی بە هێرشکردنە سەر ناوچەکانی زاپ و ئاڤاشین و مەتینان لە سنووری پارێزگای دهۆک کرد و پێکدادانیش لەنێوان سەربازانی تورکیا و گەریلا بەردەوامە.