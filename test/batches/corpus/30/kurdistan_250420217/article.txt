ئەمڕۆ یەکشەممە ٢٥ - ٠٤ - ٢٠٢١ سەرۆک مەسعود بارزانی لە راگەیێندراوێکدا لەبارەی رووداوی ئاگرکەوتنەوە لە نەخۆشخانەی ئیبن ئەلخەتیب رایگەیاند، "بە بیستنی هەواڵی رووداوی دڵتەزێنی ئاگركەوتنەوەی شەوی رابردووی نەخۆشخانەی ئیبنی ئەلخەتیبی بەغدا زۆر دڵگران بووم كە بەداخەوە بووە هۆی گیانلەدەستدان و برینداربوونی ژمارەیەكی زۆری هاووڵاتیان".  هەروەها نێچیرڤان بارزانی، سەرۆکی هەرێمی کوردستان ئامادەیی هەرێمی کوردستان بۆ هاوکاریی بریندارانی رووداوەکە دەردەبڕێت و رایدەگەیێنێت: "هه‌رێمى كوردستان به هه‌موو شێوه‌يه‌ك ئاماده‌ى هه‌موو هاوكارييه‌كى پێويسته و نه‌خۆشخانه‌كانى به ته‌واوى ئاماده‌ن بۆ پێشوازيكردن له بريندارانى رووداوه‌كه و پێشكه‌شكردنى هه‌موو چاودێرييه‌كى پزيشكيى پێويست".  لەلایەکی دیکەوە مەسرور بارزانی، سەرۆکی حکومەتی هەرێمی کوردستان رایگەیاند، "حکومەتی هەرێمی کوردستان، ئامادەیی خۆی بۆ پێشکەشکردنی هەموو هاوکارییەکی پێویست رادەگەیێنێت، بەتایبەتی لە بواری تەندروستی و پێشوازیکردن لە بریندارانی رووداوەکە و هەر یارمەتییەکی دیکە کە پێویست بێت".  بەڕێوەبەرایەتیی بەرگریی شارستانیی عێراق، ئەمڕۆ یەکشەممە، لە راگەیێندراوێکدا رایگەیاند: "ئاگرەکە هێندە گەورە بوو زیاتر لە ٣٠ تیمی ئاگرکوژێنەوە بەشداربوون لە کوژاندنەوەی".    لەبارەی هۆکاری ئاگرکەوتنەوەکە چەند شایەتحاڵێک دەڵێن، بە تەقینەوەی بووتڵێکی ئۆکسجین دەستیپێکردووە، بەڵام لە کۆی ١٢٠ نەخۆش کە لە نەخۆشخانەکە خەوێندرابوون، بەڕێوەبەرایەتیی بەرگریی شارستانیی عێراق توانیویانە ٩٠ نەخۆش رزگار بکەین، زۆربەی قوربانییەکانیش بەهۆی نەمانی ئۆکسجین لە کاتی گواستنەوەیان بە ئامانجی رزگارکردنی ژیانیان گیانیان لەدەستداوە.