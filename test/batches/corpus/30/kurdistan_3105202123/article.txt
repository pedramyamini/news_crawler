لە بەرنامەی گفتوگۆی رۆژنامەنووسی رادیۆی رووداودا کە هەریەکە لە مەسعوود مەلا هەمزە، سکرتێری رۆژنامەڤانیی کۆسرەت رەسوول و ئەندامی مەکتەبی راگەیاندنی یەکێتیی نیشتمانیی کوردستان؛ زیرەک کەمال، راوێژکاری سەرۆکی هەرێمی کوردستان؛ عارف قوربانی، رۆژنامەڤان و؛ ئاکۆ محەممەد، رۆژنامەڤان بەشداربوون، باس لە دامەزراندنی یەکێتیی نیشتمانیی کوردستان و گۆڕانکارییەکان لەو حیزبەدا دوای ٤٦ ساڵ لە چالاکیی سیاسی کرا.  مەسعوود مەلا هەمزە، سکرتێری رۆژنامەڤانیی کۆسرەت رەسوول و ئەندامی مەکتەبی راگەیاندنی یەکێتیی نیشتمانیی کوردستان بە رادیۆی رووداوی راگەیاند "دەبێت یەکێتی بیر لەوە بکاتەوە کە چەقی ململانێکان لە سلێمانی دووربخاتەوە. تاوەکو یەکێتی لە سلێمانی قەتیس بووبێت، ئێمە ناتوانین ململانێیەکی چڕوپڕ بکەین. دەبێت هەولێر چەقی ململانێ بێت. مەبەستم ئەوە نییە کە شەڕە قسە بکەین، بەڵکو دەبێت ئەوە بێت کە چۆن دەتوانێت باشترین خزمەت بکات و بەرنامەیەکی باشتر پێشکێش بکات".  ئەو ئەندامەی مەکتەبی راگەیاندنی یەکێتی ئاماژەی بەوە دا، تاوەکو یەکێتی سەرنج نەخاتە سەر هەولێر و بادینان ئەو فەوزایەی سلێمانی کەم نابێتەوە، "وەکو یاریی تۆپی پێی لێ دێت، تۆ هێرش مەکە، بەرامبەرەکەت هێرش دەکات و تۆ بەس بەرگریت پێ دەکرێت. دەبێت ململانێکەمان لەسەر هەولێر بێت".  مام جەلال لە هەولێر بینایەکی دروستکرد کە بە "کۆشکی سپی" بەناوبانگ بوو بۆئەوەی ناوەندێتیی یەکێتی ببرێتە هەولێر، بەڵام ئەوە نەبووە هۆی ئەوەی ناوەندێتیی ئەو حیزبە و بڕیارەکان بچنەوە پایتەخت.  مەسعوود مەلا هەمزە گوتی "یەکێتی بە خۆشیی خۆی هەولێری جێنەهێشتووە، لە هەولێر دەرکراوە. ئەگەر بیەوێت بگەڕێتەوە هەولێر، کارێکی ئاسان نییە و ئەگەر زۆر سەرنج بخاتە سەر هەولێر، لەوانەیە کێشەی سیاسی دروست بکات. راستە ئەو بینایە لەسەر راسپاردەی مام جەلال دروستکرا، بەڵام بینایەک بەس نییە بۆئەوەی یەکێتی بێتەوە هەولێر. یەکێتی بەوە دێتەوە هەولێر و بادینان کە ئەو دوو ناوچەیە بەشێکبن لە بڕیاری سیاسیی حیزب و چەقی بڕیاری سیاسی لە هەولێر بێت".  عارف قوربانی، رۆژنامەڤان باسی لەوە کرد "یەکێتی لەدوای راپەڕین بارەگای سەرەکیی لە شەقڵاوە بوو، مام جەلال لەوێی دانا و، بەشێکی زۆری ئۆپۆزیسیۆنی عێراقی لەوێ بوون؛ بەڵام ئەو کاتەیش مەیلێکی سلێمانچێتی لەناو سەرکردایەتیی یەکێتیدا هەبوو، بەبێ ئاگاداریی مام جەلال کە لە دەرەوەی وڵات بوو، بارەگاکانیان بۆ قەڵاچوالان گواستەوە. رووداوەکانی شەڕی ناوخۆیش هۆکارێکی دیکە بوون کە یەکێتی بەرەو سلێمانی بچێت".  ئەو رۆژنامەڤانە باسی لەوەش کرد، مام جەلال دیدگای وابوو کە دەبێت هەولێر ببێتەوە بە ناوەندی دەسەڵاتی یەکێتی، "دروستکردنی بینای مەکتەبی سیاسی لە هەولێر لەو تێڕوانینەوە بوو، بەڵام دروستبوونی گۆڕان بووە هۆکاری ئەوەی یەکێتی بڕوایەکی وای لا دروست ببێت کە ئەگەر قورسایی خۆی بباتە هەولێر، ئەوا ئەو بزووتنەوەیە سلێمانیی لەژێر دەست دەربهێنێت، بەڵام بزووتنەوەی گۆڕان هەر زوو چەماوەی بەهێزییەکەی هاتە خوارەوە. ئەو بایەخەی یەکێتی ئێستا بە بادینان و ناوچە دابڕێندراوەکانی دەدات، بە هەولێری نادات".  یەکێتی لە هەندێک بواردا لە شێوازی پرۆسەی بەڕێوەبردنی هەرێمی کوردستان رازی نییە و گلەیی لە کارەکانی حکومەت دەکات. هاوکات ئەوانەی لەگەڵ ئەودا هاوبەشی پرۆسەی سیاسی و حکومەتن گلەییان لەو حیزبە زۆرە.  مەسعوود مەلا هەمزە گوتی "یەکێتی هەڵگیرسێنەرەوەی شۆڕشی نوێیە و رابەرایەتیی راپەڕینی کردووە. ئێستا ئەوە قورسە بۆ هێزێکی وا کە لە هەندێک باردا لە حکومەتدا وا مامەڵەی لەگەڵدا بکرێت وەکو ئەوەی میوان بێت. یەکێتی دەبینێت کە لە هەندێک بڕیاری گرنگ و یەکلاییکەرەوەدا بەشێک نییە. کاتێکیش لایەنگرانی یەکێتی ئەوە دەبینن، حیزبەکە رووبەڕووی گلەیی و گازەندە دەکەنەوە".  زیرەک کەمال، راوێژکاری سەرۆکی هەرێمی کوردستان لەوبارەیەوە دەڵێت "ئێستاکە بمانەوێت و نەمانەوێت یەکێتی یەکێکە لە دوو باڵە سەرەکییەکەی گۆڕەپانی سیاسیی هەرێمی کوردستان. یەکێتی و پارتی دوو حیزبی کاریگەری سەر گۆڕەپانی سیاسین و دەتوانن گۆڕانکاری و رووداو دروستبکەن. دەبێت ئەوەیش بزانین کە نەمانی مام جەلال کاریگەریی لەسەر رەوتی سیاسیی ناوخۆی حیزبەکەی هەبووە. بەداخەوە وزەی کادیرانی یەکێتی رووی لە ناوخۆی حیزبەکە کراوە کە ئەوە بۆ حیزبەکانی دەرەوەی یەکێتییش خراپە، چونکە هەر جۆرە خۆلادانێکی ئەو حیزبە لە بەرپرسیارێتی، کاریگەریی لەسەر ژیانی هەموومان دەبێت".  راوێژکارەکەی سەرۆکی هەرێمی کوردستان جەختی لەوەیش کردەوە کە هەر جۆرە لاوازی و پاشەکشەیەکی یەکێتی و پارتی لە دەرەوەی پرۆسەی دیموکراسی بە زیانی هەرێمی کوردستان دەشکێتەوە.  زۆر لەوانەی سەرکردایەتیی یەکێتی دەکەن، لەو باوەڕەدان کە ئێستا یەکێتی بووژاوەترە لەو قۆناخەی کە کۆسرەت رەسوول سەرکردایەتیی یەکێتیی کردووە. لەگەڵ ئەوەیشدا کە کوڕێکی کۆسرەت رەسووڵ ئەندامی مەکتەبی سیاسییە و یەکێکی دیکەیشیان ئەندامی ئەنجوومەنی سەرکردایەتییە، کەچی نەیانتوانیوە بەشێکی ئەو ناوەندێتییەی لە سلێمانی هەیە، بیبەنە هەولێر.  مەسعوود مەلا هەمزە پێیوایە "سەردەمی کاک کۆسرەت لەدوای قۆناخی مام جەلال زۆر قورس بوو. مام جەلال یەکێتیی وا دروستکردبوو بەس بە خۆی بەڕێوەببرێت. ئەگەر بمانەوێت یەکێتیی ئێستا بە سەردەمی کاک کۆسرەت یان پێش ئەو بەراورد بکەین، دەپرسین لە کام هەڵبژاردن کاک کۆسرەت کەسی یەکەمی حیزب بووە و دەنگەکانی حیزب کەمیان کردووە؟ لە سەردەمی کۆسرەت رەسوولدا خەڵک لە یەکێتی جیابووەوە و خۆی چوو هێنایەوە و کردیە سەرۆککۆماری عێراق و عەرەبەکان ناوچاوانیان ماچ کرد. کاک کۆسرەت توانیی یەکڕیزیی ناو یەکێتی بپارێزێت. ئەو یەکێتیی لە خۆی خۆشترویست".  ئەندامەکەی مەکتەبی راگەیاندنی یەکێتی ئەوەی خستەڕوو، "کۆسرەت رەسوول لە قۆناخێکدا بووەتە کەسی یەکەمی یەکێتی کە لەبەر هەندێک کێشەی ناوخۆیی هەموو دەسەڵاتەکانی خۆی بەکارنەهێناوە. گوتی لەبەر خاتری گۆڕی مام جەلال و لەبەرئەوەی هەندێک هاوکێشەی ناو یەکێتی تێکنەچێت، لە زۆر بڕیار بێدەنگ دەبم. ئەو بووژانەوەش کە دوای کۆنگرە باس دەکرێت، ئەگەر کاک کۆسرەت رێگربووایە، ئەوە دەبوو؟ ژینگەی یەکێتی بە جۆرێکە کە هەرگیز هیچ کەس و ئاراستەیەک لەناو یەکێتیدا ناتوانێت بڕیاری یەکلاییکەرەوە بدات و، تێپەڕینی بڕیار لەناو حیزبدا پێویستی بە کۆدەنگیی هەموو یەکێتییە".  لەوبارەیەوە عارف قوربانییش گوتی "لەدوای ٢٠١٢ وە کە مام جەلال نەخۆش کەوت، یەکێتی لەو دۆخەدا رووی لە شکست بوو. گۆڕان لە دوو هەڵبژاردندا دەنگی زۆری هێنابوو. مام جەلال لە دۆخێکی ناوخۆیی زۆر خراپی یەکێتیدا نەخۆش کەوت و رەنگدانەوەیەکی زۆر خراپی لەسەر حیزبەکەی هەبوو. دەتوانیت ئەو شانازییە بۆ کۆسرەت رەسوول تۆماربکرێت کە نەیهێشت یەکێتی بکەوێت، چونکە ئەوکاتە خەڵک چاوەڕێی مەرگی یەکێتیی دەکرد. کەچی یەکێتی نەک لەناونەچوو، بگرە پێگەی بەهێزبووەوە".  ئەو رۆژنامەڤانە باسی لەوەش کرد کە لەناو یەکێتیدا هیچ جارێک نەبووە کە هەموو دەسەڵاتەکان لای یەک کەس بووبێت، "مام جەلالیش زۆرجار لە کۆبوونەوەکاندا بۆچوونێکی هەبووە و زۆرینە بۆچوونێکی دیکەیان هەبووە و، بۆچوونی زۆرینە قبووڵ کراوە. سەردەمی کۆسرەت رەسوولیش دەسەڵاتی رەها لای ئەو نەبووە".  بە بڕوای عارف قوربانی، یەکێتی دوای کۆنگرە رووی لە گەشانەوە نییە و لە هەرێمی کوردستان و لە ناوچە دابڕێندراوەکاندا پێگەی لاوازە، "لە هەرێمی کوردستاندا گوتاری حیزبەکە بە جۆرێکە، هەندێکجار وا هەستدەکەیت هیچ کاریگەرییەکی نییە".  لە کوردستاندا تێبینیی ئەوە دەکرێت کە حیزبەکان وەکو حیزبی هەڵبژاردن خۆیان دەناسێنن و کۆنگرەکانیشیان لە نموونەی ئەمریکییە و لە شێوەی ئاهەنگدایە و گفتوگۆی هزریی تێدا ناکرێت، هەروەها زۆر لەسەر پەیڕەوەکانیان ناوەستن. ئێستا هەست بەوە دەکرێت کە گفتوگۆ لەناو خودی حیزبەکاندا کەمبووەتەوە؛ هاوکات گفتوگۆ لەنێوان حیزبەکانیشدا کەمە.  زیرەک کەمال، راوێژکاری سەرۆکی هەرێمی کوردستان ئاماژە بەوە دەکات "ئێستا نەک یەکێتی، لە هەموو حیزبەکاندا بەرنامە و پەیڕەوی ناوخۆ زۆر لاواز بووە. لە هەرێمی کوردستاندا حیزب بەسەر باڵباڵێندا دابەشبووە. ئێستاکە حیزبایەتی غەدرێکی زۆری لە بزووتنەوەی کوردایەتی و یەکڕیزیی ناو گەلی کوردستان کردووە. نزیکەی ٩٥ % ـی ئەندامانی حیزبەکان ئاگایان لە بەرنامە و پەیڕەوی حیزبەکانیان نییە".  مەسعوود مەلا هەمزە پێیوایە، حیزبی سیاسی ئەوەیە لەسەر مێزی گفتوگۆ لەگەڵ نەیارەکەی دابنیشێت و دەڵێت "بەداخەوە بۆشایی ئێستای هەرێمی کوردستان ئەوەیە کە یەکێتی و پارتی کۆنابنەوە. ئەزموونی چەند ساڵی رابردوو دەریخست دۆخی هەرێمی کوردستان بە ململانێی یەکێتی و پارتی تێکدەچێت. خەڵک دەبێت لەوە تێبگەن کە تەنیا یەکێتی و پارتی دەتوانن یەکدی رابگرن. ئەگەر وایدابنێین پارتی لەگەڵ سەرکردایەتیی تازەی یەکێتیدا مامەڵە ناکات، شوێنگرەوەی چییە؟ ئەی ئەگەر سەرکردایەتیی تازەی یەکێتی دەیەوێت دوژمنایەتیی پارتی بکات، ئەویش شوێنگرەوەی چییە؟ "  لە پارێزگای سلێمانی هەوڵ بۆ ئەوە دەدرێت ناوەندێتیی کارگێڕی (لامەرکەزی) بەدەستبهێنن و یەکێتیش وەکو حیزبێک لەو هەوڵەدا بەشدارە. مەسعوود مەلا هەمزە لەوبارەیەوە دەڵێت "ئەگەر پرسی لامەرکەزیەت بۆ ناو حکومەت راست بێت، ئەوە بۆ ناو حیزب راستە. ئەگەر بڕیاربێت بڕیارەکانی حکومەت هەموو لە هەولێرەوە نەبن و بەشێکیان لە سلێمانییەوە بن، دەبێت لەناو حیزبیشدا بڕیار بەشێکی لە هەولێر و بەشێکیشی لە بادینانەوە بدرێت".  بۆ هەڵبژاردنەکانی ئەنجوومەنی نوێنەرانی عێراق یەکێتی و گۆڕان هاوپەیمانێتییەکیان پێکهێناوە و، یەکێتی لەگەڵ چەند حیزبێکی دیکەیشدا لێکتێگەیشتنیان هەیە، بەڵام ئەوە نیگەرانیی بەشێک لە کادیرانی ئەو حیزبەی لە هەولێر و دهۆک لێکەوتەوە.  سکرتێری رۆژنامەڤانیی کۆسرەت رەسوول ئەوەی خستەڕوو "هاوپەیمانێتیی نێوان گۆڕان و یەکێتی و لێکتێگەیشتن لەنێوان حیزبەکانی دیکەدا باشترین کارێکە کە کراوە، بەڵام چۆن و لەسەر چ بنەمایەک کراوە و نیگەرانییەکە چییە؟ خۆ هەر کوڕەکانی کاک کۆسرەت نیگەران نەبوون؛ بەشێکی زۆری سەرکردایەتیی هەولێری یەکێتی نیگەران بوون. ناکرێت کە لە هەولێر شەڕ لەسەر حەوت کورسی دەکەیت، کەچی هەشت کورسیت بۆ پارتی جێهێشتبێت، یان لە دهۆک شەڕ لەسەر سێ کورسی دەکەیت، هەشت کورسیت بۆ پارتی جێهێشتووە. ململانێ وا ناکرێت".  یەکێتی و پارتی رێککەوتنێکی ستراتیجی لەنێوانیاندایە و لە سەردەمێکدا کراوە کە مام جەلال لە ژیاندا بووە. ئێستا بەشێک لە چاودێران پێیانوایە دۆخەکە جیاوازە و وا دەخوازێت کە پێویستە یەکێتی و پارتی پێکەوە دابنیشنەوە و رێککەوتنێکی دیکە بکەن.  مەسعوود مەلا هەمزە گوتی "ئەگەر پارتی و یەکێتی بیانەوێت رێککەوتنێکی ستراتیجیی نوێ بکەن، دەبێت هەردووکیان ئامادەسازیی بۆ بکەن. پێموایە یەکێتی لە حکومەتدا بەشدارە نەک هاوبەش، بەڵام مادەم یەکێتی لەو حکومەتەدا بەشدارە، کەواتە ئەو ئامادەییەی تێدایە لەگەڵ پارتی رێککەوتنی تازە بکات. پێموایە یەکێتی ئامادەیی بۆ رێککەوتنی تازە هەیە لەسەر بنەمایەکی نوێ. یەکێتی بۆ رێککەوتنی تازە چاوەڕێی هەڵبژاردنەکان دەکات بۆئەوەی دەنگێکی باش بهێنێت و ئەوجا بە دەنگێکی دلێرەوە لەگەڵ پارتی دابنیشێت".  رۆژی سێشەممە ٠١ - ٠٦ - ٢٠٢١ ساڵوەگەڕی دامەزراندنی یەکێتیی نیشتمانیی کوردستانە و ٤٦ ساڵ بەسەر تەمەنیدا تێدەپەڕێت.  لە ٢٢ی ئایاری ساڵی ١٩٧٥ لە سووریا لە گەڕەکی ئەبو روومانەی دیمەشق یەکەم کۆبوونەوە بۆ دامەزراندنی یەکێتیی نیشتمانیی کوردستان کرا و پرۆژەی دروستکردنی ئەو حیزبە داڕێژرا.  کۆبوونەوەی دووەم لە بەرلین و لە ٢٧ ـی ئایاری هەمان ساڵ بە سەرپەرشتیی جەلال تاڵەبانی کرا و لە رۆژی ٠١ - ٠٦ - ١٩٧٥ بە فەرمی یەکێتیی نیشتمانیی کوردستان راگەیێندرا.