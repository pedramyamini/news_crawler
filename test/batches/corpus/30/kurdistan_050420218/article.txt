ئەمڕۆ دووشەممە ٠٥ - ٠٤ - ٢٠٢١ نێچیرڤان بارزانی، سەرۆکی هەرێمی کوردستان پەیامێکی لە ٣٠ ـیەم ساڵیادی دروستکردنی هەرێمی نەفڕین لە باشووری کوردستان بڵاوکردەوە و رایگەیاند: دوای بڕیارەکە دابينكردنى ئارامى ده‌ستى پێكرد و نه‌واى ئارام و ناوچه‌ى نه‌فڕين دروست بوو كه دواتر بووه هۆى پاراستنى به‌شێكى زۆرى هه‌رێمى كوردستان. ئيدى هێزه‌كانى رژێمى ئه‌وساى عێراق نه‌يانتوانى نه له‌سه‌ر زه‌وى و نه له ئاسمانه‌وه هێرش بكه‌نه سه‌ر گه‌ل و خاكى كوردستان.  لە بەشێکی دیکەی پەیامەکەیدا سەرۆکی هەرێمی کوردستان رایگەیاند: بێگومان هه‌رێمى كوردستان له ئه‌زموونى سى ساڵى ڕابردوويدا ده‌يتوانى نموونه‌يه‌كى باشتر پێشكه‌ش بكات. وێڕاى هه‌موو ده‌سكه‌وته‌كان، هه‌ڵه و كه‌موكوڕى هه‌بووه و هه‌يه، به‌ڵام كه‌ميش نين ئه‌و كێشه و ته‌نگوچه‌ڵه‌مانه‌ى بۆى دروست كران.  لەبارەی دۆخی ئێستای هەرێمی کوردستان و یەکڕیزی لایەنەکان، نێچیرڤان بارزانی رایگەیاند: ته‌نيا بژاره‌مان ئه‌وه‌يه به ته‌بايى و پێكه‌وه‌يى، به سوودوه‌رگرتن له ئه‌زموونى رابردوو، به گفتوگۆ و لێكگه‌يشتن و رێككه‌وتن له‌گه‌ڵ حكومه‌تى فيدراڵیى عێراق و به پشتيوانى و هاوبه‌شى و هاريكاريى كۆمه‌ڵگه‌ى نێوده‌وڵه‌تى، هه‌نگاو به‌ره‌و ئاينده‌يه‌كى باشتر بنێن.  کۆڕەوەکە سەخت و دژوار بوو. منداڵ و پیر و پەککەوتەکان زۆرترین ئازاریان چەشت. ئاو، خواردن، چادر و دەرمان و چارەسەری پزیشکی بە دەگمەن دەست دەکەوتن. هەزاران کەس، بە تایبەتیش منداڵ و بەتەمەنەکان، بەهۆی سەرماوە گیانیان لەدەستدا.  دیمەنەکانی ئەو کاتی کۆڕەوە ملیۆنییەکی باشووری کوردستان سەرنجی کۆمەڵگەی نێودەوڵەتی راکێشا و هاوکاری مرۆییان گەیاندە ئاوارەکان، سەرۆکی هەرێمی کوردستان لەو بارەوە دەڵێت: له‌م ياده‌دا سڵاو و رێز و پێزانينیان بۆ كۆمه‌ڵگه‌ى نێوده‌وڵه‌تى دووپات ده‌كه‌نه‌وه كه "سى ساڵ به‌ر له ئه‌مڕۆ بڕيارێكى راست و دروستيان دا، گه‌لى كوردستانيش سه‌لماندى ئه‌گه‌ر ئازادى و ده‌رفه‌تى هه‌بێت، ده‌توانێت نموونه‌يه‌كى باش و جياواز پێشكه‌ش بكات".  بەشێک لە ئاوارەکان چوونە سەر سنوورەکانی ئێران و تورکیا و ئەو دوو وڵاتەش سنوورەکانیان بەڕوویاندا کردەوە، سەرۆکی هەرێمی کوردستان لەو بارەوە دەڵێت: "زۆر سوپاسى ئێران و توركيا ده‌كه‌ين كه پێشوازييان له سه‌تان هه‌زار په‌نابه‌رى كوردستان كرد. زۆر سوپاس بۆ هه‌موو ئه‌و وڵاتانه‌ى به هه‌ر شێوه‌يه‌ك بێت به‌شدارييان له ده‌ركردنى بڕيارى (٦٨٨)ى نێوده‌وڵه‌تى و پرۆسه‌ى دابينكردنى ئارامى و دامه‌زراندنى ناوچه‌ى نه‌فڕين بەشداربوون".  ئەو دیمەنانەی لەلایەن فۆتۆگرافەرەکانەوە بڵاوکرانەوە، باشتر دەنگی کوردیان گەیاندە کۆمەڵگەی نێودەوڵەتی، سەرۆکی هەرێمی کوردستان رایگەیاند: "سوپاس بۆ ڕۆژنامه‌نووسان و وێنه‌گرانى جوامێر و ئازا و بۆ كه‌ناڵه‌كانى ڕاگه‌ياندن كه ڕۆڵيكى گه‌وره‌يان له گه‌ياندنى ده‌نگى خه‌ڵكى كوردستاندا گێڕا و وێنه و ديمه‌نى مه‌ينه‌تى و ئازاره‌كانى پير و منداڵان و نه‌خۆش و په‌ككه‌وته و ژنان و پياوانى بێده‌ره‌تانى ئاواره‌ى له ناوچه سنوورييه سه‌خت و شاخاوييه‌كانه‌وه، بۆ هه‌موو جيهان گواسته‌وه".  بڕیارەکە لە چەند بڕگەیەک پێکهاتبوو کە بەندە سەرەکییەکانی بڕیاری ٦٨٨ ئەمانە بوون:   - پێویستە نەتەوەیەکگرتووەکان یارمەتی مرۆیی بگەیێنێتە دەستی عێراقییەکان، بەتایبەتی کورد.   - دەبێت نەتەوەیەکگرتووەکان هەموو ئامرازەکانی بەردەستی بەکاربهێنێت بۆئەوەی خێرا پێداویستی بۆ ئاوارە و پەنابەرەکان دابینبکات.   - ئەنجوومەنی ئاسایش رێگە نەدات سەرکوتکردنی خەڵک لە عێراق بەردەوام بێت.     دەقی په‌يامى نێچيرڤان بارزانى له يادى سى ساڵه‌ى بڕيارى نێوده‌وڵه‌تيى (٦٨٨):     ئه‌مڕۆ يادى سى ساڵه‌ى ڕۆژێكى پرشنگدار له مێژووى هاوچه‌خى گه‌لى كوردستاندا ده‌كه‌ينه‌وه. به‌رله سى ساڵ وه‌ك ئه‌مڕۆ ٥/٤/١٩٩١، ئه‌نجومه‌نى ئاسايشى نێوده‌وڵه‌تى بڕيارى (٦٨٨)ى ده‌ركرد. به‌و پێيه پرۆسه‌ى دابينكردنى ئارامى ده‌ستى پێكرد و نه‌واى ئارام و ناوچه‌ى نه‌فڕين دروست بوو كه دواتر بووه هۆى پاراستنى به‌شێكى زۆرى هه‌رێمى كوردستان. ئيدى هێزه‌كانى رژێمى ئه‌وساى عێراق نه‌يانتوانى نه له‌سه‌ر زه‌وى و نه له ئاسمانه‌وه هێرش بكه‌نه سه‌ر گه‌ل و خاكى كوردستان.     ئه‌و بڕياره مرۆيييه بۆ گه‌لى كوردستان وه‌رچه‌رخانێكى مێژوويى بوو تا رێگه له كۆڕه‌وى مليۆنيى خه‌ڵكى كوردستان به‌ره‌و سنووره‌كانى ئێران و توركيا بگرێت كه به‌و كۆڕه‌وه ڕه‌تيكرده‌وه جارێكى ديكه بگه‌ڕێته‌وه ژێر ركێفى سته‌م و ديكتاتۆرى. پاشان بڕياره‌كه ڕه‌هه‌ندێكى ئه‌منى بۆ پاراستنى ئاسايش و ئارامى وه‌رگرت، تا دوايين جار ره‌هه‌ندێكى تازه‌ى سياسى و هه‌ڵبژاردنه‌كانى ١٩٩٢ و دامه‌زراندنى په‌رله‌مان و حكوومه‌ت و ئه‌زموونى ديفاكتۆى هه‌رێمى كوردستانى لێكه‌وته‌وه.     چه‌مكى ده‌ستێوه‌ردانى مرۆيى كه له‌گه‌ڵ ئه‌و بڕياره‌دا هاته ئاراوه، وێڕاى پێشكه‌شكردنى يارمه‌تيى گه‌وره‌ى مرۆيى، ده‌رگاى ژيان و ئه‌زموونێكى تازه‌ى ديموكراسى به‌سه‌ر هه‌رێمى كوردستاندا كرده‌وه. ده‌رفه‌تى ره‌خساند تا ئاوه‌دانى و چيرۆكى سه‌ركه‌وتنى هاوبه‌ش و ئه‌زموونێكى نوێ له ناوچه‌كه‌دا پێشكه‌ش بكات و وه‌ك هاوبه‌شێكى ديار له‌گه‌ڵ جيهانى پێشكه‌وتوو په‌ره به به‌ها شارستانييه‌كانى سه‌رده‌م بدات و ببێته پارێزه‌رێكى ديموكراسى و مافه‌كانى مرۆڤ، كولتوورى يه‌كترقبووڵكردن و پێكه‌وه‌ژيان و لێبورده‌يى قووڵتر بكاته‌وه.     بێگومان هه‌رێمى كوردستان له ئه‌زموونى سى ساڵى رابردوويدا ده‌يتوانى نموونه‌يه‌كى باشتر پێشكه‌ش بكات. وێڕاى هه‌موو ده‌سكه‌وته‌كان، هه‌ڵه و كه‌موكوڕى هه‌بووه و هه‌يه، به‌ڵام كه‌ميش نين ئه‌و كێشه و ته‌نگوچه‌ڵه‌مانه‌ى بۆى دروست كران و ڕێگه‌ى به‌ره‌وپێشچوونى زياتريان لێگرت. ئێستاش ته‌نيا بژارده‌مان ئه‌وه‌يه به ته‌بايى و پێكه‌وه‌يى، به سوودوه‌رگرتن له ئه‌زموونى رابردوو، به گفتوگۆ و لێكگه‌يشتن و ڕێككه‌وتن له‌گه‌ڵ حكوومه‌تى فيدراڵى عێراق و به پشتيوانى و هاوبه‌شى و هاريكاريى كۆمه‌ڵگه‌ى نێوده‌وڵه‌تى، هه‌نگاو به‌ره‌و ئاينده‌يه‌كى باشتر بنێين.     له‌م ياده‌دا سڵاو و ڕێز و پێزانينمان بۆ كۆمه‌ڵگه‌ى نێوده‌وڵه‌تى دووپات ده‌كه‌ينه‌وه كه سى ساڵ به‌رله ئه‌مڕۆ بڕيارێكى ڕاست و دروستيان دا، گه‌لى كوردستانيش سه‌لماندى ئه‌گه‌ر ئازادى و ده‌رفه‌تى هه‌بێت، ده‌توانێت نموونه‌يه‌كى باش و جياواز پێشكه‌ش بكات. داواكارين پشتيوان و هاوكارمان بن تا هه‌نگاوى گه‌وره‌تر به‌ره‌و ئاينده‌يه‌كى باشترى هاوبه‌ش و ئارامى و سه‌قامگيرى و پێشكه‌وتن له‌گه‌ڵ عێراق و ناوچه‌كه و جيهاندا بنێين، تا پێكه‌وه به هاوبه‌شى و هاريكارى، به‌ها باڵاكانى مرۆڤايه‌تى و جيهانى پێشكه‌وتوو بپارێزين و پێكه‌وه به‌ره‌نگارى تووندوتيژى و توندڕه‌وى و تيرۆر ببينه‌وه.      زۆر سوپاسى ئێران و توركيا ده‌كه‌ين كه پێشوازييان له سه‌تان هه‌زار په‌نابه‌رى كوردستان كرد. زۆر سوپاس بۆ هه‌موو ئه‌و وڵاتانه‌ى به هه‌ر شێوه‌يه‌ك بێت به‌شدارييان له ده‌ركردنى بڕيارى (٦٨٨)ى نێوده‌وڵه‌تى و پرۆسه‌ى دابينكردنى ئارامى و دامه‌زراندنى ناوچه‌ى نه‌فڕين و نه‌واى ئارام و دابينكردنى يارمه‌تيى مرۆييدا كرد و ئيراده‌ى سياسييان بۆ پاراستنى گه‌لى كوردستان نيشان دا. سوپاس بۆ نه‌ته‌وه يه‌كگرتووه‌كان و ڕێكخراوه ناحكوومييه‌كان. سوپاس بۆ راى گشتيى جيهان كه حكوومه‌ته‌كانيان هان دا تا گه‌لى كوردستان بپارێزن. هه‌رگيز ئه‌و پشتگيرى و يارمه‌تييه‌ى ئێوه له‌بير ناكه‌ين و چاومان له به‌رده‌واميى هاوبه‌شى و پشتگيرى و هاوكاريتانه.      سوپاس بۆ رۆژنامه‌نووسان و وێنه‌گرانى جوامێر و ئازا و بۆ كه‌ناڵه‌كانى راگه‌ياندن كه رۆڵيكى گه‌وره‌يان له گه‌ياندنى ده‌نگى خه‌ڵكى كوردستاندا گێڕا و وێنه و ديمه‌نى مه‌ينه‌تى و ئازاره‌كانى پير و منداڵان و نه‌خۆش و په‌ككه‌وته و ژنان و پياوانى بێده‌ره‌تانى ئاواره‌ى له ناوچه سنوورييه سه‌خت و شاخاوييه‌كانه‌وه، بۆ هه‌موو جيهان گواسته‌وه و پشتگيرييه‌كى گه‌وره‌ى مرۆيييان بۆ خه‌ڵكى كوردستان ده‌سته‌به‌ر كرد. سوپاس بۆ پشتيوانيى ڕه‌وه‌ندى كوردستانى و هونه‌رمه‌ندان و ده‌زگا و ڕێكخراوه كوردستانييه‌كان له ده‌ره‌وه‌ى وڵات. سڵاو، رێز و پێزانين بۆ هه‌مووان.     نێچيرڤان بارزانى  سه‌رۆكى هه‌رێمى كوردستان  ٢٠٢١/٤/٥