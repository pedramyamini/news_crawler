ئاسۆ کەمال، بەڕێوبەری کەشناسی و بوومەلەرزەزانی سلێمانی بە (رووداو)ی راگەیاند: "کاژێر ٨: ٥٠ خولەکی سەر لە بەیانی ئەمڕۆ یەکشەممە ١١ - ٤ - ٢٠٢١ بوومەلەرزەیەک بە گوڕی ٢.٧ پلە بە پێوەری رێختەر لە قەزای پێنجوێن روویداوە".  ئاسۆ کەمال ئاماژەی بەوەدا کە بوومەلەرزەکە بە دووری ١٣ کیلۆمەتر لە قەزای پێنجوێن و قووڵایی ٨ کیلۆمەتر روویداوە، بەڵام هیچ زیانێکی گیانی و مادی لێنەکەوتووەتەوە.   ئێوارەی رۆژی ٦ - ٤ - ٢٠٢١ بوومەلەرزەیەک لە سنووری نێوان رۆژهەڵات و باشووری کوردستان روویدا و لە باشووری کوردستان لە شارەکانی سلێمانی، هەڵەبجە، پێنجوێن و دەربەندیخان هەستی پێکرا.  بەپێی سەنتەری ئەڵمانی لێکۆڵینەوەی زانستەزەوییەکانی بوومەلەرزەکە ٥.٢ پلەی رێختەر بووە و سنووری نێوان "ئێران و عێراق"ی گرتووەتەوە. چەقی بوومەلەرزەکە یەک کیلۆمەتر لە مەریوانی رۆژهەڵاتی کوردستان دووربووە و لە "قووڵییەکی کەم" ١٠ کیلۆمەتر لەژێر زەوی روویداوە.  هەروەها رۆژی ٨ - ٤ - ٢٠٢١ هاوکات ئاسۆ کەمال، دوو بوومەلەرزە بە ٣.٣ پلە بە پێوەر رێختەر لە سنووری پێنجوێن روویدا، یەکەمیان بە قووڵایی هەشت کیلۆمەتر و دووریی ١١ کیلۆمەتر بووە لە پێنجوێنەوە، دووەمیشیان بە قووڵایی هەشت کیلۆمەتر بووە لە دووریی ١١ کیلۆمەتر، ناوەندی هەردووکیشیان شاری مەریوانی رۆژهەڵاتی کوردستان بووە.