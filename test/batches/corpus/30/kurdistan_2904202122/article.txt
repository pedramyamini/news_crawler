لە ناوچە کوردستانییەکانی دەرەوەی ئیدارەی هەرێمی کوردستانیش ٢٠٨ بەربژێر ناویان رادەستکردووە، کە ١٠٢ بەربژێریان بەناوی سەربەخۆوە بەشداری دەکەن.  کاکەمین نەجاڕ، ئەندامی مەکتەبی سیاسیی پارتی دیموکراتی کوردستان دەڵێت، تاوەکو ئێستا هاوپەیمانێتییان لەگەڵ هیچ لایەنێکی سیاسیی کوردستانی و عێراقی نەکردووە و سبەی ناوەکان دەدەنە کۆمیسیۆن.  ئەو ئەندامەی مەکتەبی سیاسیی پارتی دیموکراتی کوردستان گوتیشی، دوای رادەستکردنی ناوی بەربژێرەکان، دەکرێت لەگەڵ لایەنە سیاسییەکان رێکبکەون تاوەکو لە هەندێک شوێن بەربژێرەکانیان بکشێننەوە و دەنگ بدەنە بەربژێری دیکە تاوەکو دەنگەکان نەفەوتێن.  بەپێی زانیارییەکانی رووداو، یەکگرتووی ئیسلامیی کوردستانیش پلانی هەیە لەڕێگەی بەربژێری سەربەخۆوە بەشداریی هەڵبژاردنەکە بکات؛ ئەوەش دوای ئەوەی پارێزگای هەڵەبجە درزی خستە هەوڵەکانی بەردەم دروستبوونی هاوپەیمانێتیی لایەنە ئیسلامییەکان.  کۆمەڵی دادگەریی کوردستانیش پلانی هەیە لە هەرێمی کوردستان بە تەنیا بەشداری لە پرۆسەکەدا بکات و لە ناوچە کوردستانییەکانی دیکەی دەرەوەی ئیدارەی هەرێمی کوردستانیش چاوەڕێی هەنگاوەکانی تایبەت بە هاوپەیمانییە.  بەهۆی زیادکردنی بازنەکان لە ١٨ بازنەوە بۆ ٨٣ بازنەی هەڵبژاردن، لایەنە سیاسییەکان ترسیان لە فەوتانی دەنگەکانیان هەیە.  یەکێتیی نیشتمانیی کوردستان و بزووتنەوەی گۆڕانیش لە پەیوەندیدان بۆ دیاریکردنی میکانیزمی بەشداریکردن لە هەڵبژاردنەکە.  جومان غەلای، گوتەبێژی کۆمیسیۆنی باڵای سەربەخۆی هەڵبژادنەکانی عێراق بە تۆڕی میدیایی رووداوی راگەیاند، تاوەکو ٢٨ - ٠٤ - ٢٠٢١، هەزار و ١١٦ بەربژێر ناویان رادەستکردووە، کە ٥١١ یان سەربەخۆن، ٥٢٥ بەربژێری پارتەکان و ٨٠ یان هاوپەیمانین. گوتیشی "هەڵبژاردن لە وادەی خۆی و لە ١٠ی ١٠ی ئەمساڵ بەڕێوەدەچێت، ١/٥/٢٠٢١ یش دوایین مۆڵەتە بۆ تۆمارکردنی بەربژێرەکان و هاوپەیمانێتییەکان".