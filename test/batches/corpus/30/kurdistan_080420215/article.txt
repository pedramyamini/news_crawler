ئازاد ساڵح، لێپرسراوی بەشی پێشینە و بەبازاڕکردن لە وەزارەتی کشتوکاڵ و سەرچاوەکانی ئاوی هەرێمی کوردستان، لەکاتی بەشداریکردنی لە بوولتەنی ئابووریی تۆڕی میدیایی رووداو، لەبارەی پرسی بەبازاڕکردنی بەروبووم و بەرهەمە کشتوکاڵییەکان لە هەرێمی کوردستان و پاراستنی بەرهەمی نێوخۆیی، رایگەیاند "هاوئاهەنگییەکی باش لەگەڵ حکومەتی فیدراڵ کراوە لە دروستکردنی رۆژژمێری کشتوکاڵی، لەکاتی زیادبوونی بەرهەمەکانی خۆمان رێگەمان پێبدرێت ئەو بەرهەمانە هەناردەی شارەکانی ناوەڕاست و خوارووی عێراق بکەین، لەکاتی کەمبوونی بەرهەمیش بە پێچەوانەوە ئێمە لەوانەوە وەریبگرین، هاوکات لەکاتی پێڕاگەیشتنی بەروبوومە نێوخۆییەکان باج دەخرێتە سەر بەروبوومی هاوردە و هەندێکجاریش قەدەخە دەکرێت".  لێپرسراوی بەشی پێشینە و بەبازاڕکردن لە وەزارەتی کشتوکاڵ و سەرچاوەکانی ئاوی هەرێمی کوردستان دەڵێت "بۆ نموونە، لە ١٥ی ئایار تاوەکو ١٥ی تشرینی دووەم بۆ هاوردەکردنی تەماتە باجمان داناوە، کە بۆ هەر کیلۆگرامێک ٧٥٠ دینارە، بۆئەوەی کێبڕکێی بەرهەمی نێوخۆیی نەکات، ئەگەر هاتوو باجیش درا و توانرا کێبڕکێی بەرهەمی نێوخۆیی بکات بەهۆی دابەزینی بەهای دراوی ئەو وڵاتانەی بەرهەمەکەی لێوە هاوردە دەکرێت، ناچار دەبین نووسراوێک ئاراستەی ئەنجوومەنی وەزیران و گومرگەکان بکەین هاوردەکردنی ئەو بەرهەمە بە تەواوەتی قەدەخە بکرێت".  بە ئازاد ساڵح، "لێکتێگەیشتن لەسەر ئەوە کراوە ئەو بەرهەم و بەروبوومانەی چ لە کوردستانەوە بۆ شارەکانی ناوەڕاست و خوارووی عێراق دەکرێن، چ ئەوانەی لە شارەکانی عێراقەوە رەوانەی هەرێمی کوردستان دەکرێن، بارکۆدیان لەسەربێت بۆئەوەی لەگەڵ بەرهەم و بەروبوومی نایاسایی جیابکرێتەوە".  سەبارەت بە پاراستنی بەرهەم و بەروبوومی نێوخۆ و ساخکردنەوەی لە بازاڕ و بەهەدەر نەچوونی رەنجی جووتیاران، ئازاد ساڵح گوتی "بە خۆشحاڵییەوە هاوئاهەنگیمان لەگەڵ دەستەی وەبەرهێنان هەیە، ئەوان پلانیان هەیە کۆمەڵێک پرۆژەی پیشەسازیی کشتوکاڵیی خۆراک دابنێن، بۆ ژمارەیەک لە بەرهەم و بەروبوومە کشتوکاڵییەکان، وەکو تەماتە، گوڵەبەڕۆژە، زەیتوون، لۆکە و بەرهەمی گوێز. ئەو پرۆژانەش پێشنیازکراون و هەوڵدەدەین وەبەرهێنانی بۆ رابکێشین  ئەگەر پیشەسازیی خۆراکمان هەبێت و بتوانین کارگە دابنێین، هەندێک لەو بەرهەمانە لە قوتوو بنرێن، بە دڵنیاییەوە هەندێک لە گوشاری بازاڕ کەمدەکەینەوە".  ئەو بەرپرسە لە وەزارەتی کشتوکاڵ بە پێویستی دەزانێت هاوئاهەنگی لەنێوان بەڕێوەبەرایەتییەکانی کشتوکاڵی پارێزگاکان و جووتیاران هەبێت "بۆ دانانی پلانێک بۆئەوەی جووتیاران بەیەکەوە روو لە چاندنی یەک بەروبووم نەکەن، بۆ نموونە هەموویان روو لە چاندنی تەماتە یان پەتاتە یان خەیاردا بکەن، ئەو رووبەرە دەستنیشان بکرێت کە بۆ چاندنی تەماتە دانراوە بەپێی پێویستیی بازاڕ، دەبێت رووبەرێکی وا نەچێندرێت کە لە پلانەکە زیاتربێت و لە دواییدا نەتوانین بەبازاڕی بکەین".  بە بڕوای لێپرسراوی بەشی پێشینە و بەبازاڕکردن لە وەزارەتی کشتوکاڵ، پرۆسەی بەبازاڕکردن بریتییە لەوەی "چی بەرهەم دەهێنیت، بۆ کێ بەرهەمی دەهێنیت، بە چ نرخێک بەرهەمی دەهێنیت و کێ لێت وەردەگرێت. پرۆسەکە گەیاندنی بەرهەمە لە کێڵگەوە تاوەکو دەستی بەکاربەر".  ئازاد ساڵح ئاماژەی بەوەش کرد "ئەمساڵ بۆ ساخکردنەوەی گەنمی جووتیاران، وەزارەتی کشتوکاڵ گرێبەست لەگەڵ کۆمپانیاکانی بواری پیشەسازیی خۆراک دەکات بۆ وەرگرتنی گەنمی جووتیاران، کاریشی لەسەر کراوە و جێبەجێ دەکرێت، بەپێی ئەو گرێبەستانە گەنم لە جووتیاران وەردەگیرێت و لە کارگەکان ئەو خۆراکانەی لێ بەرهەمدەهێندرێت کە لە گەنم دروستدەکرێن".