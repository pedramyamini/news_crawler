حوسێن حەمەکەریم، گوتەبیژی وەزارەتی کشتوکاڵ و سەرچاوەکانی ئاوی حکومەتی هەرێمی کوردستان، بە تۆڕی میدیایی رووداوی راگەیاند، "بڕیارەکە بەمەبەستی جیاکردنەوەی بەرهەمی خۆماڵی لە بەرهەمی بیانییە، ئەوەش لەپێناو پاراستنی ستراتیژییەتی وەزارەتی کشتوکاڵە کە دەیەوێت پارێزگاری لە بەرهەمی خۆماڵی بکات".  لە بەشێکی دیکەی قسەکانیدا حوسێن حەمەکەریم گوتی، "ئێمە پێشتر لەگەڵ سەربڕینخانەکان رێککەوتنمان هەبوو و ئێستا بەشێکیان بە ستیکەر و بارکۆد بەرهەمەکانیان دەخەنە بازاڕەوە و دڵنیاین ئەوان باپەندی بڕیارەکان دەبن".  نووسراوەکەی وەزارەتی کشتوکاڵ و سەرچاوەکانی ئاوی حکومەتی هەرێمی کوردستان ژمارە ٢٩٢٤ی هەڵگرتووە کە لە بەرواری ٥ی ئایاری ئەمساڵ دەرچووە.  لە نووسراوەکەی وەزارەتی کشتوکاڵ هاتووە، "لە پێناو پارێزگاری لە بەرهەمی ناوخۆیی سەربڕینخانەکانی پەلەوەری لە پارێزگاکانی هەرێمی کوردستان بەمەبەستی خستنە بازاڕی بەرهەمی مریشک و پارچەکانی فرێش و بەستوو، لە بەرواری ٢٥/٤/٢٠٢١ بەژمارە ٢٦١٦ سەرجەم سەربڕینخانەکان ئاگادارکراونەتەوە کە بۆ خستنەبازاری بەرهەمەکانیان تاوەکو بەرواری ٢١/٥/٢٠٢١ لەدوای ئەم بەروارە هەر بەرهەمێکی خۆماڵی بەبێ ستیکەر و بارکۆدی پەسندکراوی وەزارەت لە بازاڕەکان بەساختە ئەژمار دەکرێ، بۆ گرتنەبەری رێکاری  یاسایی وەزارەتی  کشتوکاڵ و سەرچاوەکانی ئاو نووسراوێکی فەرمی ئاراستەی وەزارەتی ناوەخۆ کردووە بۆ قەدەخەکردنی بەرهەمی بەبێ ستیکەر و بارکۆدی پەسندکراو".