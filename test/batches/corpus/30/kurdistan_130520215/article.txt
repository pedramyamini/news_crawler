بەشی پەیوەندییەکان سوپای ئەمیر ئەلموئمنینی پارێزگای ئیلام لە راگەیێندراوێکدا دەڵێ: دوای بەداداچوونی هەواڵگری، ئەم لقەی سوپای پاسداران لە ئیلام لە دوو ئۆپەراسیۆنی جیاوازدا، دەستیان بەسەر ئەو چەکانەدا گرتووە کە تایبەتکراون بە کردەی تیرۆرستی.  بەپێی ئەو راگەیێندراوە، سەرجەم ئەو چەکانە ٦٠ چەک بوون، کە ٥٠ چەکیان دەمانچەی "تایبەت بە ئۆپەراسیۆنی تیرۆریستی" و ١٠ چەکی کڵاشینکۆف بوون.  لەم ساڵانەی رابردوودا قاچاخی چەک و تەقەمەنی لە ئێران زۆر زیادیکردووە. بەهۆی خواست لەسەری لە تۆڕە کۆمەڵایەتییەکانیش کڕین و فرۆشتن بە چەکەوە دەکرێت.  رۆژنامەی ئێعتماد ٣١ ئابی ٢٠٢٠ لە راپۆرتێکدا بڵاویکردەوە، لە ماڵپەرە ئۆنلاینەکاندا دوای ناردنی پارە، لە ماوەی کەمتر لە سێ رۆژ چەکە کڕدراوەکە بە دەستی کڕیار دەگات.  بەپێی ئەو راپۆرتەی رۆژنامەی ئێعتماد، بەپێچەوانەی بانگەشەکانی حکومەت کە دەڵێ، لە وڵاتدا ئەمن و ئاسایش هەیە، خەڵک گلەییان لە نەبوونی ئاسایشی کۆمەڵایەتی هەیە. بەرزبوونەوەی ژمارەی دزییە لە رێگا جۆراوجۆرەکانەوە بووەتە هۆی ئەوەی کە خەڵک خۆیان هەوڵ بۆ پاراستنی ئاسایشی خۆیان بدەن.  قاسم رەزایی، فەرماندەی پێشووی هێزەکانی پاراستنی سنووری ئێران، هاوینی ساڵی ٢٠١٧، قاچاخی چەکی وەک هەڕەشەیەکی رژدی بۆ سەر ئێران لە قەڵەمدا.  هێزی پاراستنی سنووری ئێران بۆ بەرەنگاربوونەوەی قاچاخی چەک، ساڵی رابردوو ناوەندێکی بەناوی "قەرارگای بەرەنگاربوونەوە لەگەڵ چەک و گواستنەوەی چەکی  نایاسایی" پێکهێنا.  قاسم رەزایی ٢١ی کانوونی دووەمی ٢٠٢١ لە ورمێ گوتی: بە هاوکاری لەگەڵ پۆلیس، پاراستنی سنوور و وەزارەتی دەرەوە و کەڵک وەرگرتن لە دەرفەتە دیپلۆماسییەکان، هەوڵدەدەین رێگە لە دیاردەی قاچاخی چەک بگرین.