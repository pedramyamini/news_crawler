دلاوەر ئاژگەیی، نوێنەری حکومەتی هەرێمی کوردستان لە یەکێتی ئەوروپا بە تۆڕی میدیایی رووداوی راگەیاند، بە مەبەستی رادەستکردنی نامەی تایبەتی نێچیرڤان بارزانی، سەرۆکی هەرێمی کوردستان بۆ لێنین مۆرێنینۆ، سەرۆککۆماری ئێکوادۆر، سەردانی باڵیۆزخانەی کۆماری ئێکوادۆر لە یەکێتی ئەوروپام کرد و نامەکەم گەیاندە ئیزابێل ئالبۆرنۆز، باڵیۆزی ئەو وڵاتە.  دلاوەر ئاژگەیی گوتی: "نێچیرڤان بارزانی، لە نامەکەیدا سوپاسی حکومەت و گەلی ئێکوادۆری کردووە بۆ رۆڵی بەرچاویان لە دەنگدان بە بڕیاری ٦٨٨ی ئەنجوومەنی ئاسایشی نەتەوەیەکگرتووەکان  بۆ دامەزراندنی  نواى ئارام و ناوچه‌ى نه‌فڕين لە ساڵی ١٩٩١ ".  نوێنەری حکومەتی هەرێمی کوردستان لە یەکێتیی ئەوروپا ئاماژەی بەوەشکرد، سوپاسنامەی نێچیرڤان بارزانی دەگەیێنینە سەرجەم ئەو وڵاتانەی کە لە ساڵی ١٩٩١ دا ئەندامی ئەنجوومەنی ئاسایش بوون و گوتیشی: "پەرتووکێکمان لەسەر کوردستان پێشکەش بە باڵیۆزی ئیکوادۆر کرد".  بە گوتەی دلاوەر ئاژگەیی، لە چەند رۆژی رابردوودا نامەی سەرۆکی هەرێمی کوردستان گەیێندراوەتە سەرۆکوەزیرانی بەلجیکا و پۆرتوگال.  بەلجیکا، ئێکوادۆر و پۆرتوگال هاوشان ل گەڵ بەشێک لە ئەندامانی هەمیشەیی ئەنجوومەنی ئاسایش، لە ساڵی ١٩٩١ دەنگیان بە بڕیاری ٦٨٨ و دروستکردنی ناوچەی نەفڕین لە هەرێمی کوردستان دا.  پڕۆژە بڕیاری ٦٨٨ لە دوای کۆڕەوەکەی گەلی کورد لە بەهاری ١٩٩١ لایەن فەرەنساوە پێشکەشی ئەنجوومەنی ئاسایش کرا، لە ١٥ ئەندامە هەمیشەیی و کاتییەکەی ئەنجوومەنی ئاسایش ١٠ ئەندامیان بە بەڵێ دەنگیان بڕیارەکە دا , کە ناوچەی دژە فڕینی لە باکوور و باشووری عێراق لێکەوتەوە. بڕیارەکە بۆ پاراستنی کورد و شیعە بوو لە هێرشی رژێمی بەعس.