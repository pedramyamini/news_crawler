دکتۆر گەیلان قادر، بەڕێوەبەری نەخۆشخانەی ئازادی لە کەرکووک بە تۆڕی میدیایی رووداوی راگەیاند: دوو تەرم هێنراوەتە پزیشکی دادوەری و کەسێکیش بریندارە، هەروەها دەشڵێت، هەر سێ کەسەکە بە بنەچە کوردن.  لەبارەی ناسنامەی ئەوانەی گیانیان لەدەستداوە، بەڕێوبەری نەخۆشخانەی ئازادی دەڵێت: یەکێکیان پۆلیسە خەڵکی داقوقە و ئەوەی دیکەیش خەڵکی حەفتەغارە.  حوسێن نەوزاد، شایەتحاڵێک لە شوێنی رووداوەکە بە تۆڕی میدیایی رووداوی راگەیاند: "یەکێک لە ئۆتۆمبێلەکان دادوەرێکی تێدابووە لەگەڵ شۆفێرەکەی کە شۆفێرەکەی گیانی لەدەستداوە و دادوەرەکەش دۆخی تەندروستیی ناجێگیرە و گەیێندراوەتە نەخۆشخانەی ئازادی لە کەرکووک".  لەبارەی ناسنامەی دادوەرەکە ئەو شایەتحاڵە دەڵێت: "دادوەرەکە ناوی وەلیدە و خەڵکی داقوقە، بەڵام دەوامەکەی لە دادگەی خورماتووە و رۆژانە هاتووچۆ دەکات".  لە بەشێکی دیکەی قسەکانیدا ئەو شایەتحاڵە ئاماژەی بەوەدا، "ئۆتۆمبێلەکەی دیکە تۆیۆتا لە جۆری هایلوکسە کە شۆفێرەکەی دەستبەجێ گیانی لەدەستداوە".