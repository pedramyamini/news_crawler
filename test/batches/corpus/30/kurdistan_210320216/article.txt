بەپێی راگەیێندراوی شانەی راگەیاندنی ئەمنی، بە فەرمانی فەرماندەی گشتی هێزە چەكدارەكانی عێراق و بە ئامانجی وشككردنی سەرچاوەكانی تیرۆر و وێرانكردنی حەشارگەكانی داعش، بە هاوئاهەنگی لەگەڵ فەرماندەیی ئۆپەراسیۆنە هاوبەشەكان و دەزگای دژە تیرۆر، لە ماوەی ١٠ رۆژی رابردوودا فڕۆكەكانی هاوپەیمانان ١٣٣ هێرشیان دژی چەكدارانی داعش لە زنجیرە چیای قەرەچووخ کردووە.  شانەی راگەیاندنی ئەمنیی عێراق ئەنجامی بۆردوومانەکەی هاوپەیمانانی ئاشکرا کردووە و دەڵێت: "بەهۆی هێرشی فڕۆكەكانی هاوپەیمانان دژی داعش، ٦١ حەشارگە و ٢٤ ئەشکەوت وێرانكراون و ژمارەیەك چەكداریش كوژراون".  شانەی راگەیاندنی ئەمنیی عێراق ئاماژەی بەوەداوە دوای تەواوبوونی پڕۆسەی گەڕان و پشكنین بەدوای تەرمی چەكداراندا لەو ناوچانەی كراونەتە ئامانج، زانیاری زیاتر بڵاودەكەنەوە.  دوای جموجوڵەكانی داعش و ئەنجامدانی چەند كردەوەیەكی تیرۆریستی لە سووریا و عێراق لە دوو مانگی رابردوودا دەسەڵاتدارانی سەربازی بەغدا و دیمەشق، ئۆپەراسیۆنە سەربازییەكانیان دژی چەكدارانی داعش زیاتر كردووە، لە سووریاش فڕۆكە جەنگییەكانی رووسیا، لە دوو رۆژی رابردوودا ٩٧ جار هێرشیان كردووەتە سەر پێگەكانی داعش لە ناوچەی بادیە.  لە ئاداری ٢٠١٩ ویلایەتە یەكگرتووەكانی ئەمریكا سەرکەوتنی بەسەر داعشدا لە سووریا راگەیاند، لە كانوونی یەكەمی ساڵی ٢٠١٧ ش، حكومەتی عێراق سەركەوتنی یەكجارەكی بەسەر داعش راگەیاند. بەڵام چەکدارە پەرتەوازەکانی داعش پەنایان بۆ ناوچە سەختەکان بردووە، یەکێک لەو ناوچانەش چیای قەرەچووخە.