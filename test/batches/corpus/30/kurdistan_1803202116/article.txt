ئارێز عەبدوڵڵا، ئەندامی سەرکردایەتیی یەكێتیی نیشتمانیی کوردستان بە رادیۆی رووداوی راگەیاند "تاوەکو ئێستا ئاماژەیەک نییە بۆئەوەی بڵێین یەکدەنگ نین، بەڵام پێویستە یەکدەنگ بن، چونکە ئەم یاسایە زۆر گرنگە و بەپێی ئەم یاسایە دادگەی فیدراڵی دادەمەزرێتەوە و لە ئاییندەدا کاریگەریی زۆری بەسەر شێوازی دەسەڵات و حوکمڕانی و شێوازی یەکلاکردنەوەی کێشە و ناکۆکییەکانی نێوان هەرێم و بەغداش دەبێت، بۆیە پێویستە هەموو یەکدەنگ و یەک هەڵوێست بن، یان هەموویان بەیەکەوە رەتیبکەنەوە یان پێی رازی ببن، چونکە بەپێی زانیارییەکانم، تاوەکو ئێستا لایەنە شیعییەکان بەو شێوەیەی خۆیان دەیانەوێت بەنیازی دەرکردنی یاساکەن، ئەگەر بەو شێوەیەش بۆیان چووەسەر، ئەوا رەنگە بڕیاری هەموارکردنەوەی دەستووریش بدەن بەبێ لەبەرچاوگرتنی ئیرادەی خەڵکی کوردستان، دوور نییە ئەوکاتە هەموارەکە بەجۆرێک بێت کە بۆ خەڵکی کوردستان دوا رۆژێکی خراپ و تاریکی ببێت".  ئەندامەکەی سەرکردایەتیی یەکێتی باسی لەوە کرد "ئەگەرێک هەیە بۆ هەموارکردنەوەی دەستوور کە زۆرجار باسی دەکەن، بەڵام بەپێی دەستوور تاوەکو ئێستا ناتوانن ئەو کارە بکەن، ئەگەرنا دەیانکرد و زۆربەی ئەو بڕگە و ماددانەیان لادەدا کە پەیوەندییان بە هەرێمی کوردستانەوە هەیە، چونکە زۆربەی لایەنە سیاسییەکانی عێراق بڕوایان بە فیدراڵی و دیموکراسی نییە، هەندێک لایەن هەن دەیانەوێت سیستەمی حوکمڕانی لە سیستەمێکی پەرلەمانیی فیدراڵیی دیموکراسییەوە بگۆڕن بۆ سیستەمێکی پەرلەمانیی ئاینیی ئیسلامی، کە ئەوە ناشاردرێتەوە، سەرەڕای ئەوەی ماددەی ١٤٠ و ئەو ماددەیەی پەیوەندیی بە ئەنجوومەنی فیدراڵییەوە هەیە بەدڵنیاییەوە هەموو ئەوانە ئەگەر بۆیان بچێتەسەر لای دەدەن و بە بەسەرچوو هەژماری دەکەن".  ئارێز عەبدوڵڵا گوتیشی "بۆیە لە ئێستاوە نابێت لایەنە کوردستانییەکان پەرتەوازییان لەسەر ئە ماددە و یاسایانە تێبکەوێت کە رەهەندی نیشتمانییان هەیە و گرنگن، چونکە ئەگەر ئەوەیان کرد، دوور نییە دواڕۆژ ئەمە بۆ مەبەستی دیکەش بقۆزنەوە".  لەبارەی بوونی مەترسی لەسەر ماددەی ١٤٠ و هەژمارکردنی وەکو ماددەیەکی بەسەرچوو لەلایەن دادگەی فیدراڵییەوە، ئارێز عەبدوڵڵا ئەوەی خستەڕوو "دادگەی فیدراڵی لە رابردوودا بڕیاریداوە ماددەی ١٤٠ ماددەیەکی دەستوورییە و کارایە، لەبەرئەوە ناتوانن دەستکاریی بکەن، بەڵام بێگومان ئەگەر دەستوور هەمواربکرێتەوە، ئەو ماددەیە ناهێڵن، راستە ئێستا ماددەکە بەشێوەیەکی یاسایی ماوە، بەڵام ئەگەر بڕوایان پێی هەبوایە تاوەکو ئێستا جێبەجێیان دەکرد، بەڵام جێبەجێ نەکردنی مانای ئەوەیە کە بڕوایان پێی نییە، بۆیە لە دەرفەتێک دەگەڕێن تاوەکو رۆژێک لە رۆژان ئەو ماددەیە لەناو دەستووریش نەهێڵن".  ئارێز عەبدوڵڵا راشیدەگەیێنێت "پرۆژەیاسایی بودجە و دادگەی فیدراڵی هەردووکیان زۆر گرنگن، بەجۆرێک کە بودجە پەیوەندیی بە قوت و ژیانی خەڵکەوە هەیە، ئەوەی دیکەش پەیوەندیی بە ئاییندەی سیاسی و حوکمڕانیی عێراق و هەرێمی کوردستانەوە هەیە، پرۆژە یاسای بودجە بۆ ساڵێکە، بەڵام پرۆژەیاسای دادگەی فیدراڵی یاسایەکی هەمیشەییە، پرۆژەی کاتی تێپەڕدەبێت، بەڵام پرۆژەی هەمیشەیی بایەخی زیاترە و دەبێت نرخ و بایەخی زیاتری پێبدرێت".  ئەندامەکەی سەرکردایەتیی یەکێتی پێشتر لە پێگەی خۆی لە تۆڕی کۆمەڵایەتیی فەیسبووک نووسیبوی "یاسای دادگەی فیدراڵی پێویستی بە یەک دەنگی کوردستانیانە، دادگەی فیدراڵی دامەزراوەیەکی زۆر گرنگی کاریگەرە، چەندین ئەرکی ھەستیاری لەئەستۆدایە، یەکێک لەوانە یەکلاییکردنەوەی ناکۆکییە یاسایی و سیاسییەکانی نێوان ھەردوو حکومەتی ھەرێم و فیدراڵە، بۆیە باشترە لە ئێستاوە گەرەنتیی ئەوە بکرێت کە لە دواڕۆژدا ئەم دادگەیە بێلایەن بێت و ستەم لە هیچ لایەنێکی عێراق نەکات".