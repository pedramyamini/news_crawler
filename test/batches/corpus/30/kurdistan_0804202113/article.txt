نەبەرد کەریم، مامۆستای زانکۆ و پسپۆڕی ئابووری بە رادیۆی رووداوی راگەیاند "هاووڵاتییان دڵنیادەکەمەوە کە نرخی دۆلار بەرامبەر بە دۆلار ناگاتە ١٥٠ هەزار دینار. ئەگەری هەیە بێتە خوارەوە بۆ ١٤٣ هەزار دینار. باسکردنی زیادکردنی نرخ هاوکێشەیەکی سیاسی و بازرگانییە. ئەگەری هەیە هەندێک پەرلەمانتاری عێراقی لەبەر خاتری ئەوەی قازانجێکی باش بکەن، قسە دەکەن، چونکە ئێستا دۆلار بە قەبارەی زەبەلاح بە پلەی یەکەم لای بازرگان و سیاسییەکانە".  بە دابەزاندنی نرخی دینار بەرامبەر دۆلار، مانگانە زیاتر لە چوار تریلیۆن دینار بۆ حکومەتی عێراقی زیادیکردووە، بەوەیش حکومەت توانیی کورتهێنانی بودجەکەی بۆ نزیکەی ٣٠ تریلیۆن دینار کەمبکاتەوە.  ئەو پسپۆڕە ئابوورییە بڕوای وایە کە لەوەدا خەڵک بە پلەی یەکەم زیانیان بەرکەوتووە، چونکە ئەو پلانانە درێژمەودان و پلە بە پلە جێبەجێ دەکرێن. حکومەتی عێراقی چوار - پێنج ساڵی دەوێت تاوەکو ببێتە وڵاتێکی بەرهەمهێنەر و پشت بە بەرهەمی ناوخۆیی ببەستێت کە ئەو دەستکاریکردنەی نرخی دینار بەرامبەر دۆلار بە زیانی هاونیشتمانییان و قازانجی حکومەت شکاوەتەوە.  ژمارەیەکی زۆر لە هاونیشتمانییان کە بە دۆلار قەرزیان لەسەرە، داهاتیان بە دینارە و دەڵێن ئەو دابەزینەی نرخی دینار بەرامبەر دۆلار زیانی پێ گەیاندوون.  نەبەرد کەریم لەوبارەیەوە ئاماژەی بەوە کرد "ئەم دابەزینەی نرخی دینار بەرامبەر دۆلار ئەو کەسانە تووشی کێشە و زیان دەکات کە سولفە و قەرزیان بە دۆلارە. بۆ نموونە بەشێکی زۆری ئەو هاووڵاتییانەی لە پرۆژەکانی نیشتەجێبووندا بەشدارییان کردووە، قەرزیان بە دۆلار بووە، من داتام وەرگرتووە کە پێشتر ئەگەر هاووڵاتی سێ مانگ جارێک دوو هەزار و ٥٠٠ دۆلار قەرزی دابێتەوە، نزیکەی سێ ملیۆن و ١٠٠ هەزار دیناری کردووە، بەڵام ئێستا نزیکەی سێ ملیۆن و ٧٠٠ هەزار دینار دەکات. پێویستە بۆ هاوکاریی ئەو هاووڵاتییانە کارێک بکەن کە قەرزەکانیان لەجیاتی سێ مانگ جارێک، پێنج مانگ جارێک بێت، بۆئەوەی بارگرانییان لەسەر سووک ببێت".  ئەو پسپۆڕە ئابوورییە ئەوەی خستەڕوو کە ئێستا حکومەتی عێراقی لە بەرنامەیدایە بڕێکی زۆر دینار بخاتە بازاڕەوە و ئەگەری هەیە هاوکێشەکە پێچەوانە بکاتەوە، چونکە بەپێی پێشبینییەکان نزیکەی ٦٠ - ٧٠ تریلیۆن دیناری عێراقی نەخراوەتە بازاڕەوە. ئەوکاتەش نرخی دۆلاری ئەمریکی بەرامبەر دینار داببەزێت.  بانکی ناوەندیی عێراق لە کانوونی یەکەمی ساڵی ٢٠٢٠ ـدا رایگەیاند، قەیرانی دارایی کە بەهۆی پەتای کۆرۆنا رووبەڕووی عێراق بووەتەوە، بووەتە هۆی دابەزینی نرخەکانی نەوت و کەمبوونی داهاتی نەوت، بۆیە بودجەی گشتی دووچاری کورتهێنانی گەورە بووە، دواجار وەزارەتی دارایی ناچاربوو لە بانکەکان قەرز بکات بۆ پێدانی مووچە و دابینکردنی پێداویستیی سەرەکی بۆ هاووڵاتییان، بۆیە بڕیارماندا بەهای دیناری عێراقی بگۆڕین، بەشێوەیەک کە بانکی ناوەندی هەر دۆلارێک بە ١٤٦٠ دینار دەفرۆشێتە بانکەکان، بانکەکانیش هەر دۆلارێک بە ١٤٧٠ دینار دەفرۆشنە هاووڵاتییان، هاوکات گۆڕینی بەهای دیناری عێراقی بۆ یەک جار کرا و دووبارە نابێتەوە، بانکی ناوەندییش بەرگری لە نرخە نوێیەکە و جێگیربوونی دەکات.