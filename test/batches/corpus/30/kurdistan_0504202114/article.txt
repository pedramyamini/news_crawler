ئەمڕۆ دووشەممە کاژێر ٩: ٠٠، لە رووداوێكدا لە ناحیەی شۆرشی سەر بە قەزای چەمچەماڵ كەسێك کوژرا و  ٢ كەسی دیکەش برینداربوون. سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند، شەش تۆمەتبار دەستگیركران و دەستیشگیرا بەسەر چەك و ئۆتۆمبێلی تۆمەتباراندا.  رووداوەکە سەر لەبەیانیی ئەمڕۆ دووشەممە لەنێوان دوو دراوسێی دانیشتووی گەڕەکی شێخانییەکانی ناحیەی شۆڕشی سەر بە قەزای چەمچەماڵ روویداوە، بەو هۆیەوە کەسێکی تەمەن ٥٠ ساڵ بە ناوی کەریم عەزیز، گوللەی بەرکەوتووە و گیانی لەدەستداوە.  هەروەها گەنجێکی تەمەن ٢٣ ساڵ بەناوی (ق. ئا) کە بە چەقۆ بریندار کرابوو لە نەخۆشخانە چارەسەر کراوە. بەگوێرەی زانیارییەکانی رووداو گەنجەکە ١٠ چەقۆی بەرکەوتووە و تەندروستی جێگیر نییە.  بەپێی زانیاریی شایەتحاڵەکان ئەوانەی بە شەڕ هاتوون دراوسێی یەکدی بوون، رۆژێک پێشتر لە مەیدانی  فرۆشتنی ئاژەڵان کێشە لە نێوانیان روویداوە.  لەبارەی هۆکاری رووداوەکە سەرکەوت ئەحمەد رایگەیاند: "منداڵی دوو ماڵ کە دراوسێی یەکدین بووەتە شەڕیان، دواتر گەورەکانیان هاتوونەتە نێو شەڕەکەوە، بەو هۆیەوە شەڕەکە گەورە بووە و بووەتە شەڕە تەقە، کەسێک کە دوکوانی مریشکفرۆشتنی هەبووە لەو گەڕەکە گوللەی بەرکەوتووە و دوای گەیاندنی بە نەخۆشخانە گیانی لەدەستداوە".  سەرکەوت ئەحمەد گوتیشی دوای رووداوەکە چوار کەسمان دەستگیرکردوون، دوو کەسیش بە گوللە برینداربوون، چاوەڕێی بڕیاری دادوەر دەکەین بۆ ئەوەی دەستگیریان بکەین.