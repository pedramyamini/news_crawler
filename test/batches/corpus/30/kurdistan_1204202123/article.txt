سەمیر هەورامی، گوتەبێژی قوباد تاڵەبانی، جێگری سەرۆکی حکومەتی هەرێمی کوردستان لەمیانی بەشداریکردنی لە بوولتەنی کاژێر ١٦: ٠٠ی تۆڕی میدیایی رووداو رایگەیاند "ئاوات شێخ جەناب، وەزیری دارایی هەرێمی کوردستان گوتی: "وەزیری دارایی گوتویەتی ئەگەر بودجەمان زیادنەبێت، هەر وەکو ئەمەی ئێستا مووچە دابەش دەکەین، بەڵام ئەگەر پارەمان لە بەغدا بۆ بێت و بودجەمان زیادبێت، ئەوکاتە یان لێبڕینەکە کەم دەکەینەوە، یاخود بەتەواوەتی مووچە دابەش دەکەین، چاوەڕێ دەکەین بزانین داهاتی ئەو مانگەمان چەندە و چەند مووجە دابەش دەکەین، ئەوەش ئەنجوومەنی وەزیران بڕیاری لەسەر دەدات".  ئەمڕۆ شاندی دانوستاندنکاری هەرێمی کوردستان سەردانی پەرلەمانی کوردستانی کرد و لەگەڵ لیژنەی دارایی پەرلەمان کۆبووەوە. سەمیر هەورامی لەوبارەیەوە گوتی "لە سەردانی ئەمڕۆماندا بۆ پەرلەمان ١٠٠ پرسیار لەلایەن پەرلەمانتارانی کوردستانەوە ئاراستەکران. وردەکارییەکانمان لەبارەی سەردانەکانمان بۆ بەغدا بۆ پەرلەمانی کوردستان خستەڕوو".  لەماوەی رابردوودا قوباد تاڵەبانی، جێگری سەرۆکوەزیرانی هەرێمی کوردستان سەرۆکایەتیی شاندێکی هەرێمی کوردستانی کردووە کە زیاتر لە ١٥ جار چووەتە بەغدا؛ گوتەبێژی جێگری سەرۆکی حکومەتی هەرێمی کوردستان گوتی "هەموو وردەکارییەکان و ناوەرۆکی ئەو رێککەوتنەی لەنێوان هەولێر و بەغدا کراوە و بووەتە ماددەیەکی بودجەی ٢٠٢١ی عێراق، خستمانەڕوو. زانیاریی ورد لەوبارەیەوە بە پەرلەمانتارانی کوردستان درا بۆئەوەی خەڵکی کوردستانیش زانیارییان لەوبارەیەوە هەبێت".  سەمیر هەورامی ئەوەی خستەڕوو "پێویستە شاندی هەرێمی کوردستان بچێتەوە بەغدا، چونکە لەم رۆژانەدا رێنوێنیی چۆنێتی جێبەجێکردنی بودجە دەچێتە وەزارەتەکان. پێویستە گفتوگۆ لەبارەی ئەو بابەتە بکرێت کە پەیوەندیی بە هەرێمی کوردستانەوە هەیە و میکانیزمێک بدۆزرێتەوە بۆ چۆنێتی رادەستکردنی داهاتی زیاتر لە ٢٥٠ هەزار بەرمیل یان ٢٥٠ هەزار بەرمیل نەوت بە کۆمپانیای سۆمۆ. دەبێت میکانیزمێک بدۆزرێتەوە بۆ چۆنێتیی دیاریکردنی ٥٠ % ی داهاتی نانەوتی، کە لە یاسای بودجەی ٢٠٢١ی عێراقدا هاتووە؛ پێویستە حکومەتی هەرێمی کوردستان رێککەوتنەکە وەکو خۆی جێبەجێ بکات".  سەبارەت بەوەی کەی پارە لە بەغداوە دەگاتە هەرێمی کوردستان، سەمیر هەورامی پێیوایە "قۆناخە گەورە و گرنگەکە تێپەڕیوە. حکومەتی هەرێمی کوردستان رێککەوتنی لەگەڵ پەرلەمانی عێراق کردووە و ئەوەش بووەتە بڕگەیەک لە یاسای بودجە و پێویستە هەردوو لایەن پێوەی پابەندبن".  پرسی دابەشکردنی زەوییەکانی گەرمیان  دابەشکردنی زەوی بەسەر کەسوکاری ئەنفال و زیندانیانی سیاسیی گەرمیان لەلایەن قوباد تاڵەبانی، جێگری سەرۆکی حکومەتی هەرێمی کوردستانەوە لە چەند رۆژی رابردوودا کاردانەوەی بەدوای خۆیدا هێنا.  لەوبارەیەوە سەمیر هەورامی گوتی "بڕیارەکە لە ٢١ - ٠٢ - ٢٠١٨ دراوە، ئەوکاتە قوباد تاڵەبانی، جێگری سەرۆکی حکومەت بە وەکالەت سەرۆکی ئەنجوومەنی وەزیران بوو. دابەشکردنی زەوی بەسەر کەسوکاری شەهیدان و زیندانیانی سیاسی رێکارەکانی خۆی بڕیبوو. ئەوکات بە فەرمانێک واژۆی لەسەر ئەو بڕیارە کرد و دواتر رێکارەکان چوونە واری جێبەجێکردنەوە".  بە گوتەی گوتەبێژی جێگری سەرۆکوەزیرانی هەرێمی کوردستان "بڕیاری دابەشکردنی زەوییەکانی گەرمیان قۆناخ و رێکارە یاساییەکانیان بڕیوە، بۆیە جێگری سەرۆکوەزیران بۆ کەسوکاری ئەنفالکراوان و زیندانیانی سیاسی روونکردنەوەی بڵاوکردەوە و گوتی، هیچ هێز و لایەن و کەسێك ناتوانێت ئەم بڕیارە هەڵوەشێنێتەوە و ماف و شایستەکانی کەسوکاری ئەنفال و زیندانیانی سیاسی زەوت بکات. بۆیە بە دڵنیاییەوە بڕیارەکە دەچێتە واری جێبەجێکردنەوە".