ئەژی چەتۆ، بەرپرسی راگەیاندنی بەڕێوەبەرایەتیی گشتیی کەشناسی و بوومەلەرزەزانیی هەرێمی کوردستان، بە تۆڕی میدیایی رووداوی راگەیاند: "لەگەڵ ئەوەی سبەی لە هەرێمی کوردستاندا ئاسمان نیمچەهەور دەبێت. یەکشەممە و دووشەممە سەقامگیرییەک لە کەشوهەوادا هەیە، بەڵام لە وەرزەکانی بەهار و پاییز گۆڕانکارییەکان لە کەشوهەوا خێرا روودەدەن. "  لە بەشێکی دیکەی قسەکانیدا ئەژی چەتۆ ئاماژەی بەوە دا، "بەتایبەتی دوای نیوەڕۆ پەڵە هەور دەبێت. بەتایبەت ئەگەر رادەی شێ لە هەوا زیادبێت، چالاکی هەورەکان زیاد دەکات و بەوهۆیەش ئەگەری دروستبوونی گەواڵە هەور دەبێت. "  بەپێی پێشبینییەکانی کەشناسی، رۆژی یەکشەممە ٢١ - ٣ - ٢٠٢١ لە هەرێمی کوردستاندا ئاسمان نیمچە هەور دەبێت.  لە سنووری پارێزگای هەولێر بەرزترین پلەی گەرما ٢٠ پلە و نزمترین ٦ پلە دەبێت، لە سلێمانی ١٩ بە ٦ پلە، لە دهۆک ١٩ بە ٦ پلە و لە کەرکووکیش ٢٤ پلە بە ٩ پلەی سیلیزی دەبێت.  هەروەها خێرایی با بەگشتی لەنێوان ٥ بۆ ١٠ کیلۆمەتر / لە کاژێرێکدا و مەودای بینین ٩ بۆ ١٠ کیلۆمەتر دەبێت.