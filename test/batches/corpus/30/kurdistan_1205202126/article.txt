نووسینگەی مافەکانی مرۆڤی نەتەوە یەکگرتووەکان و نێردەی نەتەوە یەکگرتووەکان بۆ هاریکاریی عێراق ناسراو بە "یونامی"، لە راپۆرتێکدا بەناونیشانی"ئازادیی رادەربڕین لە هەرێمی کوردستان" رەخنە لە رەوشی مافەکانی مرۆڤ لە هەرێمی کوردستان دەگرێت و دەڵێت، لەنێوان مانگی ئاداری ٢٠٢٠ و نیسانی ٢٠٢١، چەندین شێوازی نیگەرانکەری دۆکۆمێنت کردووە کە تێیدا کەسانێك بە ئامانجکراون کە پەیڕەوی مافەکانیان کردووە لە ریپۆرتکردن یان رەخنەگرتن لە هەڵسوکەوتەکانى دەسەڵاتە گشتییەکان.  میشێل باشلێت، کۆمیسیاری باڵای مافەکانی مرۆڤ لەوبارەیەوە دەڵێت، "شێوازەکانی سەرکوتکردن کە لەم راپۆرتەدا دۆکۆمێنتکراون زۆر جێگەی نیگەرانیین، چونکە نەوەك تەنیا تیشكدەخەنە سەر هەڕەشە و تۆقاندن لە رەخنەگران، بگرە ئەم جۆرە رێکارانە کاریگەرییەکی ترسناکیشیان دەبێت بەسەر ئەو کەسانەوە کە هەوڵی شەفافیەت و لێپیچینەوە لە دەسەڵاتە حکومییەکان دەدەن".  میشێل باشلێت هەروەها پێیوایە هەرێمی کوردستان لە چەند ساڵەی دواییدا پێشوەچوونێکی بەرچاوی لێ بەدیکراوە لە هەنگاونان بەرەو هەرێمێکی دیموکراسی کە ئازادی رادەربڕین و سەروەریی یاسا تێیدا بەرز نرخێندراوە، بەڵام کۆمەڵگەیەکی دیموکراسی پێویستی بەوەیە دەزگا میدیاییەکان و چالاکڤانان و رەخنەگران بتوانن بێترس و دڵەڕاوکی و سانسۆر رووماڵی بابەتە گشتییەکان بکەن، هاووڵاتیانیش مافی دەستکەوتنی زانیارییەکانییان هەبێت.  هاوکات جێنین پلاسخارت، نێردەی تایبەتیی سکرتێری گشتیی نەتەوە یەکگرتووەکان بۆ عێراق و بەرپرسی نێردەی نەتەوە یەکگرتووەکان بۆ هاریکاریی عێراق - یونامی دەڵێت، "شەفافیەت و لێپێچینەوە و کرانەوە بۆ لێپرسینەوە بابەتێکی زیندوون بۆ هەر دیموکراسیەتێکی تەندرووست".  نوێنەرایەتیی نەتەوەیەکگرتووەکان ئاماژە بەوە دەکات، "ئەنجامەکانی ئەم راپۆرتە جێگەی نیگەرانییە، بەتایبەتی هەڵسوکەوتی هێزە ئەمنییەکان و دەستبژێرکردن لە جێبەجێکردنی یاساکاندا، لەگەڵ پابەندنەبوون بە رێکارە یاساییە پەیوەستەکان و پێوەرە نێودەوڵەتییەکانی مافەکانی مرۆڤ".  لە راسپاردەکانیدا، نەتەوە یەکگروتووەکان هانی دەسەڵاتەکانی هەرێمی کوردستان دەدات هەنگاوی دەستبەجێ بنێن بەمەبەستی فەراهەمکردنی پاراستنی تەواوی مافی ئازادیی رادەربڕین و کۆتاییهێنان بە هەراسانکردن و ترساندن و تۆڵەسەندنەوە لە رۆژنامەنووسان و داکۆکیکارانی مافەکانی مرۆڤ و چالاکڤانان.   هاوکات داوا لە دەسەڵات دەکات یاسای سزادان وەك ئامرازێک بۆ سنووردارکردنی ئازادی رادەربڕین بەکارنەهێنێت، لەنێویدا گرتن و دەستبەسەرکردنی ئەو کەسانەی کە بە شێوەیەکی یاسایی ناڕەزایی و توڕەییەکانیان دەردەبڕن.   رێکخراوەکە بە پێویستیشی دەزانێت هاوتەریب لەگەڵ ئەو رێکارانەدا یاساکان هەمواربکرێنەوە بۆ ئەوەی بە شێوازێکی روون پێناسەی تەواوی گوتاری قەدەخەکراویان تێدا بکرێت، هەروەها پێویستە بەربەستەکانی بەردەم ئازادیی رادەربڕین کە لە یاسا نیوخۆییەکاندا هاتوون لەگەڵ پێوەرەکانی مافەکانی مرۆڤی نێودەوڵەتی گونجاوبن.  بەپێی راپۆرتەکەی یۆنامی لەنێوان ئاداری ٢٠٢٠ تاوەکو نیسانی ٢٠٢١، نووسیگەکەیان چەندین بانگەشەی باوەڕپێکراوی تۆمار کردووە لەبارەی سەپاندنی سنوورداکردنی "نایاسایی بەسەر مافی ئەو کەسانەی دەنگ هەڵدەبڕن و رەخنە لە دەسەڵاتە حکومییە کوردییەکان دەگرن. " هەروەها ئەوەش هاتووە، بەڵگەیان لەسەر ئەوە هەیە کە لەو ماوەدا ٣٣ کەیسی گرتنی رۆژنامەڤان و چالاکڤان داکۆکیکاری مافی مرۆڤیان تۆمارکردووە.  هەروەها لە راپۆرتەکەدا لەبارەی دادگاییکردنی حوکمدراوانی بادینان ئاماژەی بەوەکراوە، نێردەی نەتەوە یەکگرتووەکان و ئۆفیسی کۆمیسیاری باڵای مافەکانی مرۆڤ لە نەتەوە یەکگرتووەکان چاودێریی پرۆسەی دادگاییکردنەکەیان کردووە و "مەترسیی قووڵ و رژدییان لەبارەی رێزنەگرتن لە پێوەرە نێودەوڵەتییەکان" هەبووە.  حکومەتی هەرێمی کوردستان رەخنە لە راپۆرتەکە دەگرێت، لەگەڵ ئەوەی راسپاردەکان بەهەند وەردەگرێت، وای دەبینێت راپۆرتەکە بەتەواوەتی دۆخی کوردستان پێشان نادات.   رێکخەری راسپاردە نێودەوڵەتییەکانی حکومەتی هەرێمی کوردستان ئاماژە بەوە دەکات، هەردەم هەرێمی کوردستان شایەتی ئەوەی بۆ دراوە کە هەرێمێکی نموونەیی بووە بۆ ئازادیی رادەربڕین و ئازادی رۆژنامەڤانی.  سەبارەت بە حوکمدراوانی بادینانیش، رێکخەری راسپاردە نێودەوڵەتییەکان رایگەیاندووە حکومەتی هەرێمی کوردستان ئەو نیگەرانییانەی نەتەوەیەکگرتووەکان بەهەند وەردەگرێت، بەڵام "دادگەی تاوانی هەولێر سەربەخۆیە و حکومەت ناتوانێت و دەستیش ناخاتە پڕۆسەکانی دادوەرییەوە".