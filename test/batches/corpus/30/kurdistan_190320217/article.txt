ئەمڕۆ هەینی ١٩ - ٠٣ - ٢٠٢١ بەڕێوەبەرایەتیی پۆلیسی راپەڕین لە راگەیێندراوێکدا زانیاری لەبارەی دەستگیرکردن سواڵکەرەکان بڵاوکردەوە و تێیدا هاتووە: "ئەو سواڵکەرانە کە زۆربەیان قەرەجن رۆژانی هەینی وەکو دەرفەتێک بۆ خۆیان دەقۆزنەوە و دەچنە ناو مزگەوتەکان بەمەبەستی بەدەستهێنانی پارە و بەمەش ببوونە هۆی بێزارکردنی ئەو هاووڵاتیانەی بۆ بەجێهێنانی عیبادەت و نوێژی هەینی دەچنە ماڵی خودا".  لە بەشێکی دیکەی راگەیێندراوەکەدا هاتووە: "هاوکات بۆ هەمان مەبەست هێزەکانمان لە نووسینگەی نەهێشتنی تاوانی پشدەر لەناو مزگەوتەکاندا ٣٢ ئافرەت و منداڵیان دەستگیر کرد و پاش پڕکردنەوەی بەڵێننامە پێیان تا جارێکی دیکە نەگەڕێنەوە ناو مزگەوتەکان سەرجەمیان ئازادکران".  لەلایەکی دیکەوە لە نێوەڕاستی ئەم هەفتەیە نەبەز عەبدولحەمید، قایمقامی هەولێر بە تۆڕی میدیایی رووداوی راگەیاند، رۆژانە مەفرەزەکانی پۆلیس بە شەقامەکاندا دەگەڕێن و "سواڵکەرەکان دەستگیردەکەن و دەیاندەنە دادگە، بەڵام بەهۆی ئەوەی دوای ئازادکردنیان دووبارە دەست بە هەمان کار دەکەنەوە، دیاردەکە بەردەوامە. "  سەبارەت بە ژمارەی ئەو کەسانەی لە ترافیکەکان دەستگیردەکرێن، نەبەز عەبدولحەمید گوتی "مانگانە سەدان کەس لە پیاو، ژن و منداڵ بە تۆمەتی سواڵکردن دەستگیردەکەین، کە زۆربەیان خەڵکی دەرەوەی هەرێمی کوردستانن، بەڵام بەهۆی ئەوەی سزا یاساییەکەیان قورس و ماوە درێژ نییە، دووبارە دەستپێدەکەنەوە".  لەبارەی سواڵکردن بە منداڵ، قایمقامی هەولێر ئاماژەی بەوەکرد، ئەو دیاردەیە هەیە و دەستگیرکردنی منداڵەکانیش کەمێک ئەستەمە، "چونکە زۆربەیان لە دەست پۆلیس هەڵدێن و رەنگە لەسەر شەقامەکان تووشی رووداوی نەخوازراوبن. "  رائید هۆگر عەزیز، گوتەبێژی پۆلیسی هەولێر لەبارەی سزادانیانەوە بە رووداوی گوت: "بەپێی ماددەی ٣٩٠ لە یاسای سزادان رووبەڕووی دادگا دەکرێنەوە".  تاوانی سواڵکردن یاخود دەرۆزەکردن چییە؟  لە یاسای سزادانی عێراقیدا، ماددەکانی ٣٩٠ و ٣٩١ و ٣٩٢ باسی سزای ئەو کەسانە دەکات، کە سواڵ دەکەن. لە بڕگەی یەکەمی ماددەی ٣٩٠ دا ھاتووە "بە زیندانیکردن سزادەدرێت کە لە یەک مانگ کەمتر نەبێت و لە سێ مانگ زیاتر نەبێت، ھەر کەسێک تەمەنی ١٨ ساڵی تەواو کردبێت و داھاتێکی رەوای ھەبێت و پێی بژیێت، یاخود دەیتوانی بە کارکردن ئەم داھاتە بەدەست بێنێت، بەڵام لە شوێن و رێگە گشتییەکان سواڵی کردبێت، یاخود بەبێ مۆڵەت چووبێتە ماڵێک بۆ دەرۆزەکردن. "  هەر لە بڕگەی یەکەمی ماددەی ٣٩٠ لە یاسای سزادانی عێراق هاتووە، ئەگەر ھاتوو سواڵکەر خۆی بریندار کردبێت، یاخود خۆی کەمئەندام کردبێت، یان برینەکە و کەم ئەندامییەکەی، یان ھەر شتێکی دیکەی دەرخستبێت، یاخود ھەر رێگەیەکی دیکەی ھەڵخەڵەتاندنی بەکارھێنابێت بۆ بەدەستھێنانی خێری خەڵک و پارە، سزاکەی دەبێتە بەندکردن بۆ ماوەیەک لە یەک ساڵ زیاتر نەبێت.  لە بڕگەی دووەمی ماددەکە ھاتووە "ئەگەر ھاتوو بکەری ئەو کارە تەمەنی لە ١٨ ساڵ کەمتر بێت، ئەوا یاساکانی بەرپرسیاریێتی نەوجەوانانی لەسەر جێبەجێ دەبێت".