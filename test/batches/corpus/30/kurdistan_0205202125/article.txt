خەڵکی زناری کێستە داهاتیان لەسەر کشتوکاڵ، رەزداری و بەخێوکردنی هەنگە، بەڵام لەبەر شەڕی پەکەکە و تورکیا ئەمساڵ داهاتیان نییە. مەحموود کێستەیی موختاری گوندەکە بە تۆڕی میدیایی رووداوی راگەیاند: "بوینەتە قوربانیی شەڕی هەدرولا و دەبێت حکومەت چارسەرێکی ئەم دۆخە خراپە بکات".  سه‌عید ته‌ها، پێشمه‌رگه‌یەکی خەڵکی ناوچەکە دەڵێت: دۆخی گوندەکەمان باش نییە، کەس ناتوانێ لەماڵی خۆی بچێتە دەرەوە و هەموو شەوێک فڕۆکە بۆردوومانی سنوورەکە دەکات.  چوونەدەرەوە لە گوندەکە کارێکی مەترسیدارە و لای باشوور، رۆژهەڵات و رۆژئاوای گوندەکە ناوبەناو بۆردوومان دەکرێت و هەندێجاریش رووبەڕووبوونەوە لە نێوان گەریلاکانی پەکەکە و سوپای تورکیا دروست دەبێت.  رۆژی ٢٣ی مانگی رابردوو سوپای تورکیا ئۆپەراسیۆنێکی سەربازیی بۆسەر بەرزاییەکانی سنووری ئامێدی لە پارێزگای دهۆک بەناوی "ئۆپەراسیۆنی چنگ - هەورە برووسکە" دەستپێکرد.  رۆژی هەینی، سلێمان سۆیلۆ، وەزیری ناوخۆی تورکیا رایگەیاند، پلانیان هەیە بنکەیەکی سەربازی لە مەتین دابمەزرێنن.  وەزیری ناوخۆی تورکیا گوتی، "ناوچەی مەتین هەروەک سووریا زۆر گرنگە، بۆیە بە گرنگی دەزانین بنکەیەکی سەربازی لەو ناوچەیە دابمەزرێنین، بەوەش کۆنترۆڵی تەواوی ناوچەکە دەکەین" و جەخت لەوەش دەکاتەوە، ئەو ناوچەیە هێڵی پەڕینەوەی گەریلاکانە بۆ قەندیل و پێویستە لەژێر کۆنترۆڵی سوپای تورکیادا بمێنێتەوە.