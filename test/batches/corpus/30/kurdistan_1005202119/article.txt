ئەو هاونیشتمانییە ناوی موراد یڵدزە و تەمەنی ٢٨ ساڵە، دانیشتووی گوندی کرمیلی سەر بە شارۆچکەی پولوری دێرسمە. رۆژی ٧ی ئایاری ئەمساڵ بە مەبەستی دابینکردنی شوێنی حەوانەوە بۆ مەڕ و ماڵاتەکانی رووی لە کوێستانەکانی ناوچەکە کردبوو.     هەمان رۆژ وەزارەتی ناوخۆی تورکیا رایگەیاند، لە چوارچێوەی ئۆپەراسیۆنەکانی "ئەرەن - ٧ " کە بەبەشداری فەرماندەیی جەندرمە و تیمی تایبەت بەڕێوەدەچێت، لە سنووری پارێزگای دێرسم ٣ گەریلای پەکەکە گیانیلەدەستداوە.   لە دوای ئەو بۆردوومانەوە هیچ هەواڵێک لەبارەی موراد یڵدز نەدەزانرا و بێسەروشوێن بوو، بەڵام دواتر دەرکەوت لە ئەنجامی بۆردوومانی فڕۆکەکانی سوپای تورکیا لە ناوچە شاخاوییەکانی دەوروبەری گوندی خاچکیرەک گیانی لەدەستداوە.    مەزلوم یڵدز، باوکی موراد یڵدز لە لێدوانێکدا ئاماژەی بەوەداوە، کوڕەکەی بەمەبەستی دابینکردنی شوێن بۆ مەڕ و ماڵاتەکانیان لە ماڵ چووەتە دەرەوە و نەگەڕاوەتەوە، دوای چەند رۆژێک فەرماندەیی جەندرمەی شارۆچکەی پولور لە گوند بانگی کردوون و  داوایان لێکردوون بۆ وەرگرتنەوەی تەرمەکە، بچنە بەشی پزیشکی دادی مەڵەتی و پشکنینی DNA  بکەن.   عەلیجان ئونلو، پەرلەمانتاری هەدەپەی دێرسم رۆژی یەکشەممە ٩ی ئایار دوای ئەوەی سەردانی ماڵی باوکی موراد یڵدزی کرد، لە هەژماری تایبەتی خۆی لە تویتەر رایگەیاند: "دوای تێپەڕبوونی ٨٤ ساڵ بەسەر کۆمەڵکوژیی دێرسم هێشتا نەوەکانی سەید رەزا دەکوژرێن. سەرەخۆشی لە خێزانی یڵدز و خەڵکی دێرسم دەکەم".   چاوەڕوان دەکرێ رۆژی دووشەممە ١٠ی ئایاری ٢٠٢١ باوکی موراد یڵدز نووسراوی فەرمی لە داواکاری گشتیی پولور وەربگرێت و بۆ ئەنجامدانی پشکنینی DNA سەردانی پزیشکی دادی بکات لە پارێزگای مەڵەتی.