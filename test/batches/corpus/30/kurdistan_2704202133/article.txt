ئومێد خۆشناو، پارێزگاری هەولێر بە تۆڕی میدیایی رووداوی راگەیاند، لیژنەکە لەژێر رۆشنایی راپۆرتی وەزارەتی تەندروستی بڕیارەکانی خۆی لەسەر رێکارەکانی خۆپارێزی و کردنەوە یان نەکردنەوەی دەرگای قوتابخانەکان دەدرێت.  دکتۆرە چیمەن تەها، بەرێوەبەری گشتیی خۆپاراستن لە وەزارەتی تەندروستی و ئەندامی لیژنەی باڵای کۆرۆنا بە رووداوی راگەیاند، راپۆرتی وەزارەتی تەندروستی بۆ هەڵسەنگاندنی دۆخی تەندروستی ئێستا ئامادەیە.  دکتۆرە چیمەن ئاماژەی بەوەش دا، لە راپۆرتەکەمان پێشنیازکراوە بەهۆی نزیکبوونەوە لە جەژنی رەمەزان و قەرەباڵخبوونی بازاڕەکان، رێکارەکانی خۆپارێزی تووندتر بکرێن، بەڵام پێشنیازی قەدەخەی هاتووچۆ نەکراوە.  لە بەشێکی دیکەی قسەکانیدا دکتۆرە چیمەن گوتیشی، ئێستا هەرێمی کوردستان لە هێڵی پرتەقاڵی مەترسییەکانی کۆرۆنایە و ئاستەکە نەگەیشتووەتە هێڵی سوور، بۆیە ئەگەر رێکارەکانی خۆپارێزی لە قوتابخانەکان وەک خۆی پەیڕەوبکرێت و گەرەنتی بدرێت، دەکرێت دەرگای قوتابخانەکان بێنەوە، بەڵام بڕیاری کۆتایی دەگەڕێتەوە بۆ لیژنەکە لە کردنەوەی دەرگای قوتابخانەکان یان وەک ئێستا بەداخراوی بمێننەوە.     لە نوێترین راگەیێندراویدا لەبارەی تووشبووانی ڤایرۆسی کۆرۆنا، وەزارەتی تەندروستی رایگەیاند، لە ماوەی ٢٤ کاژێری رابردوودا ٧,٥٠٢ پشکنین کراون، لەو ژمارەیە ٩٦٩ کەسیان تووشبووی دەستنیشانکراوی نوێی کۆرۆنان و ٨٧٨ تووشبووی پێشووش چاکبوونەتەوە و ١٩ کەسیش گیانیان لەدەستداوە.     بەپێی راگەیێنداوی وەزارەتی تەندروستی، لە ١ی ئاداری ٢٠٢٠ ـەوە تاوەکو ئەمڕۆ ٢٧ی نیسانی ٢٠٢١، بەگشتی ملیۆنێک و ٦١٤ هەزار و ٢٠١ پشکنین کراون، ١٤٨ هەزار و ١٠٩ تووشبووی کۆرۆنا لە هەرێمی کوردستان دەستنیشانکراون، لەو ژمارەیە ١٢٤ هەزار و ٦٢٨ تووشبوویان چاکبوونەتەوە و سێ هەزار و ٩٨٩ تووشبووشیان گیانیان لەدەستداوە.