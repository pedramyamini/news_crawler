ئێوارەی چوارشەممە ٣١ - ٣ - ٢٠٢١ پەرلەمانی عێراق بودجەی ٢٠٢١ ـی ئەو وڵاتەی پەسندکرد کە یەکێک لە ماددەکانی (ماددەی ١١) تایبەتە بە بەشەبودجەی هەرێمی کوردستان لە بودجە. بۆ پەسندکردنی ئەو ماددەیە هەرێمی کوردستان دانوستاندنێکی دوور و درێژی بە سەرۆکایەتیی قوباد تاڵەبانی لەگەڵ بەغدا و لایەنە سیاسییەکانی عێراق ئەنجامدا و دواجار ئەو ماددەیە پەسندکرا.  لەدوای پەسندکردنی بودجە قوباد تاڵەبانی، سەرۆکی تیمی دانوستاندن لەگەڵ بەغدا پەیامیکی ڤیدیۆیی بڵاوکردەوە و رایگەیاند؛ خۆشحاڵم کە پێتان رابگەیێنم بودجەی ٢٠٢١ ـی عێراق لەلایەن ئەنجوومەنی نوێنەرانی عێراقەوە پەسندکرا. هیوادارین پەسندکردنی بودجەی ٢٠٢١ ـی عێراق ببێتە مایەی گەڕانەوەی سەقامگیریی بۆ ئابووریی عێراق و ببێتە مایەی باشترکردنی دۆخی دارایی عێراق و هەرێمی کوردستانیش.  قوباد تاڵەبانی ئاماژەی بەوەدا ئەوە بەدەستهاتووە دەستکەوتی تاکە کەس و تاکە لایەن نییە و گوتی: "ئەم پرۆژەیاسایەی کە پەسندکرا دەرەنجامی گفتوگۆیەکی دوور و درێژ بوو. دەرەنجامی کۆبوونەوەی یەکجار زۆر بوو. بۆیە کە ئەمڕۆ گەیشتووینەتە ئەنجام، ئەم دەستکەوتە دەستکەوتی تەنیا قوباد نییە، دەستکەوتی تاکەکەس و تاکە لایەنێک نییە. بەڵکو دەستکەوتێک بۆ هەموو ئەو کەسانەی زۆر یان کەم بەشداربوونە لەم پرۆسەیەدا. لە بەڕێز سەرۆککۆمارەوە، تاوەکو ئەندامانی ئەنجوومەنی وەزیرانی حکومەتی فیدراڵی، سەرۆکایەتی ئەنجوومەنی نوێنەران، کوتلە کوردستانییەکانی ئەنجوومەنی نوێنەران، بە هاوپەیمانیی هیوا و فراکسیۆنەکانی پارتی و یەکێتی و بەتایبەت ئەندامانی لیژنەی دارایی پەرلەمانی عێراق کە زۆر ماندووبوون بەم پرۆسەیەوە".  قوباد تاڵەبانی سوپاسی پشتیوانیی نێچیرڤان بارزانی سەرۆکی هەرێمی کوردستان و مەسرور بارزانی، سەرۆکی حکومەتی هەرێمی کوردستانی کرد کە وەک خۆی دەڵێت"رۆژانە لەسەر خەت بووە لەگەڵماندا". هەروەها سوپاسی هەموو لایەنە سیاسییەکان و سەرکردایەتیی لایەنە سیاسییەکانی هەرێمی کوردستانی کرد کە "هەموویان پەیوەندییەکانی خۆیان خستەگەڕ بۆ ئەوەی پردی پەیوەندییەکانمان بەهێزتربن و ئەم پرۆژەیاسایە بە هاوسەنگیی تێپەڕێندرێت".  جێگری سەرۆکوەزیرانی هەرێمی کوردستان سوپاس و پێزانینی خۆی گەیاندە "تیمی دانوستاندنکاری حکومەتی هەرێمی کوردستان، کاک ئاواتی شێخ جەناب، د. دارا رەشید، کاک خالید شوانی، کاک ئومێد سەباح، کاک ئامانج رەحیم و کاک عەبدولعەکیم خەسرۆ. هەموو ئەو بەڕێزانە شەو و رۆژیان خستووەتەسەر یەک لەگەڵ من لێرە لە بەغدا وەکو یەک تیم لەگەڵ لایەنە پەیوەندیدارەکان بۆ گەیشتن بەم رۆژە".  بەگوتەی قوباد تاڵەبانی ئەم دەرەنجامە کۆتایی رێگەکە نییە بەڵکو دەستپێکی رێگایەکی نوێیە. جێگری سەرۆکوەزیرانی هەرێمی کوردستان هیوادارە "ئەمە ببێتە مایەی باشترکردنی پەیوەندییەکانی نێوان حکومەتی هەرێمی کوردستان و حکومەتی فیدراڵی و لایەنە سیاسییەکان. هیوادارین ئەمە ببێتە مایەی هەڵدانەوەیەکی نوێ و شێوازی کارکردنێکی نوێ لەنێوان هەرێمی کوردستان و حکومەت و لایەنە سیاسییەکانی حکومەتی فیدراڵیی عێراق".   جێگری سەرۆکوەزیرانی هەرێمی کوردستان باسی لەوە کرد کە "لێرە سەلماندمان کە پیکەوە کاربکەین، کە لێکتێگەیشتنمان هەبێت لەگەڵ یەکدی، هاوئاهەنگیمان لەگەڵ یەکدی هەبێت و خەمی مەعاناتی یەکدی بخۆین، دەتوانین بەسەر تەحەدیاتەکاندا زاڵبین".   سەبارەت بە جێبەجێکردنی یاساکە لە هەرێمی کوردستان، قوباد تاڵەبانی دڵنیایی دا و گوتی: "ئێمە لێرەشەوە هەموو لایەک دڵنیا دەکەینەوە کە دەستبەجێ پابەند دەبین بە جێبەجێکردنی ئەم یاسایە و داوا لە وەزارەتە پەیوەندیدارەکانی هەرێمی کوردستان دەکەین پەیوەندیی بە لایەنە پەیوەندیدارەکانی فیدراڵییەوە بکەن تاوەکو ئامادەبوونی خۆمان دەربڕین بۆ جێبەجێکردنی ئەم یاسایە".  قوباد تاڵەبانی داوای دووبارەکردنەوەی ئەو ئەزموونی پێکەوە کارکردنەی لە هەرێمی کوردستان کرد و گوتی: "هیوادارین ئەم یاسایە ببێتە رۆژێکی نوێ لە پەیوەندییەکانی نێوان هەرێمی کوردستان و حکومەتی فیدراڵییەوە، هیواداریشم ئەو ئەزموونەی کە لەم پرۆسەیەدا نیشانماندا، بە پێکەوە کارکردن، بە وەلانانی ناکۆکییە نێوخۆییەکانی خۆمان و، بە زاڵبوون بەسەر هەستیارییە سیاسییەکانی نێوخۆی خۆمان کە توانیومانە دەرەنجامێک بەدەستبهێنین، هیوادارم ئاواش بتوانین هاوشێوەی شێوازی کارکردنی ئەم ماوەیەمان لە کوردستان دووبارە بکەینەوە".  قوباد تاڵەبانی هیوای خواست "بتوانین یەکڕیزیی نێو ماڵی خۆمان لە هەرێمی کوردستان بەهێز بکەین. سەرەڕای تێبینییەکانمان بەرامبەر بە یەکدی و سەرەڕای ناکۆکییە سیاسییەکان لە هەرێمی کوردستان هیوادارم بتوانین سوود لەم ئەزموونە وەربگرین و زاڵبین بەسەر ناکۆکییەکانی نێوخۆیی خۆمان. بەرژەوەندییەکانی کۆمەڵانی خەڵکی کوردستان لەسەروو بەرژەوەندییە حیزبی و لایەنەکان هەڵگرین. من دڵنیام دەتوانین لە هەرێمی کوردستانیشەوە زاڵبین بەسەر ئەو تەحدیاتانەی رووبەڕوومان دەبنەوە".   سەرۆکی تیمی دانوستاندنکار لەگەڵ بەغدا ئاماژەی بەوەکرد کە ئەمە دەستپێکێکی نوێیە و کۆتایی پرۆسەکەمان نییە. قوباد تاڵەبانی دەڵێت: "پێموایە دەستپێکی رۆژێکی نوێ و دەستپێکی پرۆسەیەکی نوێیە کە هیوادارم ببێتە مایەی خۆشگوزەرانی و ئارامی بۆ کۆمەڵانی خەڵکی کوردستان و ئەمە هێزێکمان پێدەدات باشتر لە دوێنێ خزمەت بە کۆمەڵانی خەڵکی کوردستان بگەیێنین".