هادی سەلیمی، پەیامنێری رووداو لەسەر یەکێک لە شەقامەکانی هەولێر ئاماژەی بەوە کرد، هاتووچۆ کەمبووەتەوە لەسەر شەقامەکانی هەولێر و بە دەگمەن ئۆتۆمبێل دەبیندرێت.     هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند، هەموو هێزە ئەمنییەکان هاوئاهەنگن لە جێبەجێکردنی بڕیارەکە و "دەمانەوێت هاووڵاتیان پابەند بن بە رێکارەکانەوە. " ئەو گوتیشی، چەند بازگەیەکی کاتییان لەسەر شەقامەکان داناوە و تیمی گەڕۆکیشیان هەیە لەنێو کۆڵانەکان بۆ ئەوەی بە خەڵک بڵێن بچێتەوە ماڵەوە.     گوتەبێژی پۆلیسی هەولێر دڵنیاییشی دایە هاونیشتمانیان کە هێزەکانی پۆلیس لە هەموو شار ئامادەن بۆ پاراستنی "سەر و ماڵی هاونیشتمانیان. " لەبارەی رێکارەکان، هۆگر عەزیز باسی لەوە کرد، هەرکەسێک پابەندی بڕیارەکە نەبێت، سزای یاسایی دەدرێت.     ئەرکان عەلی، پەیامنێری رووداو لە سلێمانیش ئاماژەی بەوە کرد، قەدەخەی هاتووچۆ لە شارەکە بە "پلان هەیە و بە جێبەجێکردن نییە. " بەپێی بەدواداچوونەکانی پەیامنێری رووداو کە لەگەڵ لیوای یەکی پاراستنی سلێمانی قسەی کردووە، ئەوان پێیان راگەیاندووە، "ئاگامان لێ نییە و پێمان نەگوتراوە بڕیارەکان جێبەجێ بکەین. "       ئەرکان عەلی باسی لەوە کرد، داواکاریی پارێزگای سلێمانی ئەوەیە کە بڕیارەکان جێبەجێ بکرێن، بەڵام "ئەوەی دەبیندرێت، لەوەناچێت جێبەجێ بکرێت. "  لە دهۆکیش پۆلیسی هاتووچۆ و هێزە ئەمنییەکانی دیکە لەسەر شەقامەکانن. نایف رەمەزان، پەیامنێری رووداو لە دهۆک ئاماژەی بەوە کرد، "قەرەباڵخی لەسەر شەقامەکان بەرەو کەمبوونەوە و نەمان دەچێت، ئەو کەسانەیشی لە دەرەوە بمێننەوە، سزایان دەدرێت. "