خەڵک و نوێنەرانی حیزبە کوردییەکان لە پێش نەخۆشخانەی عەفرین گردبوونەوە و توانییان تەرمی شەهید جەلال کەمال ئیبراهیم وەربگرنەوە، کە لەدایکبووی ١ ـی کانوونی دووەمی ١٩٨٩ بوو، لە گوندی بینی لە شارەدێی شێراوا لە هەمان رۆژدا نێژرا، بەڵام تەرمی شەهید گیڤارا حەمید مستەفا، کە خەڵکی گوندی حەسەندیرا بوو، رۆژی دواتر نێژرا.  هاوکات کوردانی حەلەب بۆ یادکردنەوەی کارەساتی هەڵەبجە گردبوونەوە، گردبوونەوەی سەرەکیش لە گەڕەکی ئەشرەفییە لە باکووری شاری حەلەب بوو.   سەرەڕای ئەوەی ئەو گردبوونەوە بە بێدەنگی کرا، کەچی هێزە ئەمنییەکانی سەر بە حکومەتی سووریا تەقەیان لە بەشداربووانی گردبوونەوەکە کرد، بەو هۆیەوە سێ هاووڵاتی کورد شەهیدبوون، کە یەکێکیان ئافرەتێک بوو، بە ناوی فەریدە ئەحمەد، لەدایکبووی ١٩٦٠ لە گوندی جولاقە، فەرمانبەری کۆمپانیایەک بوو لە حەلەب، هەروەها  ئیبراهیم محەممەد سەبری، خەڵکی گوندی بەعدینا و ئاری فەوزی وەلو، خەڵکی گوندی قورت قولاق لە شارەدێی شەرا شەهیدبوون.   فەریدە ئەحمەد لە رۆژی ١٧ ـی ئادار لە گوندی مسکی سەر بە جەندریس، نێژرا، ئیبراهیم سەبری لە بەعدینا و ئاری فەوزیش لە گوندی قورت قولاق نێژرا.  هێزە ئەمنییەکان لە عەفرین ژمارەیەک هاووڵاتیان دەستگیرکرد کە  بەشداریان لە خۆپێشاندانەکەدا کردبوو، لەوانە حوسێن نەغسۆی دەهۆڵکوت، کە لە خۆپێشاندانەکەدا دەهۆڵی دەکوتا، دواتر لە ژێر ئەشکەنجەدان گیانی سپارد و هێزە ئەمنییەکان بە شەو و بە نهێنی تەرمەکەیان لە گۆڕستانی حەنان کە لە ناوچەی عەفرین ناسراوە ناشتیان، هاوکات هاووڵاتییەکی دیکەی کورد بەناوی بەکر حەنان لە ژێر ئەشکەنجەداندا گیانی سپارد.