پارتی سەعادەت، دەستەی سەرۆکایەتیی نوێی لقی رێکخستنەکانی ئیستەنبووڵ دەستبەکاربوون. لە هەژماری فەرمیی ئەو پارتە ئیسلامییەدا وێنە و ناوی دەستەی سەرۆکایەتییە نوێیەکە بڵاوکراوەتەوە، کە ژمارەیان ٢٠ کەسن، بەڵام ئەوەی سەیرە کەسێک بەناوی هاکان تۆفیق ئارداغی، وەکو لێپرسراوی لقی ژنانی ئیستەنبووڵ دەستنیشانکراوە.   بوونی کەسێکی پیاو لە بەرپرسیارێتیی رێکخستنەکانی ژنانی ئەو پارتە ئیسلامییە، لە تۆڕە کۆمەڵایەتییەکاندا بووەتە مایەی رەخنە و گاڵتەجاری و نوکتە. بەکارهێنەرانی تۆڕە کۆمەڵایەتییەکان بە کۆمێنتی جۆراوجۆر قسەیان لەسەر کردووە، بەکارهێنەرێک لە تویتەر نووسیویەتی، "ئەو کەسە پێدەچێت زۆر موونەرم بێت بۆیە کراوەتە بەرپرسی ژنان" لە کۆمێنتێکی دیکەدا کەسێک نووسیویەتی، "من هەڵەم یان چاوم هەڵە دەیخوێنێتەوە، باشتروایە سەردانی پزیشکێکی دەروونی بکەم" کەسێکی دیکەش نووسیوویەتی "ماشاڵڵا، مێشوولەیەکی مێینەش لەنێو رێکخستنەکانتاندا نییە". بەکارهێنەرێکی دیکەش نووسیوویەتی "ئاخۆ ئەو کەسە بە کاک یان خوشک بانگی دەکەن".   بەکارهێنەرانی تۆڕە کۆمەڵایەتییەکان بەوەش نەوەستاون، دەستیانکردووە بە گەڕان لە رێکخستنەکانی دیکەی پارتەکە لە شارەکانی دیکە. دەرکەوتووە، لە زۆربەی رێکخستنەکانیاندا تەنیا پیاو بەرپرسیارێتی پێدراوە و تەنانەت لە رێکخستنەکانی ناوەندی لاوانیاندا هیچ کچێکی تێدا نییە.   هاوکات لە سایتی فەرمیی ئەو پارتە ئیسلامییەدا لە کۆی ١٨ ئەندامی دەستەی سەرۆکایەتیی گشتییدا تەنیا ژنێک هەیە، ئەویش بەرپرسی رێکخستنەکانی ژنانە. لە ئۆرگانەکانی دیکەی سەرەکیی پارتەکەشدا هیچ ژنێک بەرپرسیاریێتیی نییە. تەنانەت لە هیچ لقێکیی رێکخستنەکانی شار و شارۆچکەکانیشدا بەرپرسیاریێتیی بە ژنان نەدراوە.