دكتۆر ئاسۆ حەوێزی، گوتەبێژی وەزارەتی تەندروستیی هەرێمی كوردستان، بە تۆڕی میدیایی رووداوی راگەیاند: "شێوازی دابەشکردنی پێکوتەی کۆرۆنا بە سیستەمی ئۆنلاینە لە رێگەی ئەپلیکەیشنی تایبەت بە هەردوو سیستەمی ئەندرۆید و ئای ئۆ ئێس. پێشتر کەسانێک بێ ناو تۆمارکردن لەو ئەپلیکەیشنانە پێکوتەی کۆرۆنایان وەرگرت، چونکە داواکاریی لەسەر پێکوتە کەمبوو، بەڵام لەمەوبەدوا کەس ناتوانێ بێ ناو تۆمارکردن لەو ئەپلیکەیشنانە پێکوتە وەربگرێت، چونکە داوکاریی لەسەر پێکوتەی دژە کۆرۆنا زۆر بووە. بۆیە بۆ پێدانی پێکوتە بە هەر کەسێک دەبێ ئەو کەسە ناوی خۆی لە ئەپلیکەیشنی پێکوتەی دژە کۆرۆنا تۆمار بکات و بە شێوەیەکی گشتیش لە هەموو بنکە تەندروستییەکاندا لە هەموو شارەکان پێکوتەی دژە کۆرۆنا بەردەستە".  دكتۆر ئاسۆ حەوێزی لەبارەی جۆرەکانی پێکوتە و خواستی هاونیشتمانیان بۆ ڤاکسینی فایزەر گوتی: "بەهۆی رۆڵی راگەیاندن و لێدوانەکانی رێکخراوی تەندروستیی جیهانی، هاووڵاتیان زیاتر داوای پێکوتەی فایزەر دەکەن، نەک پێکوتەکانی دیکە، بەڵام پێکوتەکان هەموویان کاران و باشن و هەمووشیان بە دوو جار دەدرێنە هاووڵاتیان. تائێستاش زیاتر لە ٥٤ هەزار  پێکوتەی دژە کۆرۆنا گەیشتووەتە هەرێمی کوردستان، بەڵام نزیکەی ٤٦ هەزار کەس ناویان بۆ وەرگرتنی پێکوتە تۆمار کردووە. لە رێگەی هاوپەیمانیی کۆڤاکسیشەوە بەردەوام لە عێراقەوە پێکوتەمان پێدەگات و لە چەند رۆژی داهاتوویشدا کاروانێکی دیکەی پێکوتەی سینۆفارم دەگاتە هەرێمی کوردستان".  بەپێی وەزارەتی تەندروستیی هەرێمی کوردستان، سێ جۆر پێکوتەی دژە كۆرۆنا لە هه‌رێمی كوردستان دابینكراون، كه پێکوتەکانی سینۆفارم و ئه‌سترازێنیكا و فایزه‌رن.  هاوکات تائێستا ١٣٦ هەزار و ٦٢٥ تووشبووی کۆرۆنا لە هەرێمی کوردستان تۆمارکراون، لەو ژمارەیە ١١٥ هەزار و ٧٤٥ تووشبوویان چاکبوونەتەوە، ٣ هەزار و ٨٤٧ تووشبووشیان گیانیان لەدەستداوە.