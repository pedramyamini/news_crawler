سەفین خدر، گوتەبێژی کۆمپانیای فاستلینک، بە تۆڕی میدیایی رووداوی راگەیاند: "بۆ بەشداربووانی ئینتەرنێت لە سلێمانی، هێڵی ئینتەرنێتی فاستلینکمان لە رێگای فایبەر ئۆپتیکەوە راکێشاوە، کە دوو هێلیان بە کۆیەدا تێپەڕ دەبن و یەکێکیش بە کەرکووک، ئەوەی کەرکووک لە ١٦ی ئۆکتۆبەری ٢٠١٧ ەوە وەستاوە، ئێستاش ماوەی دوو کاژێرە هەردوو هێڵەکانی کۆیە کە ئینتەرنێتی فاستلینک بۆ سلێمانی دابین دەکەن پچڕێندراون و تیمەکانمان لە هەوڵی چارەسەرکردنی کێشەکەدان. "  گوتەبێژی کۆمپانیای فاستلینک رەتیکردەوە، کە هۆکاری پچڕانی ئینتەرنێتی کۆمپانیاکەیان لە سلێمانی "سیاسی" بێت.  سەفین خدر، گوتی: "ماوەی دوو کاژێرە یەکێک لە هێڵەکان پچڕێنراوە، کاتێک تیمەکانمان سەرقاڵی گەڕان بوون بۆ دۆزینەوەی شوێنی پچڕانەکە و چاککردنەوەی، هێڵی دووەمیش پچڕا، لەکاتی پچڕان بۆ چاککردنەوە دوو کاژێر کاتمان پێویستە. تیمەکانمان لە هەوڵدان لە نزیکترین ماوەدا ئینتەرنێتی فاستلینک بۆ سلێمانی بگەڕێننەوە. "