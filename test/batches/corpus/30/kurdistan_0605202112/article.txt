فازڵ حاجی، گوتەبێژی پۆلیسی هاتووچۆی هەولێر بە رادیۆی رووداوی راگەیاند: "لە کارێکی لێکۆڵینەوەی خۆماندا لەسەر شەقامی ١٢٠ مەتریی هەولێر بە درێژایی رێگەکە کە بە هەردوو سایدەکەوە کە ٣٨ کیلۆمەترە تەنیا لەڕێگەی ئاسنی راگری قەراخ رێگەکەوە کە تێکچووبوون ٢٠٦ شوێنی رووداومان دیاری کرد کە بەس ئەو رووداوانەن کۆنترۆڵیان لە دەست داوە و بەر ئاسنەکە کەوتوون، جگە لەو رووداوانەی کە لە ناوەندی شەقامەکەدا روویانداوە و بەر ئۆتۆمبێلی دیکە کەوتوون. "  لەو رووداوی هاتووچۆیەی ئەمڕۆدا کە لە کاژێر ٠٥: ٣٠ی بەیانیدا روویداوە و لە کامێرەکانەوە سەیرمان کردەوە، وا پێدەچێت شۆفێرەکە خەوی لێکەوتبێت، چونکە کۆنترۆڵلەدەستدانەکەی زۆر سەیرە کە هیچ پێچکردنەوەیەکی تێدا نییە و رێگەیەکی راستەوڕاستە.   رۆژی ٢٠١٩/١٢/١٧ شەقامی ١٢٠ مەتریی هەولێر بە ئامادەبوونی مەسرور بارزانی، سەرۆکی حکومەتی هەرێمی کوردستان بە تەواوەتی کرایەوە.  گوتەبێژی پۆلیسی هاتووچۆی هەولێر گوتی: "ئەوە نزیکەی دوو ساڵە ئەو شەقامە تەواو بووە کە ئەو هەموو رووداوە تێیدا روویداوە، لەوانەیە بە هەریەکە لە شەقامەکانی ٣٠ مەتری، ٤٠ مەتری و ٦٠ مەترییەوە لەو دوو ساڵەدا ٢٠٦ رووداویان تێدا روونەدابێت. ئەوەیش بۆ خراپبەکارهێنانی رێگەکە دەگەڕێتەوە. بۆ کۆنترۆڵکردنی شەقامی ١٢٠ مەتری پێویستمان بە سیستمێکی ئەلیکترۆنیی پێشکەوتووە کە تێچوویەکی زۆری دەوێت و رەنگە ئێستاکە نەتوانین، بەڵام لەوانەیە لە داهاتوودا کاری لەسەر بکەین. کامێرا چاودێرییەکانی سەر شەقامی ١٢٠ مەتری کەمن و لە ئاستی پێویستدا نین. ئەو رێگەیەیش خێرایە و ناکرێت پۆلیسی هاتووچۆی لەسەر دابنێین. لە هەولێردا ٩٦ کامێرای چاودێریمان هەیە کە لە چاو ژمارەی زۆری ئۆتۆمبێلەکاندا لە ئاستی پێویستدا نییە. "  بە گوتەی فازڵ حاجی، رووداوەکانی هاتووچۆ لە ناوشاردا زیاترن، بەڵام ئەوانەی دەرەوەی شار کوشندەترن، چونکە لەوێ خێرایی ئۆتۆمبێلەکان زیاترن.    گوتەبێژی پۆلیسی هاتووچۆی هەولێر باسی لەوە کرد، نزیکەی ملیۆنێک ئۆتۆمبێلی تۆمارکراو بە هەموو جۆرەکانیانەوە لە هەولێردا هەن. کێشەکەیش ئەوەیە کە ئەو ژمارە ئۆتۆمبێلە هەر هەموویان بە کاردەهێنرێن. بۆ کەمکردنەوەی جەنجاڵیی هاتووچۆ پێشنیازیان کردووە ئەندەرپاس دروست بکرێت کە ماستەرپلانی بۆ دانراوە و ئەگەر قەیرانی دارایی نەبێت لەوانەیە بە ساڵێک دروست بکرێن.   لە سەرەتای مانگی ئاداری ٢٠٢١ ـدا لە بەڕێوەبەرایەتییەکانی هاتووچۆی پارێزگاکانی هەرێمی کوردستان دەست بە تۆمارکردنی ئۆتۆمبێلە بێسەرەتاکان کرا و ئەوەیش دەنگۆی ئەوەی بە دوای خۆیدا هێنا کە ژمارەیان بدرێتێ.  فازڵ حاجی باسی لەوە کرد: "ژمارە بە ئۆتۆمبێلی بێسەرەتا نادەین. لە ماوەی پێشوودا پشکنینیان بۆ کرا کە نزیکەی ٢٠ هەزار ئۆتۆمبێل بوون. وەزیری ناوخۆ بڕیار دەدات کە چییان بۆ بکرێت. "  گوتەبێژەکەی پۆلیسی هاتووچۆی هەولێر ئەوەی خستەڕوو، یەکێک لە کێشە سەرەکییەکانی یاسای پۆلیسی هاتووچۆ ئەوەیە کە دەسەڵاتی ئەوەی نییە مۆڵەتی شۆفێری وەربگرێتەوە و داوای لە پەرلەمانی کوردستان کرد کە پێویستە بە هانای خەڵکەوە بچن و کار لەسەر هەموارکردنەوەی یاسای هاتووچۆ بکەن کە دەسەڵات بداتە ئەفسەری هاتووچۆ تا بتوانێت دەستکاریی مۆڵەتی شۆفێری بکات، نەک تەنیا دادوەر بتوانێت.   بە گوتەی فازڵ حاجی، تاوەکو ئێستا لەوانەیە لە هەرێمی کوردستاندا ١٠ مۆڵەتی شۆفێری وەرنەگیرابێتەوە ئەگەر شۆفێرەکە ١٠ کەسیشی لە رووداوێکی هاتووچۆدا کوشتبێت. پێویستە ئەو یاسایە بگۆڕدرێت.  بەپێی ئاماری بەڕێوەبەرایەتیی گشتیی هاتووچۆی هەرێمی کوردستان، لە سێ مانگی یەکەمی ساڵی ٢٠٢١ ـدا ٨٠٥ رووداوی هاتووچۆ لە هەرێمی کوردستان تۆمارکراون، لەو ژمارەیە ٢٠٥ رووداو لە هەولێر روویانداوە کە بەهۆیانەوە ٢١٦ کەس بریندار بوون و ٣٦ کەسیش مردوون. هەروەها ژمارەی ئەو ئۆتۆمبێلانەی لە هەرێمی كوردستان تا سەرەتای مانگی ئازاری ئەمساڵ تۆماركراون گەیشتووەتە ملیۆنێک و ٨٦٠ هەزار و ٦٤٥ ئۆتۆمبێل بە هەموو جۆرەكانیانەوە.