سامان حسێن، سکرتێری یەکێتیی کەمئەندامانی کوردستان بە رادیۆی رووداوی راگەیاند، ئەو کورسییانەی لەلای کەمئەندامانن، "هەمووی هی خێرخوازانە... تەنانەت وەزارەتی کاریش کە کورسی دابین دەکات لە رێگەی خێرخوازانەوەیە. جگە لەو هاوکارییە مادییە ١٠٠ بۆ ١٥٠ هەزار دینارییە حکومەت هیچ شتێکی بۆ نەکردووین. ئێستا دۆخی ئابووری و دەروونیی کەمئەندامان زۆر خراپە. "  هاوکات زەکیە ساڵح، بریکاری وەزارەتی کار و کاروباری کۆمەڵایەتی بە رادیۆی رووداوی گوت: "هەنگاوی یەکەمی حکومەت لە کابینەی نۆیەمدا بۆ کەمئەندامان ئەوەیە کە پێویستە لە پایتەختی هەرێمی کوردستاندا سەنتەرێکی دیاریکردنی کەمئەندامان لە هەرێمی کوردستان دابمەزرێنرێت کە لە وەزارەتی کار و کاروباری کۆمەڵایەتی دەرخستەی بۆ کراوە و رێنمایی بۆ دەرچووە. تەنیا ئەوە ماوە کە بینای بۆ دیاری بکرێت و پێداویستییەکانی ناوی دابین بکرێن. "  لە هەرێمی کوردستان کەمئەندامان لەلایەن وەزارەتی کار و کاروباری کۆمەڵایەتییەوە هاوکارییەکی ماددییان دەدرێتێ کە لە ١٠٠ بۆ ١٥٠ هەزار دینارە.  بریکاری وەزارەتی کار و کاروباری کۆمەڵایەتی ئاماژەی بەوەشکردووە، "کێشەی کەمئەندامان لە هەرێمی کوردستاندا بە یاسایەک و بە هاوکارییەکی ماددیی ١٠٠ یان ١٥٠ هەزار دیناری چارەسەر نابن و، کێشەی ریشەیین و دەبێت چارەسەریان بۆ بدۆزرێتەوە. ئێستا لە هەرێمی کوردستاندا ٨٨ هەزار کەمئەندام مانگانە هاوکاریی دارایی وەردەگرن کە بەشیان ناکات. کارێکمان کردووە کە کەمئەندامە فەرمانبەرەکان ئەو هاوکارییەی دەیاندرێتێ بخرێتە سەر دەرماڵەکەیان بۆ ئەوەی نەچن لە دوو شوێن پارە وەربگرن. "  سکرتێری یەکێتیی کەمئەندامانی کوردستانیش دەڵێت: "لە هەموو وڵاتانی دنیا بەشێک لە کێشەکانی کەمئەندامان بە پارە چارەسەر کراوە. کەمئەندامێک لە سوێد مانگانە سێ هەزار یۆرۆ وەردەگرێت و چارەسەری پزیشکی و هاتووچۆیان بێبەرامبەرە. ئەوەی وەزارەتی کار دەتوانێت بۆ کەمئەندامانی بکات ئەوەیە کە ئەو هاوکارییە ماددییە زیاد بکات. هەروەها هەلی کار و دامەزراندن بۆ کەمئەندامان لە کەرتی گشتی و تایبەت بڕەخسێنێت. "  لە ٢٠٢٠/١١/٢٠ دا ٣٤ پەرلەمانتار لەبارەی رەوشی کەمئەندامانەوە یاداشتێکیان پێشکەشی سەرۆکایەتیی پەرلەمانی کوردستان کرد. پاشان سەرۆکایەتیی پەرلەمان داوای لێکردن راپۆرتێک لەبارەی کێشە و گرفتەکانی کەمئەندامان و چارەسەرەکانەوە پێشکەش بکەن و رۆژی سێشەممە ٢٠٢١/٠٤/٢٧ پەرلەمان لەو بارەیەوە کۆدەبێتەوە.  سامان حسێن گوتی: "ئەمڕۆ لە پەرلەمانی کوردستان لەسەر کەمئەندامان کۆبوونەوەیە، کەچی پرسیان بە یەک رێکخراوی کەمئەندامان نەکردووە و بانگهێشتیان نەکردوون. "  بڕی کۆی گشتیی پارەی کەمئەندامانی هەرێمی کوردستان ١٢ ملیار دینارە. هەروەها ٣٠ هەزار هاووڵاتیی کەمئەندام هەن کە لە ٢٠١٢ وە چاوەڕوانن ئەو هاوکارییەیان بۆ تەرخان بکرێت و تاوەکو ئێستا تەرخان نەکراوە.  زەکیە ساڵح، بریکاری وەزارەتی کار و کاروباری کۆمەڵایەتی لەوبارەیەوە رایگەیاند، "لە رێگەی بایۆمەترییەوە بە لیستی ئەو کەمئەندامانەدا دەچینەوە کە هاوکاری لە وەزارەتی کار و کاروباری کۆمەڵایەتی وەردەگرن بۆ ئەوەی بزانین کێ شایستەیە بیهێڵینەوە و ئەوەی شایستە نییە لای ببەین. "  وەزارەتی کار و کاروباری کۆمەڵایەتی رێنوێنییەکی دەرکردووە کە بۆ ئەو کەسانەی هیچ مووچەیەکیان نییە رێژەی کەمئەندامی بە ٥٥ % دانراوە، بەڵام ئەوانەی سەرچاوەی دیکەی داهاتیان هەیە بە ٧٠ % دانراوە. هاوکات ئەو وەزارەتە پەیمانگەی شیاندنی کەمئەندامانی هەیە بۆ ئەوەی راهێنانیان پێبکات و کاریان بۆ بدۆزێتەوە.  سامان حسێن ئاماژەی بەوە کرد، "ئەوە ستەمێکی زۆر گەورەیە" کە رێژەی کەمئەندامی بۆ ٦٥ % بەرز کراوەتەوە. ئەوە بەو جۆرە نابێت، بەڵکو دەبێت بە پلە دیاری بکرێت. "ئینجا هیچ پشکنینێک نییە و تەنیا بە چاو دەکرێت. ئینجا ئەو پەیمانگایانەیشی وەزارەتی کار بۆ شیاندنی کەمئەندامان دایناون تا رایانبهێنێت و کاریان بۆ بدۆزێتەوە، شکستیان هێناوە و بە هیچ شێوەیەک ناتوانن کار بۆ کەمئەندامان بدۆزنەوە. "  لە هەرێمی کوردستاندا نزیکەی ١٢٠ هەزار خاوەن پێداویستیی تایبەت هەن کە بە هۆکاری جیاجیا ئەو دۆخەیان بەسەردا هاتووە و، پێشتریش سامان حوسێن، سکرتێری یەکێتیی کەمئەندامانی کوردستان باسی لەوە کرد کە ئێستاکە لە هەرێمی کوردستاندا رووداوەکانی هاتووچۆ هۆکاری سەرەکیی کەمئەندامبوونن.