سەرچاوەیەک لە قەزای ئامێدی بە تۆڕی میدیایی رووداوی راگەیاند، کاژێر ٠١: ٠٠ تاوەکو ٠٢: ٣٠ خولەکی بەرەبەیانی رۆژی دووشەممە ١٩ - ٠٤ - ٢٠٢١ چوار فڕۆکەی جەنگیی تورکیا سنووری هەرێمی کوردستانیان بەزاندووە، دواتر هەردوو گوندی کورکو و بناڤی لە بناری چیای مەتین سەر بە قەزای ئامێدی و گوندی کافیا و بناری گارەی بۆردوومان کردووە.  هەمان سەرچاوە کە داوایکرد ناوی ئاشکرا نەکرێت، گوتیشی، شەش جار دەنگی بۆردوومان بیستراوە، بەڵام ئەو ناوچانەی بۆردوومان کراون ئاوەدان نین، تەنیا بارەگای گەریلاکانی پەکەکەیان تێدان و هەندێک جار خەڵکی ناوچەکە بۆ بەرهەمی گژوگیا و چاندن دەچنە ئەو ناوچانە.  سەبارەت بە زیانەکانی بۆردوومانەکان، ئەو سەرچاوەیە رایگەیاند، هیچ زیانی گیانی نەبووە، بەڵام دەنگی بۆردوومان و فڕۆکە ترس و دڵەڕاوکێی بۆ دانیشتووانی ئەو ناوچانە دروستکردووە.  رووداو پەیوەندیی بە بەرپرسانی ئیداریی ئەو ناوچانەوە کرد و رایانگەیاند، هێشتا زانیارییان لەوبارەیەوە پێنەگەیشتووە و هەرکات زانیارییان پێگەیشت لێدوان دەدەن.  لەم هەفتەیەدا تورکیا لە ناوچەکانی سنووری پارێزگای دهۆک پێنج جار بۆردوومانی ئەنجامداوە، ئەمەش بە بیانووی بوونی گەریلاکانی سەر بە پارتی کرێکارانی کوردستان - پەکەکە.