حاکم ئەلشمەری، گوتەبێژی دەستەی گشتیی شوێنەوار و کەلەپووری عێراق بە تۆڕی میدیایی رووداوی راگەیاند "دوای ئەوەی رێکخراوی یونسکۆ قەڵای کەرکووکی خستە لیستی سەرەتایی کەلەپووری جیهانی، چاوەڕوان دەکرێت بەمنزیکانە دەست بە نۆژەنکردنەوەی قەڵاکە بکرێت، دوای ئەوەی حکومەتی عێراق بڕە بودجەیەکی شایستەی بۆ تەرخاندەکات".  گوتەبێژی دەستەی گشتیی شوێنەوار و کەلەپووری عێراق ئاماژەی بەوە کرد "دەمانەوێت قەڵای کەرکووک بەشێوەیەکی گونجاو نۆژەنبکەینەوە، لەگەڵ دەستگرتن بە شێوازی تایبەتی بیناسازیی خۆی و ئەو تایبەتمەندییەی هەیەتی، لەگەڵ پاراستنی شوێن و شوێنەوارەکانی بەشێوەیەکی سەردەمیانە".  وەزارەتی رۆشنبیری و گەشتوگوزار و شوێنەواری حکومەتی عێراقە، ١٨ی ئەم مانگە رایگەیاند رێکخراوی یونسکۆ (رێکخراوی نەتەوە یەکگرتوەکان بۆ پەروەردە و زانست و کولتوور)، قەڵای کەرکووکی خستووەتە نێو لیستی سەرەتایی شوێنەوارەکانیەوە.  گوتەبێژی دەستەی گشتیی شوێنەوار و کەلەپووری عێراق لە لێدوانەکەیدا بۆ رووداو، لەبارەی هۆکاری دیاریکردنی قەڵای کەرکووک گوتی "قەڵای کەرکووک بەهۆی چەند خەسڵەتێکەوە ئەمساڵ خراوەتە لیستی سەرەتایی یونسکۆوە، لەوانە مێژووی دێرینی قەڵاکە، لایەنی کولتووری و بیناسازیی، هەروەها ئەو پێکەوەژیانەی لە قەڵاکە رەنگی داوەتەوە، بە نموونە کەنیسەی (ام الاحزان) و مەزاری پەیامبەر دانیاڵی جووەکان و مزگەوتی گەورەی تێدایە".  قەڵای کەرکووک یەکێکە لە قەڵا دێرینەکانی ناوچەکە، لەلایەن پاشای ئاشووری (ئاشوور ناسرباڵی دووەم)، پێش نزیکەی سێ هەزار ساڵ لەمەوبەر بۆ بەرگریکردن لە هێرشی سەربازی دروستکراوە، قەڵاکە بە کۆنترین بەشی شاری کەرکووک دادەنرێت کە دەکەوێتە سەر رووباری خاسە و لەسەر گردێکە ١٣٠ پێ لێی بەرزترە.  قەڵای کەرکووک چەندین شوێنەواری دیاری تێدایە، لەوانە مەزارگەی پەیامبەر دانیال، کەنیسەی (ام الاحزان)، گومەزی سەوز، بازاڕی قەیسەری عەباسی، خانووە کەلەپوورییەکان و قشڵە.  حاکم ئەلشمەری باسی لەوە کرد "عێراق ١٢ شوێنەواری لە لیستی سەرەتایی رێکخراوی یونسکۆدایە و ٨ شوێنەواریشی لە لیستی هەمیشەییە، لەنێویاندا قەڵای هەولێر کە لە ساڵی ٢٠١٤ خرایە لیستەکەوە".  هەروەها ئاماژەی بەوەش کرد، بە خستنە نێو لیستی سەرەتایی یونسکۆوە چاوەڕوان دەکرێت قەڵاکە، بەتایبەت پاش نۆژەنکردنەوە، ببێتە رووگەیەک بۆ گەشتیاران بۆ سەردانیکردنی.