سەنگەر عەبدولڕەحمان، پەیامنێری رووداو لە هەولێر رایگەیاند: ئەمڕۆ یەکشەممە ١١ - ٤ - ٢٠٢١ ئەحمەد ئەبو غەیت، ئەمینداری گشتیی کۆمکاری عەرەبی، لەگەڵ سەرۆک مەسعود بارزانی کۆبووەوە، بڕیارە دوای کۆبوونەوەکەی لەگەڵ سەرۆک بارزانی، ئەمینداری گشتیی کۆمکاری عەرەبی لەگەڵ مەسرور بارزانی، سەرۆکوەزیرانی هەرێمی هەرێمی کوردستانیش کۆببێتەوە.  سەردانی ئەحمەد ئەبو غەیت بۆ هەولێر دوای ئەوە دێت، دوێنێ لە بەغدا لەگەڵ سەرۆککۆماری عێراق و وەزیری دەرەوەی وڵاتەکە کۆبوونەوە. هەر لە بەغدا سەرۆکی هەرێمی کوردستانی بینی و کۆبوونەوە.  بەپێی راگەیێندراوی سەرۆکایەتیی هەرێمی کوردستان لەبارەی کۆبوونەوەکە، دۆخى عێراق و هەرێمى کوردستان بەگشتى تاوتوێکراوە و "هەردوولا کۆک بوون کە چارەسەرکردنى کێشەکانى هەولێر و بەغدا ئارامى و سەقامگيریى بۆ عێراق دابين دەکات. دواى چارەسەرکردنى کێشەکانیش عێراق دەبێتەوە بە وڵاتێکى بەهێزى ناوچەکە و رۆڵى ناوچەيى و نێودەوڵەتيى خۆى دەگێڕێت. "  ئەبو غەیت لە کۆبوونەوەکەدا وەک لە راگەیێندراوەکەی سەرۆکایەتیی هەرێمی کوردستاندا هاتووە، ئاماژەى بەوە کردووە کە عێراق سەرچاوەى مرۆيى و سروشتيى دەوڵەمەندى هەن. هەموو پشتگيرييەکى کۆمکارى عەرەبیشی بۆ عێراق و هەرێمى کوردستان لە چارەسەرکردنى کێشەکانيان و تێپەڕاندنى سەختييەکان و بەرەنگاربوونەوەى تيرۆر دووپات کردووەتەوە.  هەر لە کۆبوونەوەکەدا، سەرۆکى هەرێمى کوردستان لەلایەن ئەمینداری گشتیی کۆمکاری عەرەبییەوە بۆ سەردانى بارەگاى کۆمکارى عەرەبى لە قاهيرە بانگهێشت کرا.