لە راگەیێندراوی بەڕێوەبەرایەتیی گشتیی نەهێشتنی ماددە هۆشبەرەکانی سەر بە دەزگای ئاسایش هاتووە، "ئەمڕۆ ١٧/٤/٢٠٢١ بە هاوکاریی بنکەی نەهێشتنی ماددە هۆشبەرەکانی حاجی ئۆمەران سەر بە بەڕێوەبەرایەتیمان، توانرا تۆمەتبارێک بەناوی (ب. ح) دەستگیر بکەن، کە بڕی سێ کیلۆ ماددەی هۆشبەری لەجۆری تلیاک پێگیراوە. "  هاوکات دوای بەدواداچوونی بەڕێوەبەرایەتیی گشتیی نەهێشتنی ماددە هۆشبەرەکان بۆ گرووپێکی بازرگانی ماددە هۆشبەرەکان لە شاری هەولێر، شەوی ١٦/٤/٢٠٢١ توانراوە گرووپێکی نۆ کەسی بازرگانی ماددە هۆشبەرەکان دەستگیر بکرێن. ئاسایش دەڵێت، "ئەم گرووپە سەرچاوەی دابەشکردنی ماددە هۆشبەرەکان بوون لە شاری هەولێر. "  لەگەڵ دەستگیرکردنی ئەو کەسانە، "بڕی دوو کیلۆ و ٥٦٩ گرام هیریۆین، یەک کیلۆ و ٣٧٥ گرام کریستاڵ، ٩٨٤ گرام حەشیش، ٦٨٠ گرام تلیاک و بڕی ٥٨٠ گرام جامایکا دەستی بەسەردا گیراوە. "  لە راگەیێندراوەکەی بەڕێوەبەرایەتیی گشتیی نەهێشتنی ماددە هۆشبەرەکانی ئەوەش روونکراوەتەوە، سەرجەم تۆمەتبارەکان بەپێی ماددە ٢٥ی یاسای بەرەنگاربوونەوەی ماددە هۆشبەرەکان پەڕاوی لێکۆڵینەوەیان بۆ کراوەتەوە، رەوانەی بەردەم دادوەری لێکۆڵینەوە کراون.