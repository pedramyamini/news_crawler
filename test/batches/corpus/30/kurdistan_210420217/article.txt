شنە بەرزنجی، بەرپرسی پەیوەندییەکانی سەنتەری میترۆ بە رادیۆی رووداوی راگەیاند: "ئێستا رۆڵی میدیا لە دۆخێکی زۆر خراپدایە. ئامارێکم لە کەناڵێک وەرگرتووە کە تەنیا لە ٢٤ کاژێردا ٢٠ رووداوی کوشتن و خۆکوشتن و مەرگی بڵاوکردووەتەوە. ئەمەیش بۆ زیادبوونی لایک و کۆمێنت و بینەرە. ئەم جۆرە هەواڵانە هاندانن بۆ خۆکوشتن و تاوان. ئێستا بەشێکی زۆری میدیای کوردی نابەرپرسیارن و سەری خەڵک وەک زبڵدان سەیر دەکەن. ئیستا ئەرکی سەرەکیی میدیا ئەوەیە دۆخەکە هێور بکاتەوە و رێگەچارە دابنێت. پێویستە حکومەت و وەزارەتی رۆشنبیری میدیا رێکبخەنەوە و بیکەنە یاسا کە هیچ میدیایەک بۆی نەبێت خوێنی شوێنی تاوان پیشان بدات. "  هاوکات محەممەد گۆمەشینی، بەڕێوەبەری راگەیاندنی دەستەی سەربەخۆی مافی مرۆڤی هەرێمی کوردستان دەڵێت: "من کۆمەڵێک بەڵگەم لایە کە بەشێک لەو تاوانانەی کوشتن لە هەرێمی کوردستاندا هاوشێوەی ئەوانەن کە لە بەشێک لە کەناڵەکاندا لە دراماکاندا پیشان دراون. تەنانەت لە رێکلامی کوردیدا تووندوتیژی بەرامبەر بە ئافرەتان دەکرێت کە رێکلامی خواردن هەیە تووندوتیژی بەرامبەر بە ئافرەتان و منداڵان تێدایە. پێویستە لە هەرێمی کوردستاندا یاسایەک بۆ رێکخستنی سۆشیال میدیا دابنرێت. لە سەردەمی ڤایرۆسی کۆرۆنادا هەندێک کێشەی خێزانی زیادیان کرد کە پێشتر کەمتر بوون. بە شێوەیەکی گشتی میدیا و سۆشیال میدیا رۆڵێکی زۆر خراپ دەگێڕن؛ ئێستا پەیمنێری هەندێک لە کەناڵەکان تاوانەکان ئەوەندە جوان دەکەن کە خەڵك حەزیان پێدەکات. پێویستە ئەو پەیامنێرانە رابهینرێن کە چۆن رووماڵی بابەتێک دەکەن. "  سەرەڕای ئەوەی ژمارەیەکی زۆر رێکخراوی بواری ژنان لە کوردستان و دامەزراوە و دادوەری تایبەت بە کەیسەکانی خێزان هەن، بەڵام دووبارە ئامارەکانی تووندوتیژی زیاد بوون و هۆکاری سەرەکییش بۆ لایەنی کۆمەڵایەتی دەگەڕێنرێتەوە.  سنوور عەبدوڵڵا، مامۆستای زانکۆ و توێژەری کۆمەڵایەتی بە رادیۆی رووداوی گوت: "تووندوتیژی دژ بە ئافرەتان چوار هۆکاری سەرەکیی هەیە کە یەکەمیان کۆمەڵایەتییە، دووەمیان لایەنی ئابوورییە سێیەم هۆکاریش دەروونییە و چوارەمیشیان کوتوورییە. ئەو چاوەڕوانییەی کۆمەڵگە لە ئافرەت کە پێیوایە دەبێت هەڵە نەکات، هۆکارێکە بۆ ئەوەی ئافرەتان زیاتر لە پیاوان خۆیان بکوژن. بە گوێرەی راپۆرتی رێکخراوی تەندروستیی جیهانی لە ماوەی ڤایرۆسی کۆرۆنادا رێژەی توندوتیژی دژی ئافرەتان ٣٢ % زیادی کردووە کە هۆکارەکەی بۆ تێکچوونی شیرازەی ژیانی تاکەکان گەڕاندووەتەوە. "  شنە بەرزنجییش دەڵێت: "یەکێک لە کارەساتەکان ئەوەیە کە کچ بە منداڵی بەشوو دەدرێت کە هۆکارێکە بۆ تووندوتیژیی خێزانی و خۆکوشتنی ئافرەتان. "  محەممەد گۆمەشینییش ئاماژەی بەوە دا کە ئێستاکە تاکی کورد دەروونی ماندووە، بە تایبەتی تەلەڤزیۆن و سۆشیال میدیا، ململانێی سیاسی و بارودۆخی ئابووریی خەڵک ماندوو دەکەن. لە هەرێمی کوردستاندا سەقامگیریی سیاسی وەکو پێویست نییە، دۆخی کۆمەڵایەتی شڵەژاوە، باری ئابووری وەکو پێویست نییە و رێژەی هەژاری زۆر بەرز بووەتەوە کە ئەوانە هەموو هۆکارن بۆ زیادبوونی تووندوتیژی.  تووندوتیژیەکانی جەستەیی، دەروونی و ئابووری لە جۆرە باوەکانن لە کۆمەڵگەی کوردییدا. بەگوێرەی ئەو کەیسانەی لەلای بەڕێوەبەرایەتیی گشتیی بەرەنگاربوونەوەی تووندوتیژی دژی ئافرەتان و خێزان تۆمارکراوە، لە مانگی یەکی ئەمساڵدا ژنێک کوژراوە، ٧ ژن خۆیان کوشتووە، ٨ ژن سووتاون، ٤ ژنیش خۆیان سووتاندووە، ٦٦ ژن سکاڵایان تۆمارکردووە و ٥ ئافرەتیش دەستدرێژی سێکسیان کراوەتەسەر.  محەممەد گۆمەشینی، بەڕێوەبەری ڕاگەیاندنی دەستەی سەربەخۆی مافی مرۆڤی هەرێمی کوردستان دەڵێت: "ئەمساڵ تاوانی تووندوتیژیی خێزانی بە پلەی یەک زیادی کردووە بە تایبەتی پیاو بەرامبەر بە ژنان. یەکێک لەو کێشانەی لە هەرێمی کوردستان هەیە داڵدەدانی تاوانبارانە کە لەلایەن بەرپرسانی گەورەوە داڵدە دەدرێن و ئاشتەوایی عەشایەرییان بۆ دەکرێت. هەر ئەم حیزبانەی حەزیان لێیە کوردستان بەرەو سیستمێکی یاسایی بڕوات، خۆیان گرنگی بە ئاشتەوایی عەشایەری دەدەن. ئاشتەوایی عەشایەری رێگرە لە کاروباری حکومەت و کاریگەریی لەسەر دادگەکان هەیە. "  بەدواداچوونەکان دەریدەخەن هەندێک هۆکار کاریگەرییان لەسەر زیادبوونی تووندوتیژییەکان دژی ژنان هەبووە، لەوانەش خراپ بەکارهێنانی تۆڕە کۆمەڵایەتییەکان، زاڵی هزر و نەریتی خێڵەکی و جێبەجێنەکردنی یاسای بە تەواوی بەسەر تۆمەتباراندا.   محەممەد گۆمەشێنی، بەڕێوەبەری ڕاگەیاندنی دەستەی سەربەخۆی مافی مرۆڤی هەرێمی کوردستان گوتی: "ئێستا رێژەی تووندوتیژی زۆر لەوە زیاترە کە بڵاودەکرێتەوە. رێژەی تاوانەکان بەرامبەر بە منداڵان سنووریان تێپەڕاندووە، بەڵام باس ناکرێن. بەشێکی لەو تووندوتیژییانەی رووبەڕووی ئافرەتان دەبنەوە هۆکارەکەیان ئافرەتان خۆیانن. بۆ نموونە ئەو ئافرەتانەی لە سۆشیال میدیادا بە چەندان شێوە خۆیان دەناسێنن و پیشان دەدەن و ریکلام دەکەن و کۆمەڵێک بابەتیان ورووژاندووە کە دێت خۆی پیشان دەدات و دەڵێت لە رۆژی لەدایکبوونمدا فڵان جۆری ئۆتۆمبێلم بۆ کڕدراوە، ئەمە هاندانێکە بۆ کچانی هەرزەکار کە ئەگەر دەتانەوێت ئۆتۆمبێلی گرانبەهاتان هەبێت وەکو من بن. "  ئەو بەڕێوەبەرە ئەوەی خستەڕوو کە لە هەرێمی کوردستان رێژەی تاوانەکان و کوشتن و خۆکوشتن لە وڵاتانی دراوسێ کەمترە، بەڵام بابەتەکە ئەوەندە گەورە و زەق کراوە ئێستا خەڵک لە دەرەوە سەیری بکات وا دەزانێت ئەم هەرێمە شڵەژاوە. لە تورکیا ساڵانە ژمارەیەکی زۆر خەڵک خۆیان دەکوژن و خۆیان فڕێ دەدەنە دەریاوە، بەڵام لە میدیای تورکیادا بەو جۆرە باسی ناکرێت و ئەوان خەڵک بۆ گەشتوگوزار رادەکێشن و بە خەڵک دەڵێن وڵاتمان ئارامە.  بەگوێرەی ئامارە فەرمییەکان، لە ساڵی ٢٠١٠ تاوەکو ٢٠٢٠، لە هەرێمی کوردستان  ٤٩٠ ژن کوژراون، ٦١٢ ژن خۆیان کوشتووە، ٧٣ هەزار و ١٥ ژن سکاڵایان تۆمارکردووە.