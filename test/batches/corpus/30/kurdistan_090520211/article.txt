وەزارەتی پێشمەرگە سەرقاڵی جێبەجێکردنی دوو پرۆژەی چاکسازییە، پرۆژەیەکی ٣٥ خاڵی، بە هاوکاریی هاوپەیمانان و پرۆژەیەکی ٥ خاڵی، پەسندکراوی ئەنجوومەنی وەزیران. کارکردن لە هەردوو پرۆژەکەش بەردەوامە، بەڵام بێ لەمپەریش نین.  رێڤینگ هروری، سەرۆکی لیژنەی کاروباری پێشمەرگە لە پەرلەمانی کوردستان بە تۆڕی میدیایی رووداوی راگەیاند، "چۆن دەڵێین رێکخستن و یەکخستنی هێزی پێشمەرگە هەبێت، بەهەمان شێوە یەکخستن و رێکخستنی هزر و بیری نیشتمانیش پێویستە لەنێوان پارتی و یەکێتی دا، کە بڕیارێك و ئیرادەیەکی نیشتمانیی کوردستانی بتوانێت ئەم هێزانە بکاتە یەک. "  پرۆژەی یەکەمی چاکسازی هێزی پێشمەرگە، لە ٣٥ هەنگاو پێکدێت، ١٣ هەنگاوی جێبەجێکراوە کە بەشێکی خۆی دەبینێتەوە لە بە ئەلیکترۆنیکردنی مووچە، سیستمی گەیاندن، یەکخستنی جلوبەرگ و پێداچوونەوە بە یاسا پەیوەندارەکان.  رێڤینگ هروری، سەرۆکی لیژنەی کاروباری پێشمەرگە لە پەرلەمانی کوردستان رایگەیاند، "دەڵێین بەڕێوەبەرایەتییەکانی خانەنشینی کراونەتە یەک، بەڵام تاوەکو ئێستا نەبووەتە یەک بەڕێوەبەرایەتی، تاوەکو ئێستاش نەبووەتە یەک یەکەی ژمێریای و ئەو خاڵانەی هاوپەیمانان بەڵێنیان پێمانداوە پشتیوانیمان بکەن تاوەکو ئێستا هەیکەلی پێشمەرگە لە هەندێک ناوچە میحوەرە، لە هەندێکا سوپا و لە هەندێكیش فەرماندەیە و لە هەندێ شوێنیش لیوا و فەوج و سریەن. واتە؛ تاوەکو ئێستا بەڕاستی تێکەڵ و پێکەڵییەک لەنێو وەزارەتی پێشمەرگەدا هەیە. "  نێچیرڤان بارزانی، سەرۆکی هەرێمی کوردستان لە رۆژی دووشەممەی هەفتەی رابردوودا، لەگەڵ وەزیری پێشمەرگە و بەرپرسانی وەزارەتی پێشمەرگە و هەردوو فەرماندەی هێزەکانی یەکەی ٧٠ و ٨٠ کۆبووەوە، مژارێکی کۆبوونەوەکە، یەکخستنەوەی هێزەکانی پێشمەرگە بووە. باسیش لە ئاستنەگ و بەربەستەکانی بەردەم چاکسازییەکان لە وەزارەتی پێشمەرگەو یەکخستنەوەی هێزەکان کراوە.  هەوڵەکانی هاوپەیمانان بۆ چاکسازی و یەکخستنی هێزەکان، وایکردووە یەکەی ٧٠ ـی سەر بە یەکێتی و یەکەی ٨٠ ـی سەر بە پارتی هەوڵی خۆگونجاندن لەوبارەوە بدەن.  مستەفا چاوڕەش، بەرپرسی یەکەی حەفتای هێزی پێشمەرگەش دەڵێت، "هێزی ٧٠ یان ٨٠ هیچ جیاوازیەکیان نییە، چونکە دووژمن بەیەکچاو تەماشامان دەکات.. ئەو لیوا هاوبەشانەشی لە وەزارەتی پێشمەرگە هەیە هەمووی بە رێککەوتنی ئێمە بووە. ئەوەشی هەیە ئەوەیە بە هاوکاری بەرنامەی هاوپەیمانانیش دایانناوە ئێمە هەوڵ بدەین پشتیوانیان لێ بکەین. "  لە رۆژانی رابردوودا، بە سەرۆکایەتیی مارشاڵ سامپسۆن، راوێژکاری بەرگریی سەرۆکوەزیرانی بەریتانیا شاندێکی ئەو وڵاتە، سەردانی وەزارەتی پێشمەرگەیان کرد. بەپێی راگەیێندراوی وەزارەتی پێشمەرگە: شاندەکە وەزارەتی پێشمەرگەیان دڵنیاکردووەتەوە کە ئامانجیانە لەم قۆناخەدا سەرکردایەتیی رێفۆرمی سەربازی وەزارەتەکە بکەن.  هەرچەندە تاوەکو ئێستا ١٥ لیوا یەکخراوەتەوە و بە لیوای هاوبەش ناسێنراون، بەڵام هەنگاوەکانی یەکخستنەوە و رێکخستنەوەی پێشمەرگە، هێشتا لە سەرەتادایە و وەکو وەزارەتی پێشمەرگە دەڵێت، "بەردەوامن لەسەر جێبەجێکردنی بڕگەکانی پرۆژەی چاکسازی. "