ئەگەرچی ساڵی رابردوو مالیزیا توانیی بڵاوبوونەوەی ڤایرۆسی کۆرۆنا سنووردار بکات، بەڵام ئێستا ڤایرۆسەکە بەهۆی جۆرە گۆڕاوەکانیەوە بەشێوەیەکی خێرا بڵاودەبێتەوە و ئەو وڵاتەی گیرۆدە کردووە.  تەنیا لەم مانگەدا گیانلەدەستدانی زیاتر لە هەزار و ٢٠٠ تووشبووی پەتاکە لەو وڵاتە تۆمارکراون، لەکاتێکدا کە بە درێژایی ساڵی رابردوو ٤٧١ تووشبوو گیانیان لەدەستدابوو.  لە چەند رۆژی رابردووشدا ژمارەی تووشبووان لەو وڵاتەدا گەیشتووەتە ئاستی پێوانەیی، بەجۆرێک کە رۆژی شەممە نۆ هەزار و ٢٠ تووشبووی نوێ تۆمارکران.  نوور هیشام عەبدوڵڵا، وەزیری تەندروستیی مالیزیا رایگەیاند، لە هەندێک نەخۆشخانە یەکەکان پڕبوون لە نەخۆش و قەرەوێڵەی بەتاڵیان نەماوە، ئەوەش وایکردووە تووشبووەکان لە یەکە ئاساییەکانی نەخۆشخانەکاندا چارەسەر بکرێن.  هاوکات بڕیارە لە رۆژی سێشەممە ٠١ - ٠٦ - ٢٠٢١ ـەوە قەدەخەی گشتی لەو وڵاتە رابگەیێندرێت؛ لە هەر ماڵێکدا تەنیا دوو کەس رێگەپێدراو دەبن بۆ کڕینی پێداویستییەکانیان یان بۆ وەرگرتنی چارەسەری پزیشکی بڕۆنە دەرەوە و نابێت زیاتر لە ١٠ کیلۆمەتریش لە ماڵەکانیان دووربکەونەوە.  هەموو ئەو چالاکییە وەرزشییانەشی کە بەرکەوتنیان تێدایە، قەدەخە دەکرێن و قوتابخانەکان و مۆڵەکان دادەخرێن. زۆربەی کەرتی پیشەسازی بە کەمکردنەوەی هێزی کارەوە، بە کراوەیی دەمێنێتەوە.  تاوەکو ئێستا زیاتر لە ٥٧٢ هەزار و ٣٥٧ تووشبووی کۆرۆنا لە مالیزیا تۆمارکراون و لەو ژمارەیەش دوو هەزار و ٧٩٦ کەس گیانیان لەدەستداوە.