بەپێی ئامارەکانی قایمقامیەتی دووکان، ئەمە دووەم رووداوی خنکانە لە ٢٤ کاژێری رابردوودا لە ئاوی زێی بچووک لە دووکان.   ئەو گەنجەی خنکاوە گەشتیاربووە و دانیشتووی کەرکووک بووە. تەمەنی ٢٧ ساڵان بووە و لە هێزەکانی ٧٠ پێشمەرگە بووە. قایمقامیەتی دووکان دەڵێت، تەرمەکەی لەلایەن هاووڵاتیان و پۆلیسی فریاکەوتنی دووکانەوە دەرهێندراوە.  قایمقامیەتی دووکان باسی لەوە کردووە، بەردەوام ھۆشداری دەدەن بە گەشتیاران بۆ ئەوەی لە ئاوی دووکاندا مەلە نەکەن، "بە چەندین تابلۆی ئاگادارکردنەوەش بەرچاو روونی دەدرێتە گەشتیاران، بەڵام سەرەنجام بەشێک لە ھاووڵاتیان و گەشتیاران پابەند نابن و رووداوی نەخوازراوی لێدەکەوێتەوە. "  بەپێی ئامارەکانی قایمقامیەتی دووکان بۆ سێ رۆژی جەژنی رەمەزان، نزیکەی ١٠٠ هەزار گەشتیار چوونەتە سەیرانگەکانی سنوورەکە و رووداوێکی خنکان تۆمارکراوە کە گەشتیارێکی عەرەب بووە. هاوکات تەرمەکەی دەرهێندراوەتەوە.  لەبارەی رووداوەکانی هاتووچۆش، ١١ رووداوی هاتووچۆ هەبوون کە بووە هۆی گیانلەدەستدانی دوو کەس و برینداربوونی نۆ کەس.   کۆمپانیای پاککەرەوە و شارەوانی لەو سێ رۆژەی جەژندا زیاتر لە ٦٠ تۆن خۆڵ و خاشاکیان کۆکردووەتەوە.