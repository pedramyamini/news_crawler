ئەمڕۆ یەکشەممە ١١ - ٠٤ - ٢٠٢١ لیژنەی باڵای بەرەنگاربوونەوەی کۆرۆنا لەبارەی دوایین راپۆرتی وەزارەتی تەندروستی کۆدەبێتەوە و بڕیاری نوێ لەبارەی قەدەخەی هاتووچۆ دەدرێت، لەو بارەوە وەزیری ناخۆ لە وەڵامی پرسیارێکی رەنجە جەمال، پەیامنێری رووداو دەڵێت، گونجاندنی رێکار و رێنوێنییەکان لەگەڵ مانگی پیرۆزی رەمەزان، بەدڵنیاییەوە گۆڕانکاری بەسەردادێت بە تایبەتی قەدەخەی هاتووچۆ، چونکە لە مانگی رەمەزانی پیرۆز ژیان دەکەوێتە شەو.  لە بەشێکی دیکەی قسەکانیدا رێبەر ئەحمەد رایگەیاند، دەبێت رێکارەکان لەگەڵ کاتی بەربانگ و پارشێو و ئەو رێوڕەسمانە بگونجێنن کە لەگەڵ مانگی رەمەزان دێت، رێکارەکان بە شێوەیەک بێت کە کەمترین بەرکەوتن دروست ببێت، لە هەمان کاتیشدا ئەوەی پێویستە لە رووی عیبادەتەوە لەو مانگەدا وەکو خۆی بەڕێوەبچێت.  لە رۆژی ٠٨ - ٠٤ - ٢٠٢١ قەدەخەی هاتووچۆ لە پارێزگاکانی هەرێمی کوردستان چووە بواری جێبەجێکردنەوە، بڕیارە ماوەی قەدەخەی هاتووچۆکە چوار رۆژ بێت و ١٢ ـی مانگ کۆتایی بێت. بەپێی بڕیاری لیژنەی باڵای رووبەڕووبوونەوەی کۆرۆنا، هاتووچۆی ئۆتۆمبێل و پیادە لە کاژێر ٠٨: ٠٠ ـی شەو تاوەکو ٠٦: ٠٠ ـی بەیانی قەدەخە دەبێت.  قەدەخەی هاتووچۆ گەشتیارانی فڕۆکەخانەی نەدەگرتەوە، بەڕێوەبەرایەتیی گشتیی فڕۆکەخانەی نێودەوڵەتیی هەولێر لەو بارەوە رایگەیاند، گەشتەکانی فڕۆکەخانە بەردەوامن و راگەیاندنی قەدەخەی هاتووچۆ ئەو گەشتیارانە ناگرێتەوە کە بەنیازن گەشت بکەن یان دەگەڕێنەوە.