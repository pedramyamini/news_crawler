کەرار لەگەڵ هاوڕێکانی لە دووریی سەدان کیلۆمەترەوە لە میسانی باشووری عێراقەوە چووەتە سلێمانی، دەڵێت "ئێمە لە میسانەوە هاتووین، یەکەم شت کەشوهەوای سلێمانی زۆر خۆشە و خەڵکەکەی زۆر رێز لە گەشتیاران دەگرن و کۆمەڵێک سەیرانگەی زۆر خۆش و سەرنجڕاکێشی هەیە، ئەمڕۆ کە هاتین، لە بازگەکان پشکنینمان بۆ کرا و زۆر هاوکارییان کردین".  زۆربەی ژوورەکانی ١٨٨ هۆتێل و مۆتێلەکەی سلێمانی پڕ بوون لە گەشتیار، گەشتیاران بە ئاسانی شوێنیان دەستناکەوێت.  چالاک جەمال بەڕێوەبەری هۆتێل میهراکۆیە لە سلێمانی و بە رووداوی راگەیاند "ژمارەی ژوورەکانی هۆتێلەکەی ئێمە ٦٠ ژوورە و لە رۆژێک پێش جەژنەوە زیاتر لە ٤٥ ژووری گیراوە و تاوەکو یەکەم رۆژی جەژنیش دڵنیام پڕ دەبێت، چونکە گەشتیارێکی زۆر هاتوونەتە سلێمانی".  ئارام شوانی، گوتەبێژی گەشتوگوزاری سلێمانی، سەبارەی بە دۆخی هاتنی گەشتیاران ئاماژەی بەوە کرد "لە ساڵی ٢٠٢٠ ـەوە گەشتیاران نەیانتوانیوە بە ئاسوودەیی هاتووچۆ بکەن، هەروەها لە عێراقیش قەدەخەی هاتووچۆیە، بۆیە گەشتیاران زیاتر روویان لە هەرێمی کوردستان کردووە و تەنها لە ماوەی هەفتەی پێش جەژن زیاتر لە ٢٧ هەزار گەشتیار هاتوونەتە سلێمانی".  بەپێی ئاماری گەشتوگوزاری سلێمانی، ژمارەی ئەو گەشتیارانەی لە ماوەی پێنج رۆژی کۆتایی رەمەزان چوونەتە سلێمانی، نزیکەی چوار هێندەی ژمارەی تەختی هۆتێل و مۆتێلەکانە، ئێستا سەیرانگە و هاوینەهەوارەکانی سنووری پارێزگای سلێمانی پڕ بوون لە گەشتیاری عەرەب.  گوتەبێژی گشتیی دەستەی گەشتوگوزاری هەرێمی کوردستان دەڵێت، ئاگاداری هاتنی گەشتیاران بۆ سلێمانی نین، بەڵام هیچ گەشتیارێک نەهاتووەتە دهۆک و هەولێر.  نادر روستی، گوتەبێژی گشتیی دەستەی گەشتوگوزاری هەرێم بە رووداوی راگەیاند "وەزارەتی ناوخۆ قەدەخەی هاتنی گەشتیارانی راگەیاندووە، بۆیە ئێمە ئاگاداری هاتنی گەشتیاران نین، بەڵام شار بۆ شار جیاوازە و بە دڵنیاییەوە هەر گەشتیارێکیش هاتبێت، پشکنینی تەندروستیی بۆ کراوە ئینجا رێگەی دراوە".  بەشێک لە خاوەن هۆتێل و رێستۆرانت و شوێنە گەشتیارییەکانی هەولێر و دهۆک نیگەرانن لە رێگەنەدانی گەشتیاران بۆ نێو پارێزگاکانیان  توانا نەشئەت، بەڕێوەبەری هۆتێلی رۆزالین لە هەولێر باسی لەوە کرد "بەهۆی بڕیاری قەدەخەی هاتووچۆ و رۆژانی جەژنەوە، سەرجەم خاوەن هۆتێل و مۆتێلەکان و شوێنە گەشتیارییەکان زۆر زیانیان پێ گەیشتووە، من خۆم سی هۆتێلم بە کرێ گرتووە و رۆژی ٥٠٠ دۆلار دەدەم، بەڵام ئەم رۆژانە تەنها زیانمان بۆ ماوەتەوە".  لە هەرێمی کوردستان زیاتر لە دوو هەزار هۆتێل و مۆتێل و شوێنی گەشتیاری هەن کە  کە بەم جۆرە دابەشبوون:  هەولێر: ٢٨٠ هۆتێل، ٩٣ مۆتێل، ٣ گوندی گەشتیاری و ١٤ کۆمەڵگەی گەشتیاری.  سلێمانی: ١٠١ هۆتێل، ٨٧ مۆتێل، ٧ پرۆژەی گەشتیاری و ٣١ کۆمەڵگەی گەشتیاری.  دهۆک: ٦٣ هۆتێل، ٤٧ مۆتێل، ٢ گوندی گەشتیاری و ٣ پرۆژەی گەشتیاری.  هەڵەبجە: ١ هۆتێل، ١ مۆتێل، ١ کۆمەڵگەی گەشتیاری و ٣٦ پرۆژەی گەشتیاری.