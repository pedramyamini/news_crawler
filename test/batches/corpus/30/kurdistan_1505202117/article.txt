گردی خرابڕەشکێ کە بە تورکی پێیدەگوترێت گۆبەکلی تەپە بە خاڵی سفری مێژوو هەژمار دەکرێ و لە لیستی کەلەپووری رێکخراوی یونیسکۆدایە، بە دووریی ١٨ کیلۆمەتر لە باکووری رۆژهەڵاتی شاری رووهای باکووری کوردستان هەڵکەوتووە و مێژووەکەی بۆ ١٢ هەزار ساڵ پێش ئێستا دەگەڕێتەوە.   لەو کۆپییەدا کە لە ناوەندی گشتیی نەتەوەیەکگرتووەکان لە نیویۆرک نمایشدەکرێ ئەو کێلە بەردەی کۆدەکەی "P ١٨ " یە و ٥.٥ مەتر بەرزە وەک خەڵاتێكی هونەری دەخرێتەڕوو.      ئەحمەد کەنای، شوێنەوارناسێکی باکووری کوردستان بە تۆڕی میدیایی رووداوی رایگەیاند، "مێژووی ئەو شوێنەوارە بۆ سەردەمانێک دەگەڕێتەوە کە هێشتا مرۆڤایەتی کەلوپەلی بەردینیان بەکارهێناوە، شوێنەوارناس و مێژوونووسان سەریان لەوە سووڕماوە کە چۆن لەو سەردەمەدا لە رووها شوێنێکی لەو شێوەیە دروستکراوە.     لە بەشێکی دیکەی قسەکانیدا ئەو شوێنەوارناسەی باکووری کوردستان لەبارەی وێنەکانی سەر شوێنەوارەکە دەڵێت، یەکێک لە وێنەکان جۆرێک باڵندەیە کە نزیکەی ٣٠٠ ساڵ پێش ئێستا لەنێوچوون، هەروەها لە سەرەوەی ئەوەش مرۆڤێک هەیە کە بە نیشانەی رێزگرتن هەردوو دەستی لەسەر سکی داناوە.     لەبارەی هێماکانی سەر مرۆڤەکە ئەحمەد کانای دەڵێت، لە سەروو مرۆڤەکە مانگ و خۆر هەیە کە ئەوەش ئاماژەیە بە ٢١ ئادار، سەری ساڵ و ٢١ کانوونی یەکەم، درێژترین شەوی سەری ساڵ.      گردی خرابڕەشکێ دوای ئەوەی لە ساڵی ٢٠١٨ کەپرەکەی سەری تەواو کرا، نزیکەی ٧٠ هەزار گەشتیار سەردانیان کرد، بەڵام لە ٢٠١٩ دا دوای ئەوەی لەلایەن رەجەب تەیب ئەردۆغان، سەرۆککۆماری تورکیاوە بە ساڵی گردی خرابڕەشکێ دەستنیشان کرا، ٤١٢ هەزار و ٣٧٨ گەشتیار سەردانی ئەم شوێنەیان کرد.   ساڵی رابردوو کە بەهۆی پەتای کۆرۆنا بۆ ماوەی ٣ مانگ سەردانی گەشتیار بۆ ئەم ناوچەیە قەدەخە کرا، ١٩٧ هەزار و ٩١٢ گەشتیار سەردانی گردی خرابڕەشکێیان کرد.  شوێنەواری گردی خرابڕەشکێ بۆ یەکەمینجار لە ساڵی ١٩٦٣ چوارچێوەی کاری هاوبەشی زانکۆی ئیستەنبووڵ و زانکۆی شیکاگۆ دەستنیشان کرا، بەڵام بەهای راستەقینەی ئەم شوێنەوارە مێژووییە ساڵی ١٩٩٤ دوای دەستکردن بە کارەکانی هەڵکۆڵین و کنە و پشکنین دەرکەوت.    لە گردی خرابڕەشکێ، لە ئەنجامی هەڵکەندنەکاندا یەکەمین پەرستگەی مرۆڤایەتی لە گردی خرابڕەشکێ دۆزراوەتەوە کە مێژووەکەی بۆ ١١ هەزار ساڵ پێش ئێستا دەگەڕێتەوە و بە کۆنترین پەرستگەی مرۆڤایەتی هەژمار دەکرێت.   پەرستگەکە لە چەندین کێلەبەردی گەورە پێکدێت کە وێنەی خشۆک و بەراز و چەندین ئاژەڵی دیکەی لەسەر دەبینرێ و قورسای بەردەکان نزیکەی ٦ - ١٠ تەن دەبێت.   لەو ناوچەیەدا ١٦ پەرستگەی دیکە هەن و پێویستیان بە ٥٠ ساڵ کنە و پشکنین هەیە. لە ماوەی ٣ ساڵی رابردوودا ٦٨٠ هەزار و ٢٩٠ گەشتیاری ناوخۆیی و بیانی سەردانی ئەو شوێنەوارەیان کردووە.