خەسرەو گۆران، بەرپرسی دەزگای هەڵبژاردنی پارتی دیموکراتی کوردستان بە رادیۆی رووداوی راگەیاند: "پارتی دیموکراتی کوردستان بۆ هەڵبژاردنی پێشوەختەی عێراق هیچ رێککەوتنێکی لەگەڵ هیچ لایەنێکدا نییە. پێشتر بۆ ناوچە کوردستانییەکانی دەرەوەی کارگێڕیی حکومەتی هەرێمی کوردستان هەوڵێک هەبوو کە هاوپەیمانێتییەک دروست بکەین، بەڵام لەبەر رێککنەکەوتن لەسەر دابەشکردن و چۆنیەتیی دیاریکردنی بەربژێری هەر لایەنێک، بە تایەبەتی لایەنە سەرەکییەکان، هەوڵەکە سەری نەگرت. "  بەرپرسی دەزگای هەڵبژاردنی پارتی جەختی لەوە کردەوە کە هەردەم هاوپەیمانێتی لە پەرتەوازەیی باشترە و گوتی: "عەرەب دەڵێت: ' الاتحاد قوة ' (یەکگرتن هێزە). ئەوە بۆ هەموو سەردەم و شوێنێک دروستە. ئەگەر سیستمەکە وەک ئەوەی پێشوو بووایە و هاوپەیمانێتی نەبووایە، ئەوا زۆر زۆر زیانمان دەکرد، بەڵام ئەم جارە زیانەکە کەمترە، چونکە ئەگەر هاوپەیمانێتییش نەبێت، بەربژێر هەن. ئێستایش ئەگەر هاوپەیمانێتی نەبێت، ئومێدەوارین ئەو بەربژێرانەی سەر دەکەون لە بەغدا بەرامبەر بە لایەنەکانی دیکە هاوپەیمانێتییەکی بەهێز دروست بکەن بۆ ئەوەی دەستکەوتمان هەبێت. "  دوای کۆتاییهاتنی ماوەی تۆمارکردنی هاوپەیمانێتییە سیاسییەکان و حیزبەکان و بەربژێرەکان لە ١ی ئایاری ئەمساڵ، کۆمیسیۆنی باڵای سەربەخۆی هەڵبژاردنەکانی عێراق دەست بە پرۆسەی دڵنیابوون لە شیاویی بەربژێرەکان دەکەن کە ژمارەیان زیاتر لە سێ هەزار و ٥٠٠ بەربژێرە.  خەسرەو گۆران گوتی: "ئێمە پەیوەندی و دۆستایەتیمان لەگەڵ زۆربەی لایەنەکاندا هەیە و بە دڵنیاییەوە بۆ هەڵبژاردنەکەیش هاوئاهەنگی دەکەین، بەڵام هەڵبژاردنی ئەم جارە بەراورد بە هەڵبژاردنەکانی پێشوو جیاوازە. پێشووتر هاوپەیمانێتی زۆر گرنگ بوو، چونکە لیست بوو، بەربژێری هەموو لایەنەکان لەناو ئەو لیستەدا بوون و دەنگیان دەدرایێ و کێ لەو لیستەدا سەربکەوتایە گرنگ نەبوو. ئێستاکە ئەگەر هاوپەیمانێتییش بێت، دەبێت دەنگ بە تاکە کەسێک بدەیت کە ئەمەیش جیاوازییەکەی زۆر گەورەی بۆ هەر لایەنێک هێناوەتە ئاراوە. "  کۆمیسیۆن مۆڵەتی بە ٢٦٧ حیزب داوە کە ٤٩ حیزبیان هێشتا لە قۆناخی دامەزراندندان و تەنیا ١٢٦ ـیان نیازیان بۆ بەشداریکردن لە هەڵبژاردن دەربڕیوە. ژمارەی هاوپەیمانێتییە سیاسییە پەسندکراوەکانیش گەیشتووەتە ٤٢ دانە.  بە گوتەی بەرپرسی دەزگای هەڵبژاردنی پارتی: "ئەگەری هەیە هەڵبژاردنی ئەم جارە هەندێک نشکێوە (موفاجەئە) لەگەڵ خۆیدا بهێنێت. بە بڕوای ئێمە ئەم جۆرە سیستمە لە زیانی حیزبە بچووکەکاندایە نەک گەورەکان. هەرچۆنێک بێت، ئێمە وەکو پارتی لەو بڕوایەداین کە لەو سیستمەدا کەمترین زیان بکەین. ئەم سیستمە بۆیە لە زیانی حیزبە بچووکەکاندایە، چونکە پێشان حیزبێکی بچووک دەیتوانی لەسەر ئاستی پارێزگاکە هەموو دەنگەکانی کۆ بکاتەوە و بیدات بە بەربژێرێک یان بە دووان و دەریبچاندنایە، بەڵام ئەم جارە بەو جۆرە نەماوە و پارێزگایەک بووەتە سێ - چوار بازنە. قورسترە بۆ ئەوان کە دەنگەکانیان کۆ بکەنەوە و بەربژێرێکیان دەربچێنن ئەگەر لەگەڵ هەندێک لایەنی دیکەی بچووکدا یەکنەگرن. "  پارتی دیموکراتی کوردستان لە ٣٠ پارێزگا و ٣٠ بازنەی هەڵبژاردندا لە هەڵبژاردنی پێشوەختەی پەرلەمانی عێراقدا بەشداری دەکات و بۆ سەرجەم بازنەکان ٥٥ بەربژێری هەیە.  خەسرەو گۆران گوتی: "هەوڵ دەدەین ئەو ژمارە کورسییەی لە پەرلەمانی عێراقدا هەمانن بیانپارێزین و هەموو کارێکیش دەکەین بۆ ئەوەی بگەینە ئامانجەکەمان. "  بڕیارە رۆژی ١٠ی ئۆکتۆبەری ٢٠٢١ هەڵبژاردنی پێشوەختەی پەرلەمانی عێراق بەڕێوەبچێت و ٣٢٩ کەس وەکو نوێنەرانی گەل بچنە ئەنجوومەنی نوێنەرانەوە.