رۆژی چوارشەممە ٢٨ی نیسان کاژێر ١٧: ٠٠ بە کاتی هەولێر وێبینارێک لە رێگەی ئینتەرنێتەوە لەبارەی ٣٠ ساڵەی یادی راگەیاندنی "هەرێمی نەفڕین" بەشێوەی ئۆنلاین بەڕێوەچوو و تۆڕی میدیایی رووداو سپۆنسەری میدیایی کۆنفرانسەکە بوو و گوتارەکانی گواستەوە.  نوێنەرایەتی حکومەتی هەرێمی کوردستان لە ئەمریکا وێبینارکەی رێکخستبووە و قسەکەرانی وێبینارەکە ئەمانەی خوارەوە بوون:  - هۆشیار زێباری، ئەندامی مەکتەبی سیاسیی پارتی دیموکراتی کوردستان  - جەیمس بەیکەر، وەزیری پێشووی دەرەوەی ئەمریکا  - برێت مەکگۆرک، جێگری یاریدەدەری وەزیری بەرگری بۆ کاروباری رۆژهەڵاتی ناوەڕاست  - فەرماندە جۆن ئەبیزەید، فەرماندەی خانەنشینی سوپای ئەمریکا  - فەرماندە جەی گارنەر، فەرماندەی خانەنشینی سوپای ئەمریکا  - فەرماندە جەیمس جۆنس، فەرماندەی خانەنشینی سوپای ئەمریکا  - بەیان سامی عەبدولڕەحمان، نوێنەری حکومەتی هەرێمی کوردستان لە ئەمریکا  - دانا ستڕوڵ، جێگری یاریدەدەری وەزیری بەرگریی ئەمریکا  سەرۆک بارزانی: داواکارم پاراستنی خەڵکی کوردستان لە ئەولەویەتی وڵاتانی هاوپەیمان بێت  سەرۆک مەسعود بارزانی لە یادی ٣٠ ساڵەی راگەیاندنی هەرێمی نەفڕین، سوپاسی ئەو وڵاتانەی کرد کە یارمەتیدەر بوون بۆ دروستکردنی نەوای ئارام. جەختیکردەوە کە هێشتا مەترسی زۆر گەورە لەسەر هەرێمی کوردستان هەیە و داوایکرد، پاراستنی خەڵکی کوردستان لە ئەولەویەتییاندا بێت.  سەرۆک مەسعود بارزانی لە گوتارەکەیدا لە وێبنارێک لەبارەی یادی ٣٠ ساڵەی راگەیاندنی هەرێمی نەفڕین لەرێگەی ئینتەرنیتەوە رایگەیاند: "بە درێژایی مێژوو ستەمێکی زۆر لە گەلی کوردستان کراوە، بەڵام لە ساڵانی دوای رژێمی بەعس و حوکمی رژێمی بەعس، کارەساتی گەورە بەسەر گەلی کوردستاندا هات. وەکو ئەنفال، کۆمەڵکوژی و کیمیاباران. ئەوەبوو بڕیاری ٦٨٨، بڕیاری دابینکردنی ناوچەی ئارام دەرفەتێکی زێڕینی رەخساند بۆ گەلی کوردستان، ئەو مەترسییانەش تا راددەیەکی زۆر نەمان و خەڵکەکەش گەڕانەوە سەر ماڵ و حاڵی خۆیان".  سەرۆک بارزانی لە درێژەی گوتارەکەیدا سوپاسی "سەرۆک بوش، سەرۆک میتران، مەدام میتران، سەرۆک ئۆزال و سەرۆکوەزیران جۆن مێجەری" کرد بۆ ئەو "هەڵوێستەیان و ئە بڕیارە بوێرەیان، کە دوای ئەوە گەلی کوردستان توانی ئیدارەی خۆی بکات و دامودەزگای شەرعی دابمەزرێنێت و هەڵبژاردن بکات و پەرلەمان و حکومەتی هەرێمی دامەزراند و کوردستان بووە پەناگەیەک بۆ هەموو لێقەوماوان و تێکۆشەرانی عێراقی".  سەرۆک مەسعود بارزانی جەختی کردەوە لەوەی کە "ئێستاش گەلی کوردستان نەگەیشتووەتە هەموو ئامانجەکانی و قۆناخی کۆتایی، هێشتا مەترسی زۆر گەورە هەیە لەسەر هەرێمی کوردستان" و  داوایکرد "ئەو پشتیوانی و پشتگیرییە بەردەوامبێت. داواکاریشم پاراستنی خەڵکی کوردستان لە ئەولەویەتی ئێوەدابێت".  دەقی گوتارەکەی سەرۆک بارزانی  سڵاو و رێزم بۆ بەشداربووان و بینەرانی بەڕێز، زۆر خۆشحاڵم کە بەشدار دەبم لە یادکردنەوەی سییەمین ساڵیادی دامەزراندنی ناوچەی ئارام، کە ئەمە یادکردنەوەی رووداوێکی زۆر گرنگ و گەورەیە لە مێژوودا.  ئەوسا گەلی کوردستان تووشی کارەساتێکی گەورە هاتبوو، کۆچڕەوی ملیۆنی بوو، هەموو خەڵکی کوردستان رووی لە سنوورەکانی ئێران و تورکیا کردبوو، چونکە رژێمی عێراق دوای تێکشکانی لە کوێت، بە داخەوە سوودی لە چەند کەلێنێک وەرگرت لە رێککەوتنی سەفوان، پاشماوەی سوپاکەی بۆ سەرکوتکردنی راپەڕینی خەڵکی باشوور بەکارهێنا و ٣ فیرقەی پاسەوانی کۆماریشی هێنابووە کوردستان.  ئەوکاتە خەڵکی کوردستان ترسی ئەوەیان هەبوو جارێکی دیکە ئەنفال و کیمیاباران بکرێنەوە، هەموویان کۆچیان کردو روویان کردە سنوورەکانی ئێران و تورکیا، پێشمەرگەش نە هێزێکی وا گەورەی هەبوو لەو کاتەدا، نە چەکێکی وای هەبوو، بەڵام قارەمانانە بەرگرییان کردو لە زۆر شوێن توانیان پێشڕەوی سوپای عێراقی بووەستێنن.  بە درێژاریی مێژوو ستەمێکی زۆر لە گەلی کوردستان کراوە، بەڵام لە ساڵانی دوای رژێمی بەعس، حوکمی رژێمی بەعس، کارەساتی گەورە بەسەر گەلی کوردستاندا هات. وەکو ئەنفال، کۆمەڵکوژی و کیمیاباران.  ئەوەبوو بڕیاری ٦٨٨، بڕیاری دابینکردنی ناوچەی ئارام دەرفەتێکی زێڕینی رەخساند بۆ گەلی کوردستان، ئەو مەترسیانەش تا راددەیەکی زۆر نەمان و خەڵکەکەش گەڕانەوە سەر ماڵ و حاڵی خۆیان.  لێرەدا دەمەوێت ئەوە بە بیر جەنابی جەیمس بەیکەر، وەزیری دەرەوەی ئەمریکا بهێنمەوە، کە لە هاوینی ساڵی ١٩٩٢، کە ئەوکات وەکو شاندی ئۆپۆزسیۆن چووینە واشنتن و لە وەزارەتی دەرەوە پێشوازی لێکردین، باسی هەستی خۆی کرد لەوکاتەی سەردانی ئاوارەکانی کردبوو لە سنووری تورکیا و گوتی ئەو دیمەنانەی بینیم هەتا ماوم لە بیرم ناچێت، ئەوەندە دڵتەزێن بوون، چاوەڕێم نەکرد تاوەکو بگەمەوە شوێنی خۆم، هەر لەناو فڕۆکە پەیوەندیم بە سەرۆک بوشەوە کرد و داوام لێکرد هەرچی زووە کارێک بکرێت بۆ ئەوەی ئەو خەڵکە بگەڕێنەوە بۆ سەر جێگای خۆیان و پارێزراو بن.  لێرەدا بە پێویستی دەزانم سوپاسی سەرۆک بوش و سەرۆک میتەران و مەدام میتران و سەرۆک ئۆزال و سەرۆکوەزیران جۆن مێجەر بکەم بۆ ئەو هەڵوێستەیان و ئە بڕیارە بوێرەیان، کە دوای ئەوە گەلی کوردستان توانی ئیدارەی خۆی بکات و دامودەزگای شەرعی دابمەزرێنێت و هەڵبژاردن بکات و پەرلەمان و حکومەتی هەرێمی دامەزراند و کوردستان بوو بە پەناگەیەک بۆ هەموو لێقەوماوان و تێکۆشەرانی عێراقی.  هەروەها بە پێویستی دەزانم سوپاسی جەنەراڵ گارنەر و ئەو ئەفسەرانە بکەم کە ئەوکات لەگەڵی بوون، لەوانە جەنەراڵ جێم جۆنس، جەنەراڵ جۆن ئەبی زێد، کۆلۆنێل ناپ و هەموو ئەو ئەفسەرانەی وڵاتانی دیکە کە هاوپەیمان بوون و هاتن ناوچەی ئارامیان دامەزراند.  ئێستاش گەلی کوردستان نەگەیشتووە بە هەموو ئامانجەکانی و قۆناخی کۆتایی، هێشتا مەترسی زۆر گەورە هەیە لەسەر هەرێمی کوردستان، داواکارم ئەو پشتیوانی و پشتگیرییە بەردەوامبێت. داواکاریشم پاراستنی خەڵکی کوردستان لە ئەولەویەتی ئێوەدابێت.  جارێکی دیکە زۆر سوپاس، سوپاسی نوێنەرایەتی حکومەتی هەرێمیش دەکەم بۆ رەخساندنی ئەم دەرفەتە. سوپاس  بەیان سامی عەبدولڕەحمان: کوردستان لەنێو کۆنگرێسی ئەمریکا پشتیوانیی دوولایەنە و فراوانی هەیە  لە سەرەتای وێبنارەکە بەیان سامی عەبدولڕەحمان گوتارێکی پێشکێشکرد و رایگەیاند:  ئەمڕۆ، ویلایەتە یەکگرتووەکانی ئەمریکا و هەرێمی کوردستان هاوبەشی یەکدین و کوردستان "خۆشبەختە کە لەناو کۆنگرێسی ئەمریکادا پشتیوانیی دوولایەنە و فراوانی هەیە".  نوێنەری حکومەتی هەرێمی کوردستان لە واشنتن لە قسەکانیدا گوتی: " "ئەمڕۆ، پێکەوە یادی ٣٠ ساڵەی کارێکی دیاری مرۆیی دەکەینەوە، کە بە ئۆپەراسیۆنی دابینکردنی ئارامی ناسراوە. ئەم کارە لەلایەن ئەمریکا، بەریتانیا و فەرەنساوە سەرکردایەتی کرا، ئەو کارە سەدان هەزار کەسی لە خەڵکی کوردستانی رزگار کرد کە لە ترسی  هێرشی تاوانکاریی هێزەکانی ژێر دەسەڵاتی سەدام حوسێن لە ١٩٩١ هەڵاتبوون".  بەیان سامی عەبدولڕەحمان لە گوتارەکەیدا باسی پشتیوانییەکانی ئەمریکای کرد بۆ گەلی کوردستان و گوتی: "ئەمڕۆ، ویلایەتە یەکگرتووەکانی ئەمریکا و هەرێمی کوردستان هاوبەشی یەکدین، ئێمە خاوەنی بەهای هاوبەشین لە بواری رێزگرتن لە دیموکراسی، مافی مرۆڤ و ئازادی ئایینی. کوردستان خۆشبەختە کە لەناو کۆنگرێسی ئەمریکادا پشتیوانی دوولایەنە و فراوانی هەیە. من زۆر خۆشحاڵم ئەوەش رابگەیێنم کە بەرپرسانی  کۆمەڵەی کوردی - ئەمریکی کۆنگرێس لە ئەنجوومەنی نوێنەرانی ئەمریکا بڕیاریان دا یادی ٣٠ ساڵەی ئۆپەراسیۆنی دابینکردنی ئارامی بکەنەوە".   بڕیارەکەش وەک نوێنەری حکومەتی هەرێمی کوردستان لە ئەمریکا رایگەیاند بەمشێوەیە: کۆنگرێسی ئەمریکا: دووبارە جەخت لە هاوبەشیی بەهێزی ئەمریکا - کوردستان و رێزگرتن و پشتیوانیی کوردی هاوپەیمانمان دەکاتەوە، کە ئازایانە شان بەشانی ئەمریکا لە پێگەی هاوبەشدا دژ بە توندرەویی و تیرۆریزم وەستانەوە.   لەدوای قسەکانی بەیان سامی عەبدولڕەحمان، هۆشیار زێباری، ئەندامی مەکتەبی سیاسیی پارتی دیموکراتی کوردستان، ستاییشی رۆلی ئەمریکا و هاوپەیمانەکانی کرد لە بەهاناوەچوونی کورد لەماوەی کۆڕەوە ملیۆنیەکە و پاڵپشتیکردنی هەرێمی کوردستان.  وەزیری پێشووتری دەرەوەی ئەمریکا: کوردستان لە خۆبەڕێوەبردندا سەرکەوتوو بووە  هەروەها جەیمس بەیکەر، وەزیری ئەو کاتەی دەرەوەی ئەمریکا کە ساڵی ١٩٩١ سەردانی سەر سنووری نێوان عێراق و تورکیای کردبوو و شایەتحاڵی ئەو رووداوانە بووبوو و داوای لە سەرۆکی ئەو کاتی ئەمریکا کردبوو کە بەهانای کوردەوە بچن، لە وێبیناری ٣٠ ـەمین ساڵیادی راگەیاندنی بڕیاری ژمارە ٦٨٨ی نەتەوە یەکگرتووەکان و هەرێمی نەفڕین، بەشداربوو و باسی لەوە کرد کە چۆن کورد سوودی لە ناوچەی ئارام بینیوە.   جەیمس بەیکەر، وەزیری پێشووتری دەرەوەی ئەمریکا گوتی: "کوردستان چیرۆکێکی سەرکەوتنە لە نێو عێراقدا. کوردستان ئێستا ئەو ناوچەیەیە لە عێراق کە بووەتە پەناگەی چەوسێنراوەکان، هەروەها سەرکەوتنێکی ئابووریشە".   وەزیری پیشووتری دەرەوەی ئەمریکا باسی لەوەکرد کە "کوردستان لە خۆبەڕێوەبردندا سەرکەوتوو بووە بە لەبەرچاوگرتنی ئەو سەربەخۆییە سنوردارەی کە هەیەتی. بێ گوومان هاوڕێیەکی زۆر باشی ئەمریکاشە. شتێکی دڵگرانکەرە کە ئەنجامی هاوشێوەی ئەوە لە ناوچەکانی دیکەی عێراقدا نابینین. "  برێت مەکگۆرک: لە تەواوی ئیدارەی بایدندا هاوڕێی کۆنتان هەیە  برێت مەکگۆرک، هاوئاهەنگیکاری ئەنجوومەنی ئاسایشی نیشتمانیی ئەمریکا بۆ کاروباری رۆژهەڵاتی ناوەڕاست، لە وێبینارەکەدا بەشداربوو و پەیوەندیی نێوان هەرێمی کوردستان و واشنتنی بە هاوبەشیێکی ستراتیژی ناوبرد و بە ناوی جۆ بایدنی سەرۆکی ئەمریکاوە پاڵپشتیی وڵاتەکەی بۆ هەرێمی کوردستان دووپاتکردەوە   برێت مەکگۆرک، هاوئاهەنگیکاری ئەنجومەنی ئاساییشی نیشتمانیی ئەمریکا بۆ کاروباری رۆژهەڵاتی ناوەڕاست گوتی: "ئێوە لێرە لە کۆشکی سپیی نوێدا زۆر هاوڕێتان هەیە و لە تەواوی ئیدارەی بایدندا هاوڕێی کۆنتان هەیە [...] بە ناوی سەرۆک بایدن کە مێژوویێکی زۆر دوور و درێژی لەگەڵ عێراق و گەلی کورددا هەیە، دەمەوێت پاڵپشتیی بەهێزی خۆم بۆ پەیوەندییە درێژخایەنەکەمان لەگەڵ حکومەتی هەرێمی کوردستان دووپاتبکەمەوە، هەروەها رێز و ستاییشی خۆم بۆ ئەو قارەمانە مەزنە ئەمریکی و کوردانە دەرببڕم کە لە ئۆپەراسیۆنی نوای ئارامدا هاوکاربوون. "  دانا ستڕوڵ: سێ دەیە دوای ئۆپەراسیۆنەکە پەیوەندییەکەی نێوانمان ماوەتەوە  دانا ستڕوڵ، جێگری یاریدەدەری وەزیری بەرگریی ئەمریکا باسی لە رۆلی کورد لە هاوکاریکردنی وڵاتەکەی بۆ لادانی حکومەتی بەعس و تێکشاندنی داعش کرد و بە ناوی پنتاگۆنەوە گوتی، پەیوەندیی نێوان واشنتن و هەرێمی کوردستان بەردەوام دەبێت.   دانا ستڕوڵ، جێگری یاریدەدەری وەزیری بەرگریی ئەمریکا رایگەیاند: "سێ دەیە دوای ئۆپەراسیۆنی دابینکردنی نوای ئارام، ئەو پەیوەندییانەی لە نێو خەڵکی هەردوو لاماندا دروستبوون، ماونەتەوە. ئەو پەیوەندییەی لەنێوان هێزەکانماندا دروستبوو، ئێستا لە هەموو کاتێک بەهێزترە. ئەمڕۆ هێزەکانی ئەمریکا و هاوپەیمانیی نێودەوڵەتی لە رێگەی راوێژپێدان، پێدانی کەلوپەلی سەربازی و پێشکێشکردنی یارمەتی، هاوکاری پێشمەرگە دەکەن. لەکاتێکدا کە ئەوان سەرکردایەتی شەڕی دژی داعش دەکەن لە هەرێمی کوردستانی عێراق. "