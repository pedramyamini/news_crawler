چۆی کوان ژین، کۆنسوڵی گشتیی کۆریای باشوور لە هەرێمی کوردستان پاشنیوەڕۆی رۆژی ١٤ - ٠٤ - ٢٠٢١ بە مەبەستی گەیاندنی خەڵات و بڕوانامەی لێهاتوویی وەزیری دەرەوەی وڵاتەکەی سەردانی تۆڕی میدیایی رووداوی کرد، کە بەناوی (خەڵاتی رێزلێنانی لێهاتوویی بۆ تۆڕی میدیایی رووداو) هاتووە و واژۆی چۆنگ یۆوا یەنگ، وەزیری دەرەوەی کۆریای لەسەرە.  کۆنسوڵی گشتیی کۆریای باشوور، لە رووداو بەو بۆنەیەوە گوتارێکی پێشکێشکرد، کە ستایشی کارە میدیاییەکانی تۆڕی میدیایی رووداوی کرد و گوتی "رووداو لە هەموو جیهان بەنێوبانگە". هەروەها گوتیشی "رووداو رۆڵێکی گرنگ و کاریگەری گێڕا لە بەهێزکردنی پەیوەندیی دووقۆڵیی نێوان کۆریا و کوردستان".  ئاکۆ محەممەد، بەڕێوەبەری گشتیی تۆڕی میدیایی رووداو سوپاسی چۆی کوان ژین، کۆنسوڵی گشتیی کۆریای باشوور لە هەرێمی کوردستان کرد و گوتی "زۆر زۆر سوپاسی بەڕێز چۆی دەکەین بۆ ئەو قسە بەنرخانەی، هەروەها بۆ ئەو رێزلێنانەی لەلایەن وەزارەتی دەرەوەی کۆریای باشوور پێشکێشی رووداو کراوە. بەناوی هەموو هاوکارانم زۆر سوپاسی دەکەین. هەروەها زۆر سوپاس بۆ وەزارەتی دەرەوەی کۆریای باشوور. "  بەڕێوەبەری گشتیی تۆڕی میدیایی رووداو دەشڵێت "ئەوەی ئێمە کردوومانە کارێک بووە پێویست بووە بیکەین، بەڵام رێزلێنان هەمیشە لەلایەن وڵاتێکی گەورەی وەک کۆریای باشوور بۆ ئێمە جێگەی دڵخۆشییە و بێگومان دڵگەرمترمان دەکات لەوەی کە کاری باشتر بکەین و بەشێوەیەکی پرۆفێشناڵانەتر بتوانین کاری بەرفراوانتر بکەین و بە هەموو جیهاندا بگەڕێین، وەک ئەوەی چەند جارێک چووین بۆ کۆریا و لەوێ کاری باشمان کردووە. هیوادارین بتوانین جارەکانی دیکەش بچینەوە بۆ کۆریا و تیمەکانمان کولتووری کۆری زیاتر بە خەڵکی کوردستان ئاشنا بکەین. بەتایبەتی کە ئەوان بەڕاستی دۆستی ئێمەن. "  دەقی گوتارەکەی کۆنسوڵی گشتیی کۆریای باشوور  من ئەمڕۆ شەرەفمەندم بەوەی خەڵاتی تایبەتی وەزیری دەرەوە پێشکێش بە تەلەڤزیۆنی رووداو بکەم. وەک ئێمە ئاگادارین، تەلەڤزیۆنی رووداو،  تۆرێکی میدیایی بەنێوبانگە نەک تەنیا لە کوردستان، بەڵکو لە هەموو جیهانیشدا.  رووداو رۆڵێکی گرنگ و کاریگەری گێڕا لە بەهێزکردنی پەیوەندیی دووقۆڵی نێوان کۆریا و کوردستان، بەو هۆیەی کە بوونەتە شاهیدێکی متمانەپێکراو، کە هەندێك جار بوونەتە قسەکەرێکی  راوێژکار یان گوێگرێکی وریا و چاودێر، رێکخەرێکی باوەڕپێکراو لە هەر ساتێکی لەیادنەچووی رووداوەکاندا، کە ئەوانەش بەشدارن لە پەیوەندییەکانمانداو بوونەتە هۆی بەهێزترکردنی متمانە و تێگەیشتنی نێوان هەردوو گەلەکەمان، ئێمە ئەم کارە زۆر بەرز دەنرخێنین.  لە ساڵی ٢٠١٩، ئێمە ئاهەنگی ١٥ ساڵەی دەستپێکردنی پەیوەندییە دووقۆڵییەکانمان گێڕا، لە دامەزراندنی سوپای زەیتوونەوە لێرە لە کوردستان.   ئێستا کە ئێمە دەچینە قۆناخێکی دیکەی مێژووییەوە لە پەیوەندییە نێودەوڵەتییەکاندا، پێویستمان بە مۆدێلێکی نوێی هاریکارییە لە سەردەمی پەتای کۆرۆنا و شۆڕشی تەکنەلۆژیای زانیارییدا.  بە لەبەرچاوگرتنی گرنگیی رۆڵی میدیا، من دەتوانم بڵێم بواری ئێمە بۆ هاریکاری سنووری نییە و با پێکەوە بەرەو پێشەوە دەستلەناودەستی یەکدی بڕۆین بەرەو داهاتوویەکی گەشتر.   لە کۆتاییدا جارێکی دیکە دەمەوێت لەناخی دڵمەوە پیرۆزبایی خۆم بۆ ئێوە دووپات بکەمەوە و هەروەها ئەو رۆڵە نموونەییەی ئێوەش وەک میدیا بەرز دەنرخێنم و هیوای داهاتوویەکی باش بۆ پەیوەندییە دووقۆڵییەکانی نێوان کۆریا و کوردستان دەخوازم.