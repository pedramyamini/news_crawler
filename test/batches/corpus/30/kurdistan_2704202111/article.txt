رۆژی سێشەممە ٢٠٢١/٠٤/٢٧ ئەنجوومەنی پارێزگای سلێمانی کۆدەبێتەوە کە کۆبوونەوەی ٦٢ ـەمینی ئەنجوومەنەکەیە و تێیدا دەنگ لەسەر دوو پرس دەدرێت کە ئەوانیش بریتین لە پێکهێنانی ئەنجوومەنی نوێی شارەوانیی سلێمانی و پێشنیازی زیادکردنی دوو ئەندام بۆ ئەنجوومەنی شارەوانیی سلێمانی.  ئەو ئەندامەی ئەنجوومەنی پارێزگای سلێمانی گوتی: "بەڕێوەبەرایەتیی گشتیی شارەوانیی هەر پارێزگایەک یان هەر ئیدارەیەک سەربەخۆ دەتوانێت وەکو پێشنیاز داوا لە وەزارەتی شارەوانی بکات کە ئەندام بۆ ئەنجوومەنەکەی زیاد بکات بە مەرجێک ژمارەیان لە ٢١ ئەندام تێنەپەڕێت. "  بەپێی یاسای بەڕێوەبردنی شارەوانییەکان کە ساڵی ١٩٩٢ دەرچووە، ئەوە پۆلێن کراوە کە پایتەخت پلەی هەڤیاز (ممتاز)ە و دەبێت ئەنجوومەنی شارەوانییەکەی ١٧ ئەندامی هەبێت، بەڵام پارێزگاکان و ئیدارە سەربەخۆکان پلەی نایابن و دەبێت ئەنجوومەنی شارەوانییەکانیان ١٣ ئەندامیان هەبێت. پۆلێنەکەیش لە ٥ ئەندامەوە دەست پێدەکات بۆ ١٧ ئەندام.