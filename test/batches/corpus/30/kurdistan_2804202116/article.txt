بەپێی راگەیێندراوی حکومەتی هەرێمی کوردستان، میتیا لێسکۆڤار، باڵیۆزی ڤاتیکان لە عێراق، سوپاس و پێزانینی پاپای ڤاتیکانی بە مەسرور بارزانی، سەرۆکی حکومەتی هەرێمی کوردستان گەیاندووە "بۆ سەرخستنی سەردانەکەی بۆ هەرێمی کوردستان و پاراستن و میوانداریکردنی کریستیانەکان و ئاوارە و پەنابەران و هەموو ئەوانەی لەترسی ستەم و چەوساندنەوە، روو لە هەرێمی کوردستان دەکەن".  سەرۆکی حکومەتی هەرێمی کوردستان پابەندبوونی حکومەتی بە پەرەپێدان و بەهێزکردنی کولتووری بەیەکەوەژیانی ئاشتییانەی ئایینی و نەتەوەیی لە هەرێمی کوردستان دووپاتکردەوە و "سەردانی قەداسەتی پاپای بۆ عێراق و هەرێمی کوردستان، بە مێژوویی ناوبرد و خوازیاربوو ببێتە هۆی برەودانی زیاتر بە کولتووری لێبوردەیی و بەیەکەوەژیانی ئاشتییانە لەنێو پێکهاتە جیاوازەکانی عێراقدا".  لە تەوەرێکی دیکەی کۆبوونەوەی نێوان مەسرور بارزانی و میتیا لێسکۆڤار، گفتوگۆ دەربارەی پەیوەندیی نێوان هەرێمی کوردستان و حکومەتی فیدراڵی و "گرنگیی جێبەجێکردنی یاسای بودجە و ناردنی شایستە داراییەکانی هەرێمی کوردستان لەنزیکترین کاتدا کرا".  هەروەها باردودۆخی دەشتی نەینەوا و ناوچە کوردستانییەکانی دەرەوەی ئیدارەی هەرێمی کوردستان تاوتوێ کرا و جەخت لە ئاساییکردنەوەی دۆخی ئەو ناوچانە و جێبەجێکردنی ماددەی ١٤٠ی دەستوور کرایەوە.