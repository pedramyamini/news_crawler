فراکسیۆنی یەکێتی لە پەرلەمانی کوردستان راگەیێندراوێکی لەبارەی دابەشکردنی مووچەی مانگی ٣ی فەرمانبەران و مووچەخۆرانی هەرێمی کوردستان بڵاوکردووەتەوە و داوا دەکات ئەم مانگە مووچە بەبێ لێبڕین دابەش بکرێت.  فراکسیۆنی سەوز لە راگەێندراوەکەدا، کە شەوی رابردوو بڵاوی کردووەتەوە دەڵێت: "ھۆشداری دەدەینە حکومەتی ھەرێم کە بە لەبەرچاوگرتنی زۆربوونی داهاتە ناوخۆییەکان لەم مانگەدا، دەبێت کۆتایی بە لێبرینی نایاسایی مووچەی مووچەخۆرانی ھەرێم بهێنێت، چونکە پێشتر حکومەت خۆی رایگەیاندبوو کە مووچە ئەولەویەتە و بڕەکەی بەپێی داهاتی مانگانە لە لایەن وەزارەتی دارایی و ئابوورییەوە دیاری دەکرێت".  رۆژی چوارشەممە ١٧ - ٠٣ - ٢٠٢١، وەزارەتی دارایی و ئابووریی هەرێمی کوردستان بڵاویکردەوە، کە بەپێی میکانیزمی مانگی پێشوو دەست بە دابەشکردنی مووچەی مانگی سێ دەکرێت، واتە دابەشکردنی مووچە بە لێبڕینی ٢١ % دەبێت.  فراکسیۆنی سەوز لە پەرلەمانی کوردستان ئاماژەی بەوەداوە: "دوای بەرزبوونەوەی نرخی نەوت بۆ سەرووی ٦٥ دۆلار  و دابەزینی بەھای دینار بەرامبەر بە دۆلار، درێژەدان بە لێبرینی مووچەی مووچەخۆران ھیچ پاساوێک ھەڵناگرێت بەتایبەت کە لە چەندین بۆنە گوێبیستی بەرپرسانی باڵای حکومی بووین و دڵنیاییان پێداین کاتێک نرخی بەرمیلێک نەوت دەگاتە  ٦٠ دۆلار  ھەرێم دەتوانێ بەبێ لێبرین مانگانە مووچە دابەش بکات".  ئەو راگەیێندراوەی فراکسیۆنی سەوز لە کاتێکدایە یەکێتی یەکێکە لە پێکهێنەرە سەرەکییەکانی ئەو کابینەیە و بە جێگری سەرۆکوەزیران و شەش وەزیر تێیدا بەشدارە.  فراکسیۆنی یەکێتی دەڵێت: "هەرچەندە حیزبەکەمان یەکێکە لە پێکهێنەرەکانی کابینەی نۆیەم، بەڵام لەم هەلومەرجە نوێیەی کە لەسەرەوە ئاماژەمان پێدا، بەهیچ جۆرێک ناچینە ژێرباری بەرپرسیارێتی داکۆکیکردن لە بڕیاری کەمکردنەوەی تەمویلی مووچە بە بڕی ٢١ % ".  فراکسیۆنی سەوز لەپەرلەمانی کوردستان لە کۆتایی راگەیێندراوەکەیدا دەڵێت: "باوەڕمان بەوە نییە کە حکومەت نەتوانێت مووچەی مانگی ئادار بەبێ لێبڕین بدات و ویژدان و ئەرکی نوێنەرایەتی گەلی کوردستان رێگەمان پێنادات پاساوی بۆ بهێنینەوە".