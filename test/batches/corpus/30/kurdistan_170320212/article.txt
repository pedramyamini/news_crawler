د. ئیسماعیل مەحموودی، شارەزای مێژوو و خەڵکی نۆدشە بە رادیۆی رووداوی راگەیاند: "هێشتا کاریگەریی ئەو کیمیابارانە لە شارۆچکەی نۆدشەدا ماوە، چونکە ساڵانە بەرکەوتووانی ئەو کیمیاییە بەو هۆیەوە دەمرن. هەروەها لەبەر ئەوەی برینی هەڵەبجە زۆر قووڵتر بوو، شارۆچکەی نۆدشە کەوتە پەراوێزەوە و ئێستا دەتوانین بڵێین کە فەرامۆش کراوە. "  رۆژی ١٩٨٨/٠٣/١٧ دوای کیمیابارانی هەڵەبجە شارۆچکەی نۆدشە لە پارێزگای کرماشانی رۆژهەڵاتی کوردستان گازی خەردەلی بەسەردا کرا.   د. ئیسماعیل مەحموودی دەڵێت: "بەداخەوە زۆر درەنگ باس لە کارەساتی کیمیابارانی نۆدشە کرا و ئامارێکی تەواو ورد لە بەردەستدا نییە. دەبوو بەرکەوتووانی ئەو کارەساتە بەباشی قەرەبوو بکرانایەتەوە. نزیکەی ٧٠٠ کەس بریندار بوون. "  ئەو هاونیشتمانییەی نۆدشە ئاماژە بەوە دەدات کە ئێستایش بەرکەوتووەکان رەوشی تەندروستییان باش نییە و هاوکات کاریگەرییەکانی کیمیابارانەکە بە شارەکەوە دیارە.  شارۆچکەی نۆدشە لە ناوچەی هەورامانی رۆژهەڵاتی کوردستانە، رۆژی ١٩٨٨/٠٣/١٧ لەلایەن فڕۆکەکانی رژێمی بەعسی عێراقەوە کاژێر ١٠: ١١ کیمیابارانکرا. بە هەشت بۆمبی کیمیایی گازی خەردەل نێوشاری نۆدشە کرایە ئامانج و بەپێی ئاماری فەرمیی حکومەتی ئێران بەهۆیەوە ١٣ کەس گیانیان لەدەستدا، زیاتر لە ١٠٠ کەسیش وەکو بەرکەوتەی کیمیایی تۆمارکراون، بەڵام خەڵکی نۆدشە دەڵێن، ژمارەی بەرکەوتووان زۆر زیاترە و لەو کاتەوە چەندین کەسی دیکەش بەهۆی شوێنەواری کیمیاییەوە گیانیان لەدەستداوە، بەڵام ناویان وەک قوربانی تۆمار نەکراوە.