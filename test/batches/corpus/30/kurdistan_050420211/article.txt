لە ٠٥ - ٠٤ - ١٩٩١ ئەنجوومەنی ئاسایش بە بڕیاری ژمارە ٦٨٨ هەرێمی نەفڕینی لەسەر هێڵی ٣٦ی پانی لە باشووری کوردستان راگەیاند، لەو بارەوە کۆنسوڵخانەی ئەمریکا دەڵێت: ویلایەتە یەکگرتووەکانی ئەمریکا یارمەتیدەر بووە لە دامەزراندنی هەرێمی نەفڕین بۆ دڵنیاییدان لە سەلامەتی گەلی کورد.  کۆنسوڵخانەی ئەمریکا لە پەڕەی فەیسبووک وێنەی جەنەڕاڵ جۆن شالیکاشڤیلی بڵاوکردووەتەوە کە سەردانی بەشێک لە کوردە ئاوارەکانی کردووە لە شرناخی باکووری کوردستان.  دوای راپەڕینی ئاداری ١٩٩١ بەشێک لە خەڵکی باشووری کوردستان بەهۆی هەڕەشەکانی حکومەتی عێراق و هێرشی پێچەوانە، روویان لە سنوورەکانی تورکیا و ئێران کرد. کۆڕەوی گەلی کورد بووە هۆی ئاوارەبوونی نزیکەی ملیۆنێک و ٥٠٠ هەزار کەس، ئەوەش سۆزی کۆمەڵگەی نێودەوڵەتی جوڵاند و بڕیاریاندا هەرێمێکی نەفڕین بۆ پاراستنی گەلی کورد دروستبکەن.  دەقی پەیامەکەی کۆنسوڵخانەی ئەمریکا:  لە rۆژێکی وەک ئەمڕۆدا لە ساڵی ١٩٩١ ویلایەتە یەکگرتووەکانی ئەمریکا یارمەتیدەربوو لە دامەزراندنی نەوای ئارام ئەویش لە رێی سەپاندنی ناوچەی دژە فڕین لە سەرو هێڵی ٣٦ لە عێراق بۆ دڵنیاییدان لە سەلامەتی گەلی کورد. ویلایەتە یەکگرتووەکانی ئەمریکا پابەندبوونی خۆی بە پاڵپشتیکردنی گەلی کورد دووپات دەکاتەوە و بەردەوام دەبێت لە پشتیوانیکردن لە هەرێمی کوردستانی بەهێز لە چوارچێوەی عێراقی فیدڕاڵدا.