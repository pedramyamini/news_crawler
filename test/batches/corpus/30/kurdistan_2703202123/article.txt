سەرۆک بارزانی لە پەیامەکەیدا بۆ دکتۆر قەدری یڵدرم نووسیویەتی، توێژینەوە و هەوڵ و ماندووبوونەكانی دكتۆر قەدری یڵدرم بۆ پێشخستنی زمان، ئەدەب و مێژووی كورد جێگەی پێزانینە و لەدەستدانی كەسایەتییەكی وەك دكتۆر قەدری خەسارەتێكی گەورەیە.  هاوکات ئاماژەی بەوە کرد، "سەرەخۆشی خۆم ئاراستەی خانەوادە و كەسوكار و هەڤاڵانی خوالێخۆشبوو و هەموو رۆشنبیرانی كوردستان دەكەم و خۆم بە هاوبەشی خەمیان دەزانم. "  پرۆفیسۆر دكتۆر قەدری یڵدرم مێژووناس و زمانزانی کورد چەندین کتێب و بەرهەمی مێژووی لەبارەی کورد و کوردستان هەیە، ئەو لە ساڵی ١٩٥٩ لەدایکبووە، بەهۆی خوێنبەربوونی مێشکەوە لە هەفتەی رابردوو گوێزرابووەوە بۆ نەخۆشخانە و دوای دوو رۆژ مانەوەی كۆچی دواییكرد.  هاوکات ئەمڕۆ شەممەش ٢٧ - ٣ - ٢٠٢١ کەرەمێ سەیاد، نووسەر و میدیاڤان لە تەمەنی ٨٢ ساڵیدا کۆچی دوایی کرد، کە لەساڵی ٢٠١٤ ـەوە نەخۆش کەوتبوو.  سەرۆک بارزانی لە پەیامی سەرەخۆشییەکەیدا بۆ کەرەمێ سەیاد دەڵێت، "كەسایەتییەكی خەباتگێڕ و نیشتیمانپەروەر بوو كە دەیان ساڵی تەمەنی خۆی بۆ بەشی رادیۆی كوردیی یەریڤان تەرخان كرد. خۆی و خانەوادەكەی خزمەتێكی زۆری زمان و ئەدەبی كوردی و بەردەوامی رادیۆی كوردیی یەریڤانیان كردووە. "  لە بەشێکی دیکەی پەیامەکەدا هاتووە، "سەرەخۆشیی خۆمان ئاراستەی خانەوادە، كەسوكار و رۆشنبیرانی كوردستان و جەماوەری كوردی ئەرمەنستان و وڵاتانی سۆڤییەتی پێشوو دەكەین و خۆمان بە هاوبەشی خەمیان دەزانین... هیوای سەبر و ئارامی بۆ هەموو لایەك دەخوازین و رووحی كەرەمێ سەیاد شاد بێت. "