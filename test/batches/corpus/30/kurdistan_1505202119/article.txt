سەڵاحەدین دەمیرتاش، هاوسەرۆکی پێشووتری پارتی دیموکراتی گەلان - هەدەپە - لە پەیامەکەیدا سەرکۆنەی هێرشەکانی سوپای ئیسرائیل بۆ سەر گەلی فەلەستین دەکات و پشتیوانیی خۆی بۆ گەلی فەلەستین رادەگەیێنێت.   سەڵاحەدین دەمیرتاش لە گرتووخانەی سزا قورسەکانی ئەدێرنە کە ماوەی پێنج ساڵ و نیوە تێیدا زیندانیکراوە، لە تویتەکەیدا نوسیوویەتی، "سەرکۆنەی ئەو هێرشانە دەکەم کە لە دژی گەلی فەلەستینی ستەملێکراو دەکرێت. لێرەوە پشتیوانی و خۆم بۆ گەلانی رۆژهەڵاتی ناوەڕاست بەگشتی و گەلی فەلەستینی ستەملێکراو بەتایبەت رادەگەیێنم، کە بەرەنگاری ستەم دەبنەوە".    نزیکەی دوو هەفتەیە گرژیی و ئاڵۆزی لەنێوان ئیسرائیل و فەلەستین بەردەوام روو لە بەرزبوونەوەیە، بەپێی دوایین ئاماری وەزارەتی تەندروستیی فەلەستین لە ئەنجامی بۆردوومان و تۆپبارانەکانی ئەم چەند رۆژەی رابردوو تاوەکو ئێستا ١٣٩ کەس کوژراون.  بۆردوومانەکانی ئیسرائیل و مووشەکەکانی بزووتنەوەی حەماس بەرەو ئەو ناوچانەیە کە خەڵکی سیڤیلی تێدا نیشتەجێن، وەزارەتی تەندروستیی فەلەستین دەڵێت، لەو ١٣٩ کەسی کە گیانیان لەدەستداوە ٣٠ کەسیان منداڵ و ٢٢ کەسیشیان ژن بوون. هەروەها نزیکەی ١٠٠٠ کەسیش لە ئەنجامی بۆردوومان و تۆپبارانەکانەوە برینداربوون.  هەروەها لەبارەی کوژراوانی ئیسرائیلیش سوپای ئیسرائیل رایگەیاند، تاوەکو ئێستا ٧ کەس گیانیان لەدەستداوە کە ٦ سیڤیل لەنێوانیاندا هەن و دووانیان منداڵن.  گرژییەکانی نێوان ئەو دوو وڵاتە زیاتر لە هەفتەیەکە لەسەر چەند خانوویەکی گەڕەکی شێخ جەڕاح دەستیان پێکردووە. بە بڕیاری دادگە داوا کراوە چوار ماڵ لەو گەڕەکە چۆڵبکرێن. عەرەبەکانی ئۆرشەلیم - قودسیش - دەڵێن، "لەسەر لاشەیان دەتوانن خانووەکانیان لێبسێنن و نەتانیاهووش ئامادەی رووبەڕووبوونەوەیە".