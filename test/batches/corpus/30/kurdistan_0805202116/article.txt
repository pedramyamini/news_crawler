لە راگەیێندراوی کۆنسوڵخانەی گشتیی فەرەنسادا هاتووە، "کۆنسوڵخانەی گشتیی فەرەنسا ئەوە بەبیر دەهێنێتەوە کە ئەو دۆستایەتییەی بە گەلی کوردستانەوە گرێمان دەدات و ئەو هاوئاهەنگییەی نێوان فەرەنسا و هەرێمی کوردستان لەسەر بناغەی بەهای هاوبەش و پرەنسیپی هاوبەش پێکرا دامەزراون، لەنێویشیاندا ئازادیی رۆژنامەگەری و ئازادیی رادەربڕین و خۆپێشاندان پێگەیەکی تایبەتیان هەیە. "  تەواوی زانیارییەکان لەبارەی دۆسێی حوکمدراوانی بادینان و کاردانەوەکان  کۆنسوڵخانەی فەرەنسا هەروەها نیگەرانی بەرامبەر "هەر هەوڵێک بۆ تۆمەتبارکردنی پەیوەندیی رۆژنامەگەری و کۆمەڵگەی مەدەنی لەگەڵ نوێنەرایەتییە دیپلۆماسییەکان و کۆنسوڵخانەکانی کراوە لەنێو هەرێمی کوردستان. " دەربڕیوە.   ئەوەش دوای ئەوەی، لە بڕیارەکەی دادگەدا ناوی کۆنسوڵخانەکانی ئەمریکا و ئەڵمانیا هاتبوو، ئەوەش کاردانەوەی ئەو دوو لایەنەی لێکەوتەوە. دادگە دەڵێت، "لە چوارچێوه‌ی خستنه‌ڕووی ئه‌و زانیاری و به‌ڵگانه‌دا بووه كه تاوانباران دانیان پێداناوه. ئێمه جه‌خت ده‌كه‌ینه‌وه ناوهێنانی ئەو كۆنسوڵخانانه له‌سه‌ر زاری تاوانبارانه و دادگە ئه‌وانی به تۆمه‌تبار نه‌زانیوه، له‌گه‌ڵ ئه‌وه‌شدا له چوارچێوه‌ی كاری دیپلۆماسی و یاسا به‌ركاره‌كان ئاماده‌یی ته‌واوی خۆمان نیشان ده‌ده‌ین بۆ ئاگاداركردنیان له هه‌موو زانیاری و به‌ڵگه و دۆكیۆمێنته‌كانی دۆسیه‌ی ناوبراوان به مه‌به‌ستی ده‌ركه‌وتن و نیشاندانی راستییه‌كان. "  ئەمڕۆ شەممە دادگەی پێداچوونەوە و ئەنجوومەنی دادوەریی هەرێمی کوردستان روونکردنەوەیەکی بڵاوکردەوە و تێیدا هاتبوو، "له هه‌موو قۆناخه‌كانی دادگاییكردن و بڕیاردان له‌سه‌ر ئه‌م دۆسیه‌یه [دۆسێی حوکمدراوانی بادینان] به پشتبه‌ستن به زانیاری، به‌ڵگه و دیكۆمێنتی دروست و به‌و په‌ڕی پیشه‌یی و یاساییانه و سه‌ربه‌خۆییانه و بێلایه‌نانه مامه‌ڵه‌مان كردووه. " لەبارەی ناوهێنانی کۆنسوڵخانەکانی ئەڵمانیا و ئەمریکاش دەڵێت، لەسەر زاری "تاوانباران" بووە.     لە روونکردنەوەکەدا هاتووە، سه‌باره‌ت به بڕیاری دادگەی پێداچوونه‌وه‌ی هه‌رێمی کوردستان - ده‌سته‌ی سزایی / ٢ به ژماره (٤٦٨ / ده‌سته‌ی سزایی ٢/٢٠٢١) له رێكه‌وتی ٢٨ - ٤ - ٢٠٢١ [تایبەتە بە دۆسێی سزادراوانی بادینان] كاردانه‌وه‌ی جۆراوجۆی له‌سه‌ر ئاستی ناوخۆ و ده‌ره‌وه لێكه‌وتووەتەوە. دادگەی پێداچوونەوە و ئەنجوومەنی دادوەری دەڵێن، "به‌شێك له‌و كاردانه‌وه و هه‌ڵوێست نواندنانه ده‌چنه خانه‌ی ده‌ستێوه‌ردان له كاروباری دادگەكان و رێزنه‌گرتنه له سه‌ربه‌خۆیی ده‌سه‌ڵاتی دادوه‌ری. "