سەلاح حەسەن ناوی ئەو کارمەندەی نەخۆشخانەی قەڵایە کە بریندارکراوە، ئەو بە تۆڕی میدیایی رووداوی راگەیاند، کاژێر ٠٢: ٠٠ ـی شەو بوو، سێ هاونیشتمانی چوونەتە پرسگەی نەخۆشخانەی قەڵا و گوتیان "سەردانی کەسێکمان دەکەین لە ژوورەوەیە و تووشی کۆرۆنا بووە، لەو کاتەدا پێمگوتن دەمامک ببەستن، گوتیان پێمان نییە، منیش کارمەندێکی خۆمانم نارد دەمامک بهێنێت بۆیان، لەو کاتەدا هێرشیان کردە سەرم و لێیاندام. "  بە گوتەی ئەو کارمەندە، پۆلیسی پاراستنی نەخۆشخانەکە لەوێ بوونە، "کەچی ئەو کەسانەیان دەستگیرنەکردووە، دوای ئەوەی لە منیاندا، سواری ئۆتۆمبێلەکەیان بوون و رۆیشتن. "  ئەو کارمەندەی نەخۆشخانەی قەڵا سکاڵای تۆمارکردووە و چاوەڕوانی پۆلیسە تاوەکو ئەو کەسانە دەستگیربکات.   موقەدەم علی جەمال قەدووری، گوتەبێژی پۆلیسی گەرمیان لەبارەی رووداوەکە بە تۆڕی میدیایی رووداوی راگەیاند، "فەرمانی دەستگیرکردن بۆ تۆمەتبارەکان بەپێی ماددەی ٢٢٩ کە تایبەتە بە بێڕێزیکردن بەرانبەر فەرمانبەر. "