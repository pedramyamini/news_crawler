لە بازنەی یەک و بازنەی دوو، پارتی دوو بەربژێری هەیە و بڕیاریداوە لە ئێستاوە دەست بە چالاکیی سیاسی بکاتەوە، وەکو ئامادەسازیی پێشوەختە و بەو ئومێدەی دوو کورسیی پەرلەمانی لە پارێزگاکە ببەنەوە.  خەسرەو گۆران، بەرپرسی دەزگای هەڵبژاردنی پارتی دەڵێت "ئێمە لە هەموو پارێزگاکانی عێراق و ناوچە دابڕاوەکان، بە کەرکووکیشەوە، بەشداری لە هەڵبژاردنەکان دەکەین، لە بازنەی یەک، پیاوێک کاندیدمانە و لە بازنەی دووەمیش ئافرەتێک، ئێمە راستە لە کەرکووک نین و بارەگامان لەوێ نییە، بەڵام خەڵکی ئێمە لە کەرکووکە و دەتوانن دەنگی خۆیان بدەن، ئەوانەشی لە هەولێر یان سلێمانین، دەتوانن هەر لەو شوێنانە دەنگ بدەن و کەس رێگرییان لێ ناکات".  لایەنە کوردییەکانی کەرکووک دوای دەیان کۆبوونەوە، نەیانتوانی هاوپەیمانی بۆ هەڵبژاردنەکە دروستبکەن، بە زیاتر لە ٢٠ بەربژێرەوە ململانێی نۆ کورسی لە بازنەی یەکەم و دووەم دەکەن.  کۆمەڵی دادگەری، یەکگرتووی ئیسلامی و حیزبی شیوعی بەشداری لە هەڵبژاردنەکان ناکەن و دەڵێن، نایانەوێت دەنگی کورد بفەوتێت لەکاتێکدا ئەوان دەنگی پێویستیان نییە بۆ بەدەستهێنانی کورسی.  یەکێتی و بزووتنەوەی گۆڕان بەیەکەوە پێنج بەربژێریان لە بازنەی یەکەم هەیە و بۆ بازنەی دووەمیش یەکێتی بەربژێرێکی هەیە. نەوەی نوێ، سۆسیالیست، هاوپەیمانی و بزووتنەوەی ئیسلامی هەریەکەیان بە دوو بەربژێر بەشداری دەکەن.  بەرەی تورکمانی بە هاوپەیمانێتییەک بەشداری لە هەڵبژاردن دەکات و حیزبەکانی دیکەی تورکمانیش بە بەربژێری تاک لەنێو لیستە گەورەکانی عێراق بەشداری دەکەن و چەقی ململانێکانیان لە بازنەی دووەمە.  لایەنە عەرەبییەکان لە بازنەی سێیەم کە سنووری حەویجە و ناوچەکانی دەوروبەری دەگرێتەوە، دوو هاوپەیمانیی گەورە و دەیان لیست و بەربژێری سەربەخۆیان هەیە؛ بەڵام لە بازنەی یەکەم و دووەم کۆدەنگن لەسەر کاندیدێک بە نوێنەرایەتیی عەرەب.  مەحموود زێدان، ئەندامی ئەنجوومەنی عەرەبی دەڵێت "بەردەوام دەیڵێینەوە، پێکهاتەی عەرەبی دوورن لە رێکخستن، ئەوە ئاماژەیەکە کە ناڕێکخراوبن لەڕووی حیزبییەوە، ئەزموونی سیاسیمان کەمە، بەداخەوە کە وا دەڵێم، وەکو برایانی تورکمان و کورد نین کە لایەنێکی سەرپەرشتیار و بەرپرسیان هەیە بۆ دیاریکردن و هەڵبژاردنی ئەو کەسانەی دەبنە بەربژێر".  تاوەکو ئێستا ١٢٢ بەربژێر ناوی خۆیان لە کۆمیسیۆن تۆمارکردووە و پرۆسەی ناو تۆمارکردنیش تاوەکو درەنگانی شەوی ١ی ئایار بەردەوام بوو.