هاوکار سابیر، بەرکەوتووی چەکی کیمیاییە و دەڵێت، "بەخوا ژیانم بەو ئامێرەوە بەستراوەتەوە، لەگەڵ داو و دەرمانەکان، شەوانە تاوەکو بەیانی ئەم ئامێری ئۆکسجینە رۆژ دەکەمەوە، خۆم بەتەنیا نا، لە هەڵەبجە لەگەڵ ٢٥ برینداری دیکە دۆخمان بەمشێوەیە. شەو بەو ئامێرەوە دەخەوم، ژیانێکی ناڕەحەت، مردن باشترە لەو ژیانە. "  لە ١٦ی ئاداری ١٩٨٨ هێزی ئاسمانیی عێراق لە سەردەمی رژێمی سەدامدا بۆ ماوەی پێنج کاژێر بەسەر ئاسمانی هەڵەبجە سووڕانەوە و گازی ژەهراوی خەردەلیان فڕێدایە خوارەوە. ئەو هێرشە کە بە گەورەترین هێرشی کیمیایی لە مێژوودا دەناسرێت،  لانیکەم پێنج هەزار کەسی سڤیل گیانیان لەدەستدا کە زۆربەیان ژن و منداڵ بوون.  سوەیبە محەممەد، رزگاربووی کیمیابارانی هەڵەبجەیە و دەڵێت، "دوو رۆژ پێش ١٦ی ٣ تۆپباران کراین، بەردەوام لە ژێرزەمیندا بووین، جار هەبوو بە سێ رۆژ پێڵاوم لەپێی منداڵەکانم نەکردەوە، گوتم با ئامادەبین بۆ راکردن.  لەتاو قەسفی تۆپ. کۆمەڵگەی عەنەب قەسفکرا، شەش جار قەسف کرا، چونکە رێگەبوو بەرەو ئێران دەڕۆیی، خەڵک هەمووی لە رێگەکە لەناوچوون. "  دوای ٣٣ ساڵ لە کارەساتی هەڵەبجە، ئەمڕۆش کیمیابارانەکە کابووسێکە، لەرووی هزری و جەستەییەوە بەرۆکی رزگاربووانی گرتووە.  تاوەکو ئێستا ٤٨٦ کەس کە بەسەختی بەهۆی کیمیابارانەکەوە برینداربوونە، ٢٥ یان مانەوەیان لە ژیان بەندە بە ئامێری ئۆکسجین.  لوقمان عەبدولقادر، سەرۆکی کۆمەڵەی قوربانیانی کیمیاباران هەڵەبجە باس لەوە دەکات، "بارودۆخی بریندارەکان بەهۆی نەبوونی شوێنێکی تایبەت و چاودێرییەکی چڕ بەرەو خراپی و خراپتر دەڕوات، دوای ٣٣ ساڵ لە کارەساتی هەڵەبجە، ئێستاش بریندارەکان لە حاڵەتی سەرەتاییدان، بریندارانی کیمیاباران پێویستیان بە ئۆکسجین و چارەسەر هەیە. "  دوای تێپەڕبوونی ٣٣ ساڵ بەسەر ئەو رووداوەەدا، نزیکەی ٢٠٠ هەزار دانیشتووانی هەڵەبجە چاویان لە کۆمەڵگەی نێودەوڵەتییە دادپەروەری سەروەر بێت و ئەوانەی دەستیان لە پشت ئەم هێرشە بوو بە سزای خۆیان بگەن. داواکەی هەڵەبجەییەکان لە کاتێکدایە سەدام حوسێن بەرپرسیاری یەکەمی ئەو کارەساتە، بە تاوانی کوشتنی ١٩٨ کەس لە دۆسیەی دوجێل، لە سێدارە درا.