رۆژی هەینی، پرۆفیسۆر دكتۆر قەدری یڵدرم، نووسەر و سیاسەتڤانی کورد لە باکووری کوردستان کۆچی دواییکرد، سەرۆکی هەرێمی کوردستانیش لە تویتێکدا، سەرەخۆشی لە کەسوکار و بنەماڵەکەی دەکات و دەڵێت، هاوبەشی خەمتانم.   پرۆفیسۆر دكتۆر قەدری یڵدرم لە ساڵی ١٩٥٩ لەدایکبووە، بەهۆی خوێنبەربوونی مێشکەوە لە هەفتەی رابردوو گوێزرابووەوە بۆ نەخۆشخانە و دوای دوو رۆژ مانەوەی كۆچی دواییكرد.  ئەمڕۆ شەممە ٢٧ - ٣ - ٢٠٢١ کەرەمێ سەیاد، نووسەر و میدیاڤان لە تەمەنی ٨٢ ساڵیدا لە ماڵەوە کۆچی دوایی کرد، کە لەساڵی ٢٠١٤ ـەوە نەخۆش کەوتبوو.  نێچیرڤان بارزانی، سەرۆکی هەرێمی کوردستان لە تویتێکدا نووسیویەتی، "سەرەخۆشی لە کەسوکار، بنەماڵە و دۆست و هاوڕێکانی دەکەم و هاوبەشی خەمیانم. "  کەرەمێ سەیاد، ساڵی ١٩٣٩ لە گوندی حەکۆی سەر بە شارۆچکەی تالینی ئەرمەنستان لەناوچەی یەریڤان لەدایکبووە. قۆناخی ناوەندی تەواو کردووە، بۆ رۆژنامەکانی ئەرمەنی، رووسی، جۆرجی نووسیویەتی، دوای ئەوەی لەلایەن سەرۆکایەتیی رادیۆی یەریڤانەوە بانگی رادیۆکە دەکرێت، لەساڵی ١٩٦٠ تاوەکو ٢٠١٦ لە رادیۆی یەریڤان خزمەتی زمان و کولتووری کوردی کردووە، سەرەتا وەکو بێژەر لە رادیۆکە دەستی بەکار کردووە و لە ساڵی ١٩٩٠ بەدواوە لەپاڵ بێژەرییەکەی بەڕێوەبەری رادیۆی یەریڤان بووە.     هەروەها لە بەتەمەنترین رۆژنامەی زیندووی کوردی لە یەریڤان کە رۆژنامەی (رێیا تازە)یە، لە ساڵی ١٩٧٠ بۆ ١٩٧٧ کاریکردووە، کە رۆژنامەکە سەرەتا لەلایەن نووسەر و رۆماننووسی کورد "عەرەبی شەمۆ"وە دەرچووە و تاوەکو ئێستا بەردەوامە و بەشێوەی مانگانە چاپ و بڵاودەکرێتەوە.