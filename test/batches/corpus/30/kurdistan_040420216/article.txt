وەزیری بەرگریی تورکیا لەمیانی ڤیدیۆکۆنفرانسێکی لەگەڵ ژمارەیەک فەرماندە و بەرپرسی سەربازیی وڵاتەکەی ناڕەزایی لە دۆخی مەخموور و شنگال دەربڕی.  خوڵوسی ئاکار باسی لەوە کرد کە هەموو ئەو ئۆپەراسیۆنانەی ئەنجامیدەدەن لەپێناوی سەقامگیرکردنی ئاسایش و پاراستنی گەلی تورکیایە و بەردەوامیش دەبن. هاوکات ناڕەزایی نیشاندا لەوەی هێشتا پەکەکە لە باشووری کوردستاندا جموجووڵیان هەیە و گوتی: "ئەوان لەکوێن؟ لە شنگالن، لەکوێن؟ لە مەخموورن. بە وردی چاودێریی پێشهاتەکانی ئەوێ دەکەین".   لە بەشێکی دیکەی قسەکانیدا وەزیری بەرگریی تورکیا لەبارەی بوونی پەکەکە لە شنگال ئاماژە بەوە دەدا، "ئامادەیی خۆمان بۆ هەر جۆرە هاوئاهەنگی و پێکەوەکارکردنێک بە برایانمان لە عێراق راگەیاندووە و بەردەوامیش دووپاتیدەکەینەوە. لەو بڕوایەداین برایانی عێراقی ئەوەی پێویستە لەم بابەتەدا ئەنجامیدەدەن و بە وردیش چاودێریی دۆخەکە دەکەین".  وەزیری بەرگریی تورکیا هەروەها باسی لەوە کرد کە گەریلاکانی پەکەکە ئیدی شوێنانەکانیان، ئاسوودە نین و لە دڵەڕاوکێدان، "بەجۆرێک زانیاری هەیە کە هیچ دوو شەوێک بەسەر یەکەوە ناتوانن لە هەمان شوێندا بخەون"، بەڵام بە گشتی میدیای نزیک لە پەکەکە ئەوە رەتدەکەنەوە و ئاماژە بەوە دەکەن، "سەربازانی تورکیا ناتوانن بە گوێرەی ویستی خۆیان لە ناوچەکاندا داببەزن و ئۆپەراسیۆن بکەن".