ئەو بازرگانە بە رووداوی راگەیاند، "هەر کە گەیشتمە [رۆژهەڵاتی کوردستان] بە ناوی ئیتڵاعاتەوە منیان گرت و قۆڵبەستیان کردم، ئازاری زۆریان دام کە خەریک بوو لە سێدارەیان دەدام، داوای پارەیان لە ماڵەوەمان دەکرد و منیش دەمگوت پارەکەیان بدەنێ. "  قەندیل پەیوەندی بە ماڵەوەیانەوە دەکات، دەڵێت، دوای پەیوەندیی کوڕەکەیان، خزم و کەسوکاری بڕی ٢٢٠ هەزار دۆلار پارە کۆدەکەنەوە. باوکی قەندیل بۆ رزگارکردنی گیانی کوڕەکەی، دەڵێت، هەرچۆنێک بووە پارەکەی پەیداکردووە.  مەحموود بەرەکەیی، باوکی قەندیلە و باس لەوە دەکات، ئەو کەسانەی کوڕەکەیان گرتووە، داوایان لێ کردووە دیمەنی پارەکەیان بۆ بنێرێت، منیش بۆمناردن بەس گوتم، رای حکومەت وەربگرم، منیان ناردە پەیوەندییەکانی حکومەت لەگەڵ ئێران و باش بوو ئەوان هەرچۆنێک بێت کوڕەکەمیان لەدەست ئەو کەسانە دەرهێنا. "  کەسوکاری قەندیل بەر لەوەی بڕە پارەکە بنێرن، سەردانی پەیوەندییەکانی حکومەتی هەرێمی کوردستان لەگەڵ ئێران دەکەن، لە رێگەی قەرارگەی رەمەزانەوە بازرگانەکە دەدۆزرێتەوە.  عەبدوڵڵا ئاکرەیی، بەرپرسی پەیوەندییەکانی حکومەتی هەرێمی کوردستان لەگەڵ ئێران لەبارەی رووداوەکەوە گوتی، "هاتنە لام و پارەیان پێبوو دەیان ویست بیخەنە ژمارە حیسابێک، بەس من گوتم راوەستن، ئەوەبوو پەیوەندیم بە قەرارگەی رەمەزانەوە کرد و بۆ سبەی شەو کوڕەکەیان دۆزییەوە. "  ئەو کەسانەی قەندیلیان رفاندبوو، هەموو بەڵگە فەرمییەکانی وەک پاسپۆرت، کارتی نیشتمانی و مۆڵەتی لێخورینیان لێ سەندووە، بە قاچاخ و لە رێگەی شاخەوە خۆی گەیاندووەتەوە ماڵەوە.