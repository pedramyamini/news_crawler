موزەفەر سابیر، بەرپرسی چاودێریی بازرگانیی هەولێر بە رادیۆی رووداوی راگەیاند: "بۆ مانگی رەمەزان پلانمان جیاوازە و بە فوولی دەوام دەکەین و سەرجەم کۆگەکانی خواردەمەنی دەپشکنین. لە چوار رۆژی سەرەتای رەمەزاندا نزیکەی ٤٥ شوێن سزا دراون. رۆژی هەینی لە کۆگەیەکدا دەستمان بەسەر زیاتر لە ١٠ تۆن خورما و زیاتر لە ٤٠٠ کارتۆن بەهاراتی ماوەبەسەرچوودا گرت. "  لە لایەکی دیکەوە لەشکر حەمید، سەرۆکی لیژنە هاوبەشەکانی قایمقامیەتی سلێمانی بە رادیۆی رووداوی راگەیاند: "لیژنەکانمان لە کاژێر ٠٦: ٠٠ ـی بەیانییەوە دەردەچن و لە کاژێر ٠٢: ٠٠ی شەودا تەواو دەبن. لە چوار رۆژی یەکەمی رەمەزاندا بەهۆی پابەندنەبوونیان بە رێنماییەکانەوە زیاتر لە شەش شوێنمان داخستوون، کارگەیەکی شەربەتمان داخست کە شەربەتی رەنگی بە ناوی شەربەتی سرووشتییەوە دەفرۆشت و سێ کارگەی دروستکردنی شیرینیشمان داخستووە، دەستمان بەسەر زیاتر لە ٣٠ تۆن خورمادا گرتووە و لەو چوار رۆژەدا زیاتر لە ١٥٠ پسووڵەی سەرپێچیمان کردووە. "  بەهۆی مانگی رەمەزانەوە بازرگانان بڕێکی زۆر ماددەی خۆراکییان هاوردە کردووە بە تایبەتی خورما کە داخوازییەکی زۆری لەسەرە.  د. دارا محەممەد، پسپۆڕی شکاری جۆری خۆراک گوتی: "بوونی ماددەی خراپ و بەسەرچوو بۆ لاوازیی لێکۆڵینەوەی سەرەتایی دەروازە سنوورییەکان دەگەڕێتەوە، چونکە ئەگەر لە سەرەتادا پێی بزانیت رێگەی لێ دەگریت و ناهێڵڕێت بێتە ناو هەرێمی کوردستانەوە. لە هەرێمی کوردستاندا سیستەمی دڵنیایی جۆری لاوازە، هاوکات ئەو بازرگانانەیشی ماددە خۆراکییەکان هاوردە دەکەن کەسی شارەزایان لە بواری جۆری خۆراکدا لەگەڵدا نییە و پێویستە دەرچووەکانی بەشی زانستی خۆراک لەو کۆمپانیایانە دابمەزرێنرێن. "  موزەفەر سابیر، بەرپرسی چاودێریی بازرگانیی هەولێریش گوتی: "لە دەروازە سنوورییەکاندا پشکنینی جۆری هەیە، بەڵام زۆربەی ئەم ماددە بەسەرچوو و خراپانە یان لە رێگەی قاچاخەوە دێن یان لە کۆگەکاندا بەسەردەچن. زۆرترین ماددەی بەسەرچوو کە دەستی بەسەردا دەگیردرێت خورمایە. هەر ماددەیەک کە لەزگەی کاتی دروستکردن و بەسەرچوونی پێوە نەبێت خاوەنەکەی سزا دەدرێت. "  سەرۆکی لیژنە هاوبەشەکانی قایمقامیەتی سلێمانی لەو بارەیەوە ئەوەی خستەڕوو: "لە سنوورەکانەوە کاری پێویست لەسەر پشکنینی جۆریی خۆراک ناکرێت، چونکە زۆربەی ئەوانەی لەوێن پسپۆڕیی خۆراکیان نییە و زۆربەیان یاریدەدەری پزیشکن کە ئەوەیش پسپۆڕیی ئەوان نییە. "  سەرۆکی لیژنە هاوبەشەکانی قایمقامیەتی سلێمانی گوتی: "ئێمە ٣٨ تیممان هەیە و زیاتر لە ٢٨٣ کارمەندین کە بەپێی سێکتەرەکان جیا کراونەتەوە. هەر لیژنەیەک سەردانی ئەو شوێنە دەکات کە پەیوەستە بە کاری لیژنەکەیەوە. ئێمە هەر سەرنجامن لەسەر ماددەی بەسەرچوو نییە، بەڵکو سەرنجیش دەخەینە سەر جۆر و شێوازی هەڵگرتنی ماددەکان. نزیکەی هەفتەیەک پێش ئێستا لە ماڵێکدا دەستمان بەسەر ٥٠٠ کیلۆگرام گۆشتی هیندیدا گرت کە بۆ یەکێک لە گۆشتفرۆشەکانی سلێمانی بوو. لە ساڵی ٢٠٢٠ ـدا دەستمان بەسەر زیاتر لە هەزار و ١٠٠ تۆن خۆراک و ماددەی خراپدا گرتووە و لەناومان بردووە. "  لیژنەکانی قایمقامیەت لە سەرجەم شارەکانی هەرێمی کوردستاندا بۆ مانگی رەمەزان بەدواداچوون بۆ جۆری خۆراک و شێوازی هەڵگرتنیان دەکەن بۆ ئەوەی رێگە لەوە بگرن کە خواردنی خراپ و بەسەرچوو بخرێتە بازاڕەکانەوە.