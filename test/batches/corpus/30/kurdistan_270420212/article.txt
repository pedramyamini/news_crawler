باربێل كۆفلەر بەرپرسی مافی مرۆڤی ئەڵمانیا راگەیێندراوێكی لەبارەی دادگاییكردنی ١٠٨ سیاسەتڤانی كورد لە دۆسیەی رووداوەكانی كۆبانێ بڵاوكردەوە كە دوێنێ دووشەممە ٢٦ی نیسانی ٢٠٢١ لە ئەنقەرە بەڕێوەچوو. لە راگەیێندراوەكەدا هاتووە "بەرپرسانی توركیا دەستیانكردووە بە گوشارخستنە سەر هەدەپە و ئەندامەكانی. ئێمە بە نیگەرانییەكی قووڵەوە سەیری پرۆسەی دادگاییكردنی زیاتر لە ١٠٠ سیاسەتڤان دەكەین بەهۆی دۆسیەی كۆبانێ كە لە ساڵی ٢٠١٤ روویداوە. "  لەبارەی ئازادکردنی دەمیرتاش بە بڕیاری دادگەی مافەكانی مرۆڤی ئەوروپا، باربێل دەڵێت، "دەبوو ئازاد بكرایە، كەچی نەكرا، ئێمە و لایەنە پەیوەندیدارەكانی ئەوروپا رەخنەی تووند ئاراستەی حكومەتی ئەنقەرە دەكەین. "    كۆفلەر پێی وایە، هەوڵدان بۆ كپكردنی دەنگ و هەڵوێستی سیاسیی، بنەما و پرەنسیبەكانی دیموكراسییەت لەبار دەبات. دەشڵێت، ئەڵمانیا لە نزیكەوە چاودێریی دۆخی یاسایی توركیا دەكات و "داوا لە ئەنقەرە دەكەین پابەندی ستاندەرد و پرەنسیپەكانی دەوڵەتی یاسا بكات. رێز لە بڕیارەكانی دادگەی مافەكانی مرۆڤی یەكێتیی ئەوروپا بگرێت و پێویستە هەرچی زووە سەلاحەددین دەمیرتاش ئازاد بكات. "   بەرپرسی مافی مرۆڤی ئەڵمانیا رەخنەی تووند ئاراستەی داواكاری گشتیی كۆماریی لە ئەنقەرە دەكات و ئاماژە بەوە دەکات، لە تۆمەتنامەكەدا هەدەپە بەوە تۆمەتبار كراوە گوایە بانگهێشتی بۆ تووندوتیژی كردووە، بەڵام هەدەپە داوای لە لایەنگران و خەڵكی ناوچەكە كردووە هەڵوێستی سیاسیی روونیان لەبارەی رووداوەكانەوە دەرببڕن.  دوای ئەوەی داعش لە هاوینی ٢٠١٤ گەمارۆی خستە سەر کۆبانێ و هەوڵی کۆنترۆڵکردنیدا، هەدەپە و ژمارەیەک لە پارتە کوردەکانی باکوور داوایان لە حکومەتی ئەوسای تورکیا کرد، رێگە بەچوونی چەک و هاوکاریی سەربازیی لە تورکیاوە بۆ شەڕڤانانی یەپەگە بنێردرێت، بەڵام ئەنقەرە رەتیکردەوە.   لە چەند شارێکی باکووری کوردستان لەسەر داوای هەدەپە خۆپێشاندان دەستیپێکرد، حکومەتیش بۆ هێورکردنەوەی گرژییەکان قەدەخەی هاتووچۆی راگەیاند، بەڵام گرژییەکان رووی لە هەڵکشان کرد، بەهۆیەوە ٤٦ سڤیل و پۆلیس کوژران و ٦٨٢ کەس لە خۆپێشاندەران و پۆلیس برینداربوون و ٣٢٣ کەس دەستگیرکران و هەزار و ١١٣ بینا و بارەگای هەردوو کەرتی گشتیی و تایبەتی سووتێندران.