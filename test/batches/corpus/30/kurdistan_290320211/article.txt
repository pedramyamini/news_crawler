عەلی مستەفەوی، جێگری پارێزگاری ورمێ رایگەیاند، کۆبوونەوە لە دەشت و دەر و سەوزاییەکان لە رۆژی سرووشت "سێزدەبەدەر" قەدەخەیە و رێکاری یاسایی دژی سەرپێچیکارەکان دەگیرێتەبەر.  لە ئێران ١٣ رۆژ دوای نەورۆز وەک رۆژی سێزدەبەدەر و رێزگرتن لە سرووشت دەناسرێ، لەم رۆژەدا خەڵکی رۆژهەڵاتی کوردستان و ئێران دەچنە سەیران و سەردانی ناوچە گەشتیارییەکان دەکەن.  مەهدی محەممەدی، بەرپرسی پەیوەندییەکانی زانکۆی زانستی پزیشکیی کرماشان، داوای لە خەڵک کرد هیچ پلانێک بۆ رۆژی سێزدەبەدەر دانەنێن و لە ماڵەوە بمێننەوە و خۆیان لە کۆبوونەوە بپارێزن.  لە رۆژانی رابردوودا ژمارەی ئەو شارانەی رۆژهەڵاتی کوردستان کە دۆخی کۆرۆنایان مەترسیدار بووە و ژمارەی تووشبووان بە کۆرۆنایان زۆرتر بووە، زیادیکردووە.  بەپێی دوایین بڕیاری ناوەندی بەرەنگابوونەوەی کۆرۆنای پارێزگای کرماشان، هاتووچۆ لە شارەکانی شاباد و گیەڵان قەدەخەیە، رێوڕەسمە ئایینییەکان لە هەموو پارێزگای کرماشاندا قەدەخەیە و شوێنە گەشتیارییەکان داخراون.  دۆخی شاری ورمێش سوورە، واتە لە ئاستی زۆر مەترسیداری کۆرۆنا دایە و شەش شاری دیکەش دۆخیا پرتەقاڵی، واتە لە ئاستی مەترسیدایە.