عومەر گوڵپی، پەرلەمانتار لە پەرلەمانی کوردستان بە تۆڕی میدیایی رووداوی راگەیاند "بەپێى بەدواداچوونەکانم لەبارەى ئامارەکانی مردن، برینداربوون، کەمئەندامبوون و زیانى ماددى بەهۆى رووداوەکانەوە، رووداوەکانى هاتووچۆ لە کوردستان بوونەتە مەترسی و هەڕەشەیەکى راستەقینە لەسەر ژیانى هاووڵاتییان و پێویستیان بە هەڵوێستە لەسەرکردن هەیە".  ئەو پەرلەمانتارە رۆژی ٢٤ - ٠١ - ٢٠٢١ نووسراوێکی لەبارەی رووداوەکانی هاتووچۆ ئاراستەی وەزارەتی ناوخۆ کردووە و ئەوانیش وەڵامیان داوەتەوە و دەڵێت "لە ساڵانی (٢٠١٨ و ٢٠١٩) ئەو رووداوانەى هاتووچۆ کە بە فەرمى تۆمارکراون، ژمارەیان سێ هەزار و ٢٥٧ رووداو بوون، کە بەهۆیانەوە (٤٧٢) هاووڵاتى گیانیان لەدەستداوە و دوو هەزار و ٧٨٥ هاووڵاتییش بریندار و کەمئەندام بوون".  سەبارەت بەوەی کە بۆچی ئەو ئامارانە ئەوەندە بەرزبوونەتەوە؟ ئەو پەرلەمانتارە پێیوایە "هۆکارى ئەم هەموو رووداو و قوربانییە بە تەنها خێرایى نییە، بەڵکو خراپیى رێگەوبانەکان و کەمیی رێگەی دووساید و نەبوون و کەمیی هێڵکارى و هێماکانى هاتووچۆ و رووناک نەبوونى شەقامەکان و نەبوونى تووندوتۆڵیى ئۆتۆمبێل و بوونى ژمارەیەکى زۆر ئۆتۆمبێلە لە دەرەوەى رێکارە یاساییەکان کە بە رێگەى قاچاخ و لە دەرەوەى تایبەتمەندییەکان هێنراونەتە کوردستان".  دەقی ئەو نووسراوەی عومەر گوڵپی ئاراستەی سەرۆکایەتیی پەرلەمانی کردووە