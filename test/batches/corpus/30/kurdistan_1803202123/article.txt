لە راگەیێندراوی دەستەی سەربەخۆی مافی مرۆڤدا هاتووە "بەداخەوە لەکاتی ئەنجامدانی خۆپێشاندانی قوتابیانی پۆلی ١٢ لە شاری سلێمانی لەلایەن هێزه ئەمنییەکانەوە تەقە کراوە بۆ بڵاوەپێکردنی خۆپێشاندەران، ئێمە لەکاتێکدا سەرکۆنەی تەقەکردن و هەموو تووندوتیژییەک دەکەین، لە هەمان کاتیش داوا لە خۆپێشاندەران دەکەین بە رێگە و شێوازی مەدەنی داوای مافەکانی خۆیان بکەن و دووربن لە تووندوتیژی و زەرەر و زیان گەیاندن بە موڵک و ماڵی گشتی".  دەستەی سەربەخۆی مافی مرۆڤ داوای لە لایەنی پەیوەندیدار کردووە "بەدواداچوون بکەن بۆ داواکارییەکانی قوتابیانی خۆپێشاندەر و هەوڵەکان لەپێناو سەرکەوتنی پرۆسەی خوێندن بێت و ئاییندەی قوتابیان زامن بکرێت".  چوار رۆژە بەشێک لە قوتابیانی ١٢ی ئامادەیی لەبەردەم بەڕێوەبەرایەتیی گشتیی پەروەردەی سلێمانی گردبوونەوە ئەنجام دەدەن. بڕیارە رۆژی ١٠ی مانگی داهاتوو، تاقیکردنەوەی کۆتایی وەرزی یەکەم ئەنجام بدەن، بەبێ پێدانی هیچ رۆژێکی پشوو بۆ خۆئامادەکردن بۆ تاقیکردنەوەکان، خۆپێشاندانەکەش دژی ئەو بڕیارەیە.  جگە لە سلێمانی، لە هەڵەبجەش بە هەمان شێوە خۆپێشاندان بەڕێوەچوو، خوێندکارەکان دەڵێن تاوەکو جێبەجێکردنی داواکارییەکانیان لە خۆپێشاندان بەردەوام دەبن.