لیژنەی پەیوەندییەکانی دەرەوە لە پەرلەمانی عێراق، ئەمڕۆ هەینی لە راگەیێندراوێکدا رایگەیاند: "رووداوی هێرشکردنەسەر و دەستدرێژی نەژادپەرستی بە جنێو و هەوڵی کوشتنی خێزانێکی عێراقی دانیشتووی هەرێمی کوردستان بە بەرد لەلایەن کۆمەڵەیەکی نەتەوەپەرست لە شاری مێرسینی تورکیا روویدا، لە کاتێکدا خێزانەکە بۆ گەشتیاری رووی لە تورکیا کردبوو، لە ئەنجامدا سەرۆکی ئەو خێزانە بەسەختی بریندارکرا و بەهۆیەوە گواسترایەوە نەخۆشخانە".  لیژنەی پەیوەندییەکانی دەرەوە لە پەرلەمانی عێراق لە راگەیێندراوەکەیدا داوا لە حکومەتی تورکیا دەکات لە رووداوەکە بکۆڵێتەوە و سزا بەسەر تاوانکارەکان بسەپێنێت؛ لیژنەکە هاوکات داوا لە نوێنەرایەتیی دیپلۆماسی عێراق لە تورکیا دەکات لەگەڵ دەزگا بەرپرسەکانی تایبەت بە ئەنجامدانی لێکۆڵینەوە بەدواداچوون بۆ کەیسەکە بکات تاوەکو دەگاتە دادگە، هەروەها هاوئاهەنگی لەگەڵ حکومەتی تورکیا بکات بۆ رێگەنەدان بە دووبارەبوونەوەی دەستدرێژیی نەتەوەپەرستی بۆ سەر عێراقییە گەشتیار و نیشتەجێبووەکانی تورکیا لە ئایندەدا.  هاوکات سەفین دزەیی، بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان لەبارەی هێرشکردنە سەر سێ هاونیشتمانی لە تورکیا لە بوولتەنی کاژێر ١٥: ٠٠ی تۆڕی میدیایی رووداودا رایگەیاند: "بە تووندی رووداوەکە شەرمەزار دەکەین، بەداخەوە ئەو خێزانە دەستدرێژییەکی نامرۆڤانەیان کراوەتەسەر، بەتایبەت کە منداڵ و خانمی خێزانەکە لە شوێنەکەدا بوون؛ ئێستا پەڕاوی لێکۆڵینەوە بۆ رووداوەکە کراوەتەوە و بەپێی ئەو زانیارییانەی پێمان دراوە، سێ کەس دەستگیرکراون. هاوکات پەیوەندییمان بە سەرکۆنسوڵی تورکیا لە هەولێر کردووە و ناڕەزایەتیی خۆمانمان پێگەیاندووە، هیوادارین بەرپرسەکانی تورکیا بە دروستی بڕیار بدەن".  ئەو خێزانە کوردە کە بۆ گەشت لە تورکیا بوو، كاژێر ١٦: ٠٠ی رۆژی پێنجشەممە ١٣ - ٥ - ٢٠٢١ کاتێک لە ئاداناوە بەرەو ئەنتالیا بەڕێکەوتبوو و لە رێگەی سەرەكیی شارۆچكەی ڤیراژلار لە پارێزگای مێرسین لە لایەن چوار هاووڵاتی تورکیاوە رێگرییان لێکرا و دوای سوكایەتیكردن و جنێودان بە كورد، خێزانە كوردەكەیان بەردباران كرد و پیاوی خێزانەكە و كوڕێكی ١٢ ساڵیان بریندار کرد، دواتر باوكەكە بەهۆی سەختی برینەكەیەوە رەوانەی نەخۆشخانە كرا.