رووداوەکە كاژێر ٥: ٣٠ خوله‌كى به‌یانی ئه‌مڕۆ پێنجشەممە ٠٦ - ٠٥ - ٢٠٢١ له رێگاى سه‌ره‌كیی هه‌ولێر - خه‌بات و له نێوان گوندی كانى قرژاڵه و مه‌فره‌قى تۆبزاوه روویداوە.   فازڵ حاجى، گوته‌بێژى هاتووچۆى هه‌ولێر بە تۆڕی میدیایی رووداوی راگەیاند، "ئۆتۆمبێلێكى جۆرى میتسوبیشیى تایبه‌ت كه له سایدى هاتن به‌ره‌و هه‌ولێر ده‌ڕۆیشت، به‌هۆى تیژڕۆییه‌وه كۆنترۆڵى له‌ده‌ستداوە و بۆ لاى چه‌پى رێگاكه رۆیشت و به‌سه‌ر دوورگه‌ى ناوه‌ندى شه‌قام كه‌وت، دواتر پەڕیوەتەوە سایده‌كه‌ى دیكه، كه سایدى چوونه بۆ خه‌بات و له‌وێ خۆى به كیایه‌كى بارهه‌ڵگرى بچووكدا كێشاوە. "  گوته‌بێژى هاتووچۆى هه‌ولێر دەڵێت لە رووداوەکەدا "سه‌رنشینێكى میتسوبیشییه‌كه گیانى له‌ده‌ستدا، شۆفێر و سه‌رنشینێكى دیكه‌ش بریندار بوون، زیانێكى زۆرى ماددیش بەر هەردوو ئۆتۆمبێلەکە کەوت. "  فازڵ حاجی لە بەشێکی دیکەی قسەکانیدا ئاماژەی بەوەدا کە "شۆفێری میتسوبیشییەکە بە هۆکاری سەرەکی دروستبوونی رووداوەکە دانراوە" و بریندارەکانیش رەوانەی نەخۆشخانە کراون.