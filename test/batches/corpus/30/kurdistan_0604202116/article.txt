نادر بابەکر، بەڕێوەبەری شوێنەواری هەولێر بە رووداوی راگەیاند "زۆربەی شوێنەوارەکانی سنووری ئێمە لە بەرنامەدایە نۆژەن بکرێنەوە، بەڵام نۆژەنکردنەوەی ئاسان نییە، چونکە دەبێت لێکۆڵینەوە لەبارەیەوە بکرێت و کەلوپەلە بیناسازییەکان لە تاقیگەی تایبەت بە شوێنەوار پشکنینیان بۆ بکرێت، ئەوکات دەتوانن بڕیار لەسەر بودجەی نۆژەنکردنەوەی شوێنەکە بدەن، بەڵام بەهۆی قەیرانی دارایی لە ماوەی چەند ساڵی رابردوودا هیچ بودجەیەک بۆ نۆژەنکردنەوەی شوێنەوارەکان تەرخان نەکراوە".  بەڕێوەبەری شوێنەواری هەولێر ئاماژەی بەوە کرد، جگە لە قەڵای دێرێ، قەڵای خانزاد، کاروان سەرای، پانکان و قەڵای دوین کە دەکەونە سنووری بەڕێوەبەرایەتیی شوێنەواری هەولێر، هەروەها دوو هەزار خانووی کولتووری لە سەنتەری شارەکە و ١٠٠ خانووی کولتووری لە کۆیە، پێویستیان بە نۆژەنکردنەوەیە و مەترسیی لەنێوچوونیان لەسەرە.  قەڵای دێرێ دەكەوێتە بەشی رۆژئاوای دامێنی زنجیرە چیای پیرمام و ٣٨ کیلۆمەتر لە ناوەندی شاری هەولێر دوورە، بە دووریی دوو کیلۆمەتر لەلای چەپی رێگەی هەولێر و دارەبزمارە و گوندی سەروكانی هەڵكەوتووە.  قەڵاكە لەسەر گردێكی بەرزە و لە شورایەكی پتەوی قایمكاری سەربازی پێكهاتووە كە بە چواردەوری گردەكەدا دروستكراوە، لە قوڵە و دیوارەكانی، بەشێوەی ئاندازیاریی شەشپاڵوو دروستکراوە و شەش كونی مەتەرێزی بەرگریی هەیە.  مێژووی دروستکردنی بۆ سەردەمی میرنشینی سۆران دەگەڕێتەوە و لەلایەن حکومەتی عێراقییەوە لە ٢ی ئابی ساڵی ١٩٥١ وەکو شوێنێکی مێژوویی تۆمارکراوە و ژمارەی تۆماری ٣٠٠٥ی پێدراوە.  ئاسەواری زیانگەیاندن بە قەڵاکەوە دیارە و لەسەر دیوارەکانی نووسراوە، هەروەها بەشێک لە دیوارەکانی رووخێندراون و بەردەکانی پەرش و بڵاوکراونەتەوە.  بەڕێوەبەری شوێنەواریی هەولێر ئەوەشی خستەڕوو، لە ساڵی ٢٠١٢ وە تاوەکو ئێستا هەشت وەرز (Erbil Plain Archaeological Survey - پرۆژەی رووپێویی دەشتی هەولێر) بە هەماهەنگی لەگەڵ زانکۆکانی هارڤاردی ئەمریکی، یادام میتس کۆڤیچی پۆڵەندی و ئینس برۆکی نەمسایی ١٠٠٠ شوێنەواریان تۆمارکردوون.  نادر بابەکر ئاماژەی بەوە کرد "لەگەڵ بڵاوبوونەوەی ڤایرۆسی کۆرۆنا، تیمەکانی ئەو زانکۆیانە ماوەی دوو ساڵە سەردانی هەرێمی کوردستانیان نەکردووە، بەڵام ئێمە بەردەوام لەڕێگەی کارمەند و پسپۆڕەکانی خۆمانەوە ناوچە شوێنەوارییەکان رووپێو و تۆمار دەکەین، تاوەکو ئێستا زیاتر لە هەزار ناوچەی شوێنەواریی هەولێر و دەشتی هەولێر تۆمارکراون".  بەڕێوەبەری شوێنەواریی هەولێر داوا لە حکومەت و رێکخراوە نێودەوڵەتییەکان دەکات، کار بۆ پاراستن و نۆژەنکردنەوەی شوێنەوارەکانی هەولێر بکات، چونکە شوێنەوارەکان شارستانیەتی هەر میللەتێک پیشاندەدات، هەروەها داوا لە هاونیشتمانییان دەکات هاوکاریان بن لە پاراستنی شوێنەواری ناوچەکانیان.  نادر بابەکر باسی لەوەش کرد، بەڕێوەبەرایەتییەکەیان لەگەڵ دەستەی گەشتوگوزاری هەرێمی کوردستان کۆبوونەتەوە، بۆئەوەی بەشێک لە شوێنەوارەکان بکرێنە شوێنی گەشتیاری و ببێتە سەرچاوەیەکی داهات و لەڕێگەی ئەو داهاتەوە بودجە بۆ پرۆژە شوێنەوارییەکان دابین بکەن.  د. کاوە شاوەڵی، پسپۆڕی شوێنەوار و شارستانیەت بە رووداوی راگەیاند، شارستانییەت تەنها ئەرکی حکومەت نییە، بەڵکو ئەرکی هەموو تاکێکی کۆمەڵگەیە، سەرمایەدارانیش دەبێت گرنگی بەو بوارە بدەن، چونکە دەتوانن ناوچە شوێنەوارییەکان نۆژەن بکەنەوە و سەرمایەداریی تێدا بکەن، لەو رێگەیەشەوە شوێنەوارەکانی وڵاتەکەیان دەپارێزن، هاوکات دەرفتی کار دەڕەخسێنن و خۆشیان لەم رووەوە سوودمەند دەبن.  ئەو پسپۆڕەی شوێنەوار و شارستانیەت ئەوەشی خستەڕوو، لە زۆربەی وڵاتانی جیهان شوێنەوار وەکو شتێکی پیرۆز سەیر دەکرێت و هەموو پێکهاتەکان بە گرنگ سەیری شوێنەوارەکانیان دەکەن، بیروڕای ئایینی و نەتەوەیی نەبووەتە رێگر لە رێزگرتن، پاراستن و خۆشەویستنی شوێنەوارەکانی وڵاتەکانیان.  وەکو شاوەڵی دەڵێت، ئێستا لە سەردەمێکدا دەژین کە میدیا و تۆڕە کۆمەڵایەتییەکان رۆڵێکی بەرچاو دەگێڕن لە گەیاندنی هۆشیاری و رۆشنبیری، بۆیە دەکرێت رۆژانە ئەو هۆشیارییە بڵاوبکرێتەوە کە خەڵک هۆشیاریی شوێنەوار، ژینگەیی و کولتووریی خۆیان لەلا پیرۆز بێت و رێگری لە وێرانکردن و پیسکردنی بکەن.