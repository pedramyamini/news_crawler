رێکخراوی مافى مرۆڤى هه‌نگاو کە چاودێریی رەوشی مافەکانی مرۆڤ له رۆژهه‌ڵاتی كوردستان دەکات لە راپۆرتێکدا دەڵێت، لە ماوەی مانگی نیسانی ٢٠٢١ دا، لانیکەم ١٨ کۆڵبەر لە سنورەکانی کوردستان کوژراون و بریندار کراون کە ٧٨ % ی رووداوەکان "بە تەقەی راستەوخۆی هێزە ئه‌منییه‌كانی ئێران بووە".  هەروەها لە راپۆرتەکەدا ئاماژە بەوەشکراوە، "لەو ماوەیەدا دوو کۆڵبەر کوژراون و ١٦ کۆڵبەریش برینداربوون، کە یەکێک لە کۆڵبەرەکان لە ژێر ئەشکەنجەی هێزە ئه‌منییه‌کانی تورکیا گیانی لە دەستداوە".  بەپێی ئامارەکە، زۆرترین ژمارەی قوربانییەکان لە سنووری پارێزگای سنە تۆمار کراون کە ٩ قوربانی بووە. هەردوو کوژراوەکانیش خەڵکی پارێزگای ورمێ بوون.  لە راپۆرتەکەدا ئاماژە بەوەشکراوە لە یەک مانگی رابردوودا ٢٨ کەس بە هۆکاری سیاسی لە رۆژهەڵاتی کوردستان دەستبەسەرکراون.