یوسف حەسەن، قایمقامی کۆیە بە تۆڕی میدیایی رووداوی راگەیاند، کاژێر ٩: ٣٠ی شەوی رابردوو، دکتۆر رەقیب خالید، بەڕێوەبەری بنکەی تەندروستی شەهید هەندرێن لە کۆیە دوای تووشبوونی بە کۆرۆناوە گیانی لەدەستدا.  بە گوتەی قایمقامی کۆیە، د. رەقیب نزیکەی ١٠ رۆژ بوو تووشی کۆرۆنا بووبوو، لە نەخۆشخانەیەکی هەولێر خەوێندرابوو، شەوی رابردوو گیانی لەدەستداوە.  هاوکات وه‌زاره‌تى ته‌ندروستى حکومەتی هەرێمی کوردستان رایگەیاند، دکتۆر ره‌قیب خالید، به‌ڕێوه‌به‌رى مه‌ڵبه‌ندی ته‌ندروستیی (شه‌هید دکتۆر هه‌ندرێن) له كۆیه، به‌هۆى تووشبوونى به په‌تاى كۆرۆنا، كۆچى دوایی كردووە و ئاماژەی بەوە کردووە، د. رەقیب ئەندامی لێژنەی پزیشکی هەمیشەیی بووە.  چەند رۆژێکە ژمارەی تووشبووانی کۆڕۆنا لە هەرێمی کوردستان روو لە هەڵکشانە. د. سامان بەرزنجی، وەزیری تەندروستیی هەرێمی کوردستان رایگەیاند: "ئەنجامی پۆزەتیڤی پشکنینەکانی کۆرۆنا گەیشتووەتە زیاتر لە ١٠ % ".  ژمارەی تووشبووانی کۆرۆنا لە هەرێمی کوردستان گەیشتووەتە ١١٦ هەزار و ٢٩٥ کەس. لەو ژمارەیە ١٠٧ هەزار و ١٩٤ کەس چاکبوونەتەوە و سێ هەزار و ٦١٠ کەسیش گیانیان لەدەستداوە. هەروەها پێنج هەزار و ٤٩١ کەس چارەسەر وەردەگرن.