هەر یەک لە پارتی ئازادیی کوردستان - پاک، پارتی دیموکراتی کوردستان - باکوور، پێل کورد، پارتی سۆسیالیستی کوردستان - پەسەکە و حەرەکەتی دیموکراتی کوردستان - تەڤگەر رۆژی دووشەممە ٣ ـی ئایاری ٢٠٢١ راگەیێندراوێکی هاوبەشیان لەبارەی ئۆپەراسیۆنەکانی سوپای تورکیا لە باشوور و رۆژئاوای کوردستان بڵاوکردەوە.   لە راگەیێندراوەکەیاندا ئەو پارتە سیاسییانە ئۆپەراسیۆنەکانی تورکیایان لە باشوور و رۆژئاوای کوردستان بە "داگیرکاری" ناوبرد و ئاماژەیان بەوەدا، دەوڵەتی تورکیا چەند ساڵێكە لە سێ پارچەی کوردستاندا "شەڕی داگیرکاری" بەڕێوەدەبات.   پارتە کوردستانییەکان دەڵێن، "پێش هەموو شتێک ئەو شەڕە شەڕێکی ناڕەوایە و داگیرکاریش تاوانێکی مرۆڤایەتییە، هەروەها ئەم شەڕە نایاساییە و ئامانج لێی لەباربردنی دەستکەوتەکانی گەلی کورد و رێگریکردنە لە تێکۆشانی ئازادی و سەربەخۆیی کوردستان. "   لە راگەیێنراوەکەدا هاتووە، "لە کاتێکدا چیدیکە پەکەکە لە باکووری کوردستان شەڕ لە دژی دەوڵەتی تورکیا ناکات، بەڵام دەوڵەت بەردەوام پەکەکە دەکات بە بیانوو. ئامانجی سەرەکی دەوڵەت داگیرکردنی باشووری کوردستان و لەباربردنی فیدراسیۆنەکەیە و رێگریکردنە لە بوونە دەوڵەت لەم پارچەیەدا. بۆ گەیشتن بەو ئامانجە بنکەی سەربازی هەمیشەیی لە باشووری کوردستان دروست دەکات و ژمارەی بنکە سەربازییەکانیشی رۆژ لە دوای رۆژ زیاتر دەکات".   دوایین ئۆپەراسیۆنی سەربازیی تورکیا لە باشووری کوردستان ناوی چڕنووکی برووسکە - چڕنووکی هەورەتریشقەیە درێژەی ئۆپەراسیۆنی چڕنووکە کە ئەو وڵاتە لە ساڵی ٢٠١٩ دەستیپێکرد. ئەم ئۆپەراسیۆنە لە ناوچەکانی سنووری مەتینان، ئاڤاشین و زاپ بەردەوامە. تورکیا چەند خاڵێکی سەربازیی لەو ناوچانە داناوە. نوێترینیان لە زناری کێستەیە.  پارتە کوردستانییەکانی باکووری کوردستان پێیان وایە، پەکەکە بە هەوڵەکانی لە باشووری کوردستان و ئەو چالاکیانەی ئەنجامیان دەدات و بەو سیاسەتەی پەیڕەوی دەکات، "زەمینەیەکی گونجاوتر بۆ هێرش و داگیرکاریی دەوڵەتی تورکیا دەڕەخسێنی. " دەشڵێن، تورکیا لە رۆژئاوای کوردستانیش سیاسەتێکی هاوشێوە پیادە دەکات و رۆژانە بە پاساوی یەپەگە - پەیەدە هێرش دەکاتە سەر ئەو ناوچانەی کورد بەڕێوەی دەبات و "بە دەستی گرووپە ئیسلامییە هاوپەیمانەکانی دیمۆگرافیای رۆژئاوای کوردستان تێکدەدات. ئامانجی سەرەکی دەوڵەتی تورکیا لەناوبردنی دەستکەوتەکانی کورد و رێگریکردنە لە رێڕەوی نێوان باشوور و رۆژئاوای کوردستان. "  پارتە کوردستانییەکان لە راگەیێندراوەکەیاندا داوایان کە حکومەتی هەرێمی کوردستان و پارتە سیاسییەکانی کردووە لە بەرامبەر "هەڕەشە و هێرش و سیاسەتە داگیرکارییەکانی تورکیا و ئێران زیاتر دەنگ هەڵبڕن و یەکێتیی ناوخۆیان بەهێزتر بکەن، هەروەها رای گشتیی نێودەوڵەتی، ئەمریکا، رووسیا و ئەورووپا لەبەرامبەر دەوڵەتانی داگیرکار بێنە سەرخەت و پێکەوە هەوڵ بدرێ بۆ رێگریکردن لەو هێرشانە. "   پارتە کوردستانییەکان جەختیان لەوە کردووەتەوە، پێویستە پەکەکە رێز لە پەرلەمانی کوردستان، سەرۆکایەتیی هەرێمی کوردستان، حکومەت و هێزی پێشمەرگەی کوردستان بگرێت و "بۆ ئەنجامدانی هێرش و داگیرکاری بیانوو نەدات بەدەست دەوڵەتی تورکیاوە، دەرەنجام دەوڵەتی تورکیا رانەکێشێتە باشووری کوردستان. "