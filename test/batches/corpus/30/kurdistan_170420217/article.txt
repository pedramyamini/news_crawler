دوێنێ لە گەڕەکی باداوەی هەولێر پیاوێک بە گوللە هاوژینە ٢١ ساڵانەکەی کوشت. مەسرور بارزانی، سەرۆکوەزیرانی هەرێمی کوردستان لە تویتێکدا رایگەیاند: "نیگه‌ران بووم بە هه‌واڵی کوشتنی دڕندانەی ژنێکی گەنج دوێنێ لە هەولێر. ھیچ شەرەفێک لە ژن کوشتندا نییە، ئه‌مه دەبێت کۆتایی پێبێت. وه‌زیری ناوخۆم راسپاردووه بۆ دڵنیابوون له‌وه‌ی تۆمه‌تبار بە سزای خۆی بگات. "  لە بەشێکی دیکەی تویتەکەیدا، سەرۆکوەزیرانی هەرێمی کوردستان ئاماژەی بەوە داوە، "کۆمەڵگەی ئێمە، هەرگیز پێشناکەوێت ئەگەر نیوەی کۆمەڵگە نه‌توانێت به ئازادی و بەبێ ترس لە توندوتیژی بژی. "  ئەو کەسەی کوژراوە ناوی (ز. ج)ـە و لەدایکبووی ساڵی ٢٠٠٠ ـە. بە گوتەی هۆگر عەزیز، گوتەبێژی پۆلیسی هەولێر، پیاوەکە بەهۆی کێشەی خێزانییەوە هاوژینەکەی کوشتووە.   دوای رووداوەکە تۆمەتباری سەرەکیی کوشتنی ژنەکە هەڵاتووە و فەرمانی دەستگیرکردنی بۆ دەرچووە. دوێنێ هۆگر عەزیز بە تۆڕی میدیایی رووداوی راگەیاند، ناسراوەتەوە و پۆلیس هەوڵی ئەوە دەدات دەستگیری بکات و بیداتە دادگە.  بەپێی زانیارییەکانی پەیامنێری رووداو کە لە کەسوکاری ژنە کوژراوەکەوە وەریگرتووە، ئەو ژنە دایکی سێ منداڵە و لە تەمەنی ١٢ ساڵییەوە ژیانی هاوژینی پێکهێناوە. بە گوتەی دایکی ژنەکە، لە ماوەی هەشت ساڵی رابردوودا، مێردەکەی بەردەوام تووندوتیژی بەرامبەر کچەکەی کردووە.  هەر دوێنێ دایکی ژنەکە بە گریانەوە بە تۆڕی میدیایی رووداوی راگەیاند، "کابرا [زاواکەی] لەڕووی دەروونییەوە تەواو نەبوو، لەماوەی ئەو هەشت ساڵەدا هەر لێی داوە. پێشتریش ئەو ماڵە [ماڵی خەزووری ژنەکە] هێرشیان کردە سەر ماڵمان و ئێمەش لە ترسا کچەکەمان بردە داڵدەدانی ئافرەتان. رۆژی یەکشەممە هێنامەوە. "