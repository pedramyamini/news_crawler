لە لایەکەوە بزووتنەوەی حەماس مووشکە ئاراستەی ئیسرائیل دەکات، کە بە گوتەی خۆیان زیاتر لە ١٥٠٠ مووشکیان هاوێشتووە، ئیسرائیلیش بە سیستەمی ئایرۆن دۆم بەرپەرچی مووشەکەکان دەداتەوە، بەڵام پارچەکانی مووشەکەکە زیانی بەر هاووڵاتییانی ئیسرائیل گەیاندووە.  لە رۆژانی رابردوو، چەندینجار زەنگی مەترسی لە تەلئەبیب لێدراوە، لە ڤیدیۆیەکدا کە چەند رۆژێک لەمەوبەر لە تۆڕەکۆمەڵایەتییەکان بڵاوبووەوە، ژنێکی ئیسرائیلی باسی دۆخی ژیانی خۆیان دەکات و دەڵێت، هەندێکجار تەنیا ٩٠ چرکەیان هەیە بۆ خۆحەشاردان.  سوپای ئیسرائیل بە فڕۆکە هێرشدەکاتە سەر غەززە و تاوەکو ئێستا چەند باڵەخانەیەکی بەتەواوی رووخاندووە. ئەوەش پشێوی لە فەلەستین دروستکردووە بەشێک لە خەڵکی وڵاتەکە ناتوانن لە ماڵەکانیان بمێننەوە و لەسەر شەقامەکان دەخەون.  گرژییەکانی نێوان ئەو دوو وڵاتە نزیکەی هەفتەیەکە لەسەر چەند خانوویەکی گەڕەکی شێخ جەڕاح دەستیان پێکردووە. بە بڕیاری دادگە داوا کراوە چوار ماڵ لەو گەڕەکە چۆڵبکرێن. عەرەبەکانی ئۆرشەلیم (قودسیش) دەڵێن، "لەسەر لاشەیان دەتوانن خانووەکانیان لێبسێنن و نەتانیاهووش ئامادەی رووبەڕووبوونەوەیە".