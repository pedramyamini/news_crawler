پۆڵا سیروان تاڵەبانی، ئەندامی سەرکردایەتی و بەرپرسی مەڵبەندی گەرمیانی یەکێتیی نیشتمانیی کوردستان بە رادیۆی رووداوی راگەیاند: "پێویستە لایەنە سەرەکییەکانی هەرێمی کوردستان پێکەوە بە جیددی گفتوگۆ لەسەر دەستوور بکەن بۆ ئەوەی لەسەری رێکبکەون و هیچ لایەنێک هەست بەوە نەکات کە پشتگوێ دەخرێت و لایەنێک دەیەوێت تاکڕەوانە هەڵسوکەوت بکات. لەبەر ئەوەی دەستوور بابەتێکە پەیوەستە بە هەموو خەڵکی هەرێمی کوردستانەوە، پێویستە سازانی لەسەر بکرێت. "  رۆژی سێشەممە ٢٠٢١/٠٥/٠٥ نێچیرڤان بارزانی، سەرۆکی هەرێمی کوردستان لە سلێمانی سه‌ردانى هه‌ر يه‌ك له یەکێتیی نیشتمانیی کوردستان، بزووتنەوەی گۆڕان و حیزبی سۆسیالیست دیموکراتی کوردستانی کرد.  پۆڵا سیروان تاڵەبانی گوتی: "ئەم سەردانەی سەرۆکی هەرێمی کوردستان هەنگاوێکی باشە، هیوادارین ئەو بابەتە گرنگانەی لەنێوان لایەنە سیاسییەکاندا جێگەی مشتومڕ و گفتوگۆ بوون، هەنگاو بۆ چارەسەرکردنیان بنرێت. کۆمەڵێک مژاری وەک لامەرکەزی، پەیوەندییەکانمان لەگەڵ حکومەتی ناوەنددا و چۆنیەتیی گوتەمان لە بەغدا پێویستە قسەیان لەسەر بکەین و یەکلاییان بکەینەوە بۆ ئەوەی بە یەکدەنگی و یەکهەڵوێستی لە بەغدا داکۆکی لە مافەکانمان بکەین. "  سەرۆکی هەرێمی کوردستان لەبارەی دەستوور گوتی، دەبێت "هەوڵ بدەین لەسەر دەستوور هەندێک بیروبۆچوون ئاڵوگۆڕ بکەین لەگەڵ حیزبەکان. "  سەرۆکی هەرێمی کوردستان ئەوەشی گوت، لەگەڵ هەموو لایەنەکان لە کۆبوونەوە و گفتوگۆدان بۆ دانانی میکانیزمێک کە ئەوەش کاری پەرلەمان دەبێت. "بەڵام بە دڵنیاییەوە هەوڵی جیددی هەیە بۆ ئەوەی دەستوور جێبەجێ بکرێت. "  بۆ هەڵبژاردنی پێشوەختەی هەرێمی کوردستان لایەنە سیاسییەکان بەربژێرەکانیان لە کۆمیسیۆنی باڵای سەربەخۆی هەڵبژاردنەکان تۆمار کرد و حیزبە کوردییەکان بە جیا بەشدارن جگە لە یەکێتی و گۆڕان کە "هاوپەیمانیی کوردستان"ـیان پێکهێناوە. پێشتر باس لەوە دەکرا کە هەموو لایەنە کوردییەکان لە ناوچە دابڕێنراوەکاندا بە یەک هاوپەیمانێتی بەشدار ببن، بەڵام ئەوە سەری نەگرت.  ئەندامەکەی سەرکردایەتیی یەکێتی بە جەختەوە گوتی: "ئێمە هەمیشە لەگەڵ ئەوەداین کە کورد لە ناوچە دابڕێنراوەکان و لە بەغدا یەکدەنگ و یەکهەڵوێست بێت بۆ ئەم مەبەستەیش هەر شتێک پێویست بێت، یەکێتیی نیشتمانیی کوردستان ئامادەیە. ئێمە هەمیشە پێمان باش بووە کە کورد لە دەرەوەی هەرێمی کوردستان و لە ناوچە دابڕێنراوەکان لە چوارچێوەی قەوارەیەکدا بن، چونکە پێکەوە بەهێزین و باشتر بەرگری لە مافەکانی خەڵکی کوردستان دەکەین و لە پەرتەوازەیی هێزە سیاسییەکاندا هەمیشە زیانمەند بووین. "  بڕیارە رۆژی ٢٠٢١ - ١٠ - ١٠ هەڵبژاردنی پێشوەختەی پەرلەمانی عێراق سازبکرێت. کۆمیسیۆنی باڵای سەربەخۆی هەڵبژاردنەکانیش مۆڵەتی بە ٢٦٧ حیزب داوە، کە ٤٩ یان هێشتا لە قۆناخی دامەزراندندان و تەنیا ١٢٦ حیزبیان نیازیان بۆ بەشداریکردن لە هەڵبژاردن دەربڕیوە. ژمارەی هاوپەیمانییە سیاسییە پەسندکراوەکانیش گەیشتووەتە ٤٢ هاوپەیمانی.