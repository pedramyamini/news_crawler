سەنتەری گواستنەوەی بانکی خوێنی هەڵەبجە لە روونکردنەوەکەیدا دەڵێ: "لە کۆنگرەیەکی رۆژنامەنووسیدا دکتۆر باخان تۆمەتێک دەداتە پاڵ بانکی خوێنی هەڵەبجە و دەڵێت: ' خەڵک بە بەلاش خوێن دەبەخشێت، بەڵام خوێنەکە بە ٤٥ هەزار دینار دەفرۆشرێت '، لێرەوە رایدەگەیێنین کە سەرلەبەری قسەکەی سەبارەت بە بانکی خوێنی هەڵەبجە درۆیە، تاوەکو ئێستا هیچ بڕە پارەیەک لە بەرامبەر پێدانی خوێن بە نەخۆش وەرنەگیراوە".  دکتۆر باخان تاڵەبانی، پزیشک لە نەخۆشخانەی گشتیی هەڵەبجە لە کۆنگرەیەکی رۆژنامەڤانیدا داوای پێکهێنانی لیژنەیەکی کرد "دوور لە دەستوەردانی حیزبی" بۆ لێکۆڵینەوە لەو "گەندەڵییانەی" لە تەندروستیی هەڵەبجەدا دەکرێن.  باخان تاڵه‌بانی، لەبەردەم بەڕێوەبەرایەتیی گشتیی تەندروستیی هەڵەبجەدا بە رۆژنامەڤانانی گوت: لە نەخۆشخانەی حکومی لە کاژێر ٠٨: ٠٠ ـی بەیانییەوە بە پارە نەشتەرگەری دەکرێت، لەکاتێکدا ئەو نەشتەرگەرییانەی پێویستە لە بەیانیاندا بکرێت، یان ئەوانەی  فریاکەوتنن، ناکرێن و گوتیشی" خەڵک بەبەلاش خوێن دەبەخشێت، بەڵام بانکی خوێن بە ٤٥ هەزار دینار دەیداتە نەخۆش. "   سەنتەری گواستنەوەی بانکی خوێنی هەڵەبجە لە درێژەی روونکردنەوەکەیدا دەڵێت: "لە بانکی خوێنەکانی دیکەی کوردستان لە بەرامبەر پێدانی یەک یەکەی خوێن بە نەخۆش، بڕی دوو هەزار ٥٠٠ دینار بۆ نەخۆشخانە حکومییەکان و بڕی ١٦ هەزار دینار بۆ نەخۆشخانە ئەهلییەکان وەردەگیرێت، بەڵام لەبەرئەوەی بانکی خوێنی هەڵەبجە تازەیە و پێشتر نەبووە و تاوەکو ئێستا رێنوێنیی تایبەت بە وەرگرتنی ئەو رسووماتەمان بەدەست نەگەشتووە و وەرگرتنی هەر پارەیەک لە دامەزراوە تەندروستییەکاندا دەبێت پاڵپشتبێت بە نووسراوی وەزارەتی تەندروستی، لەسەر بنەمای رێنوێنی و بڕیاری وەزارەتی تەندروستی دەتوانرێت پارە وەربگیرێت".  سەنتەری گواستنەوەی بانکی خوێنی هەڵەبجە ئاماژەی بەوەشکردووە، چەند جارێک سەردانی بانکی خوێنی سلێمانییان کردووە، بەڵام هیچ نووسراێکی فەرمییان لەلا نەبووە پێیانی بدەن تاوەکو لەسەر ئەو بنەمایە پارە وەربگرین لە بەرامبەر پێدانی خوێن بە نەخۆش، سەردانی بەشی تاقیگەی دیوانی بەڕێوەبەری گشتیی تەندروستیی هەڵەبجەمان کردووە ئەوانیش هیچ نووسراوێکیان لەلا نەبوو تایبەت بەو بابەتە، بۆیە ناچار نووسراویان ئاراستەی وەزارەتی تەندروستی کردووە تاوەکو رێنوێنیی تایبەت بە وەرگرتی رسووماتی تایبەت بە پێدانی یەکەی خوێنیان پێبدات.   دوێنێ سێشەممە، ٢٧ی نیسانی ٢٠٢١، وەزارەتی تەندروستیی حکومەتی هەرێمی کوردستان لیژنەیەکی سێ کەسی بۆ بەدواداچوونی قسەکانی دکتۆر باخان تاڵەبانی پێکهێنا کە تۆمەتی گەندەڵیی دایە پاڵ کەرتی تەندروستیی هەڵەبجە و نەخۆشخانەی گشتیی شارەکە و رایگەیاند، سەرجەم بەڵگەکانی گەیاندووەتە دەستەی دەستپاکی و داواکاری گشتی.  دکتۆر رەهێڵ فەریدوون، بریکاری وەزارەتی تەندروستیی حکومەتی هەرێمی کوردستان کە سەرۆکایەتیی لیژنەکەی پێ سپێردراوە، بە تۆڕی میدیایی رووداوی راگەیاند، لیژنەکە بۆ بەدواداچوونی کێشەکە و راست و دروستیی رووداوەکەیە و "لیژنەی لێکۆڵینەوە نییە. " گوتیشی: "ئێمە کە چووینە هەڵەبجە سەردانی تەندروستی دەکەین و لەوێ گوێ لە لایەنەکانی کێشە دەگرین و بزانین کێشەکە چۆنە و چییە، لەو پرسە تۆمەتێک دراوەتە پاڵ تەندروستی و بەدواداچوونی بۆ دەکەین. "