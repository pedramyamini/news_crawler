لە ئێران نرخی نان لەئاستی پارێزگاکاندا بڕیاری لەسەر دەدرێت. ئەنجوومەنی ئارد و نان کە پارێزگار سەرۆکایەتیی دەکات، بەرپرسی دیاریکردنی نرخەکەیەتی. ئەنجوومەنی ئارد و نانی سنە هۆکاری زیادکردنی نرخی نان لەو پارێزگایەی رانەگەیاندووە، بەڵام پێدەچێت لەژێر کاریگەریی گرانیی نرخی شتومەکی دیکە و بەرزبوونەوەی تێچووی نانەواخانەکان بێت.  نان بەشی دانەبڕاوی سفرەی خەڵکە. لە رۆژهەڵاتی کوردستان رۆژانە بەشێوەی مامناوەندی بۆ هەر تاکێکی خێزان ٣ بۆ ٥ نان دەکڕدرێت. خێزانێکی چوار کەسی مانگانە تەنیا بۆ کڕینی نانی وشک، پێویستی بە دەوروبەری ١٥٠ هەزار تمەن دەبێت. ئەگەر ئاستی مامناوەندی مووچە ٤ ملیۆن تمەن بێت، هەر خێزانێک دەبێت نزیکەی ٤ % ی داهاتی مانگانەی بە نانی وشک بدات.  گرانکردنی نرخی نان یەکەم کاردانەوەی بەرپرسانی پارێزگای سنە بوو بە راپۆرتی ناوەندی ئاماری ئێران لەبارەی رێژەی بەرزبوونەوەی نرخی پێداویستییەکانی خەڵک.  ئەو ناوەندە دەڵێت، لەنێو پارێزگاکانی ئێراندا سنە لەڕووی زۆریی بەرزبوونەوەی نرخەکان لە پلەی دووەم دایە. تەنیا شتێک کە لە نزیکەی یەک ساڵی رابردوودا نرخەکەی بەرز نەببووەوە، نان بوو. بەرپرسانی پارێزگاکە لەجێگەی کەمکردنەوەی نرخی شتومەکی دیکە، نرخی نانیشیان بەرزکردەوە بۆئەوەی کە لە کاروانی گرانی جێنەمێنێت.