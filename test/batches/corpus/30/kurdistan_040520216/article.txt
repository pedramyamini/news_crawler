شۆفێری بارهەڵگرێک کە نەیویست ناوی خۆی ئاشکرا بکات بە رادیۆی رووداوی گوت، "کاتێک بارێک بۆ هەولێر دەهێنین، هەموو خەممان بازگەی دێگەڵەیە. من رۆژی دووشەممە کاژێر ٠٩: ٠٠ی بەیانی گەیشتمە بازگەی دێگەڵە و ٠٣: ٠٠ی پاشنیوەڕۆ دەرچووم. سەرەی ئۆتۆمبێلەکان بۆ سۆنەر زۆر درێژە. من رۆیشتووم بۆ بەغدا ٢٠ خولەک لە سۆنەردا نەوەستاوم لە کاتێکدا ئەو هەموو بارهەڵگرە دەچنە بەغدا. "  ئەو شۆفێرە باسی لەوەشکرد، "بۆ ئەو سۆنەرە ٣٠ هەزار دینارمان لێ وەردەگیرێت. ئەوە ئەگەر بارمان پێبێت، بەڵام ئەگەر بارمان پێنەبێت پێنج هەزار دینارمان لێ وەردەگرن. نازانم بۆ پارەمان لێ وەردەگیرێت، دەبوو بێبەرامبەر بووایە. کەچی لە هیچ بازگەیەکی حکومەتی عێراقدا پارە وەرناگیرێت. داوا دەکەین سۆنەری بازگەی دێگەڵە نەمێنێت. "  هاوکات موقەدەم سەلام خۆشناو، بەرپرسی بازگەکانی هەولێر بە رادیۆی رووداوی راگەیاند: "ناکرێت ئۆتۆمبێل شەش کاژێر لە بازگەدا بمێنێتەوە و شتی وا نابێت. بەدواداچوونی بۆ دەکەین. رێکارەکانی ئاسایشیش لە بازگەکاندا بۆ پاراستنی سەر و ماڵی هاووڵاتییانە. "  هەروەها لەبارەی وەرگرتنی پارەیشەوە موقەدەم سەلام گوتی: "ئەو سۆنەرانە هی کەرتی تایبەتن و حکومی نین بۆیە ئەو پارەیە وەردەگیرێت. "