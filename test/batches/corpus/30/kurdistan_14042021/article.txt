ئەمڕۆ چوارشەممە ١٤ - ٠٤ - ٢٠٢١، ١٣ ساڵ بەسەر ناساندنی ئەنفال وەکو جینۆساید لە پەرلەمانی عێراق تێدەپەڕێت، بڕیارە پەرلەمانی کوردستان لە راپۆرتێکدا کە لەلایەن لیژنەیەکی تایبەت بە کاروباری شاڵاوەکانی ئەنفال ئامادەکراوە، ١٩ داواکاری بخاتەڕوو.  داواکارییەکان لەبارەی نۆژەنکردنەوە و دابینکردنی خزمەتگوزاریی بۆ ئەو ناوچانەن کە لە پرۆسەی ئەنفال زیانیان پێگەیشتووە، هەروەها دابەشکردنی زەوی و ئاسانکاری لە دابینکردنی هەلی کار بۆ کەسوکاری شەهیدا و ئەنفالکراوان دەبن.  لەبارەی یادکردنەوەی ئەنفال، عادل مەلا ساڵح، گوتەبێژی وەزارەتی شەهیدان و ئەنفالکراون بە تۆڕی میدیایی رووداوی راگەیاند: "لە یادی ئەنفالدا لە گوندی دێبنەی قەزای کەلار و بەرەچاوکردنی رێکارەکانی خۆپارێزی، بەشێوەیەکی سنووردار یادی ئەنفال دەکەینەوە، تەنیا تاجە گوڵینە لەسەر مەزاری شەهیدان دادەنرێت و هیچ کار و چالاکییەکی دیکە بەڕێوەناچێت. "  لە پرۆسەکەدا حكومەتى ئەو كاتى عێراق، زیاتر لە ١٨٢ هەزار هاونیشتمانی شەهید و بێسەروشوێن كردن، هەروەها زیاتر لە ٤٥٠٠ گوندى هەرێمی كوردستان سووتێنران و لەگەڵ زەویدا تەخت كران، بەمەش بەشێكى گرنگى بنەماى ئابووریى باشووری كوردستان وێرانكرا، لە رووى كشتوكاڵ و ئاژەڵدارى و دارستان.  ئەنفالی گەرمیان لە کۆتایی قۆناخی شاڵاوی سێیەمی ئەنفال بوو، بەڵام لە هەموو قۆناخەکانی دیکە کارەساتبارتر و زیانبەخشتر بوو، چونکە ٧٠ بۆ ٨٠ هەزار کەس تێیدا شەهید و بێسەروشوێن کران.  پرۆسەکە ئەم ناوچانەی گرتەوە (دوزخورماتوو، کفری، کەلار، دەربەندیخان، چیاکانی قەرەداخ، تەکیە، چەمچەماڵ، قەرەهەنجیر، قادرکەرەم، سەنگاو، تیلەکۆ، پێباز و ئاغجەلەر).  سەبارەت بە ژمارەی کەسوکاری ئەنفالکراوان کە مووچە وەردەگرن، عادل مەلا ساڵح، گوتی: نزیکەی ٩٠ مووچەخۆر لە وەزرەتی شەهیداندا هەن، کە لە کەس و کاری شەهیدانی جینۆساید و شەهیدانی سەنگەر و شەهیدانی هاووڵاتی پێکهاتوون.  قۆناخی سێیەمی ئەنفال، لە ٣١ ى ئادارى ١٩٨٨ دەستیپێکرد و لە ١٤ ى نیسانى ١٩٨٨ گەرمیانیشی گرتەوە، تاوەکو ٢٠ی نیسان بەردەوامبوو. نزیکەی ٥٠٠ گوندی ئەم ناوچانەی گرتەوە، گوندەکانی گەرمیان تەخت کران و سوتێنران.  تەنیا لە ١٤ی نیسانی ١٩٨٨ حکومەتی ئەو کاتی عێراق نزیکەی ٢٠ هەزار ژن و منداڵ و پیاوی لە هەردوو گوندی کوڵەجۆ و ملە سوورە کۆکردنەوە و بۆ شارەدێی قۆرەتووی رەوانەکردن و پاشان شوێنبزری کردن.  ئەنجوومەنى نوێنەرانى عێراق لە ١٤ - ٠٤ - ٢٠٠٨ ئەنفالى وەکو جینۆساید ناساند. هەروەها دادگاى باڵاى تاوانەكانی عێراقیش لە ٢٤ - ٠٦ - ٢٠٠٧ ئەنفالى وەكو تاوانى جینۆساید ناساند. بەو پێیەش (عەلى حەسەن مەجید، هاشم حسین رەشید) سزای لەسێدارەدانیان بەسەردا سەپێنرا، سزای زیندانى هەتاهەتایش بەسەر کەسانی دیکە کە لە تاوانەکە بەشداربوون سەپێنرا.