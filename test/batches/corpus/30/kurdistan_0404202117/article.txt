رۆژانە بەشێک لە ھاونیشتمانییان و گەشتیارانی ناوەڕاست و خوارووی عێراق بۆ گەشت و سەیران سەردانی پرۆژە گەشتیارییەکانی هەولێر دەکەن، لەنێویاندا پرۆژەی دارستانی دەستکردی گەشتیاریی پارێزگاکە، بەڵام وەکو لە وێنەکان دەبینرێت، گەشتیاران وەکو پێویست پابەندی ژینگەپارێزی و پاکڕاگرتنی شوێنە گەشتیارییەکە نابن.  بەشێک لە ھاونیشتمانییان و گەشتیاران دوای بەسەربردنی کاتەکانیان و جێهێشتنی شوێنەکە، پاشماوەکانیان جێدەھێڵن، کە ئەمەش زیانی بۆ دارستان و شوێنە گەشتیارییەکان هەیە، هەندێکجار بەهۆی پاشماوەکانەوە ئاگر کەوتووەتەوە، چونکە بەشێک لە گەشتیاران بە شێوەیەکی بەرپرسیارانە مامەڵە ناکەن و ئەو ئاگرەی بۆ برژاندنی خواردن و چا دەیکەنەوە، دوای رۆیشتنیان پشکۆی خەڵووزەکان ناکوژێننەوە.  لە مانگی حوزەیرانی ٢٠١٩، بەھۆی کەمتەرخەمیی ژمارەیەک گەشتیاری ناوەڕاست و خواروی عێراقەوە، لەکاتی ماسی برژاندن، له كۆی ٩٠٠ دۆنم رووبه‌ری دارستانه‌كه، نزیكه‌ی ٤٠٠ دۆنمی سووتا و نزیكه‌ی چوار هه‌زار دره‌ختیش به‌هۆی ئاگره‌كه‌وه زیانیان به‌ركه‌وت.  ژینگەپارێزی لە خۆشەویستیی وڵات و سرووشتەوە سەریهەڵداوە، لە هەر وڵاتێك پارێزگاری لە ژینگە بکرێت بە مانای ئەوە دێت کە ئاستی رۆشنبیریی خەڵکی ئەو وڵاتە بەرزە، بەڵام بەردەوام رێکخراوەکانی ژینگەپارێزی لە ھەرێمی کوردستان نیگەرانن لەوەی ھاونیشتمانیان بەشێوەیەکی پێویست پابەندی ژینگەپارێزی نابن.