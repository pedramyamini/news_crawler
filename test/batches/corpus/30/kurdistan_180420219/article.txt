نەقیب رێژین ساڵح، لێپرسراوی بەشی راگەیاندن لە ئاسایشی رۆژئاوای سلێمانی بە تۆڕی میدیایی رووداوی راگەیاند، ئەو کەسانەی دەستگیرکراون ئافرەتێکیشیان لەنێودایە و شەش کەسی دیکەشن کە لە رەگەزی نێرن. ئافرەتەکە بەکارهێنەری ماددەی هۆشبەر بووە و بە رەچەڵەک عەرەبە.  تۆمەتبارەکانی دەستگیرکراون دوو کەسیان بازرگانن کە یەکێکیان دانیشتووی شەقڵاوەیە و ئەوی دیکەیان دانیشتووی سنووری سلێمانییە. ئەو بازرگانەی خەڵکی شەقڵاوەیە، وەک رێژین ساڵح بە رووداوی گوت، بە هاوکاری و هاوئاهەنگیی یاریدەرێتیی ئاسایشی (تەقتەق)ـی سەر بە بەڕێوەبەرایەتیی ئاسایشی رۆژهەڵاتی هەولێر دەستگیرکراوە کە یەک کیلۆ و دووسەد گرام کریستاڵی پێبووە.  ئەو کەسانەی کە دەستگیرکراون، لێپرسراوی بەشی راگەیاندن لە ئاسایشی رۆژئاوای سلێمانی دانیشتووی ناوچە جیاوازەکانی هەرێمی کوردستانن و ئەو ماددانەی بەکاریان هێناوە لە جۆری کریستاڵ و حەشیشە.  ئێستا سەرجەم تۆمەتبارەکان کە ژمارەیان حەوت کەسە، بە فەرمانی دادوەری دادگەی لێکۆڵینەوەی چەمچەماڵ و بەپێی ماددەکانی ٢٦ و ٣٠ لە یاسایی بەرەنگاربوونەوەی ماددە هۆشبەر و کارتێکارە عەقڵییەکان لە هەرێمی کوردستان راگیراون.