رۆژی چوارشەممە ٣١ - ٠٣ - ٢٠٢١ داودئۆغڵو لە پرۆگرامێکی تەلەڤزیۆنیدا لە کەناڵی فۆکسی تورکیا لەبارەی داخستنی پارتی دیموکراتی گەلان (هەدەپە) گوتی: "من لە بنەڕەتدا دژی داخستنی حیزبم، چونکە داخستنی حیزب سنووردارکردنی دیموکراسیەت و سیاسیەتە. هەروەها پێشتر بینرا کە هیچ سوودێکی نییە. بە روونی دەیڵێم ئەگەر ئێستا هەدەپە دابخرێت، ئەوەی لە هەمووان زیاتر سوودمەند دەبێت (پەکەکە) قەندیل و ئیمراڵین. چونکە هەتا بازنەی سیاسەتی ئەوان بەرتەسک بێتەوە، بازنەی "تیرۆریی" قەندیل بەرفراوانتر دەبێت. ئەمە وەکو هاوکێشەیە".  داودئۆغڵو لە بەشێکی دیکەی قسەکانیدا راشیگەیاند، کە هەرچەندە داخستنی هەدەپە وادەبینرێت لە دژی پەکەکە بێت، بەڵام بەپێچەوانەوە بووەتە پرۆژەی واڵاکردنی بەردەمی قەندیل و وەکو ئەوە وایە بڵین" رێگەی سیاسەتکردنتان پێنادەین و بڕۆنە شاخ".   داودئۆغڵو هەروەها لەبارەی بێدەنگیی رەجەب تەیب ئەردۆغان، سەرۆککۆماری تورکیا لەم بابەتە گوتی: "سەرۆککۆمار لەم بابەتەدا هیچ قسەیەکی نەکردووە، چونکە ئەمە دژی بنەماکانی ئەوە. سەرۆککۆمارێک هەیە کە بە درێژایی ژیانی گوتوویەتی داخستنی پارت هەڵەیە، بەڵام ئێستا بە گوشاری باخچەلی و  دۆغو پەرینچەک [سەرۆکی پارتی وەتەن] داخستنی پارتیان خستە رۆژەڤەوە".  ئەحمەد داودئۆغڵو، سەرۆکی گشتیی پارتی ئایندە رەخنەی لەو گوتانەی دەولەت باخچەلی، سەرۆکی پارتی بزووتنەوەی نەتەوەیی (مەهەپە) گرت لەبارەی دادگای دەستووری. بەتایبەتی کە باخچەلی لە راگەیێندراوێکی نووسراودا بە پێویستی زانیوە "دادگای دەستووریش دابخرێت". داودئۆغڵو گوتی: "تەنیا لەبەر ئەوە بڕیارێکی بە دڵ نەبووە، بە پێویستی دەزانێت دادگەی دەستووری دابخرێت کە دامەزراوەیەکی راستەقینەی دەوڵەتی یاسا و دیموکراسییە. ئەمە کاریگەرترین گورزە لە دیموکراسی. لەکاتێکدا هەمان دادگای دەستووری پێشتر لە بڕیاری سەندنەوەی مافی پەرلەمانتارێتی دەنگی لێوە نەهاتووە، ئێستا لەبارەی داخستنی پارتێک کە بڕیاری نەرێنیی داوە، هەڵوێستێکی وەها ئەنجامی خراپی دەبێت". هەر لەبارەی گوتەکانی باخچەلی، داودئۆغڵو رووی دەمی کردە ئەردۆغان و گوتی: "هەڵوێستی تۆ چییە؟ "    دوای ئەوەی دادگەی باڵای تورکیا سکاڵانامەی داخستنی پارتی دیموکراتی گەلان (هەدەپە)ی رەتکردەوە، ده‌وله‌ت باخچه‌لی رایگەیاند "بڕیاری گه‌ڕانه‌وه‌ی تۆمه‌تنامه‌ی هه‌ده‌په له‌لایه‌ن دادگای ده‌ستوورییه‌وه، له ویژدانی نه‌ته‌وه‌ییدا پووچه".  رۆژی چوارشەممە ٣١ی ئاداری ٢٠٢١ ئەنجوومەنی گشتیی دادگای دەستووریی تورکیا کۆبووەوە بۆ گفتوگۆکردن لەسەر سکاڵانامەی داخستنی هەدەپە کە لەلایەن بەکر شاهین، سەرۆکی داواکاری گشتییەوە ئامادە کرابوو.  ئەنجوومەنی گشتیی لە یەکەم خوێندنەوەدا کۆمەڵێک کەموکوڕی لە سکاڵانامەکەدا دیاریکرد و بۆ چاککردنی کەموکوڕییەکان، سکاڵانامەکەی گەڕاندەوە بۆ سەرۆکایەتیی داواکاری گشتی.  لە ماوەی رابردوودا پارتی بزووتنەوەی نەتەوەیی (مەهەپە) گوشاری زۆری لەسەر ئاک پارتیی هاوپەیمانی کرد بۆئەوەی کار لەسەر داخستنی هەدەپە بکەن.  پارتی دیموکراتی گەلان - هەدەپە سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو، لە ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان ٦٧ کورسیی بەدەستهێنا.