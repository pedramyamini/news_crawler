ئەمڕۆ سێشەممە ٣٠ - ٠٣ - ٢٠٢١ نووسینگەی سەرۆکی حکومەتی هەرێمی کوردستان راگەیێندراوێکی لەبارەی رووداوێکی هاتووچۆ لە کرواتیا کە تێیدا چوار کۆچبەری رۆژئاوای کوردستان گیانیان لەدەستدا و ٢٤ ـی دیکەش بریندار بوون بڵاوکردەوە، لە راگەیێندراوەکەدا هاتووە، "وێڕای پرسە و سەرەخۆشیمان لە بنەماڵە و کەسوکاریان [کەسوکاری ئەوانەی گیانیان لەدەستداوە] و هیوای چاکبوونەوەی خێراش بۆ بریندارەکان، لەسەر راسپاردە و ئەرکی رێزدار مەسرور بارزانی، سەرۆکی حکومەتی هەرێمی کوردستان، تەرمی ئەو چوار پەنابەرە دەگەڕێنرێتەوە".  رووداوەکە لە ٢٢ - ٠٣ - ٢٠٢١ روویدا، لەو کاتەدا رووداو پەیوەندی بەو نەخۆشخانەیەوە کرد کە بریندارانی رووداوەکەی تێدا چارەسەر دەکرێن. سەنتەری پەیوەندیییەکانی نەخۆشخانەی نۆڤا گرادیسکا لە شاری سلاڤۆنسکی برود بە تۆڕی میدیایی رووداوی راگەیاند، "چوار کۆچبەر لە رووداوەکەدا گیانیان لەدەستداوە و دۆخی تەندروستیی بریندارێکیش سەختە. " میدیای کرواتیا بڵاویکردووەتەوە "شەش لە بریندارەکان لە دۆخێکی تەندروستی خراپدان. "  وەک بەڕێوەبەری نەخۆشخانەی نۆڤا گرادیسکا روونیکردەوە، لە نەخۆشخانەکەی ئەواندا ١١ کۆچبەری نێو رووداوەکە چارەسەر دەکرێن و لە نەخۆشخانەیەکی دیکەشدا ١٣ کەسی دیکە لە ژێر چارەسەرکردندان.  هەروەها رووداو پەیوەندی بە یەکێک لە بریندارانی رووداوەکەوە کرد بەناوی عەدنان حوسین و ئەو گوتی، لە سڕبیاوە بە قاچاخی لە کامیۆنێکدا خۆیان شاردووەتەوە و بەڕێگەوەبوون بەرەو وڵاتانی دیکەی ئەوروپا.   دەقی راگەیێندراوەی نووسینگەی سەرۆکی حکومەتی هەرێمی کوردستانەوە:   بە داخەوە لە ئەنجامی ڕووداوێکی هاتووچۆ لە وڵاتی کرواتیا ، چوار پەنابەری کوردی ڕۆژئاوای کوردستان، گیانیان لە دەستدا و چەند پەنابەرێکی دیکەش برینداربوون. وێڕای پرسە و سەرەخۆشیمان لە بنەماڵە و کەسوکاریان و هیوای چاکبوونەوەی خێراش بۆ بریندارەکان، لە سەر ڕاسپاردە و ئەرکی ڕێزدار مەسرور بارزانی سەرۆکی حکومەتی هەرێمی کوردستان، تەرمی ئەو چوار پەنابەرە دەگەڕێنڕێتەوە هەرێمی کوردستان و دواتر دەنێردرێنەوە ڕۆژئاوای کوردستان و لە زێدی خۆیان بە خاک دەسپێردرێن.