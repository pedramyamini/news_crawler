وەزارەتی ناوخۆی تورکیا ساڵانە "ستراتیژییەتی بەرەنگاربوونەوەی تیرۆر" دادەڕێژێت و بە ئۆپەراسیۆنە وەرزییەکان ناوی دەبات.  ئۆپەراسیۆنەکانی زستانە دژ بە گەریلاکانی پەکەکە لەمساڵدا، رۆژی ١١ی کانوونی دووەمی ٢٠٢١ بەناوی زنجیرە ئۆپەراسیۆنەکانی "ئەرەن" دەستیپێکرد. تاوەکو ئێستا زنجیرە ئۆپەراسیۆنەکانی "ئەرەن" بە ١٢ قۆناخدا تێپەڕیوە. هەر قۆناخێکی ئۆپەراسیۆنەکە لانیکەم هەزار سەرباز بەشدارییان تێدا کردووە.  وەکو لە راگەیێندراوەکەی وەزارەتی ناوخۆی تورکیادا هاتووە، بەیانیی رۆژی پێنجشەممە ٣٠ی ئاداری ٢٠٢١ ئۆپەراسیۆنی ئەرەن - ١٣ بە بەشداریی دوو هەزار و ٦٥ سەرباز بەڕێوەچوو. هێزەکە بەسەر ١٤٥ تیمدا دابەشکران.  لە ساڵی ٢٠١٧ وە ژووری ئۆپه‌راسیۆنه‌كانی وه‌زاره‌تی ناوخۆی توركیا پێنج جۆر زنجیرە ئۆپەراسیۆنی ئەمنی و سەربازیی لە باکووری کوردستان بە ناوەکانی "شکێنەر، تەڵە، هەورە برووسکە، باگۆک و ئەرەن" لە دژی گەریلاکانی پەکەکە لە زۆربەی ناوچە شاخاوی و دوورەدەستەکان لە باکووری کوردستان دەکات.