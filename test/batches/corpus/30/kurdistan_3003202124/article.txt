لە ئاگادارییەکدا کە لەلایەن بەڕێوەبەرایەتیی ئەوقافی پارێزگای هەولێر بڵاوکراوەتەوە، رۆژ بە رۆژ رێژەی تووشبوون بە ڤایرۆسی کۆرۆنا لە زیادبوون و هەڵکشاندایە، بۆیە جارێکی دیکە داوا لە مامۆستايانی ئایينی دەکەن "بە جیددی هاووڵاتییان و نوێژخوێنان لە پابەندبوون بە رێنوێنییە تەندروستيیەکان ئاگاداربکەنەوە، بەتايبەتی بە بەستنی ماسک، دووریی نێوانیان و هێنانی بەرماڵی خۆیان".  بەپێی نووسراوەکەی ئەوقافی هەولێر، بە جێبەجێکردنی رێنوێنییەکان دەبێتە ھۆی "بەردەوامیی بەڕێوەچوونی نوێژە فەرزەکان و گوتاری هەينی لە مزگەوتەکان و هەمیشە کرانەوەی دەرگای مزگەوتەکانمان بەڕووی نوێژخوێنان"، ئاماژەی بەوەش کردووە، بە پێچەوانەوە "دەبێتە هۆی داخستنی دەرگای ئەو مزگەوتانەی کە پابەند نابن بەو رێنوێنییانە".  ئەمەش لەکاتێکدایە کە ماوەیەکە ژمارەی تووشبووانی کۆرۆنا رووی لە هەڵکشان کردووەتەوە و بەهۆیەوە دەوام لە فەرمانگەکانی حکومەت کەمکراوەتەوە و لە قوتابخانە و زانکۆ و پەیمانگەکانیش دەوام بە شێوەیەکی کاتی و تاوەکو ١٠ی نیسان راگیراوە.