کۆمپانیای ئینچ کەیپ بۆ خزمەتگوزاری بارکردنی دەریایی لە تویتەر رایگەیاند: "کاژێر ٠٤: ٣٠ خولەکی بەرەبەیانی ئەمڕۆ دووشەممە توانراوە بە سەرکەوتوویی کەشتیی ئێڤەرگیڤن سەرئاوبخرێتەوە و ئێستا کەشتییەکە سەلامەتە". کۆمپانیای ئینچ کەیپ رایگەیاند، دواتر زانیاریی زیاتریش لەبارەی هەنگاوەکانی داهاتوو ئاشکرا دەکەن.  کەشتی ئێڤەر گیڤن ٤٠٠ مەتر درێژە و ٥٩ مەتریش پانە. گیرخواردنی لە نۆکەندی سوێس زیانی رۆژانە ٩ ملیار دۆلاری هەبوو، ماوەی ٦ رۆژیش بوو بەچڕی هەوڵدەدرا بۆ رزگارکردنی کەشتییەکە کە بە تەواوی نۆکەندەکەی داخستبوو و رێگەشی لە دەربازبوونی زیاتر لە ٣٥٠ کەشتی لە نۆکەندی سوێس گرتبوو.  رۆژی سێشەممە ٢٣ - ٠٣ - ٢٠٢١، کەشتییەک کە ئاڵای پەنەمای لەسەر بوو لە نۆکەندی سوێس گیری خوارد و بزوێنەرەکەی لەکارکەوت. ژاپۆن خاوەنی کەشتییەکەیە و لە ساڵی ٢٠١٨ ـش کۆمپانیای گواستنەوەی "ئێڤە گرین"ی تایوانی خستییە بواری خزمەتکردنەوە.      هەفتەی رابردوو کەشتیی "ئێڤەر گرین" بەتەواوی گەرووی نۆکەندی سوێسی داخست و جووڵەی گواستنەوەی لە نۆکەندەکە وەستاند، بەهۆیەوە ١٢ % ی قەبارەی ئاڵوگۆڕی بازرگانی لە جیهاندا پەکی کەوت کە رۆژانە ٥٠ کەشتی لەنێوان ئاسیا و ئەوروپا لەو رێگەیەوە هاتووچۆ دەکەن.     نۆکەندی سوێس کەناڵێکی دەستکردە کە لە ماوەی ١٠ ساڵدا دروستکراوە بۆ بەستنەوەی دەریای سوور بە دەریای نێوەڕاست، کەناڵەکە لە ساڵی ١٨٥٩ دەست بە دروستکردنی کراوە و لە ١٨٦٩ بەڕووی کەشتییەکاندا کراوەتەوە.     بەهۆی شوێنە جۆگرافییەکەیەوە کە دەریای سوور و دەریای نێوەڕاست بەیەوەکەوە دەبەستێتەوە، خێراترین رێڕەوی بازرگانی ئاوییە لەنێوان ئاسیا، ئەفریقیا و ئەوروپا. هاتووچۆی بازرگانی لە رێگەی ئەو نۆکەندە ساڵ دوای ساڵ زیاتر دەبێت، لە ماوەی یەکەم کرانەوەی تاوەکو ئێستا زیاتر لە ملیۆنێک کەشتی بەسەر نۆکەندەکە هاتووچۆیان کردووە و داهاتەکەشی زیاتر لە ١٤٠ ملیار دۆلارە.  داهاتی نۆکەندی سوێس لە ساڵی ٢٠١٩ بەراورد بە ساڵی ٢٠١٨، ١٠٠ ملیۆن دۆلار زیاترە و پێشبینیشدەکرێت لە ساڵانی داهاتوو بەهۆی زیادبوونی بازرگانی لە رێگەی ئەو نۆکەندەوە داهاتەکەشی زیاتربێت.   ئامارەکانی بازرگانی دەریایی لە ٢٠١٨ ـەوە بۆ ٢٠١٩ دەریدەخن کە نزیکەی ١٩ هەزار کەشتی بە نۆکەندی سوێس تێپەڕیون و لەو ماوەیەشدا ملیارێک و ٢٠٠ ملیۆن تۆن کاڵای پێدا گوازراوەتەوە.  نۆکەندی سوێس بۆ حکومەتی میسر گرنگییەکی ئابووریی زۆری هەیە و لە چەندین بۆنەشدا بە بەهای ملیاران دۆلار وەبەرهێنان لەو کەناڵە کراوە. درێژی کەناڵەکە ١٩٣ کیۆمەترە.   بەهۆی گرنگیی نۆکەندی سوێس، لە رابردوودا، هەوڵی دەستبەسەرداگرتنی کەناڵەکە لەلایەن وڵاتانەوە دراوە، لە ساڵی ١٩٥٦ لە سەردەمی جەمال عەبدولناسر، هەر یەک لە بەریتانیا، فەرەنسا و ئیسرائیل لە هێرشێکی هاوبەشدا دەستیان بەسەر کەناڵەکەدا گرت، بەڵام دواتر بەهۆی گوشاری سیاسی هەر سێ وڵات هێزەکانیان لە کەناڵەکە كشاندەوە.     ئاڕجییەک لەبارەی شێوازی گیرخواردن و هەوڵەکان بۆ دەرهێنانی کەشتییەکە