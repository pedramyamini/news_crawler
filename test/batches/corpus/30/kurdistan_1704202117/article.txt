چەکدارەکان لە کامێرای چاودێرییەوە دەرکەوتوون. ئەو بەرپرسە دەڵێت، سەرەتا ویستوویانە بیکوژن، بەڵام دوای بردنی ئۆتۆمبێل و پارە و مۆبایلەکانیان، لە شوێنەکە دوورکەوتوونەتەوە و بۆ شوێنێکی نادیار هەڵاتوون.   نەوزاد قادر، سەرۆکی یانەی وەرزشی کەرکووک بە تۆڕی میدیای رووداوی رایگەیاند، "لەگەڵ هاتنەژوورەوەیاندا من هەستم بە شتێکی نامۆ کرد، چونکە جلوبەرگ و چەک و تەنانەت دەمامکەکانیشیان جێگەی گومان بوون، چەکەکان بێدەنگ بوون و فیشەکیان راکێشا بوو، لەگەڵ ئەواندا چوار کەسی دیکەیان هاتنەژوورەوە. "  نەوزاد قادر لەبارەی زیانەکانی رووداو باس لەوە دەکات، لەڕووی ماددییەوە دوو هەزار و ٥٠٠ دۆلار و دوو ملیۆن دیناری عێراقی لەنێو ئۆتۆمبێلەکەیدا بووە و چەکدارەکان لەگەڵ ئۆتۆمبێلەکەدا بردوویانە.   چەکدارەکان لەگەڵ بانگی ئێوارە گەیشتوونەتە نێو باخەکە و زیاتر لە نیو کاژێر بە نێو ژوورەکاندا گەڕاون و بەپێی گرتەی کامێراکانی چاودێری بێت، نزیکەی ١٢ کەس بوونە.  هێزە ئەمنییەکان لێکۆڵینەوەیان لە رووداوەکە دەستپێکردووە، بەڵام هێشتا هیچ سەرەداوێکیان دەستنەکەوتووە.   هەڕەشەکردن و هەندێک جار رفاندن، بەشێک لە دانیشتووانی گەڕەکەکانی کەرکووکی گرتووەتەوە و دەگوترێت زیاتر، بەدوای ئەو کەسانەدا دەگەڕێن کە پلەی سەربازییان لە حکومەتی هەرێمی کوردستان هەیە یاخود بەشداری گشتپرسییان کردووە.  (هـ. م) دانیشتووی کەرکووکە و دەڵێت، "من چوار برام هەیە، حەشدی شەعبی هەر هەڕەشەی لێدەکردن، یەكێكیان لە ١٦ ـی ئۆکتۆبەر بۆمبی بۆ دانرا و شەهید کرا، برایەکی دیکەشم لەلایەن عەسائیبەوە رفێندرا و ماوەی سێ مانگ دەستبەسەربوو، تەنانەت شوێن بزرکرا و زۆر ئەشکەنجەدرا، ئێستاش هەر بۆی دەگەڕێین. "  لە زۆربەی رووداوەکانی رفاندن و گرتن و هەڵکوتانە سەر ماڵان، دەستی تۆمەت بۆ چەکدارانی عەسائیبی ئەهلی حەق درێژ دەکرێت، بەو پێیەی زۆرترین هێزیان لە سنووری کەرکووک هەیە و جیا لە هێزە عێراقییەکان ئۆپەراسیۆن ئەنجام دەدەن.   ئەبو سجاد ئەلسەعدی، بەرپرسی نووسینگەی کەرکووک عەسائیبی ئەهلی حەق بە رووداوی گوت، "بزووتنەوەی ئەهلی حەق بزووتنەوەیەکی جیهادییە، یەکەم لایەن بوو ئاڵای بەرەنگاربوونەوەی دژی ئەمریکا بەرزکردەوە و تاوەکو ئێستاش دژایەتی داگیرکەر دەکات، بێگومان بەکرێگیراوی ئەمریکا هەیە و ئەو تۆمەتانە دەردەکات بۆ لێدانی ئامانجەکەمان، ئەو پروپاگەندانەی باس دەکرێن، هیچیان راست نین و تەنیا بۆ تێکدانی ناوبانگی عەسائیبە. "   بەپێی ئامارەکانی پۆلیسی کەرکووک، لە ماوەی چوار مانگی ئەمساڵدا، ١٣ دۆسیەی هەڵکوتانەسەر ماڵان و ٣٢ دۆسیەی دزیکردن تۆمارکراون. هاوکات، هەشت کەسیش رفێنراون کە تەنیا یەک کەسیان ئازادکراوە و سێ تەرمی نەناسراویش دۆزراونەتەوە.