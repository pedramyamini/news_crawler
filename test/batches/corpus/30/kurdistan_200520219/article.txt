لەبارەی نیگەرانی هاونیشتمانیان لە دووکەڵی زۆری بەشێک لە موەلیدەکان، قارەمان مەولوود، بەرپرسی موەلیدە ئەهلییەکانی سنووری پارێزگای هەولێر بە رادیۆی رووداوی گوت: " بە دواداچوون بۆ ئەو موەلیدانە دەکەین کە دووکەڵ دەکەن، بەهیچ شێوەیەک قبووڵناکەین موەلیدە دووکەڵ بکات، با هاونیشتمانیانش هاوکارمان بن و ئاگادارمان بکەنەوە، بۆ ئەو موەلیدانەی داونتاونیش کە خەڵک گلەیی دەکەن و دەڵێن دووکەڵیان زۆرە، ئێمە لیژنەمان ناردووە بەدواداچوونی بۆ بکات و چارەسەربکرێت".  بەرپرسی موەلیدە ئەهلییەکانی سنووری پارێزگای هەولێر گوتی: "لەنیو شاری هەولێر ٩٠ % موەلیدەکان بێدەنگکراون، ئەوانەی ماون کێشەی شوێنیان هەیە و لەگەڵ شارەوانی لەسەر شوێنی دانانی موەلیدە کێشەیان هەیە، دەبێت شوێنیان بۆ دیاریبکرێت، پرۆسەی بێدەنگکردن کۆتاییهاتووە، ئێستا لیژنەی وەرگرتنی ئەو شوێنانە بەدواداچوون دەکات بۆ ئەوەی بزانێت موەلیدەکان تا چەند پابەندبوونە".  هەروەها لەبارەی ئەو موەلیدانەی درەنگ کارەبا دەدەنەوە هاونیشتمانیان قارەمان مەولوود ئاماژەی بەوەکرد،  ئێمە قبووڵناکەین خاوەن موەلیدەکان لەکاتی خۆیدا کارەبا نەدەنەوە هاونیشتمانیان، رەنگە ئەوە هەندێکی پەیوەست بێت بە نەبوونی خشتەیەکی دیاریکراوی پێدانی کارەبای نیشتمانی، یان هەندێک کارپێکەری موەلیدە ئەرکی خۆیان بەباشی جێبەجێ ناکەن و چەند خولەکێک درەنگتر کارەبا دەدەنەوە.  بەرپرسی موەلیدە ئەهلییەکانی سنووری پارێزگای هەولێر ئەوەشیخستەڕوو، هەندێکجار لەگەڕەکێک بۆ گەڕەکێکی دیکە کاتی کارەبای نیشتمانی جیاوازە، لەهەندێک گەڕەک زیاتر کارەبا دێتەوە، بۆیە پارەش کەمتر وەردەگرن، ئەگینا نرخی ئەمپێری موەلیدە لە هەموو هەولێر  وەک یەکە.