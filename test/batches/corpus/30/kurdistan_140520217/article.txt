ئێوارەی پێنجشەممە ١٣ - ٥ - ٢٠٢١ لەنێوان هەردوو شارۆچکەی ئاناموور و بۆزیازی سەر بە مێرسین نەتەوەپەرەستانی تورک هێرشیانکردەسەر خێزانێکی کوردی خەڵکی هەولێر و باوک و کوڕێکیان بریندارکرد کە باوکەکە ئێستا لە نەخۆشخانەی ئاناموور لەژێر چاودێریی پزیشکیدایە.  ئومێد خۆشناو، پارێزگاری هەولێر پەیوەندیی بە کۆنسوڵی گشتیی تورکیا لە هەولێر کردووە و داوایکردووە: "بەزووترین کات په‌ڕاوی لێکۆڵینەوە بۆ ئەم بابەتە بکرێته‌وه و لەڕێگەی یاساوە هۆکاری ئەو پەلاماردان و هێرشکردنە نامرۆڤانەیە بۆ سەر ئەو خێزانە یەکلابکرێتەوە و پەلاماردەر و تاوانباران بەسزای تووندی یاسایی خۆیان بگەیێنن".  روونکردنەوەیەک لە پارێزگای هەولێرەوە  دوای بڵاوبوونەوەی ڤیدیۆییەک کە تێیدا خێزانێکی شاری هەولێر، لەلایەن چەند کەسێکەوە لەوڵاتی تورکیا و لەنێوان هەردوو شاری (مێرسین و ئەدەنا) بەشێوەیەکی زۆر نامرۆڤانە هێرشیان دەکرێتەسەر و لێیان دەدرێت، بەڕێز ئومێد خۆشناو، پارێزگاری هەولێر، پەیوەندی بەو خێزانە و کەسوکاریانکرد و دڵنیایکردنەوە کە لەگەڵ لایەنە فەرمییەکان لەسەر هێڵ دەبێت بۆ دەستگیرکردنی تاونباران و بەسزاگەیاندنیان و رایگەیاند"ئێوە کەسوکاری ئێمەن و له‌هه‌ر شوێن و جێگه‌یه‌ك بێت کردەوەی لەمجۆرە بەرامبەر بەهاوشاریانی خۆمان قبووڵناکەین و بەتووندی سەرکۆنەی دەکەین".     پاشان لەبارەی ئەو کەیسەوە پارێزگاری هه‌ولێر، پەیوەندی بە بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان و کۆنسوڵی گشتیی وڵاتی تورکیا لەهەولێر کرد و داوای لێکردن:     یەکەم / داوا دەکەین لەزووترین کاتدا په‌ڕاوی لێکۆڵینەوە بۆ ئەم بابەتە بکرێته‌وه و لەڕێگەی یاساوە هۆکاری ئەو پەلاماردان و هێرشکردنە نامرۆڤانەیە بۆ سەر ئەو خێزانە یەکلابکرێتەوە و پەلاماردەر و تاوانباران بەسزای تووندی یاسایی خۆیان بگەێنن.     دووەم / داوا لەکۆنسوڵخانەی گشتیی وڵاتی تورکیا لە هەولێر دەکەین، بەفەرمی بۆ رایی گشتی روونکردنەوە بدات و هۆکاری پەلاماردان و هێرشکردنە سەر هاوڵاتییانی ئێمە لەوڵاتەکەیان روونبکاتەوە.     سێیەم / وەک پارێزگای هەولێر، بەهەموو شێوەیەک کاری لەمجۆرە لەژێر هەر پاساوێک و بڕوبیانوویەک بێت لەلای ئێمە قبووڵکراو نییە و کارێکی نادروستە و بەتووندترین شێوە سەرکۆنەی دەکەین، قبووڵیشمان نییە لەهیچ شوێنێک هاوشاریانی ئێمە بێڕێزییان بەرامبەر ئەنجامبدرێت.     نووسینگەی پارێزگاری هەولێر  ٢٠٢١.٥.١٤