پرۆسەی دادگاییکردنی ئەو ١٢ کەسە کە لە ٢٦ی نیسانەوە لە ئۆپەراسیۆنێکدا بە تۆمەتی پڕوپاگەندەکردن بۆ پارتی کرێکارانی کوردستان - پەکەکە دەستبەسەرکرابوون، رۆژی پێنجشەممە ٢٩ی نیسانی ٢٠٢١ لە دادگەی سوڵحی سزاکانی ئامەد بەڕێوەچوو.  دەستەی دادگە بەهۆی ئەو پۆستانەی ئەو کەسانە لە تۆڕە کۆمەڵایەتییەکاندا بڵاویانکردووەتەوە و لەسەر گوتەی گەواهیدەری شاراوە، سزای زیندانیکردنی بەسەریاندا سەپاندووە.  ئەو ١٢ کەسە پێکدێن لە رەمەزان کاراکایا، حەمید ئۆنور، موراد ئۆندەش و سدق تۆسون، بەڕێوەبەر لە رێکخستنەکانی هەدەپەی ئامەد؛  قادر ئاککایا، هاوسەرۆکی پێشووی هەدەپە لە شارۆچکەی پەیاس؛ محەممەد باکر، هاوسەرۆکی پێشووی پارتی هەرێمە دیموکراتەکان لە ئامەد؛ رەفعەت رۆنی، هاوسەرۆکی کۆمەڵەی لێکۆڵینەوەی زمان و کولتووری میزۆپۆتامیا؛ محەممەد زەکی باغجاک، ئەندامی ئەنجوومەنی شارەوانی یەنیشەهیر؛ نورەدین باکان ئەندامی ئەنجوومەنی شارەوانیی رەزان؛ سۆنگول داغ کاپانجی ئەندامی ئەنجوومەنی شارەوانیی پەیاس؛ زولفیکار ئۆداباشێ، هاوسەرۆکی پێشووی رێکخستنەکانی هەدەپەی شارۆچکەی سووری ئامەد و ناشیت بات. ئەندامی دەستەی بەڕێوەبەرایەتی رێکخستنەکانی هەدەپە لە ئامەد.