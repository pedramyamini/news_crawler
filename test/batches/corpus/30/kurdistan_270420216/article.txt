نوێنەری حکومەتی هەرێمی کوردستان لە ئێران بە تۆڕی میدیایی رووداوی راگەیاند، لە کۆبوونەوەکانی نێوان محەممەد جەواد زەریف و بەرپرسانی باڵای هەرێمی کوردستاندا بابەتی جیاواز تاوتوێ دەکرێن، لەوانەش هەوڵدان بۆ چارەسەرکردنی کێشەکانی نێوان تاران و واشنتن.  نازم دەباغ ئاماژەی بەوەشکرد، پەیوەندییەکانی نێوان هەرێمی کوردستان و ئێران لەباشبووندان؛ خاڵێک کە سەرکۆنسوڵی ئێرانیش لە هەولێر جەختی لێدەکاتەوە.  سەبارەت بە ئامانجی سەردانەکەی زەریف بۆ بەغدا و هەولێر، نازم دەباغ رایگەیاند، "کردنەوەی رێگەی ئاوریشمی و هەوڵدان بۆ چارەسەرکردنی کێشەکانی نێوان کۆماری ئیسلامی ئێران و ئەمریکا جێگەی بایەخ و گفتوگۆیەکانن. "  لەبارەی گۆڕانکارییەکانیش، نوێنەری حکومەتی هەرێمی کوردستان لە ئێران باسی لەوە کرد، "پێشبینی دەکرێت لە ئیدارەی جۆ بایدن سەرۆکی ئەمریکا رێککەوتن لەنێوان ئێران و ئەمریکا نزیک بێت. "  نەسروڵلا رەشنوودی، سەرکونسوڵی ئێران لە هەولێر رایگەیاند، "پەیوەندییەکان لەگەڵ هەرێمی کوردستان زۆر باشن و بە لەبەرچاوگرتنی پەیوەندییەکانی رابردوو لە قۆناخ و کاتە جیاوازەکاندا بەردەوام کۆماری ئیسلامی ئێران توانیویەتی بڕیاری گونجاو بدات و بۆیە پەیوەندییەکانمان ئێستا زۆرباشن و جێگەی رەزامەندین و لە قۆناخێکی زۆرباشدان. "  پەیوەندیی جیاواز لەنێوان هەولێر و تاراندا هەن. باڵیۆزی ئێران لە عێراق پەیوەندییەکە بە قووڵ و لەمێژینە ناودەبات؛ ئیرەج مەسجیدی دەڵێت: ئێران و عێراق بایی ١٣ ملیار دۆلار ئاڵوگۆڕی بازرگانیان هەیە و بەشی زۆری لە رێگەی هەرێمی کوردستانەوەیە.  هەرێمی کوردستان سنوورێکی دوور و درێژی لەگەڵ ئێران هەیە؛ خاوەنی سێ دەروازەی فەرمیی حاجی ئۆمەران، پەروێزخان، باشماخ و چوار دەروازەی نافەرمیی پشتە، سەیرانبەن، شوشمێ و کێلێیە.   سیروان محەممەد، سەرۆکی ژووری بازرگانی و پیشەسازی سلێمانی دەڵێت، لەدوای رووخانی رژێمی پێشووی عێراق پەیوەندییەکانیان لەگەڵ ئێران زیاتر و بەهێزتربوونە "دەتوانم بڵێم سلێمانی بووەتە سەنتەری ناردنی کاڵاکانی ئێران بۆ شارەکانی عێراق.. ئەم پەیوەندییە تاوەکو ئێستا بەبێ هیچ کێشە و گرفتێک هەر بەردەوامە. "  لە ساڵانی رابردوودا چەندجارێک محەممەد جەواد زەریف وەک وەزیری دەرەوەی ئێران هاتووەتە هەرێمی کوردستان و جەختی لە پەرەدان بە پەیوەندییەکانی نێوان هەردوولا کردووەتەوە؛ دوایین سەردانی لە تەمموزی ٢٠٢٠ دا بوو.