محەممەد حەکیم، ئەندامی ئەنجوومەنی باڵای کۆمەڵی دادگەریی کوردستان، لە کاتی بەشداریکردنی لە نیوڕۆژی تۆڕی میدیایی رووداو، کە سەنگەر عەبدولڕەحمان پێشکێشی دەکات، لەبارەی بەربەستەکانی بەردەم دروستکردنی هاوپەیمانیێتی نێوان لایەنە ئیسلامییەکان و میکانزمی بەشدارێکردنی کۆمەڵ لە هەڵبژاردنی داهاتووی عێراق، رایگەیاند: "هەڵبژاردنەکانی ئەمجارەی عێراق بەپێی یاسایەکی نوێیە، ئەم یاسایە لایەنە سیاسییەکان بە تایبەت ئەوانەی کورسییان کەمە لە پەرلەمان ناچار بەوە دەکات هەوڵی خۆی بدات بۆ ئەوەی هاوپەیمانی بکات، بەڵام دواجار شێوازی یاساکە وای لێکردووی کە هەندێجار لە گفتوگۆیەکان ناگەیتە ئەنجام، لەگەڵ ئەو لایەنانەی کە گفتوگۆیان لەگەڵ دەکەی".  بە گوتەی محەممەد حەکیم هەموو لایەنێکی سیاسی بۆ گەیشتن بە ئامانجەکانی کە لە پێناویدا بەشداری هەڵبژاردن دەکات "دەست بە گفتوگۆ دەکات لەگەڵ لایەنەکان، بەڵام دواجار بەرنامەی خۆی هەیە، ئەگەر بەرنامەکان تێکبگیرێن ئەوا هەموو لایەنێک ئازادە کە نەگات بەو هاوپەیمانییە. ئەم باس و خواسەی لیستی ئیسلامیش پێموانییە لای لایەنە ئیسلامییەکان باس و خواسێکی ئەوتۆ بێت کە نەکردنی بشکێتەوە بەسەر لایەنە ئیسلامییەکاندا. "  ئەندامەکەی ئەنجوومەنی باڵای کۆمەڵی دادگەریی کوردستان دەڵێ: "ئێمە و برایانی یەکگرتوو کە لە بەغدا یەکە و دوو کورسیمان هەیە و گفتوگۆشمان کردووە، بەڵام ئەمجارە لیست رۆڵ نابینێت، بەڵکو بازنە رۆڵ دەبینێت. بۆ ئەم هەڵبژاردنە و بۆ ئەو یاسایە لەوەیە هاوئاهەنگی زیاتر رۆڵ ببینێت لە هاوپەیمانی، واتە دەکرێت هاوئاهەنگیمان لەگەڵ لایەنەکان لەسەر پاڵێوراوەکان هەبێت. "  لەنێو بژاردەی بە سەربەخۆ بەشداریکردنی کۆمەڵی دادگەری، یان هاوپەیمانی یەکێتی و ئیسلامییەکان، یان پارتی و ئیسلامییەکان، یان گۆڕان و ئیسلامییەکان یانیش ئیسلامییەکان لەگەڵ یەکدی، محەممەد حەکیم گوتی: "کۆمەڵی دادگەریی کوردستان لەوە نزیکە لیستی سەربەخۆی خۆی هەبێت بۆ هەڵبژاردنەکان، چاوی لە چەند بازنەیەک بێت بتوانێت چەند کاندیدێکی خۆی سەربخات بەپێی ئەو یاسا ئاڵۆزە ئەستەمە".  محەممەد حەکیم ئاماژە بەوە دەدات تاوەکو ئەو ساتە ئەوان وەکو کۆمەڵی دادگەریی کوردستان "لە هیچ هاوپەیمانییەک نزیک نین، بەڵام لەوەیە پاڵێوراوانمان سەرپشک بکەین بۆ ئەوەی لەگەڵ پاڵێوارانی دیکە ئەوانەی کە نزیکن لە خزمەتکردن بە خەڵکی کوردستان و بە مافەکانی تاکی کورد لە بەغدا جۆرێک لە هاوئاهەنگی و لێکتێگەیشتنیان هەبێت".  سەبارەت بە پێشبینییەکانیان بۆ ژمارەی کورسییەکانیان بۆ پەرلەمانی عێراق، ئەندامەکەی ئەنجوومەنی باڵای کۆمەڵی دادگەریی کوردستان گوتی: "ئێمە بە کۆمەڵێک پاڵێوراو لەو هەڵبژاردنە بەشدار دەبین، بەڵام چاومان لە کورسییەکە لە هەڵەبجە، کورسییەک لە رانیە و پشدەر، چاومان لە دوو کورسییە لە هەولێر، چاومان لە کورسی دیکەشە لە بازنەکانی دیکە. بەپێی ئامارەکانی ناوەندی هەڵبژاردنمان دەنگەکانمان زیاترە، پاڵێوراوی بەهێزیشمان هەیە، چاومان لەوەیە کورسییەکانمان زیاد بکەین بۆ سێ چوار کورسی، بە پشتیوانی خودا و هیمەتی دەنگدەرانمان کورسییەکان دەپارێزین ئەگەر زیادیشی نەکەین".