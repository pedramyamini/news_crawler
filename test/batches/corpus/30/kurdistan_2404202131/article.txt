سەربەست سەبری، بەڕێوەبەری ناحیەی کانی ماسێ بە تۆڕی میدیایی رووداوی راگەیاند، لە کاژێر دەوروبەری ١١: ٠٠ ـی شەو، چوار هێلیکۆپتەری تورکیا لە زناری کێستە شەڕ لەگەڵ گەریلاکانی پەکەکە دەکەن. جگە لەوەش، گەلی بازێ لە سنووری شارۆچکەکە بۆردوومان دەکرێت.   بەپێی زانیارییەکانی سەربەست سەبری، دەنگی فڕۆکە لە ناوچەکە بەردەوام دەبیسترێت. لەبارەی زیانەکانیش، ئاماژەی بەوە کرد، تاوەکو ئێستا هیچ زیانێکی گیانی لە خەڵکی سڤیل نەبووە، بەڵام ترس و دڵەڕاوکێ بۆ خەڵکی ناوچەکە دروستبووە.   شەوی رابردوو تورکیا دوای ١٢ کاژێر لە بۆردوومان و رووبەڕووبوونەوە، هێزەکانی لە رێگەی هێلیکۆپتەرەوە لە زناری کێستە کە جێگەیەکی بەرزە و دەکەوێتە سنووری شارۆچکەی کانی ماسێ لەگەڵ دوو شوێنی دیکە جێگیرکرد.  فائیق بلاڤەیی، دانیشتووی گوندی بلاڤەیە و بە تۆڕی میدیایی رووداوی راگەیاند، تورکیا چوار جار لەسەر یەکە گوندەکانی سەرگەلی و سگێری لە سنووری دەڤەری نهێلێی سەر بە سەنتەری قەزای ئامێدی بۆردوومانکرد.  لە چوارچێوەی ئەم هێرش و ئۆپەراسیۆنەدا کە تورکیا ناوی ناوە ئۆپەراسیۆنی چڕنووکی برووسکە - چڕنووکی هەورەتریشقە، سێ خاڵی ستراتیژیی کۆنترۆڵکردووە ئەوانیش زناری کێستە، سەرووی گوندی هرور و دشێشێ ـن کە هێزی پاسەوانی سنووری عێراقی تێدا جێگیربوون.