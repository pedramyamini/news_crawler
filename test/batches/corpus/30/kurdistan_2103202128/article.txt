فەرماندەیەکی هێزی پێشمەرگەی کوردستان لە سنوورەکە کە نەیویست ناوی ئاشکرابکرێت بە تۆڕی میدیایی رووداوی راگەیاند، ئێوارەی رۆژی یەکشەممە ٢١ی ئادار، کاژێر ١٧: ٤٥ خوولەک و ١٧: ٤٨ خوولەک، فڕۆکە جەنگییەکانی هاوپەیمانیی نێودەوڵەتی چیای قەرەچووخیان بۆردوومانکرد.   بەرپرسێکی ئەمنیی عێراقیش گوتی، لە ئەنجامی بۆردوومانەکە نزیکەی پێنج چەکداری داعش کوژراون و چەند پێگەیەکیشیان خاپوور کراون.  سنووری چیای قەرەچووخ یەکێکە لەو شوێنانەی کە ژمارەیەک چەکداری داعشی تێدایە، هەربۆیە زۆرجار لەلایەن فڕۆکە جەنگییەکانی هاوپەیمانیی نێودەوڵەتییەوە بۆردوومان دەکرێت.  پێشتر وەین مەراتۆ، گوتەبێژی هاوپەیمانیی نێودەوڵەتی لە تۆڕی کۆمەڵایەتیی تویتەر بڵاویکردەوە، لە ماوەی رابردوودا فڕۆکە جەنگییەکانی هاوپەیمانیی نێودەوڵەتی ١٣٣ هێرشی ئاسمانییان لە چیای قەرەچووخ ئەنجامداوە و بەو هۆیەوە ٦١ حەشارگە و ٢٤ ئەشکەوتی داعش وێرانکراون و ژمارەیەک چەکداری رێکخراوەکەش کوژراون.  بە گوتەی گوتەبێژی هاوپەیمانیی نێودەوڵەتی، هاوئاهەنگییەکانیان لەگەڵ هێزە ئەمنییەکانی عێراق بە مەبەستی رووبەڕووبوونەوەی داعش و کۆتاییهێنان پێی بەردەوامە.