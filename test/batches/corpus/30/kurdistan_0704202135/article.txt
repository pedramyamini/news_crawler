دڵشاد شەهاب، راوێژکاری سەرۆکی هەرێمی کوردستان بە تۆڕی میدیایی رووداوی راگەیاند "سبەی پێنجشەممە ٠٨ - ٠٤ - ٢٠٢١ نێچیرڤان بارزانی، سەرۆکی هەرێمی کوردستان لە هەولێر لەگەڵ لایەنە سیاسییەکان کۆدەبێتەوە".  جەعفەر ئیمینکی، ئەندامی مەکتەبی سیاسیی پارتی دیموکراتی کوردستان بە رووداوی راگەیاندبوو "ئەو دەستپێشخەرییەی سەرۆکی هەرێمی کوردستان دەرفەتێکی دیکەیە بۆ لێکنزیکبوونەوەی زیاتری لایەنەکان و چارەسەرکردنی کێشەکان".  یەکێتیی نیشتمانی کوردستان پێشوازی لە بانگهێشتەکەی سەرۆکی هەرێمی کوردستان دەکات و لە ئاستی هاوسەرۆکی حیزبەکە بەشداری دەکات. سۆران جەمال تاهیر، لێپرسراوی مەکتەبی پەیوەندییەکانی یەکێتیی نیشتمانیی کوردستان بە رووداوی راگەیاند، یەکێتی بەشداری لە کۆبوونەوەکە دەکات و ئامانجیەتی کۆبوونەوەیەکی بەرهەمداربێت و کۆدەنگی لەسەر بودجە لە بەغدا، ببێتە هەوێنی کۆدەنگیی سەرتاسەری و یەکڕیزی.  لێپرسراوی مەکتەبی پەیوەندییەکانی یەکێتی گوتیشی "ئێستا هەرێمی کوردستان و عێراق بە دۆخێکی هەستیاردا تێپەڕ دەبن، چونکە بەرەو هەڵبژاردن هەنگاو دەنێین، بۆیە پێویستە لەم کۆبوونەوانەدا یەکڕیزی بێتە ئاراوە، هەروەها کێشەکانی نێوخۆی هەرێمی کوردستان و پرسی لامەرکەزیی ئیداری و دارایی تاوتوێ بکرێن".  سۆران جەمال تاهیر کە هاوکات ئەندامی مەکتەبی سیاسیشە، ئەوەی خستەڕوو "زۆربەی کاتەکان یەکێتی داوای کۆبوونەوەی کردووە و ئەم هەنگاوەی سەرۆکی هەرێمی کوردستانیش بە هەنگاوێکی ئەرێنی دەبینین بەرەو ئاشتەوایی و یەکڕیزی".  کۆمەڵی دادگەریی کوردستانیش لە ئاستی سەرۆکی حیزب بەشداری لە کۆبوونەوەکەدا دەکات. فارووق عەلی، ئەندامی مەکتەبی سیاسیی حیزبەکە کە هاوەڵی سەرۆکی حیزبەکەی دەبێت لە کۆبوونەوەکەدا بە رووداوی گوت، کۆمەڵی دادگەری ئامانجیەتی کۆبوونەوەکە بەرهەمداربێت و تەنیا لەپێناو کۆبوونەوە نەبێت، چونکە دۆخی هەرێمی کوردستان ئێستا پێویستی بە تەبایی زیاترە و دەبێت هەوڵبدرێت لەگەڵ تەبایی سیاسی، دۆخی دارایی خەڵکیش باش بکرێت.  بزووتنەوەی گۆڕانیش لەڕێگەی رووداوەوە دەڵێن، ئامادەی دانیشتنەکەی سەرۆکایەتیی هەرێمی کوردستان دەبن و دەرگای ئەوان هەمیشە بە کراوەیی دەمێنێتەوە بۆ گفتوگۆ. دلێر عەبدولخالق، گوتەبێژی بزووتنەوەکە دەڵێت، هیچ کۆبوونەوەیەک رەت ناکەنەوە ئەگەر بزانن خزمەت بە بەرژەوەندیی میللەت دەکات.  بەپێی زانیارییەکانی رووداو، رێکخەری گشتیی بزووتنەوەی گۆڕان لە کۆبوونەوەکەدا بەشداری دەکات.  حیزبی سۆسیالیست دیموکراتی کوردستانیش یەکێک دەبێت لە حیزبە بەشداربووەکانی کۆبوونەوەکە، عەبدوڵڵا حاجی مەحموود، ئەندامی مەکتەبی سیاسیی حیزبەکە بە رووداوی گوت "یەکخستن و یەکڕیزی هەرکاتێک بێت، هەنگاوێکی باشە، بەتایبەتی ئێستا زۆر گرنگە، چونکە لە دەزگایەکی فەرمیی  وەکو سەرۆکایەتیی هەرێمی کوردستانە".  بەپێی زانیارییەکانی رووداو، جگە لە حیزبەکان، نوێنەری پێکهاتەکانی تورکمان و کریستیانیش بەشداری کۆبوونەوەکە دەبن.