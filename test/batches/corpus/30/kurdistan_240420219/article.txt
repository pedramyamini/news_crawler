ئومێد خۆشناو، پارێزگاری هەولێر لە کۆنگرەیەکی رۆژنامەڤانیدا رایگەیاند، لەلایەن بنەماڵەیەکەوە پەیوەندییان پێوەکراوە و گوتوویانە کە کارەکە بە ئەنقەست نەبووە، "ئەو رووداوە هەموومانی تاساند و، لە هەموو ئاستەکان حکومەتی هەرێمی کوردستان هاتە سەر هێڵ بۆ دۆزینەوەی ئەو کەسەی کە کارەکەی کردووە".  یەکێک لە ئەندامانی ئەو خێزانەی کە قورئانەکەیان لێکەوتووە دەڵێت، "داوای لێخۆشبوون لە خودا و داوای لێبووردن لە هەموو موسڵمانەکان دەکەم و پێتان رادەگەیێنم کە رووداوەکە بە ئەنقەست نەبووە".  لە بەشێکی دیکەی قسەکانیدا ئەندامی خێزانەکە رایگەیاند، ئەوان ویستویانە سەردانی گووندەکەیان بکەن و، کەلوپەلی زۆریان پێ بووە، دواتر یەکێک لە خوشکەکانی قورئانێکی هێناوە و ئەویش لەسەر جامی ئۆتۆمبێلەکە دایناوە تاوەکو دواتر شوێنێکی باشتری بۆ بدۆزێتەوە، بەڵام بیری چووە.  کاتێک دەگەنە گوندەکەیان خوشکەکەی داوای قورئانەکەی لێکردووە، بەڵام دوای گەڕانێکی زۆر و نەیاندۆزیوەتەوە، کاتێکیش لە فەیسبووک ڤیدیۆکەی بینیوە راستەوخۆ پەیوەندیی بە لایەنە ئەمنییەکانەوە کردووە و پێی راگەیاندوون کە رووداوەکە بەو شێوە بووە و بە ئەنقەست نەبووە، هەروەها دەستخۆشی لە بنار سرێشمەی کرد کە قورئانەکەی کۆکردووەتەوە.  هاوکات ئەمڕۆ عەباس محەممەد، ئەندامی ئەنجوومەنی پارێزگای هەولێر لەبارەی چۆنێتی رووداوەکە بە تۆڕی میدیایی رووداوی راگەیاند، پێشنوێژی مزگەوتی ئەڵڵاهوئەکبەر لە گەڕەکی کوردستانی هەولێر لە کاتی نوێژی بەیانی بە نوێژخوێنانی گوتووە، "لەسەر قورئانەکە دەمەوێت هەندێک زانیاریتان پێ بڵێم" و باسی ئەوەی کردووە کە، پیاوێک هاتووەتە لای و روونکردنەوەی بۆ داوە لەبارەی ونبوونی قورئانەکە و زۆر نیگەران بووە لە رووداوەکە، هەروەها بەپێی قسەکانی عەباس محەممەد مامۆستا ئایینییەکە شاهێدی ئەوەی داوە کە "کەسەکە ئەهلی نوێژ و مزگەوتە".  لەبارەی وردەکاریی رووداوەکە پێشنوێژی مزگەوتی ئەڵڵاهوئەکبەر گوتوویەتی: "دوو رۆژ پێش ئێستا دوای نوێژی تەراویح لە مزگەوت، پیاوێک لەگەڵ خێزانەکەیان لە شار دەڕۆنەوە بۆ گوند. لەکاتی بارکردنی هەندێ کەلوپەل قورئانێکیان لەنێو عەلاگەیەک داناوە و لەسەر ئۆتۆمبێلەکە دایدەنێن، بەڵام دواتر بیریان دەچێت بیخەنەنێو ئۆتۆمبێلەکەیانەوە، ئەوکاتەی دەگەنە گوندەکەیان بەدوای قورئانەکە دەگەڕێن، لەوێ بۆیان دەردەکەوێ کە لەسەر ئۆتۆمبێلەکەیان بووە و جێیان هێشتووە و لە رێگە لێیان کەوتووە".  شەوی پێنجشەممە ئافرەتێک بە ناوی بنار سرێشمەیی ڤیدیۆیەکی لە فەیسبووکی خۆی بڵاوکردەوە کە چەند لاپەڕەیەکی قورئان بە دڕاوی لەسەر شەقامی ١٠٠ مەتریی هەولێر کۆدەکاتەوە، ئەوەش کاردانەوە و تووڕەبوونی بەشێک لە خەڵکی لە تۆڕەکۆمەڵایەتییەکاندا بەدواداهات.