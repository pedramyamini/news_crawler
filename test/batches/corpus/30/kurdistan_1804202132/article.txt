د. سامان بەرزنجی، وەزیری تەندروستیی هەرێمی کوردستان رایگەیاند، پێشوازیکردن لە وەرگرتنی ڤاکسینی دژەڤایرۆسی کۆرۆنا لەم هەفتەیەدا زۆر بووە بەراورد بە هەفتەکانی رابردوو "کە هەموو هەوڵێکمان ئەوەبوو هاووڵاتی روو لە خۆتۆمارکردن و وەرگرتنی ڤاکسین بکەن، ئەم هەفتەیە شەش هێندەی پێشوو خۆتۆمارکردن و سەردانی هاووڵاتییان زیادیکردووە، ئێستا هەموو جۆرەکانی ڤاکسینی بەردەست هاووڵاتی بە پەسندی دەزانێت و وەریدەگرێت".  بەپێی راگەیێندراوەکەی وەزارەتی تەندروستی، لە کۆی ٥٥ هەزار و ٨٢٠ ڤاکسینی گەیشتوو، زیاتر لە ٨٥ % ی ڤاکسینەکان لەلایەن چین و توێژە جیاوازەکانی خەڵکەوە وەرگیراون، دەشڵێت "خۆشبەختانە هیچ لێکەوتەیەکی نامۆ و مەترسیدار تۆمار نەکراوە".  وەزارەتی تەندروستی دەڵێت، ئەمشەو بەشێکی دیکەی ڤاکسین بۆ چەند سەنتەرێک دەگاتە هەرێمی کوردستان، هاوکات جەختی لەوەش کردووەتەوە کە تاکە رێگەی وەرگرتنی ڤاکسین بە رێگەی خۆتۆمارکردنی پێشوەختەی ئەلیکترۆنی دەبێت لە پۆرتاڵ و لینکی وەزارەتی تەندروستی، تاوەکو بە یەکسانی بگاتە هاووڵاتییان لەسەر بنەمای پێشینەی تەمەن و نەخۆشیی درێژخایەن.  لە راگەیێندراوی وەزارەتی تەندروستیدا هاتووە "پێدانی ڤاکسین بە یەکسانی بەسەر هاووڵاتییاندا بەردەوام دەبێت، بە مەرجی بوونی نۆرە (موعد)ی تۆمارکراو، هیچ کەس و لایەنێک بەبێ (وادەی تۆمارکراو) ناتوانێت و مافی وەرگرتنی نابێت". هەروەها تیشکی خستووەتە سەر ئەوەش کە تاوەکو ئێستاش بەستنی ماسک و لێک دوورکەوتنەوە گرنگترین رێکاری خۆپارێزییە کە پێویستە خەڵک پابەندی بن.  لە کۆتایی راگەیێندراوەکەی وەزارەتی تەندروستیدا ئاماژە بەوە کراوە کە "کارتی وەرگرتنی ڤاکسین (ڤیزای ڤاکسین Vaccine VISA)ی نێودەوڵەتی ئامادەکراوە و تەنیا بۆ هاووڵاتییانی تۆمارکراو دەدرێت و لە داهاتوودا دەبێتە مەرجی زۆر لە بوارەکانی ژیان".