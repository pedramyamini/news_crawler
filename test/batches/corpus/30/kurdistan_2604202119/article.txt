نایف رەمەزان، پەیامنێری رووداو لە گوندی هرورێیە کە دەکەوێتە پشتی چیای درارێ، تورکیا لە ئۆپەراسیۆنی چڕنووکی برووسکە خاڵێکی سەربازی تێدا داناوە. پەیامنێری رووداو دەڵێت، دوو کاژێر پێش ئێستا دوو تۆپ لە پشتی چیای درارێی داوە.  سەربەست سەبری، بەڕێوەبەری ناحیەی کانی ماسێ بە تۆڕی میدیایی رووداوی راگەیاند، لە نزیک سەری ئامێدی بەھۆکارێکی نادیار کارەبای گشتی لە سەنتەری ناحیە و ٧٦ گوندی سنووری کانی ماسێ بڕاوە، "گومان دەکرێت بەھۆی تۆپبارانی تورکیا بێت".  ئەیاد هروری، دانیشتووێکی گوندی هرورێیە لەبارەی بڕانی کارەبا لە گوندەکەیان دەڵێت: "ئەمڕۆ کاژێر ٥ شەڕ لەنێوان پەکەکە و تورکیا روویدا و لەبەر ئەوە کارەبای بەرواری باڵا هەمووی بڕاوە"، هەروەها دەشڵێت: "بۆردوومانی فڕۆکەکانی تورکیا بەردەوامە و ترس و دڵەڕاوکێی دروستکردووە".  سوپای تورکیا لە رۆژی هەینی ٢٠٢١/٠٤/٢٣ ـەوە دەستی بە هێرشکردنە سەر ناوچەکانی مەتینان، ئاڤاشین و زاپ کردووە. بەو هۆیە لە هەندێک شوێن پێکدادان لەنێوان سوپای تورکیا و گەریلاکانی پەکەکە روویداوە.  لە چوارچێوەی ئەم هێرش و ئۆپەراسیۆنەدا کە تورکیا ناوی ناوە ئۆپەراسیۆنی چڕنووکی برووسکە - چڕنووکی هەورەتریشقە، سێ خاڵی ستراتیژیی کۆنترۆڵکردووە ئەوانیش زناری کێستە، سەرووی گوندی هرور و دشێشێ ـن کە هێزی پاسەوانی سنووری عێراقی تێدا جێگیربوون.  ئەمڕۆ رەجەب تەیب ئەردۆغان، سەرۆککۆماری تورکیا لە کۆنگرەیەکی رۆژنامەڤانیدا گیانلەدەستدانی دوو سەربازی تورکیای راگەیاند. پێشتریش خولوسی ئاکار، وەزیری بەرگریی تورکیا رۆژی یەکشەممە گیانلەدەستدانی ٣١ گەریلا و برینداربوونی ٦ سەربازی سوپای وڵاتەکەی راگەیاند.  لە بەرامبەردا ناوەندی چاپەمەنیی هەپەگە بڵاویکردووەتەوە: "گەریلاکانمان لە ناوچەی مێرڤانۆس لە ئاڤاشین ژمارەیەک سەربازیان کردە ئامانج، کە دەیانویست لەسەر گردی شەهید سەردار جێگیربن. لە ئەنجامدا ٦ سەربازی سوپای داگیرکاری تورک کوژران".