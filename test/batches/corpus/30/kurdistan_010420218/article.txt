مازن سەلیم دەڵێت، کاتێک لەژێر دەستی داعشدا بووە فێری بەکارهێنانی چەندین چەک بووە، لەنێویاندا قەناس و بیکەیسی، لەکاتی راهێنانیشدا خواردن نەبووە بیخۆن.  دایکی مازن، هاوژینەکەی و دوو کوڕی لە ساڵی ٢٠١٤ کەوتوونەتە دەستی داعش، حەوت ساڵە لە کەمپی بێرسڤ ١ لە زاخۆدا دەژی، دوای ئازادبوونی دوو کوڕەکەی، چاوی لە گەڕانەوەی هاوژینە بێسەروشوێنبووەکەیەتی.  گۆلێ عەلۆ رزگاربووی دەستی داعشە، ئاماژە بەوە دەکات، ئەوانیان بردووەتە تەلەعفەر، لەوێ لە هاوژینەکەی جیاکراوەتەوە و هاوژینەکەییان بردووە، هەروەها باسی لەوەش کرد کە براونەتە سووریا و لەوێ لە ژێرزەمینێکدا زیندانی کراون، لەوێ نە خواردن هەبووە بیخۆن و نە شوێنی خۆ شۆردن هەبووە خۆیان بشۆن.  داپیرەی مازن بەهۆی تووشبوونی بە شەکرە، پێیەکی لەدەستداوە، ئەرکی بەخێوکردنی دایک و داپیری کەوتووەتە ئەستۆی خۆی و براکەی.  عەنشێ قاسۆ بەکر، رزگاربووی دەستی داعش گوتی، "ئێمە هەر چوارمان ماینەوە و خەڵک هەڵاتن، نەماندەزانی بۆچی. ئێمەیان لێکجیاکردەوە، منداڵەکانیان برد، دایکەکانیان برد، منیش بە تەنیا مامەوە و لەگەڵ ژنان و خەڵکانی دیکە رۆشتم و گوتیان، ئێوە دەڕۆنە ماڵی خاوەنەکانتان، من هاتم و ئەوان [کەسوکارەکەم] نەهاتن".  مازن سەلیم لە ساڵی ٢٠١٥ بۆ دوو ساڵ لە پەیمانگەیەکی خوێندنی زانستی شەرعی لە باغۆز، کە لەژێر دەستی داعشدا بوو، وەرگیراوە، سەرەڕای ئەوەش لەکاتی پێویستدا بەگوێرەی داواکارییەکانی داعش، کاری سەربازیی ئەنجامداوە.  ئەو دەڵێت "کاتێک داعش و هەسەدە شەڕیان دەکرد، کاری ئێمە ئەوە بوو کە بۆمب بۆ داعش بهێنین، بۆئەوەی بیانتەقێنێتەوە بە هێزەکانی هەسەدەدا، ئێمە چەکمان بۆیان دەنارد بۆئەوەی شەڕ بکەن و پشتیوانیمان بۆ دەگواستنەوە".  مازن لە ٢ی ئاداری ساڵی ٢٠١٩، دوای هێرشێکی فڕۆکەکانی هاوپەیمانان بۆسەر چەکدارانی داعش، لە باغۆز لەژێر دەستی داعش هەڵاتووە و خۆی گەیاندووەتە ناوچەکانی ژێر دەستی هێزەکانی سووریای دیموکرات - هەسەدە، دواتریش لەڕێگەی "ماڵی ئێزدیان" لە رۆژئاوای کوردستان توانیویەتی بگەڕێتەوە بۆ نێو کەسوکاری لە شنگال.