عوسمان حەمید جووتیارە لە بناری چیای حەسەن بەگ، دەڵێت "رووبەری ئەم ناوچەیە نزیک ٦٠٠ دۆنمە پارساڵ زیاتر لە ١٥٠ ماڵ ژیانیان لەسەر کشتوکاڵ بوو، بەتایبەت تەماتە و خەیاری ئێرە، بەڵام ئەمساڵ یەک جووتیار ناتوانێت تەنها مەترێک زەوی بکێڵێت بۆ کشتوکاڵ کردن".  کەمیی بەفربارینی کوێستانەکان، زوو هاتنی وەرزی گەرما و خێرا توانەوەی، سوودی ساڵانی رابردووی بە ئاوی ژێر زەوی و کانیاوەکان نەگەیاند. بەپێی ئامارەکانی کشتوکاڵی ناوچەکە، کۆی رێژەی بەفربارینی ئەمساڵ نزیک مەترێک و ٥٠ سانتیمەتر بووە، ساڵی رابردوو لە کوێستانەکانی باڵەکایەتی، نزیک پێنج مەتر بەفر باریبوو.  کازم ئەسعەد، موختاری گوندی هەستان دەڵێت "دوێنێ چووین زەوی بکێڵین، بەهۆی رەقیی خاک و وشکییەوە کارەکەمان بۆ نەکرا و هاتینەوە ئاوایی. ناتوانین کشتوکاڵ بکەین، لەم بەهارە زەوی ئاوا وشک بێت، بچینە وەرزی هاوین سەد بەرابەر خراپتر دەبێت".  کۆی رێژەی بارانبارینی ئەمساڵی ناوچە شاخاوییەکان نزیکەی ٧٠٠ ملیمەتر بووە، ساڵی رابردوو زیاتر لە هەزار و ٢٠٠ ملیمەتر باران باریبوو.  حەکیم عەبدوڵڵا، بەڕێوەبەری کشتوکاڵی سۆران پێشبینی ئەوە دەکات "ئەمساڵ رووبەری داچێندراو بۆ ٥٠ % کەم بکات، پێشنیار دەدەینە جووتیاران لەبری جۆگەی ئاودێری، سیستەمی قەتران بەکاربهێنن بۆئەوەی بتوانن لانیکەم کەمێک لە رووبەری زەوییەکانیان بەیار نەمێنێتەوە".  ساڵانە رووبەری زیاتر لە دوو هەزار دۆنم زەویی ناوچە شاخاویەکان بە بەرهەمە وەرزییە کشتوکاڵییەکان دادەچێنرا.