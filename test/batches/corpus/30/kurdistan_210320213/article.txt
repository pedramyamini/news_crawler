ماتیۆ تولەر، باڵیۆزی ویلایەتە یەکگرتووەکانی ئەمریکا لە عێراق لە پەیامەکەیدا ئاماژەی بەوە کردووە، وڵاتەکەی "لەگەڵ سەرەتای یادکردنەوەی یەکەم رۆژی بەهاردا هاوبەشیی خۆی لەگەڵ عێراق و گەلی عێراق دووپاتدەکاتەوە. بە خۆشحاڵیەوە دەڕوانینە هاتنی ساڵی نوێ و پابەندین بە یارمەتیدانی گەلی عێراق لە بەردەوامیدان بۆ بونیادنانی عێراقێکی پارێزراو و سەقامگیر و گەشەسەندوو".  رۆژی شەممە ٢٠ی ئاداری ٢٠٢١ جۆ بایدن، سەرۆکی ئەمریکا بەبۆنەی هاتنی نەورۆزەوە پەیامێکی پیرۆزبایی بڵاوکردەوە. بایدن دەڵێت "بەهار هێمایەکی هەتاهەتاییە بۆ نوێبوونەوە و زیندووبوونەوە لە ئەمریکاوە تاوەکو ئێران، ئاسیای ناوەڕاست، وڵاتانی قەوقاز و، رۆژهەڵاتی نێوەڕاست دڵی خەڵکی پڕ دەکات لە رووناکی و هیوا".  پێشتر کۆنسوڵی وڵاتانی جیهان لە هەرێمی کوردستان بەبۆنەی جەژنی نەورۆزەوە پەیامی خۆیان لەڕێگەی رووداو گەیاندە خەڵکی هەرێمی کوردستان، بەشێکیان جەختیان لەوە کردەوە کە خەڵک پابەندی رێنماییە تەندروستییەکانی حکومەتی هەرێمی کوردستان بن بۆئەوەی بەدووربن لە تووشبوون بە کۆرۆنا و داوایان کرد ماسک بپۆشن و لە قەرەباڵخی دوورکەونەوە.  بەشێکی دیکەش لە کۆنسوڵی وڵاتان لە پەیامەکانیاندا جگە لە پیرۆزبایی و هیوای تەندروستی بۆ خەڵک، باسیان لە پەیوەندییەکانیان لەگەڵ هەرێمی کوردستان کرد.