دووکاندارێک بەناوی رافع محەممەد باس لەوە دەکات، هەر دووکاندارێک بە بەهای نزیکەی ١٥ هەزار دۆلار ئامادەکاریی کردووە، بازاڕ و کڕیار نییە، ئەوەش کە لەنێو بازاڕ دەیانبینیت، کڕیار نین، ئەو شتانەشی بۆ جەژن هێناویانە لەوانەیە ٢٠ بۆ ٣٠ % ی ساخنەبێتەوە.  ئەمساڵ بەهۆی دابەزینی بەهای دینار بەرامبەر دۆلار، نرخی چەرەزات و چوکلێت بەرزبوونەتەوە، لە بازاڕێکی هەولێر نرخی کیلۆیەک چوکلێت لەنێوان دوو تاوەکو ١٥ هەزار دینارە، چەرەزاتیش لەنێوان نۆ تاوەکو ٢٠ هەزار دینارە.  دووکاندارێک بەناوی زمناکۆ خالید دەڵێت "کەلوپەلێکی زۆرمان هێناوە و بازار زۆر لاوازە، هۆکارەکەی رەنگە کەمیی مووچە بێت، کەلوپەل گران بووە، چونکە بەهای تومەن کەمێک بەرزبووەتەوە و زۆربەی شتەکانمان لە ئێرانەوە بۆدێت و خەڵک زۆر هەژارن".  لە سلێمانییش دووکانداران دڵگرانن لە رەوشی بازاڕ. دووکاندارێک بەناوی بارزان عەبدوڵڵا باس لەوە دەکات "بە دڵنیاییەوە [قەدەخەی هاتووچۆ] کاریگەریی لەسەر هەموو شتێک هەیە، لەبەرئەوەی ئەگەر هاتووچۆ نەبێت، رەنگە خەڵک شیرینیی جەژن نەکڕن".  سەرەڕای نەبوونی بازاڕ، وەکو دووکانداران باسی لێوە دەکەن، ئاڵوگۆڕی بازرگانی لە دەروازەی نێودەوڵەتیی ئیبراهیم خەلیل زیادیکردووە، رۆژانە ١٥٠٠ بۆ ١٨٠٠ بارهەڵگر بە کەلوپەلی جیاوازەوە دێنە نێو هەرێمی کوردستان.  ئەیا حەسەن، سەرۆکی ژووری بازرگانیی دهۆک دەڵێت "بەراورد بە ساڵی رابردوو، جووڵەی بازرگانی ٢٠ % زیادیکردووە".  بەهۆی پەتای کۆرۆناوە، ساڵی رابردووش لە رۆژانی جەژنی رەمەزاندا قەدەخەی هاتووچۆ بوو، ئەمساڵیش حکومەتی هەرێمی کوردستان بۆ سێ رۆژی جەژن قەدەخەی هاتووچۆی راگەیاندووە.