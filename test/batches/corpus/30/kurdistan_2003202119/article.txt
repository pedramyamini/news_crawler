لە نووسراوێکی فەرمیی پەرلەمانی عێراقدا بە ژمارە ٣١ ـی ساڵی ٢٠٢١، کە واژۆی محەممەد حەلبووسی، سەرۆکی پەرلەمانی عێراقی لەسەرە و ئەمڕۆ شەممە ٢٠ ـی ئاداری ٢٠٢١ دەرچووە،  هاتووە: "پەرلەمانی عێراق لە کۆبوونەوەی ژمارە ٤٤ ـی لە بەرواری ١٦ ـی ئاداری ٢٠٢١ دا، لە وەزری یەکەمی یاسادانان، ساڵی سێیەمی یاسادانان و خولی چوارەم، بڕیاری دا حکومەت رابسپێرێت بۆ تەواوکردنی رێکارە یاساییەکانی بۆ راگەیاندنی بەپارێزگاکردنی هەڵەبجە".  لە ٣١ ـی کانوونی یەکەمی ساڵی ٢٠١٣ دا، ئەنجوومەنی وەزیرانی عێراق پرۆژە یاسای بە پارێزگاکردنی ھەڵەبجەی پەسند کرد، ئەوەش دوای ئەوەی لە ٢٥ ـی کانوونی یەکەمی ٢٠١٣ دا پرۆژە یاسای بە پارێزگاکردنی ھەڵەبجەی شەھید لەلایەن نێچیرڤان بارزانی، سەرۆکوەزیرانی ئەوکاتی ھەرێمی کوردستان، بە فەرمی رادەستی نووری مالیکی، سەرۆکوەزیرانی ئەوکاتی عێراق کرا.  دواتر لە ١٤ ـی ئاداری ساڵی ٢٠١٤ دا نێچیرڤان بارزانی، سەرۆكی ئەوکاتی حكومەتی هەرێمی كوردستان بڕیاری  بە پارێزگاکردنی هەڵەبجەی واژۆكرد، بەڵام هێشتا حکومەتی عێراق وەک پارێزگا مامەڵە لەگەڵ هەڵەبجە ناکات، ئەوەش رێگرە لەوەی هەڵەبجە بە فەرمی و بە یاسا بە پارێزگا رابگەیەندرێت.