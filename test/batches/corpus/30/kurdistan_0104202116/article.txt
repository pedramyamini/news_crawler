حەمید بارام، بەڕێوەبەری ناحیەی بیارە بە رادیۆی رووداوی راگەیاند: "لە ساڵی ٢٠٢٠ ـدا دەستمان بەسەر زیاد لە ٥٠٠ تۆن ماددە و کەلوپەلی خراپ و ماوەبەسەرچوودا گرتووە. لە سێ مانگی رابردووی ئەمساڵیشدا دەستمان بەسەر نزیکەی ١٠٠ تۆن ماددەی خۆراکیی خراپدا گرتووە. "  بەڕێوەبەری ناحیەی بیارە ئاماژەی بەوە دا کە ئەو شتانەی رێگری لە هاتنەناوەوەیان دەکرێت زیاتر بەرهەمە خۆراکییە کشتوکاڵییەکانی وەک تەماتە، خەیار، شووتی و چەند بەرهەمێکی دیکەن.   حەمید بارام گوتیشی: "ئێمە لە سنووری پارێزگای هەڵەبجەدا لە رێگریکردن لە هاتنەناوەوەی کەلوپەلی خراپدا زۆر سەرکەوتوو بووین. کارمان کردووە کە دەروازەی سنووریی شۆشمێ رێکبخەینەوە. هەر کەلوپەلێک کە دێتە ناوەوە ئەگەر بەپێی پێوەری عێراقی و تەندروستی نەبێت رێگریی لێ دەکەین. "  ئەو بەڕێوەبەرە ئەوەی خستەڕوو کە ئەوان هەموو ئەو فەرمانگانەیان لەو دەروازە سنوورییەدا جێگیر کردوون کە پێویستە لە دەروازەیەکی سنووریدا هەبن، وەک پۆلیس، ئاسایش، کۆنترۆڵی جۆری، کەرەنتینەی کشتوکاڵی، بنکەی چاودێریی تەندروستیی خۆراک و دەڵێت: "هۆکاری سەرکەوتنمان ئەوەیە کە ئەو فەرمانگانەمان بردنە دەروازەکەوە. "  دەروازەی سنووریی تەوێڵە - شۆشمێ لە سنووری پارێزگای هەڵەبجەدایە لە شارۆچکەی تەوێڵە کە سەر بە ناحیەی بیارەیە.