ئەحمەد مازن، بەرپرسی راگەیاندنی ئۆفیسی هەولێری کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی گوت "لە رێککەوتی ٢ ـی کانوونی دووەمی ئەمساڵەوە تاوەکو ١٥ ـی نیسان نوێکردنەوەی تۆمار دەنگدەران بەردەوام بوو، بۆ ئەو مەبەستە ٥٣ بنکە بۆ نوێکردنەوەی تۆماری دەنگدەران تەرخانکرابوو، لەگەڵ ٣٧ بنکە بۆ ئاوارەکانی نیشتەجێی هەرێمی کوردستان و شەش بنکە بۆ هێزە سەربازییەکان، لەگەڵ بنکەیەک بۆ ئەو کەسانەی نیشتەجێی هەرێمی کوردستانن لە دانیشتوانی پارێزگاکانی دیکە. "  سەبارەت بە تۆماری دەنگدەران و کارتی دەنگدانیش بەرپرسی راگەیاندنی ئۆفیسی هەولێری کۆمیسیۆنی باڵای سەربەخۆی هەڵبژاردنەکانی عێراق رایگەیاند، "تاوەکو ئێستا رێژەی ٦٣ % ـی دەنگدەران کارتی دەنگدانی بایۆمەتریان لە پارێزگای هەولێر وەرگرتووەتەوە و ٥٧٥ هەزار کەس تۆماری خۆیان نوێکردووەتەوە، هەروەها ٤٠ هەزار کارتی دیکەی بایۆمەتری لە رۆژانی داهاتوو دابەش دەکرێن. "  بڕیارە ١٠ ـی ئۆکتۆبەری ٢٠٢١ هەڵبژاردن بۆ ٣٢٩ کورسیی ئەنجوومەنی نوێنەرانی عێراق بکرێت، لەو ژمارەیە پارێزگای هەولێر ١٥ کورسیی هەیە و ژمارەی دەنگدەرانیشی ملیۆنێک و ٢٨٣ هەزار دەنگدەرن.