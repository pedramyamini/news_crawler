محەممەدی حاجی مەحموود دەڵێت "هێشتا راپەڕین دەستی پێنەکردبوو، لە کۆتایی ساڵی ١٩٩٠، کۆمەڵێک مەفرەزەمان ناردە نێو شار و دێهاتەکانی کوردستان، ئەوکات زیاتر ئۆردوگاکان هەبوو، لە رێکخستنەکانی نێو شارەوە لەڕێگەی ئامێرەوە پەیوەندییان پێوەکردم، گوتیان فیرقەی ٣٦ هەیە لە عەربەت و سەراوی سوبحان ئاغا، گوتیان ئۆتۆمبێلێکیان پێیە کە ئەوکات پێیان دەگوت (جامپۆ) مێرسیدسێکی زەرد بوو، ئەو مێرسیدسەمان داناوە بۆ تۆ، منیش گوتم بەڵکە ئەو رۆژە ئەو کابرایە لە ئیجازە بێت، گوتیان نا ئۆتۆمبێلەکە سەربازییە و هی فەرماندەی فیرقەکەیە، ئێمە چاودێریمان کردووە ١٠٠ % لەوێ دەبێت بە مسۆگەریش بۆ ئێوەمان داناوە".  سکرتێری حیزبی سۆسیالیست دیموکراتی کوردستان باسی ئەوکاتەش دەکات کە مێرسیدسەکەی بەدەست گەیشتووە و دەڵێت "کاتێک ئێمە لە ساڵی ١٩٩١ هاتینەوە، رۆژی ٨ی مانگ لەنزیک سەیدسادق ئۆتۆمبێلەکەیان هێنا و رادەستیان کردم، فیرقەی ٣٦ی عێراقی گیرا ئۆتۆمبێلەکە لە دەستی فەرماندەی فیرقەکە وەرگیرابوو، رەنگە ئەوە تەنیا ئۆتۆمبێلێک بێت لە راپەڕینەوە مابێتەوە".  سەبارەت بە پەیامی چوونی بەو ئۆتۆمبێلەی سوپای عێراق بۆ مەزاری شەهیدان لە هەڵەبجە ئەوەی ئاشکراکرد "ئەمڕۆ بەو ئۆتۆمبێلە سەردانی مەزاری شەهیدانمان کرد لە هەڵەبجە کە لای من پەیامێک دەگەیێنێت بە دووژمنان و ناحەزانی میللەتەکەمان، هاوکات بۆ دۆستەکانیشمان. بۆ ئەوانەی ویستیان خەڵکی کوردستان لە هەڵەبجە بە کیمیایی لەناوببەن، خاوەنی ئەو ئۆتۆمبێلانەبوون کە ئەنفال و کیمیابارانی خەڵکی کوردستانیان کرد و خەڵکیان زیندەبەچاڵ کرد. ئێستاش ئەوان کۆتاییانهاتووە، ئەمە پەیامێکیشە کە میللەتی کورد زیندووە و ماوە، ئامێرەکانی ئەوانیش ئێستا ئێمە بەکاریان دەهێنین بۆ خزمەتکردنی هەڵەبجە".  محەممەد حاجی مەحموود ئاماژە بەوەش دەکات کە ئۆتۆمبێلە مێرسیدسەکەی سوپای عێراق "وەکو خۆی ماوەتەوە و هیچ دەستکارییەکی نەکراوە، مەکینەی خۆی لەسەرە و ئیشیش دەکات و مۆدێلەکەشی پێموابێت ١٩٨٨ ـە".  سکرتێری گشتیی حیزبی سۆسیالیست دیموکراتی کوردستان باسی لەوە کرد "جیا لەو ئۆتۆمبێلە ژمارەیەک ئۆتۆمبێلی دیکەش کە هی سوپای عێراق بوون، دەستی بەسەرداگیراوە، لەوانە جێبێک کە تۆپی ١٠٦ی بەسەرەوە بوو، لەنزیک تەپە کوڕە دەستی بەسەرداگیرا، ئەویش هەر وەکو خۆی ماوەتەوە، هەروەها لەگەڵ ژمارەیەک ئۆتۆمبێلی دیکەی سەربازی".