بەڵێن عومەر، خوێندکاری قۆناخی دووەمی پەیمانگەی تەکنیکیی هەولێر دەڵێت "سەرۆکایەتیی بەش رێگرە لە تاقیکردنەوەکانمان، ناهێڵێت تاقیکردنەوە بکەین، دەبوو ٩ خوێندکارەکەی بەشی یەکەم لە خەبات درێژە بە خوێندن بدەن نەوەک هەولێر، ئەوە ١٢ رۆژە هیچمان نەخوێندووە".  خوێندکارانی قۆناخی دووەم دەڵێن ٩ قوتابیی قۆناخی یەکەمی بەشەکەیان بە پێچەوانەی بڕیاری زانکۆ لە هەولێر دەخوێنن، بەپێی بڕیارەکە دەبوایە لە پەیمانگەی تەکنیکیی خەبات درێژەیان بە خوێندن دابا.  فەرهاد محەممەد، خوێندکاری قۆناخی دووەمی پەیمانگەی تەکنیکیی هەولێرە و دەڵێت " ٩ خوێندکاری بەشی یەکەمی پەیمانگەکەمان بوونەتە کێشە بۆ ئێمە، سەرۆکی بەش ناهێڵێت ئێمە بەشداریی تاقیکردنەوەکان بکەین، دەریانکردووین، ئێستا چارەنووسی خوێندنی ئەمساڵمان دیارنییە".  سەرۆکایەتیی زانکۆی پۆلیتەکنیکی هەولێر لە سەرەتای ئەمساڵ بەشی کارگێڕیی یاسای لە پەیمانگەی تەکنیکیی هەولێر هەڵپەساردووە، ئەوانەی ساڵی رابردوو لە قۆناخی یەکەم خوێندنیان لە بەشی کارگێڕیی یاسا لە هەولێر دواخستبوو، دەبێت بەپێی بڕیاری زانکۆ لە کۆیە یان خەبات بەردەوامی بە خوێندنەکەیان بدەن، بەڵام راگری پەیمانگەی تەکنیکیی هەولێر دەڵێت بەهۆی گوشاری خوێندکارەکانی قۆناخی یەکەم، فەرمانەکەی زانکۆ جێبەجێ نەکراوە.  د. برزۆ دزەیی، راگری پەیمانگەی تەکنیکیی هەولێر دەڵێت "جێبەجێ نەکردنی بڕیارەکە هۆکارەکەی ئەوە بووە کە خوێندکارەکان گوتیان ناچین لە خەبات بخوێنین، بۆیە هەوڵماندا تاقیکردنەوەی سیمستەری یەکەم لێرە بکەن".  زانکۆی پۆلیتەکنیکی هەولێر بە دوو نووسراوی جیا بڕیاریداوە خوێندکارەکانی قۆناخی یەکەم بەپێی نمرەکانیان بەشەکانیان بگۆڕن یاخود بگوازرێنەوە بۆ پەیمانگەی تەکنیکیی خەبات و خوێندکارەکانی قۆناخی دووەمیش بەپێی سیستەمی میوانداری لە هەولێر درێژە بە خوێندنیان بدەن، بەڵام تاوەکو ئێستا راگرایەتی و سەرۆکایەتیی بەشی کارگێری یاسای بڕیارەکەیان وەکو خۆی جێبەجێ نەکردووە.  پڕۆفیسۆری یاریدەدەر د. یوسف مستەفا، یاریدەدەری سەرۆکی زانکۆ بۆ کاروباری قوتابیان باس لەوە دەکات "بڕیارەکان کە لە زانکۆ دەدرێن بڕیاری تاکەکەسی نین، بەڵکو لە کۆبوونەوەیەکی گشتی بە رای گشتی دەدەرێت، ئەمانە بڕیاری تاکەکەسی نین، هەوڵدەدەین ئەو کێشەیە چارەسەر بکەین".  زانکۆی پۆلیتەکنیکی هەولێر ١١ پەیمانگە و کۆلێژ لەخۆدەگرێت، بەهۆی زۆریی ژمارەی دەرچووان و نەبوونی بازاڕی کار، ئەمساڵ دوو بەشی لە پەیمانگەی تەکنیکیی هەولێر و کۆیە هەڵپەساردووە.