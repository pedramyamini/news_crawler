ئارتیکاس ئیقباڵ، قایمقامی مەریوان دەڵێت "تاوەکو ئێستا هیچ پلانێکمان نییە شوێنی حەوانەوەی کاتی بۆ خەڵک دابین بکەین، چونکە ئەوانە خانووەکانیان زەرەر و زیانی بەرکەوتووە لە شوێنە گشتییەکانی وەکو قوتابخانە و مزگەوتەکان یان لە ماڵی خزم و ئاشناکانیاندا جێگیربوون".  قایمقامی مەریوان ئاماژەی بەوە کرد "دۆخی دوو هەزار و ٢٩٢ خانوویان لە ١٩ گوندی بەرکەوتوو بە بوومەلەرزەکە تاوتوێ کردووە، لەو ژمارەیە ١١٥ خانوویان دەبێت سەرلەنوێ دروستبکرێنەوە و ٧١ خانووش پێویستیان بە نۆژەنکردنەوەیە".  شەوی سێشەممە، ٦ی نیسانی ٢٠٢١، بوومەلەرزەیەک بە گوڕی ٥.٣ پلەی رێختەر ناوچە سنوورییەکانی باشوور و رۆژهەڵاتی کوردستانی لە نزیک مەریوان و پێنجوێن هەژاند.  بە گوتەی قایمقامی مەریوان، لەو رووداوەدا ٩ کەس بەهۆی ترس و بەپەلە چوونە دەرەوە لە ماڵ، بە سووکی برینداربوون و چارەسەریان بۆ کراوە.