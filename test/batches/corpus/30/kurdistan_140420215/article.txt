تەحسین قاسم، پەیامنێری رووداو لە شنگال رایگەیاند: ئەمڕۆ چوارشەممە ١٤ - ٠٤ - ٢٠٢١ ژمارەیەک لە ئێزدییەکان لە ناوچە جیا جیاکانەوە هاتوونەتە مەزارگەی شەرفەدین. کوردانی ئێزدی هەم سەردانی مەزارگەی شەرفەدین و هەم لالش دەکەن، بەو بۆنەیەشەوە چەندین رێوڕەسمی ئایینی و کۆمەڵایەتی بەڕێوەدەچن، بەشێک لە نزا و پاڕانەوەکانیشیان لەو رۆژەدا، ئومێدی دۆزینەوەی کچە و ژنە ئێزدییە بێسەروشوێنەکانە، داوا لە حکومەتی فیدراڵ و حکومەتی هەرێمی کوردستان و لایەنە نێودەوڵەتییەکان دەکەن هەوڵی دۆزینەوەی بێسەرشوێنبووەکانیان بدەن.  دوای تەواوبوونی رێوڕەسمە ئایینییەکان لەو رۆژەدا، خەڵک دەچنەوە ماڵەکانیان و پاشان بۆ پیرۆزکردنی ئەو جەژنە سەردانی یەکدی دەکەن و خواردنی تایبەت دروست دەکرێت. هەر بەو بۆنەیەوە ئەمڕۆ لە سێ شوێنی جیا لە شنگال ئاهەنگ ساز دەکرێت.  ئێزدییەکان لەو رۆژەدا گوڵ لەسەر سەریان دادەنێن، مانگی نیسان لەلای کوردانی ئێزدی تایبەتمەندی خۆی هەیە، لەو مانگەدا هیچ رێوڕەسمێکی بووکگواستنەوە ناکرێت، چونکە بەگوتەی ئەوان نیسان خۆی بووکە، هەروەها زەوی ناکێڵن و پێیانوایە زەوی دووگیانە ئەمەش وەکو پیرۆزییەک بۆ زەوی.