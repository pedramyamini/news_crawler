دڵشاد شەهاب، راوێژکاری سەرۆکی هەرێمی کوردستان ئەوەی خستەڕوو، هەرکاتێک پارتی و یەکێتی تەبابووبن "دەستکەوتی گەورەتر بەدیهاتوون".  دەقی هەڤپەیڤینی رووداو لەگەڵ دڵشاد شەهاب، راوێژکاری سەرۆکی هەرێمی کوردستان  رووداو: دوای ماوەیەکی زۆر لە هەوڵ و تەقەلا و دانانی کاتێک و دواخستنی، دواجار کۆبوونەوەکە سازکرا. ئەم کۆبوونەوەیە بۆ چییە؟  دڵشاد شەهاب: ئامانجی سەرەکی لە ئەنجامدانی ئەو کۆبوونەوەیە لێکنزیککردنەوەی لایەنەکانە بۆئەوەی گوتارێکی هاوبەشی کوردستانی هەبێت بۆ رووبەڕووبوونەوەی ئەو بارودۆخە سیاسییە هەستیارەی ئێستا عێراق و ناوچەکە بەشێوەیەکی گشتی پێیدا تێپەڕدەبێت.  لە یادی نەورۆزدا جەنابی سەرۆکی هەرێمی کوردستان بانگهێشتی سەرجەم لایەنە سیاسییەکانی کرد بۆئەوەی بێن و بەیەکەوە کۆببینەوە و گفتوگۆ لەسەر پرسە هەنوکەییەکان بکەین، خۆشبەختانە و بە سوپاسەوە سەرجەم ئەو لایەنانەی بانگهێشتکرابوون، بانگهێشتەکەی جەنابی سەرۆکی هەرێمی کوردستانیان قبووڵ کرد و هاتنە کۆبوونەوەکە، کە ئامانجی سەرەکی لە کۆبوونەوەکە یەکخستنی گوتاری کوردستانییە.  رووداو: ئەم کۆبوونەوەیە دوای ئەوەیە کە سەرۆکی هەرێمی کوردستان سەردانی پاریسی کرد، هەر لەوێ رایگەیاند کە ئەنجامی سەردانەکەی لەگەڵ سەرۆککۆمار و سەرۆکوەزیرانی عێراق باس دەکات. ئەو کۆبوونەوەیە بۆ ئەوەیە ئەنجامی سەردانەکەی و کاردانەوە و کاریگەرییەکانی بۆ لایەنە سیاسییەکان باس بکات؟ یان ئەو بارودۆخە سیاسییەی لە هەرێمی کوردستان هەیە پێویستی بە کۆبوونەوەیەکی وا هەبوو؟  دڵشاد شەهاب: بە شێوەیەکی گشتی ماوەیەکە هەست بە لێکدابڕانێک لەنێوان لایەنە سیاسییەکان دەکرێت، ئەو دوورکەوتنەوەیەش کاریگەریی نەرێنیی لەسەر پێگەی کوردستان بەجێهێشووە، بێگومان هەموو دۆستانی ئێمە لە دونیادا هانی ئەوە دەدەن کوردستانیان بەشێوەیەکی گشتی لەو بارودۆخە یەک گوتاربن و گرەوی بردنەوە و سەرکەوتنی هەرێمی کوردستان لەو یەک گوتارییەدایە. لە بەرامبەریشدا رکابەر و ناحەزانی ئێمە ئومێدیان لەسەر ئەوە هەڵچنیوە کە ناکۆکیی زۆر لەنێوان لایەنە سیاسییەکانی کوردستاندا هەیە. ئامانجی لەپێشینەی کارەکانی کاک نێچیرڤان بارزانی لە سەرۆکایەتی هەرێم وەکو سەرۆکی هەرێمی کوردستان بۆ ئەوە بوو ئەو یەک گوتارییە دروست ببێت.  رووداو: لە سەتا چەند ئەو ئامانجە هاتووەتەدی؟  دڵشاد شەهاب: بێگومان ئەوە ئامانجێکی بەردەوامە، لە هیچ شوێنێک ناتوانیت بڵێیت گەیشتوویتە ١٠٠ %، بۆیە هەر رۆژە زەرورەتێک دێتە پێشەوە، هەوڵدان بۆ دروستکردنی فیدراسیۆنە کوردستانییەکان خۆی کەشوهەوایەکی وای دروستکرد کە لایەنەکان لە بەغداش.. هەموو لایەکمان ئەوەمان لەبیرە کە سەرۆکی فراکسیۆنەکان و لایەنە سیاسییەکان بۆ سەرۆکایەتیی هەرێمی کوردستان دەهاتن، ئەوکات هەندێک پرس زۆر بە رێکی و بە پوختی لە پێکهێنانی حکومەتی نوێی فیدراڵی، لە کۆمەڵێک پرسی دیکە، لە رووبەڕووبوونەوەی کۆمەڵێک لەو پرسانەی کە پەیوەندییان بە هەرێمی کوردستانەوە هەیە، پێگەی هەرێمی کوردستانی تێدا زۆر بەهێز دەرکەوت، بەم دواییە کەوا ئەو ناکۆکییە دروستبوو، زۆرتر زەرورەتەکە بۆ هەموو لایەک روونبووەوە کەوا چەندە پێویستە.  من هەمیشە دەڵێم هەموو حیزبەکان یەکەمین گوتارمان ئەوەیە کە دەڵێین ئێمە لەپێناو گەلی کوردستاندا ئامادەی هەموو قوربانییەکین، ئامانج لە دامەزراندنی حیزبەکان و مەنهەجی حیزبەکان.. تاد.  پێموایە ئێستا داخوازیی لەپێشینەی سەرجەم پێکهاتەکان و چین و توێژەکانی گەلی کوردستان ئەوەیە ئێمە یەکڕیزبین. بۆیە کە یەکێک بە میللەتی خۆی بڵێت من خزمەتکارتم، دەبێت ئەو خزمەتەی بۆ جێبەجێ بکات کە میللەت داوای دەکات.  ئێستا هەر تاکێک بەسەربکەیەوە، تاکە شت کە لە لایەنە سیاسییەکانی دەخوازێت یەکدەنگی و یەکڕیزییە، دەکرێت ناکۆکیمان هەبێت و لە چوارچێوەیەکی دیموکراسیدا ململانێی یەکدی بکەین، لەکاتی هەڵبژاردنەکاندا تای هەڵبژاردن گەرم دەبێت و ململانێ بە شێوازی دیکە دێنە ئاراوە، بەڵام دەکرێت چوارچێوەیەکی فراوان هەبێت بۆ پاراستنی بەرژەوەندییەکانی کوردستان، کە بە تێکڕا لە بەرژەوەندیی هەمووانە، بەرژەوەندیی خەڵکی کوردستانە بە سەرجەم پێکهاتەکان و چین و توێژەکانی گەلی کوردستان. ئەمەیە نوێنەرایەتیکردنێکی راستەقینە، دەبێت ململانێیەکە کاریگەریی بەسەر پرسە چارەنووسسازەکانەوە نەبێت و تاکی کوردستانی چیتر هەست بەو دڵەڕاوکێیە نەکات لەوەی لە هەر رووداوێکی سیاسی کە دێتە ئاراوە وا هەستبکات ئیدی ناکۆکییەکە زۆر قووڵ دەبێتەوە. سەرۆکایەتیی هەرێمی کوردستان لە دەستپێکی کارەکانیدایە، جەنابی سەرۆکی هەرێمی کوردستان ئەو کارەی بە ئامانجێکی سەرەکیی خۆی زانیوە.  لەسەر بابەتی پەیوەندییەکانی دەرەوە بەشێوەیەکی گشتی، بەتایبەتی سەردانی پاریس، بەدڵنیاییەوە ئەوە یەکێک لە بابەتەکانی کۆبوونەوەکە دەبێت، کە ئەمڕۆ بە گرنگییەوە باسی لێوە دەکرێت، بەڵام زەرورەتی ئەو مەسەلەیە دۆستانی ئێمە لە هەموو دونیا لە هاوپەیمانیی دژی تیرۆر و بەتایبەتی کە فەرەنسییەکان لە چەند قۆناخێکدا رۆڵیان لە پشتیوانیی گەلی کوردستان بینیوە. بێگومان داخوازیی هەموو لایەکە، ئەوانیش جارێکی دیکە ئەمە بە گرەوی بردنەوە و سەرکەوتنی گەلی کوردستان دەزانن.  رووداو: راستە لە دەرەوە دۆستانی کورد خواستی ئەوەیان هەیە کورد لەو بارودۆخە سیاسییەی کە ئێستا لە عێراق و ناوچەکەدا هەیە یەکدەنگ و یەکڕیز بێت، بەڵام لەناو هەرێمی کوردستان بەڕاستی کێشە هەیە، وا دەرناکەوێت کە لایەنە سیاسییەکان یەکهەڵوێست بن.. بۆ نموونە کێشەی گەورە لەنێوان پارتی و یەکێتیدا هەیە. پێتانوایە ئەو کۆبوونەوانە وادەکات کە لایەنەکان لە یەک نزیک ببنەوە؟ لانیکەم بەرامبەر بەغدا و بەو ئاڵەنگارییانەی لە ناوچەکەدا هەن؟  دڵشاد شەهاب: من ناڵێم کێشە نییە، بەڵام لەگەڵ ئەوەشدا نیم کێشەکان ئەوەندە قووڵ بن و قابیلی چارەسەرکردن نەبن، ئەگەر لە خاڵە هاوبەشەکانمانەوە دەستپێبکەین، مومکینە زۆر بە ئاسانی لە زۆر شوێنەوە بە یەکدی بگەین.  ئێمە لە پرۆسەی سیاسی بەیەکەوەین، پەیوەندییەکانی حیزبمان بەردەوامیی هەیە، لە سەرۆکایەتیی هەرێمی کوردستان، لە حکومەت و پەرلەمان بەیەکەوە کار دەکەین. سەرباری ناکۆکییەکان، بەڵام لە بەغدا کەم تا زۆر، تاوەکو ئێستا لەسەر زۆربەی پرسە چارەنووسسازەکان بەیەکەوە هەنگاومان ناوە.  رووداو: ئێوە لە سەرۆکایەتیی هەرێمی کوردستان رازین لەو بەیەکەوە کارکردنەی هەیە؟  دڵشاد شەهاب: ناتوانین بڵێین جێگەی چاوەڕوانیی خەڵکی کوردستانە، هەروەکو چۆن لە چاوەڕوانیی سەرۆکایەتیی هەرێمیشدا نییە، دەکرێت باشتر بێت و زۆریش لەوە باشتربێت، بەڵام مەبەستم لەوەیە کە کێشەکان هەن، هەندێکجار مرۆڤ کە سەیری سۆشیال میدیا بکات، یان سەیری راپۆرتێکی راگەیاندن بکات، وا هەستدەکات وەکو ئەوەی کەشوهەوایەک دروستبووبێت، مومکین نەبووبێت ئەو حیزبانە بەیەکەوە دابنیشن، بەڵام ئەگەر سەیری خاڵە هاوبەشەکان بکرێت، ئێستاشی لەگەڵدابێت، ئەو شوێنانەی کە پارتی و یەکێتی تێیدا بەیەکەوە کاردەکەن و ئەو ئەرکانەی کە بەیەکەوە بەجێی دەگەیێنن، لەگەڵ ئەو هێزانەی کە یەکیش نەخراون، واتە سەر بەحیزبیش نەبووبن، بەڵام بەیەکەوە بەرگری لە کوردستان کراوە، ئێستاش ئەگەر خوانەخواستە رۆژێک لە رۆژان مەترسییەک هەبێت.. واتە کۆمەڵێک پرس هەن بە بەیەکگەیشتنی پارتی و یەکێتی تێیدا بەرجەستەیە، بەرپرسیاریێتیشە بەرامبەر بەو قۆناخە و رابردووش کە بەیەکەوە حکومڕانیی وڵاتیان کردووە.  بۆیە ئەگەر سەیری رابردووی هەڵبەزین و دابەزینی پەیوەندییەکان بکەین، زۆرجاریش هەبووە چەند پەیوەندییەکان ئاڵۆز ببن، ئەوەندەش بە ئاسانی چارەسەر بوون، چونکە پێداویستیی گەورەتر هەن.  رووداو: ئەمە بۆ دوای کۆنگرەی یەکێتیش راستە، کە بە ئاسانی چارەسەر دەبوون؟  دڵشاد شەهاب: ئێمە لەدوای کۆنگرەی یەکێتیش پەیوەندیمان لەگەڵ یەکدی هەبووە، پرسی وا هاتووەتە پێش، بە رێکی بەڕێوەچوون. ئەو بەیەکەوە کارکردنەی باسی دەکەم، بەتایبەتی لە ئەنجوومەنی وەزیراندایە، لەناو حکومەت کە بەرجەستەیە، ئەوەندەی من لە تیمی پارتییەوە گوێم لێبووە، بە رێزەوە سەیری ئەو هاوکاری و تێگەیشتنەی تیمی یەکێتیی نیشتمانیی کوردستان دەکەن لە حکومەت، کە ئەمە گرنگترین پێگەی بەیەکەوە کارکردنە، شوێنی بەیەکەوە کارکردنە.  بۆیە من پێموایە ئەم هەنگاوانە کاریگەریی ئەرێنییان دەبێت و رێگەخۆشکەر دەبن لە بەردەمی ئاییندەش کە پەیوەندییەکی باشتر بێتە ئاراوە.  رووداو: لە کۆبوونەوەکانی رابردووی سەرۆکایەتیی هەرێمی کوردستان بڕیاری ئەوە درا کە لە پەرلەمانی عێراق فراکسیۆنە کوردستانییەکان دروست ببێت، هەوڵبدرێت هەموو فراکسیۆنە کوردییەکان یەکدەنگ بن، بەڵام ئەمە دروست نەبوو، ئایا جارێکی دیکە قسە لەسەر ئەم بابەتە دەکرێتەوە؟ پێتانوایە ئێستا کاتێکی گونجاوە بۆ ئەو پرسە؟  دڵشاد شەهاب: لەم قۆناخەدا مومکین نییە ئەمە بابەتی باسکردن بێت، چونکە ئێمە بەرەو هەڵبژاردن دەچین، هەموو لایەنەکان ئێستا خەریکی ئامادەکارین، رەنگە هەندێک لەو بەڕێزانەی ئێستا لە پەرلەمانن، بمێنن و هەندێکیان نەمێنن. بۆیە لەم قۆناخەدا رەنگە بابەتی باسکردن نەبێت.   رووداو: بابەتی باسکردن نییە لەبەرئەوەی مومکین نییە بکرێت لەو قۆناخەدا، لەبەرئەوەی بەرەو هەڵبژاردن و "تای هەڵبژاردن" دەچین؟  دڵشاد شەهاب: هیچ کاتێک ناتوانین بڵێین و ناشیڵێین کە ئەو بابەتە قابیلی جێبەجێکردن نییە.. تابلۆیەک هەیە لە ئەنجوومەنی نوێنەرانی عێراق ئێستاش لەسەری نووسراوە "هاوپەیمانیی کوردستانی" کەسیش ئامادە نییە بچێت ئەو تابلۆیە هەڵگرێت یان نکۆڵیی لێ بکات و بڵێ هاوپەیمانیی کوردستانی نەماوە، هەموویان لە ناخی خۆیاندا، تەنانەت لەو کاتانەی بە ئاراستەی جیاوازیش رۆیشتوون، زۆر شتی وامان بینی.. لە دوا گفتوگۆ لەسەر پرسی بودجەی ٢٠٢١ی عێراق، لەکاتی وێنەگرتن بەیەکەوە دەرکەوتن، تەنانەت ئەوانەی لە تەلەڤیزیۆنەکان و بەرنامەکانی تەلەڤیزیۆن رەنگە زۆر ناکۆکیی تووندیان لەسەر بۆچوونەکان هەبووە، بەڵام ئێوە درێخیتان نەکرد، ئەو حەقیقەشتان گواستەوە کە دواجار بەیەکەوە بوون، چونکە بەرپرسیاریێتییەک هەیە، من پێموایە هەمیشە ئەوە لە زیهنییەتی هەر تاکێکی کوردستانیدا هەیە، کە هەست بە زەرورەتی ئەو مەسەلەیە بکات، ناکۆکیی نێوان حیزبەکان کاریگەریی لەسەر هەبووە، هەندێک بارودۆخی ناوخۆی خودی حیزبەکان کاریگەریی هەبووە، راستە رەنگە شتی خراپ گوترابن و رەخنە لە پرۆسەی سیاسیی هەرێمی کوردستان گیرابێت، کە ئەوە یەکێکە لەو گازندانەی لەسەر بەشێک لە ئەندامانی بەڕێزی ئەنجوومەنی نوێنەران هەیە، چونکە رێگەی دیکە هەن بۆئەوەی ئەو شتانە رووبەڕووی یەکدی بکەینەوە، ناکرێت هەموو چەکێک بەکاربهێندرێت و لەبەردەمی رکابەرەکانمان دژایەتیی یەکدی بکەین، کە دواجار پێگەی هەرێمی کوردستانی پێ لاواز دەبێت. کە ئەمە شتێکی بە ئازار بووە بۆ هەموو خەڵکی هەرێمی کوردستان، لەو بڕوایەدا نیم هیچ کەسێک، ئەندامێکی ئەنجوومەنی نوێنەران، لەسەر پشکی هەرێمی کوردستان بینیبێت بە هەر شێوازێک هێرش بکاتە سەر هەرێمی کوردستان، هیچ کەسێک بەوە دڵخۆش نابێت.  رووداو: جەنابت لەگەڵ حیزبەکاندا لە هاوئاهەنگیدا بوویت بۆئەوەی ئەو کۆبوونەوەیە سەربگرێت و بکرێت، پێتوایە کۆبوونەوەکە کۆبوونەوەیەکی باش دەبێت؟  دڵشاد شەهاب: پێموایە بەراورد بەو ماوەیەی رابردوو لەگەڵ دواجار کە کۆبوونەوە کرا، هەندێک هەوڵ هەبوون، بەڵام جاری وا هەبووە هەوڵەکان بەئەنجام نەگەیشتوون. لەم ئان و ساتەدا بەدەنگەوەهاتنی سەرجەم لایەنەکان لە ئاستێکی بەرزدا بوون، ئامادەبوون لە کۆبوونەوە خۆی لە خۆیدا ئاماژەیەکی ئیجابییە، ئەو ئامادەییە لەخۆیەوە نەهاتووە، هەستکردن بە بەرپرسیارێتیی ئەو قۆناخە و لە زەرورەتی ئەو مەسەلەیە، لە بڕوابوونێکیش بەوەی کە جەنابی سەرۆکی هەرێم، سەرۆکی باڵاترین دەسەڵاتی بەڕێوەبردنی وڵات، سەرۆکایەتی وەکو چەتری کۆکەرەوەی لایەنەکان و پێکهاتەکانی کوردستان. خۆشبەختانە ئەو متمانەیە هەیە، دەکرێت ئەو شوێنە کە سەرۆکایەتیی هەرێمی کوردستانە، ئەگەر لە گۆڕەپانی دیکەدا ناکۆکی و بۆچوونی جیاوازیشمان هەبێت، بەڵام لێرەدا جۆرێک لە لێکنزیکبوونەوە و دانانی چوارچێوەیەکی هاوبەش بۆ کارەکانمان هەبێت.  رووداو: کەی دەچنە بەغدا، بڕیار وابوو سەرۆکی هەرێمی کوردستان سەردانی بەغدا بکات؟  دڵشاد شەهاب: لە ئاییندەیەکی نزیکدا دەچنە بەغدا، بە دیاریکراوی رۆژەکە نازانم، بەڵام لە ماوەیەکی نزیکدا دەچن.