مامۆستا عەتا ئەحمەد، جێگری سەرۆکی یەکێتیی مامۆستایانی کوردستان بە رادیۆی رووداوی راگەیاند: "راستە کۆرۆنا کاریگەریی لەسەر هەموو سێکتەرەکانی ژیان هەبووە بە تایبەتی پەروەردە لە هەموو دونیادا، لە هەرێمی کوردستانیش کاریگەریی زۆری هەبووە، بەشێکی لە دەسەڵاتی ئێمە و حکومەتیشدا نەبووە، بەڵام تێبینیمان لەسەر بەشێکی بڕیارەکانی وەزارەتی پەروەردە هەبووە، کۆمەڵێک دەرفەت هەبوو کە دەکرا دەوام بە باشتر بکرابووایە، بە تایبەت لە مانگی ١٢ و ١ زۆر داوامانکرد و پرۆژەمان دایە وەزارەتی پەروەردە کە دەوام دەستپێبکاتەوە، بەڵام بەداخەوە بەگوێیان نەکردین، ئەگەر ئەو کات خوێند دەستیپێکردبووایەوە باشتر و سەرکەوتووتر دەبوو، پێش نەورۆزیش ٢ هەفتە پشوویان راگەیاند، دیسان ئەوەش هەر لە زیادەبوو".  ئەمڕۆ شەممە ١٥ - ٠٥ - ٢٠٢١ وەزارەتی پەروەردەی هەرێمی کوردستان راگەیێندراوێکی لەبارەی کردنەوەی قوتابخانەکان بڵاوکردەوە و رایگەیاند، دەستپێکردنەوەی پرۆسەی خوێندنی ناو پۆل لە رۆژی یەکشەممە ١٦ - ٥ - ٢٠٢١ بەشێوازی بەنۆرە (تناوب)، بۆ قۆناخی (یەکەمی بنەڕەتی تا یازدەیەمی ئامادەیی لە خوێندنگە حکومی و ناحکومی و ئەو قوتابخانانەی گوندەکان، کە پێشتر سێ رۆژ لە هەفتەیەکدا دەوامیان کردووە لەسەر یەک، بەهەمان شێواز بەردەوام دەبن.  بە بڕوای عەتا ئەحمەد ئەو بڕیارەی وەزارەتی پەروەردە کە ئەمڕۆ داویەتی، "بڕیارێکی باشە، یەک لە هیچ باشترە، یان ئەو تۆزە خوێندنە هەبێت لەوە باشتر هەر بە تەواوەتی ساڵی خوێندن بفەوتێت. تەنیا ئەوەیە ساڵی خوێندنەکە نەفەوتاوە، بەڵام کۆمەڵێک قوتابی لە قۆناخێکەوە بۆ قۆناخێکی دیکە دەپەڕێنینەوە کە وەکو پێویست فێری شتەکان نەبوون، بە تایبەتی بازنەی یەکەمی قۆناخی بنەڕەتی پۆلەکانی یەک و دوو و سێ، کە زەرەری زۆریان پێدەگات. چونکە بە ئاسانی ئەو بۆشاییەیان بۆ پرناکرێتەوە".  سەبارەت بەو ماوەیەی کە وەزارەتی پەروەردە پێشتر بۆ تەواوکردنی خوێندنی ئەمساڵ رایگەیاندبوو کە ماوەکەی ٥ هەفتە دەبێت و بەشێوەی تەناوبیش دەبێت، جێگری سەرۆکی یەکێتیی مامۆستایانی کوردستان گوتی: "خوێندن تاوەکو ٢١ی ٦ بەردەوام دەبێت واتە ٥ هەفتە، ٥ هەفتەکەش هەفتەی ٣ رۆژە، واتە ئەگەر هەمووی بخەیتەسەر یەک قوتابی ١٥ رۆژ دەوام دەکات، کە ئەمە بۆخۆی کارەساتێکی گەورەیە".  عەتا ئەحمەد ئومێد دەخوازێت "ساڵی داهاتوو بەلایەنی کەمەوە پشتیوان بە خودا ئەگەر بارودۆخەکە باش بێت بۆیان قەرەبوو بکەینەوە".  عەتا ئەحمەد پێیوایە پوختکردنەوەی پرۆگرامەکانی خوێندنیش "زیانی زۆری هەیە، بەڵام ئەمە بژاردەیەکی ناچارییە، کۆمەڵێک بابەت دیاریکراوە بە ناچاری تەنیا بۆ ئەوەی ئەمساڵی خوێندنی پێ بەڕێبکرێت".