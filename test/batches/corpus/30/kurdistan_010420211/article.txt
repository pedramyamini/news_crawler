بایدن لە کاتی راگەیاندنی پلانەکەیدا رایگەیاند، پاکێجی نوێی وەبەرهێنان لە ژێرخانی ئابووری ئەمریکا دەبێت تێچووی داراییەکەی لەلایەن کۆمپانیا زەبەلاحەکانی ئەمریکاوە دابینبکرێت. پاکێجەکە دەبێتە هۆکاری بووژانەوەی ئابووریی ئەمریکا و داهێنان و گەشەپێدانی ئابووری وڵات.  پاکێجەکەی سەرۆکی ئەمریکا نزیکەی ٢ ترلیۆن دۆلارەوە لەرێگەی بەرزکردنەوەی باج لە کۆمپانیا گەورەکانی ئەمریکا سەرچاوە داراییەکەی دابیندەکرێت.  سەرۆکی ئەمریکا لەکاتی راگەیاندنی پلانەکەی گەشبینی خۆی راگەیاند کە لە هاوینی ئەمساڵدا پرۆژەیاسای وەبەرهێنان لە ژێرخانی ئابووری لە کۆنگریس پەسندبکرێت و گوتی: "پلانەکە نەخشەرێگایەکە بۆ سەرکەوتنی هەموولایەک. چانس دەداتە هەموو کەسێک سەربکەوێت. پلانەکە هەروەها دەبێتە هۆی بووژانەوەی ئابووریی ئەمریکا کە بەهێزترین ئابووری جیهانە و زۆرترین هێزی بەرگری و داهێنانی تێدایە بەپێچەوانەی ئەوەی کە لە رابردوودا بینیومانە. ئەم پلانە پلانێکە بۆ وەبەرهێنان لە ئەمریکا و  پێشتر و لە یەک سەدەی رابردوودا لە ئابووریی ئەمریکا نەمانبینیوە. "  لەهەمانکاتدا وتارەکەی جۆ بایدن رووبەڕووی رەخنەی تووندی کۆمارییەکان بووەوە. سیناتۆر میچ ماککۆنێل، سەرۆکی زۆرینەی کۆماری لە کۆنگریسی ئەمریکا رایگەیاند، پاکێجە نوێیەکەی سەرۆکی ئەمریکا پێشخستنی بیرۆکە و ئایدیای سۆشیالیسمە لە ئەمریکا.