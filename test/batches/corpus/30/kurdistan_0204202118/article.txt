ئەوەی لە سەرەتای ڤیدیۆکە دەردەکەوێت رێگەی ١١ گوندی دۆڵی مەلەکانە. دۆڵێک بێبەش لە دەیان خزمەتگوزاریی سەرەتایی. تاوەکو ئێستا هێڵی مۆبایل و ئەنتەرنێتیشیان نییە. سنوورەکە لەنێوان ئیدارەی راپەرین و قەزای سۆرانە.  جەعفەر سلێمان، پێشمەرگەیەکی خانەنشینە و لەبارەی خزمەتگوزاریی گوندەکەیان دەڵێت، "ئێمە کەوتووینەتە نێوان دوو بەرداشی پارتی و یەکێتی تاوەکو ئێستا لە گوندەکانی سنوورمان دوو ئیدارەییێکی تەواوە، خەڵکی زۆرتر مووچە خۆری یەکێتین و سنوورەکەشمان سەر بە ئیدارەی پارتییە و ئەویش کارمان بۆ ناکات. نازانین چی بکەین و باجەکە ئێمەین دەیدەین، سەیرە لە دوو گوندی ئەوسەر و ئەمسەر چوار بازگەی ئاسایش هەیە دووی یەکێتی و دووی پارتی".  دۆڵی مەلەکان سرووشتێکی جوانی هەیە، سەرچاوەی ئاوی زۆر و رووبەری رەز و باخداری و ناوچەی گەشتیاری زۆری هەیە، بەڵام بەهۆی کەمیی خزمەتگوزارییەکان لە ماوەی یەکساڵدا ٥٠ % ـی دانیشتووانی زێدەکەیان جێهێشتووە.  محەممەد سلێمان، پێشمەرگەیەکی دیکەیە و دەڵێت: "تادێت خەڵکی بە ناچاری گوندەکانیان چۆڵ دەکەن پێشتر ٥٠٠ ماڵ بوو ئێستا کەمتر لە ٢٥٠ ماڵە نەبوونی خزمەتگوزاری خەڵکی ناچار بە کۆچکردن کردووە".  تەواوی دۆڵەکە بێبەشە لە پرۆژەی ئاوی خواردنەوە، بنکە تەندروستییەکەیان یاریدەدەرێکی پزیشکی هەیە و شەوانە دادەخرێت، سێ قوتابخانەی بنەڕەتی هەیە، بەڵام بە میلاکی کەم و بینای خراپ بووە.  بەشدار رەفیق، مامۆستایەکی بنەڕەتی لەبارەی خزمەتگوزاریی دۆڵەکە دەڵێت: "بەدەست کۆنی بینای قوتابخانەوە حاڵمان خراپە دەبلیوسی و شورە و ژوورەکانی تێکچوون و کەسیش خۆی بە خاوەنی نازانێت".  گوندەکان دەکەونە سنووری شارۆچکەی خەلیفانی قەزای سۆران، مەغدید ئەحمەد، بەڕێوەبەری شارۆچکەی خەلیفان دەڵێت: "رێگەی گوندەکان کراوەتە دەرخستە و نیازمانە لەو بودجەیەی کە پەرەپێدانە و لە پارێزگاوە بۆمان دابین دەکرێت رێگاکە دەست پێبکەین و خزمەتگوزاریەکانی دیکەش بێ شک بەدوا داچوونیان بۆ دەکەین.  مەلەکان پێگەیێکی بەهێزی شۆرشەکانی کورد بووە، هەمیشە پێشمەرگەی تێدا حەواوەتەوە و ساڵی ١٩٨٨ حکومەتی بەعس کیمیابارانی کرد، لە پرۆسەی ئەنفالیشدا ٤٠ کەسیان زیندەبەچاڵ کراوە.