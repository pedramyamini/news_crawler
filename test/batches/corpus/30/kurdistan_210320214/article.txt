ئەنتۆنیۆ گوتیرێز، سکرتێری گشتیی نەتەوە یەکگرتووەکان لە پەیامێکیدا بەبۆنەی نەورۆزەوە رایگەیاند: هەموو ساڵێک نەورۆز ئاماژە بە دەستپێکێکی نوێ دەدات، نەورۆزی رابردوو هاوکات بوو لەگەڵ سەرەتاکانی پەتایەکی جیهانیی وێرانکەر، نەورۆزی ئەمساڵ لە هەموو کات گرنگترە، هاوخەمیی نێوان کۆمەڵگەکان و نەوەکان لە هەموو کات گرنگترە.  لە بەشێکی دیکەی قسەکانیدا بە ئاماژە دان بە ئەجێندای ٢٠٣٠ کە ١٧ بڕیار لە خۆدەگرێت بە ئامانجی دابینکردنی ژیانێکی باشتر بۆ هەموو جیهان لە ساڵی ٢٠٣٠، ئەنتۆنیۆ گوتیرێز رایدەگەیێنێت: "بەڵێنەکەمان بۆ ئەجێندای ٢٠٣٠ کە باسی ئەوە بوو هیچ کەسێک بەجێنەهێڵین لە هەموو کات زیاتر جێی بایەخە".   زیاتر لە سێ مانگە بەشێک لە وڵاتەکان دەستیان بە بەکارهێنانی ڤاکسینی کۆرۆنا کردووە، سکرتێری گشتیی نەتەوە یەکگرتووەکان دۆزینەوەی ڤاکسین وەکو رووناکییەک لە کۆتایی توونێلەکەدا دەبینێت و، دەڵێت: لە کاتێکدا کە هەموو جیهان یەکیانگرتووە بۆ تێکشکاندنی کۆڤید - ١٩، نەورۆز کار بۆ چاکبوونەوە و دروستکردنەوە دەکات لەڕێگەیەکی باش و بەهێز بە هاوئاهەنگیی لەگەڵ سرووشت.  لەلایەکی دیکەوە جۆ بایدن، سەرۆکی ئەمریکا بە بۆنەی هاتنی نەورۆزەوە پەیامێکی پیرۆزبایی بڵاوکردەوە. بایدن دەڵێت "بەهار هێمایەکی تاهەتاییە بۆ نوێبوونەوە و زیندووبوونەوە لە ئەمریکاوە تاوەکو ئێران، ئاسیای ناوەڕاست، وڵاتانی قەوقاز و، رۆژهەڵاتی نێوەڕاست دڵی خەڵکی پڕ دەکات لە رووناکی و هیوا. "