ئەمڕۆ دووشەممە ١٠ - ٠٥ - ٢٠٢١ رێکخراوی لێبووردنی نێودەوڵەتی - ئەمنستی - رایگەیاند، بڕیارەکەی دادگەی پێداچوونەوە لەبارەی پێنج حوکمدراوەکەی بادینان "نادادپەروەرانە"یە، لە بەرامبەردا دیندار زێباری، رێکخەر بۆ راسپاردە نێودەوڵەتییەکانی حکومەتی هەرێمی کوردستان رایگەیاند، "حوکمی پێنج سزادراوەکە هیچ پەیوەندییەکی بە پیشەی رۆژنامەگەری و چالاکڤانییەوە نەبووە".  رێکخراوی ئەمنستی ئینتەرناشناڵ لە نامەیەکی کراوەدا بۆ دیندار زێباری ئاماژە بەوە دەکات، حوکمدراوانی بادینان لەکاتی دەستبەسەرکردنیاندا "مامەڵەی خراپیان لەگەڵ کراوە، مانیان لە خواردن گرتووە، بەڵام وەڵامیان نەدراوەتەوە". هەروەها دەشڵێت: "لەکاتی راگرتنیشیاندا پێش دادگاییکردن لە ژووری زیندانی قەرەباڵخدا راگیراون، کە بواری نووستن یان پیاسەکردنیشیان نەبووە".   لە بەشێکی دیکەی راگەیێندراوەکەی نووسینگەی رێکخەر بۆ راسپاردە نێودەوڵەتییەکان لەبارەی حوکمدراوانی بادینان هاتووە، "بەڵگەکان ئاماژە بەوە دەکەن کە تاوانباربوون بە کۆکردنەوەی زانیاریی نهێنی و گواستنەوەیان بۆ رێکخراوێک کە زۆرجار بەشداریی لە چالاکی تیرۆریستیدا کردووە، بەوەش ژیانی سیاسەتمەدارانی ناوخۆ و بیانیان لە هەرێمی کوردستان خستووەتە مەترسییەوە".  لەبارەی پەیوەندیی خاچی سوور و نەتەوە یەکگرتووەکان لەگەڵ حوکمدراوانی بادینان، دیندار زێباری رایدەگەیێنێت، "کۆمیتەی نێونەتەوەیی خاچی سوور (ICRC) و رێکخراوی نەتەوە یەکگرتووەکان بۆ هاریکاریی عێراق (یونامی) دەستگەیشتنیان بە دەستبەسەرکراوەکان هەبووە".   ئەمنستی داوای لە زێباری کردووە هەوڵی ئازادکردنی هەر پێنج چالاکڤان و رۆژنامەڤانە بدات و جگە لەوەش لێکۆڵینەوەی خێرا و کاریگەر سەبارەت بە "ئەشکەنجەدان و خراپ مامەڵەکردن" لەگەڵیان دەستپێبکات.  رۆژی ٧ ـی تشرینی یەکەمی ٢٠٢٠، پێنج رۆژنامەڤان و چالاکڤان دەستگیرکران. رۆژی ٠٤ - ٠٣ - ٢٠٢١ ئەنجوومەنی ئاسایشی هەرێمی کوردستان ' دانپێدانانی ' حوکمدراوانی بادینانی بڵاوکردەوە و ئاماژە بەوە کرد "لە پرۆسەی لێکۆڵینەوەکاندا بەپێی بەڵگە و دانپێدانانیان ئەوە سەلمێندرا کە پەیوەندیی راستەوخۆیان بە پەکەکە و چەندین لایەنی دیکە هەبووە". بەڵام سێ ئەندامی ئەنجوومەنەکە رایانگەیاند: "به هیچ جۆرێك ئاگاداری ئه‌و راپۆرت و دانپێدانانه نین".  دەقی راگەیێندراوی نووسینگەی رێکخەر بۆ راسپاردە نێودەوڵەتییەکان:  وەڵام بۆ لێبوردنی نێودەوڵەتی  ڕۆژی ١٦ی شوبات دادگای تاوانی هەولێر سزای شەش ساڵ زیندانی بەسەر پێنج دەستگیرکراودا سەپاند. دوای ئەوەی پەڕاوەکانیان راپێچی دادگای پێداچوونەوە کرا، دادگای پێداچوونەوە بڕیارەکەی پەسەندکرد. ڕێکخراوی لێبوردنی نێودەوڵەتی چەند نیگەرانییەکی لەبارەی پەسەندکردنی بڕیارەکە لەلایەن دادگای تەمییزەوە خستۆتەڕوو.   دادگا سەربەخۆیە لە حکومەت و حکومەتی هەرێمی کوردستان دەست لە پرۆسە یاساییەکان وەرنادات. حوکمی پێنج سزادراوەکە هیچ پەیوەندییەکی بە پیشەی ڕۆژنامەگەری و چالاکوانییەوە نەبووە. بەڵگەکان ئاماژە بەوە دەکەن کە تاوانباربوون بە کۆکردنەوەی زانیاری نهێنی و گواستنەوەیان بۆ بۆ رێکخراوێک کە زۆرجار بەشداری لە چالاکی تیرۆریستیدا کردووە، بەمەش ژیانی سیاسەتمەدارانی ناوخۆ و بیانیان لە هەرێمی کوردستان خستۆتە مەترسییەوە.   وەک تۆمەتبار لەناو هۆڵی دادگا، لە لایەن پارێزەرەکانی خۆیانەوە نوێنەرایەتیان کراوە. هەروەها، چاویان بە پارێزەرەکانیان کەتووە لە کاتی ڕاگرتن بەر لە دادگای له دادگای تاوانی هەولێر.   ڕاستەوخۆ دوای دادگایی، دادگای تاوانەکان پەڕاوە یاساییەکانیان گواستەوە بۆ دادگای پێداچوونەوە، کە خاوەنی دوا بڕیارە بۆ پەسەندکردن یان ڕەتکردنەوەی بڕیارە یاساییەکان. دادگای پێداچوونەوە بڕیاری دادگای تاوانی لە ٦ی ئایاری ٢٠٢١ دا پەسەندکرد. لەگەڵ ئەوەشدا، دوابەدوای پەسەندکردنی بڕیارەکە، تۆمەتباران ٣٠ ڕۆژیان هەیە بۆ ئەوەی تانە لە بڕیارەکە بدەن، دوای ئەوە دەستەی گشتی دادگای پێداچوونەوە کۆدەبێتەوە بۆ ئەوەی دوا بڕیار لە کەیسەکە بدات. لە کۆتاییدا، سەرۆکایەتی هەرێمی کوردستان دەسەڵاتی ئەوەی هەیە کە لێبووردنی تایبەت دەربکات.     کۆمیتەی نێونەتەوەیی خاچی سوور (ICRC) و ڕێکخراوی نەتەوە یەکگرتووەکان بۆ هاریکاری عێراق (یونامی) دەستگەیشتنیان بە دەستبەسەرکراوەکان هەبووە.   حکومەتی هەرێمی کوردستان تەواو پابەندە بە حوکمی یاسا و بە پرۆسەی یاسایی دادپەروەرانە و بێلایەن، و ئازادی ڕاگەیاندن کاری لەپێشینەیەتی. حکومەت لەگەڵ یونامی و نوسینگەی کۆمیسیاری باڵای مافەکانی مرۆڤ کاردەکات بۆ دڵنیابوون لەوەی کە کوردستان بەتەواوی پابەند بە پێوەرە نێودەوڵەتیەکانی مافی مرۆڤ، بە تایبەتی لە بواری ئازادی میدیادا.   نووسینگەی ڕێکخەر بۆ ڕاسپاردە نێودەوڵەتییەکان