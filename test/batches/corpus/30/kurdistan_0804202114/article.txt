زانا رەحمان، قایمقامی پێنجوێن بە تۆڕی میدیایی رووداوی راگەیاند، بەیانیی ئەمڕۆ پێنجشەممە دوو بوومەلەرزەی دیکە شارەکەیان هەژاندووە، یەکەمیان کاژێر ٠٥: ٤٥ و دووەمیشیان کاژێر ٠٦: ٢٠ بووە و هەردووکیشیان گوڕەکەیان ٣.٣ پلەی رێختەر بووە.  هاوکات ئاسۆ کەمال، بەڕێوەبەری بەڕێوەبەرایەتیی کەشناسی و بوومەلەرزەزانیی پارێزگای سلێمانی بە رووداوی راگەیاند، بوومەلەرزەکانی بەیانیی ئەمڕۆ ٣.٣ پلەی رێختەربوون، یەکەمیان بە قووڵایی هەشت کیلۆمەتر و دووریی ١١ کیلۆمەتر بووە لە پێنجوێنەوە، دووەمیشیان بە قووڵایی هەشت کیلۆمەتر بووە لە دووریی ١١ کیلۆمەتر، ناوەندی هەردووکیشیان شاری مەریوانی رۆژهەڵاتی کوردستانە.  بەڕێوەبەری بەڕێوەبەرایەتیی کەشناسی و بوومەلەرزەزانیی پارێزگای سلێمانی ئاماژەی بەوە کرد، لە ٤٨ کاژێری رابردوودا ٢٨ بوومەلەرزە لە ناوچەکە روویانداوە، بەهێزترینیان ٥.٤ پلەی رێختەر بووە و ئەوانی دیکە لەنێوان یەک بۆ ٣.٣ پلەی رێختەر بوون.  هەروەها قایمقامی پێنجوێن باسی لەوە کرد "پارێزگا و قایمقامیەتی سلێمانی، ئامادەییان نیشانداوە بۆ هەموو هاوکارییەک و بەردەوام لەگەڵمان لەسەر هێڵن".