نادر روستی، گوتەبێژی دەستەی گەشتوگوزاری هەرێمی کوردستان بە رادیۆی رووداوی راگەیاند: "ئێستا لەم نەورۆزەدا زۆرترین گەشتیار بۆ سنووری سلێمای هاتوون. بەو پێیەی کارئاسانیی باشتر بۆ هاتنی گەشتیاران کراوە. بەپێی زانیارییە نافەرمییەکانمان گەیشتووەتە ئاستێک کە شوێنی نووستن و حەوانەوەیان نەماوە. "  ئەمساڵ بەهۆی گرتنەبەری رێکارەکانی تایبەت بە خۆپارێزی لە ڤایرۆسی کۆرۆناوە ژمارەی گەشتیاران بەراورد بە دوو ساڵ پێش ئێستا کەمترە.  گوتەبێژی دەستەی گەشتوگوزاری هەرێمی کوردستان گوتی: "ساڵانی رابردوو بەر لە بۆنەکان پێشبینیمان دەکرد کە گەشتیار چەندە زیاد ببێت، بەڵام لەم نەورۆزەدا نەمانتوانی. ئەوەیش بەهۆی بڕیارەکانی خۆپارێزی لە کۆرۆنا و قەدەخەی هاتووچۆوە بوو. لەگەڵ ئەوەیشدا هەندێک کارئاسانی کراوە و گەشتیار هاتوون، بەڵام لە هەولێر وەکو ساڵی ٢٠١٩ نییە. "  ساڵانە دەستەی گەشتوگوزار لە بۆنەکاندا رێوشوێنی تایبەت بۆ پێشوازی و کارئاسانی بۆ گەشتیاران دەگرێتە بەر، بەڵام ئەمساڵ جیاواز بوو بەهۆی ڤایرۆسی کۆرۆنا و قەدەخەی هاتووچۆ لە شارەکانی ناوەڕاست و باشووری عێراق.   نادر روستی گوتی: "بە شێوەیەکی گشتی ٨٠ % ی ئەو گەشتیارانەی دێنە هەرێم کوردستان لە ناوەڕاست و باشووری عێراقەوە دێن، ئەوەی دیکەی گەشتیاری بیانییە، ئەم دوو ساڵەی رابردوو رێژەی گەشتیاری بیانی تەواو کەمبووەوە و ریژەی گەشتیاری ناوخۆی عێراق گەیشتە ٩٠ %. ئێستا ئێمە لە هەرێمی کوردستان کار لەسەر ئەوە دەکەین کە چوار وەرزە گەشتیارمان هەبێت. خۆشبەختانە لە ساڵی ٢٠١٢ وە ئەو پلانە بە باشی جێبەجێ کراوە. ئێستا چوار وەرزە گەشتیارمان هەیە بە تایبەتی مانگەکانی کانوونی دووەم و شوبات گەشتیاری زۆر دێن. "  گوتەبێژی دەستەی گەشتوگوزار ئاماژەی بەوە دا کە تاوەکو ئێستا نەیانتوانیوە وەکو پێویست خزمەتی گەشتیارا بکەن و پەرە بە شوێنە گەشتیارییەکان بدەن، لەبەر ئەوەی بە درێژایی دەسەڵاتی هەرێمی کوردستان ناوچەکە پڕ لە قەیران بووە؛ بۆ نموونە شەڕی داعش و تۆپبارانەکانی تورکیا و ئێران وایان کردووە کە سەرمایەدار نەتوانێت لەو ناوچانەدا وەبەرهێنان بکەن.  نادر روستی گوتی: "ئێمە وەکو دەستەی گەشتوگوزار بودجەیەکی تایبەتمان نییە. ئەوەی کراوە زیاتر لە رێگەی کەرتی تایبەتەوە بووە. دەبووایە حکومەت و کەرتی تایبەت پێکەوە پرۆژەی هاوبەشی گەشتوگوزاریان هەبووایە. کێشە هەرە گەورەکەمان ئەوەیە کە لە هەرێمی کوردستان هیچ یاسایەک بۆ پەرەپێدانی گەشتوگوزار نییە، ئەوەی هەیە لە پەیکەری وەزارەتی شارەوانی و گەشتوگوزاردایە. "  بەشێکی گەشتیاران گلەییان لەوە هەیە کە لە هەندێک لە ناوچە گەشتیارییەکاندا خزمەتگوزاریی پێویست نییە و ئەوەیش هۆکارێکە بۆ ئەوەی هەندێک شوێن گەشتیاری کەمتر بێت.  گوتەبێژی دەستەی گەشتوگوزار دەڵێت: "یەکێک لە هۆکارەکانی پێشنەکەوتنی کەرتی گەشتوگوزار لە هەرێمی کوردستان خراپیی رێگەوبانی ناوچە گەشتیارییەکانە. هۆکاری دیکەیش نەبوونی کارەبا و هێڵی پەیوەندی و ئینتەرنێتە لەو ناوچانەدا. "  ساڵانە لە بۆنەکاندا و بە تایبەت لە وەرزی بەهار و نەورۆزدا گەشتیارێکی زۆر بە مەبەستی سەردانیکردنی ناوچە گەشتیارییەکان روو لە هەرێمی کوردستان دەکەن. بەپێی دەستەی گەشتوگوزار، تەنیا لە یەکەم رۆژی نەورۆزی ئەمساڵدا ٥٠ هەزار گەشتیار و زیاتر لە ١٥ هەزار ئۆتۆمبیل چوونەتە سەیرانگەی دووکان، هاوکات زیاتر لە ١٠ هەزار گەشتیار چوونەتە ناوەندی شاری سلێمانی.