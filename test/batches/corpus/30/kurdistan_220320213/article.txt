ژمارەیەک لەو کەسانە دوای کۆتاییهاتنی ئاهەنگی نەورۆز دەستبەسەرکران، ئەوەش کاتێك بوو کە دەستیان بە گووتنەوەی درووشم کرد لەبارەی گۆشەگیریی ئۆجەلان، رێبەری دەستبەسەرکراوی پەکەکە و مانگرتنی زیندانیان بۆ لابردنی گۆشەگیریی ئۆجەلان.  ئەو کەسانە دوای دەستبەسەرکردنیان، رەوانەی هۆبەی بەرەنگاربوونەوەی تیرۆری بەڕێوەبەرایەتیی پۆلیسی ئامەد کران کە دووانیان تەمەنیان لەنێوان ١١ و ١٢ ساڵیدا بوو.  ئێوارەی دوێنێ دوای وەرگرتنی گوتەکانیان ٣٥ لە دەستبەسەرکراوەکان ئازاد کران و لێکۆڵینەوە لە دەستبەسەرکراوەکانی دیکە بەردەوامە.   دوێنی ئاهەنگێکی گەورە بەبۆنەی نەورۆز بە بەشداریی دەیان هەزار کەس لە ئامەد بەڕێوەچوو، خەڵکی شارەکە بە هەڵکردنی ئاگر و هەڵپەڕکێ خۆشحاڵیی خۆیان لە یەکەم رۆژی ساڵی کوردی دەربڕی.  عیرفان سۆنەر، سەرۆکی کۆمیتەی رێکخستنی ئاھەنگی نەورۆز لە ئامەدی باکووری کوردستان رایگەیاند، ئاھەنگی جەژنی نەورۆز لەژێر دروشمی "با بە ئاگری نەورۆز بەرخودان بکەین و ئازادبین" دەستپێدەکات و "پێنج ھەزار چاودێرمان داناون بۆ رێکخستنی ئاھەنگەکە لە ھەموو روویەکەوە".  هێڤیدار زانا، پێشکێشکاری رووداو چووە ئامەد و لەگەڵ تیمێکی هاوکاریدا رووماڵی ئاهەنگی نەورۆزیان کرد.  هەروەها رۆژی شەممە ٢٠ی ئاداری ٢٠٢١، لە گۆڕەپانی یەنی کاپی لە ئیستەنبووڵ بە ئامادەبوونی نزیکەی ١٠٠ ھەزار کەس و بە سەرپەرشتیی ھەدەپە، جەژنی نەورۆز کرا.  پەروین بوڵدان، ھاوسەرۆکی ھەدەپە گوتاری پێشکێشکرد، ئاماژەی بە گوشارەکانی سەر ھەدەپە کرد لە ھەوڵی داخستن و لێسەندنەوەی پارێزبەندی لە پەرلەمانتارانیان و بەردەوامبوونی سیاسەتی بەقەیومکردن و ھەڵبژاردنەکانی تورکیا و دۆخی خراپی ئابووری و سیاسی.  ھەر لە ئاھەنگەکەدا پەیامی سەڵاحەددین دەمیرتاش و فیگەن یوکسەداغ، ھاوسەرۆکانی پێشووتری ھەدەپە خوێندرایەوە و دواتر پەیامی ئۆنلاینی عومەر فارووق گەرگەرلیئۆغڵو، پەرلەمانتاری ھەدەپە کە ھەفتەی رابردوو پارێزبەندیی لێسەنداربوو، پەخشکرا.