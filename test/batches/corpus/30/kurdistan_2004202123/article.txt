وەزارەتی دارایی لە راگەیێندراوێکدا لەبارەی بڕی لێبڕینی مووچە ئاماژە بەوە دەکات، بڕیارەکە تایبەت نییە بە وەزارەتی دارایی و ئابوورییەوە، بەڵکو پەیوەستە بە هەموو ئەنجوومەنی وەزیرانەوە.  ئەوە لەکاتێکدایە ١٢ ـی ئەم مانگە وەزیری دارایی لە پەرلەمانی کوردستان رایگەیاند، ئەگەر حکومەتی عێراق بودجە نەنێرێت، لێبڕینی مووچە بەردەوام دەبێت و مووچە هاوشێوەی مانگی رابردوو بە لێبڕینی ٢١ % دابەش دەکرێت.  وەزیری دارایی باسی لەوەشکرد، لێبڕینی مووچە هاوشێوەی مانگەکانی رابردوو بەردەوام دەبێت و لەهەمانکاتدا حکومەتی هەرێمی کوردستان لەوادەی خۆیدا و بە لێبڕینی ٢١ % مووچە دابەشدەکات. ئەگەر حکومەتی عێراق بودجەی هەرێمی کوردستان نەنێرێت.  حکومەتی هەرێمی کوردستانیش بۆ دابەشکردنی مووچەی فەرمانبەران بە لێبڕینی ٢١ % پێویستی بە ٧٠٧ ملیار دینارە.  لە سەرەتای مانگی نیسان، مەسرور بارزانی، سەرۆکوەزیرانی هەرێمی کوردستان لە کۆنگرەیەکی رۆژنامەڤانیدا لەبارەی لێبڕینی مووچە رایگەیاند، هیچ کەسێک خوازیاری ئەوە نییە مووچە بە تەواوەتی نەدات ئەگەر بە ناچاری نەبووبێت و کاری لەپیشینە بۆ ئەوەیە ئەو پارەیەی لە بەغداوە دێت، بخرێتە سەر مووچەی مووچەی مووچەخۆران.   دوێنی دووشەممە، پشکی هەرێمی کوردستان لە بودجەی گشتیی عێراق بۆ ساڵی ٢٠٢١ بە ١١ تریلیۆن و ٤٨٢ ملیار  و ٣٩٤ ملیۆن دینار دیاریکرا کە پێکهاتووە لە هەشت تریلیۆن و ١٦١ ملیار دینار بۆ خەرجی، سێ تریلیۆن و ٢٧١ ملیار دینار بۆ وەبەرهێنان و ٩٢٣ ملیار و ٤٣٤ ملیۆن دیناریش وەکو خەرجیی حاکیمە دانراوە.  هەرێمی کوردستان مانگانە بەبێ لێبڕین پێویستی بە ٨٩٥ ملیار دینارە، لە ساڵێکدا ١٠ تریلیۆن و ٧٤٠ ملیار دینار تەنیا بۆ مووچە پێویستە.  دەقی راگەیێندراوی وەزارەتی دارایی و ئابووری:  ھەندێك لە كەناڵەكانی راگەیاندن ھەواڵێكیان بڵاوكردووەتەوە گوایە؛ وەزارەتی دارایی و ئابووری داوای كردووە گەنجینەكان  لیستی دابەش كردنی مووچەی مووچەخۆرانی ھەرێمی كوردستان ئامادە بكەن بە تەمویل كردنی ٧٩ %  ی مووچە یاخود لێبڕینی ٢١ %، لێرەوە بەھەموولایەكی رادەگەیەنین كە؛ ئەو بابەتە ئەنجومەنی وەزیرانی ھەرێمی كوردستان بڕیاری لێدەدات كە چەندی مووچە تەمویل دەكرێت لەسەر بنەمای داھاتی نەوتی و نا نەوتی و دواتر وەزارەتی دارایی بڕیارەكە جێبەجێی دەكات، بەھیچ شێوەیەك ئەم بڕیارە تایبەت نییە تەنھا بە وەزارەتی دارایی و ئابوری بەڵكو پەیوەستە بەھەموو ئەنجومەنی وەزیرانەوە.  وەزارەتی دارایی و ئابوری حكومەتی ھەرێمی كوردستان