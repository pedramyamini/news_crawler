بەهۆی بۆردوومانەکەوە، مژاری گەرمی سەر زاری دانیشتووانی گوندی کێستە ئەو ترس و دڵەڕاوکێیەیە کە بەهۆی بۆردوومان و تۆپبارانەکانەوە بۆ خەڵکی دروستبوونە.  مەحموود حوسێن، موختاری گوندی کیستەیە و دوای ٤٦ ساڵ پەنابەری لە ئێران و ئەوروپا، چووەتەوە گوندەکە کە شوێنی لەدایکبوونیەتی بۆ ئەوەی بەئارامی بژی، بەڵام دەڵێت، بۆردوومان ئەو ئارامییەی لێتێکداوم.   مەحموود حوسێن بە تۆڕی میدیایی رووداوی راگەیاند، "زۆر دڵگرانین، بۆ رۆژانی پێنجشەممە و هەینی ژمارەیەکی زۆر خەڵک هاتبوونە گوندەکە، بەڵام بەهۆی ترسی بۆردوومانەکەوە کەسی تێدا نەماوە. " بە گوتەی مەحموود حوسێن، ئەوان نازانن هاواری خۆیان ببەنە لای کێ.  سەعید رەشید، دانیشتوویەکی گوندی کێستەیە و دەڵێت، لە ساڵی ١٩٩١ ـەوە بۆردوومان و تۆپباران دەکرێن. تورکیا و پەکەکەش شەڕی خۆیان بردووەتە سنوورەکەی ئەوان.   لە چوارچێوەی ئەم هێرش و ئۆپەراسیۆنەدا کە تورکیا ناوی ناوە ئۆپەراسیۆنی چڕنووکی برووسکە - چڕنووکی هەورەتریشقە، سێ خاڵی ستراتیژیی کۆنترۆڵکردووە ئەوانیش زناری کێستە، سەرووی گوندی هرور و دشێشێ ـن کە هێزی پاسەوانی سنووری عێراقی تێدا جێگیربوون.  رێڤینگ هروری، سەرۆکی لیژنەی پێشمەرگە لە پەرلەمانی کوردستان بە تۆڕی میدیایی رووداوی راگەیاند، جێگەی داخە حکومەتی عێراق بە ئەرکی خۆی هەڵناسێت بەرامبەر سنوورەکانی وڵاتەکە. بەڵکو پاراستنی سنووری وڵاتەکە تەنیا لە دەروازە سنوورییەکان و گومرگدا دەبینێتەوە.   لە سنووری پارێزگای دهۆک، ٣٦ خاڵی سەربازیی سوپای تورکیا هەن کە بەمشێوەیەن:   - نۆ دانە لە سنووری ئامێدی  - سێ خاڵی سەربازیش لە زناری کێستەن.   هاوکات شەش سەربازگەیشی لە ئامێدی، زاخۆ و باشیک هەن.