بەپێی راگەیێندراوێکی سکرتاریەتی کۆمیتەی ناوەندیی کۆمەڵەی شۆڕشگێڕیی زەحمەتکێشانی کوردستانی ئێران، پێشمەرگەکە ناوی سمکۆ بەنفشییە و له سلێمانی و له لايەن هێزه ئەمنيیەكانەوە بەتۆمەتی ئەمنی دەستبەسەر کراوە.  کۆمەڵە لە راگەیێندراوەکەیدا ئاماژەی بەوە کردووە، لەدوای ئاگاداربوون لەلایەن بەشی ئەمنییەتی کۆمەڵە، ئاسایشی سلێمانی ئاگادارکرایەوە و لێکۆڵینەوەکان دەربارەی ئەو کەیسە دەستی پێکردووە.  بەپێی زانیارییەکانی ئەرکان عەلی، پەیامنێری رووداو لە سلێمانی ئەو پێشمەرگەیە تەمەنی ٣٥ ساڵانە و خەڵکی سنەی رۆژهەڵاتی کوردستانە و بۆ کاری حیزبی و بە ئۆتۆمبێلی حیزبی هاتووەتە سلێمانی. ئۆتۆمبێلەکەیشی لەسەر شەقامی بازنەیی مەلیک مەحموود - ٦٠ مەتری و لە نزیک بەنزینخانەی سارا دۆزراوەتەوە.   کۆمەڵە دەڵێت، "دوای چەند رۆژ لێکۆڵینەوە ئاگادارکراینەوە کەوا بە تۆمەتی سيخوڕی لەلایەن یەکێک لە هێزە ئەمنییەکانی هەرێمی کوردستان دەستبەسەر کراوە. "  هەروەها کۆمەڵە، سوپاسی لایەنە ئەمنی و دادوەرییەکانی هەرێمی کوردستان دەکات لە ئاگادارکردنەوەیان لە کەیسی ئەو پێشمەرگەیەیان دەشڵێت، "چاوەڕوانی دەرئەنجامی کۆتایی لێکۆڵینەوەکان و بڕیاری دادگەن. "  سەرکەوت ئەحمەد، گوتەبێژی پۆلیسی سلێمانی، بە تۆڕی میدیایی رووداوی راگەیاند، "بابەتی پێشمەرگەی لایەنە سیاسییەکان و دەسیگیرکردنیان، ئێمە کاری لەسەر ناکەین، بابەتەکە پەیوەندی بە ئاسایشەوە هەیە. "  رووداو پەیوەندیی بە ئاسایشی سلێمانییەوە کرد، بەڵام گوتەبێژی ئاسایشی سلێمانی ئاماژەی بەوە کرد، لێدوان لەو بارەیەوە نادەن.