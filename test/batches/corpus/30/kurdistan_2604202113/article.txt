ئەو دوو هاوژینە جووتیارن و خاوەنی رەز و باخن، دەڵێن، ناتوانن وەکو پێویست بچنە نێو باخەکەیان یان بچنە چیا گیای بەهاری بکەن.   سه‌ردار سه‌رگه‌لی، جووتیارە و دەڵێت، "پێشتر ژیانمان خۆشتربوو، دەچووینەدەرەوە و دەچووینە چیا بۆ گیاکردن، بەڵام پاش ئەوەی فڕۆکە بە ئاسمانی گوندەکەدا سووڕایەوە و بۆردوومانی کرد، ئێمە ناوێرین بچینە ئەو ناوچانە، ناشوێرین مەڕوماڵەتەکانمان دەربکەینە دەرەوە. "  خیالیش هاوژینی سەردارە و کابانی ماڵە، دەڵێت، ناتوانێت بچێت گیای بەهارە بهێنێت، "کاتێک دەچینەدەرەوەش، دەستمان لەسەر دڵمانە. هەرکاتێک فڕۆکە بێت، ئێمە دەترسین. "   بەپێی دوایین ئاماری یەکە کارگێڕییەکانی سنووری پارێزگای دهۆک، ٣٦١ گوندی ئەو پارێزگایە بەهۆی شەڕی نێوان تورکیا و پەکەکەوە چۆڵکراوە. بە قووڵایی ٣٠ بۆ ٦٠ کیلۆمەتریش خاکی هەرێمی کوردستان بۆردوومان دەکرێت کە بەشێکیان لە نزیک گوندە سنوورییەکانن.   شێروان سه‌رگه‌لی، جووتیارێکی دیکەیە و باس لەوە دەکات، بەهۆی فڕۆکەوە کە دەوروبەری گوندەکەی ئەوانی بۆردوومان کردووە، ترسێکی گەورەیان بۆ دروستبووە، ئەوەش کاریگەری لەسەر ژیانیان هەبووە.  بۆردوومان و تۆپبارانی تورکیا زیانی بە ژینگەی ئەو ناوچانەش گەیاندووە، بەپێی ئامارەکانی بەڕێوەبەرایەتیی ناحیەی کانی ماسێ، ساڵی رابردوو بە بەهای نزیکەی دوو ملیار دینار دار و باخی خەڵکی لەو دەڤەرە سووتاون.