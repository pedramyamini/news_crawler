تالیب قولیزادە، فەرماندەی پۆلیسی شنۆ رایگەیاند، بنکەکانی پۆلیسی ئەو شارە لەکاتی چوونە نێو شاری گەشتیاراندا بۆیان دەرکەوتووە ئەو بەڵگەی هاتووچۆیانەی بەدەست گەشتیارانەوەیە، ساختەیە.  فەرماندەی پۆلیسی شنۆ ئاماژە بەوە دەکات، دوای بەدواداچوون، چوار کەسیان دەستبەسەر کردووە کە بەڵگە ساختەکانیان دروستکردووە و بە گەشتیارانیان فرۆشتووە.  پۆلیسی شنۆ دەڵێت؛ لەگەڵ دەستگیرکردنی ئەو چوار کەسە، دەستیان بەسەر ٢٠ بەڵگەی ساختەی دیکەشدا گرتووە و تاوانباران رادەستی بەڕێوەبەرایەتیی دادی شاری شنۆ کراون بۆ سزادان؛ شوێنی ساختەکردنی ئەو بەڵگانەش لەلایەن پۆلیسی شنۆوە داخراوە.  شاری شنۆ لە پارێزگای ورمێ لەڕووی دۆخی کۆرۆناوە بە دۆخی پرتەقاڵی و مەترسیدار دەستنیشان کراوە و گەشتی هاووڵاتییان بۆ ئەو شارە و هەموو ئەو شارانەی دیکەی رۆژهەڵاتی کوردستان کە لە دۆخی سوور و زۆر مەترسیدار یان پرتەقاڵی و مەترسیداردان، بەتەواوی قەدەخە کراوە و گەشتیاران دەبێت بۆ چوونە نێو شار بەڵگەی مۆڵەتی دەزگا پەیوەندیدارەکانیان پێبێت.