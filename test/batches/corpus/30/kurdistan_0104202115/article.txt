سەلاحەدین دەمیرتاش، هاوسەرۆکی پێشووتری پارتی دیموکراتی گەلان (هەدەپە) کە ئێستا لە گرتووخانەدایە، وەڵامی چەند پرسیارێکی میدیای تورکیای لەبارەی رۆژەڤی وڵاتەکە و دۆخی هەدەپە دایەوە. لەبارەی تەندروستییەوە دەمیرتاش دەڵێ "باشم، ناچارین ئاگامان لە خۆمان بێت. هاوشێوەی بابەتەکانی دیکە بەهۆی ئەو بەرپرسیارێتیەی بەرامبەر خەڵک لەسەر شانمانە لە بابەتی تەندروستیشدا هەوڵدەدەین ئاگاداری خۆمان بین. "  دەمیرتاش لەبارەی ژیانی رۆژانەی دەڵێ: "لە ژوورەوە چانسی ئەنجامدانی زۆر شت نییە، لە زۆربەی کاتەکاندا دەخوێنینەوە و دەنووسین. دوایین جار رۆمانەکانی عەرەبی شەمۆ، قەڵای دمدم و ئاگانتا بورینا ' م خوێندنەوە. رۆمانێکم لەبەردەستدایە کە تازە تەواومکردووە، ئێستا لە قۆناخی کۆتاییدایە و رەنگە ئەم پاییزە بڵاوببێتەوە".  هاوسەرۆکی پێشووتری هەدەپە پێیوایە دەرەوەی گرتووخانەکانیش زۆر لە ژوورەوە باشتر نییە و خەڵک لە ناخۆشیدایە. لەمبارەیەوە دەڵێ "لە دۆخێکی وەهادا بەرپرسیارێتیی گەورە دەکەوێتە سەر شانی پێشەوا سیاسییەکان. بەتایبەتی ئۆپۆزیسیۆن، پێویستە لە هەر رۆژێک و هەر کاژێرێکدا پێکوتەی هیوا و بوێری لە کۆمەڵگە بدەن. ئەمەش تەنیا بە دوو رێگە دەکرێت کە یەکەمیان بەرهەمهێنانی پێشنیازی چارەسەری کردەییە و دووەمیشیان ئەوەیە کە هەموومان بەیەکەوە بەرخۆدان بکەین".  دەمیرتاش هەوڵەکانی داخستنی هەدەپە بە هەنگاوێکی چاوەڕوانکراو دەزانێت و دەشڵێت "ئەوە روونە کە بە گوشاری مەهەپە و پستیوانیی ئاکپارتی ئەو سکاڵایە تۆمار دەکرێت، ئەگەر دادگای دەستووری یاسا بە بنەما وەربگرێت پێویستە ئەستۆپاکیی پێبدرێت، بەڵام ئەگەر لەبەرئەوەی یەکێک لە هاوبەشانی پرۆسەی چارەسەری بووە هەدەپە دابخرێت، ئەوا دەبێ ئاکپارتیش لەگەڵی دابخرێت، چونکە تەواوی شاندەکانی هەدەپە لە چوارچێوەی یاسای ژمارە ٦٥٥١، لەسەر داواکاری و پشتیوانیی ئەردۆغان و حکومەت سەردانی ئیمراڵی و قەندیلیان کردووە، لەڕاستیدا ئەوەی دیداری لەگەڵ پەکەکە و ئۆجەلان سازدەدا ئێمە نەبووین، بەڵکو ئەردۆغان بوو. ئێمە لە نێوان ئەو لایەنانەی دیداریان سازدەدا هەم ئاسانکاریمان دەکرد، هەمیش پێشنیازەچارەسەرمان پێدەدان، بەڵام ئێمە دوێنەری ئیمراڵی و قەندیل نەبووین، ئەردۆغان و حکومەت بوون".  لەبارەی ئەوەی کە حکومەت دیداری پەکەکە رەتدەکاتەوە سەلاحەدین دەمیرتاش ئاماژەیکردووە، کە جگە لە دیداری ئۆسڵۆ و دیدارەکانی ئیمراڵی و قەندیل، دەوڵەت و حکومەت زیاتر لە ١٠ دیداریان هەبووە کە هەدەپە نە رۆڵی تێیاندا هەبووە و نە وردەکاریشی زانیووە. هاوکات دەمیرتاش رەتیکردەوە "هیچ یەک لەو دیدارانە بە تاوان بزانن" بەڵام تۆمەتبارکردنی هەدەپە بە "دووڕوویی و بێڕەوشتی دەزانن".  دەمیرتاش هەروەها رەخنەی لەو گۆشەگیرییە گرت کە لەسەر عەبدوڵڵا ئۆجەلان، رێبەری زیندانیکراوی پەکەکە جێبەجێدەکرێت و گوتی: "بەداخەوە تاوەکو حکومەت گۆڕانکاری لە سیاسەتی کورددا نەکات، ئەو گۆشەگیرییە سووک ناکرێت".  دەمیرتاش ئاماژەیکرد حکومەتی تورکیا بڕیارەکانی دادگای مافی مرۆڤی ئەوروپاش جێبەجێناکات و گوتی "ئێمە نازانین حکومەت دەیەوێ چیبکات، بەڵام بە دڵنیاییەوە لەدژی ئەو گوشارانە خۆڕاگر دەبێن و بەرخۆدان دەکەین، گەورەترین باجی ئەم دۆخەش لەلایەن گەلەوە بە ئاکەپە دەبژێردرێت".  هاوسەرۆکی زیندانیکراوی هەدەپە رایگەیاند، کە ئاکپارتی ئێستا لە دۆخی پەرتەوازەییدایە و لە لاوازترین سەردەمی دەسەڵاتیدایە.