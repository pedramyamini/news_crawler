حوسێن حەمەکەریم، گوتەبیژی وەزارەتی کشتوکاڵ و سەرچاوەکانی ئاوی حکومەتی هەرێمی کوردستان، بە تۆڕی میدیایی رووداوی راگەیاند، هێشتا سایلۆکان لە هەرێمی کوردستان دەستیان بە وەرگرتنی بەرهەمی ئەمساڵی گەنمی جووتیاران نەکردووە، چونکە هێشتا لەلایەن وەزارەتی کشتوکاڵی عێراقەوە لەبارەی ئەو بەشە گەنمەی پێویستە هەرێمی کوردستان رادەستی بکات ئاگادارنەکراونەتەوە، بۆیە سایلۆکان بۆ وەرگرتنی بڕە گەنمی بەرهەمهاتووی جووتیاران رانەسپێردراون".  لەبارەی برە گەنمی بەرهەمهاتووی ئەمساڵی جووتیارانی هەرێمی کوردستان گوتی، "بەراورد بە ساڵی رابردوو بەرهەمی ئەمساڵی گەنمی جووتیاران بەرێژەی ٥٠ % کەمی کردووە، ئەوەش بەهۆی وشەکەساڵی و بێبارانی لە بەشێکی زۆری ناوچەکانی هەرێمی کوردستان بەتایبەت لە گەرمیان و دەشتی هەولێر و بەگشتی پارێزگای هەولێر".  هەروەها ئاماژەی بەوەشدا ساڵی ٢٠٢٠ بەرهەمی جووتیارانی هەرێمی کوردستان لە گەنم یەک ملیۆن و ٥٠٠ هەزار تۆن بووە و ئەمساڵ هەرێمی کوردستان نیوەی ئەو ژمارەیە بەرهەمی دەبێت.  ساڵانە حکومەتی عێراق ئەو رێژەیە لە گەنم دیاریدەکات کە لە جووتیارانی هەرێمی کوردستانی وەردەگرێت و لەم مانگەدا دەست بە دابەشکردنی پارەی گەنمی ساڵانی ٢٠١٥ و ٢٠١٦ و ٢٠١٧ لە هەرێمی کوردستان کرا.