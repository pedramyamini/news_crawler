د. رۆژ نووری شاوەیس لە ساڵی ١٩٤٧ لە شاری سلێمانی لەدایکبووە، لە زانکۆی موسڵ کۆلێژی ئەندازیاری تەواوکردووە. لە تەمەنی لاوییەوە دەبێتە ئەندامی یەکێتی قوتابیانی کوردستان، لە ساڵی ١٩٧٠ لەسەر داوای مەلا مستەفا بارزانی دەنێردرێتە ئەڵمانیا بۆ خوێندن. لەوێ لەگەڵ خوێندنەکەی درێژە بە کاری سیاسی دەدات.  دوای ئەوەی خوێندن تەواودەکات، دکتۆرا لە ئەندازیاری لە ئەڵمانیا بەدەستدێنێ، دەگەڕێتەوە شاخ و وەکو پێشمەرگە لەگەڵ سەرکردایەتی پارتی لە شاخ دەمێنێتەوە.  دوای راپەڕین و هەڵبژاردنی پەرلەمان لە ساڵی ١٩٩٢ د. رۆژ لیستی ٥٠ ئەندام پەرلەمانەکەی پارتی هەڵدەبژێرێ و خۆشی دەبێتە سەرۆکی فراکسیۆنی پارتی لە پەرلەمان.  د. رۆژ لە ساڵی ١٩٩٩ تاوەکو ساڵی ٢٠٠٣ سەرۆکی پەرلەمانی کوردستان بوو، لەم ماوەیە چەندنین پڕۆژە یاسای گرنگی دەرکردووە.  د. رۆژ نووری شاوەیس یەکێک بوو لەو پیاوە سیاسی و دانوستاندنکارانەی کە رۆڵی هەبوو هەم لە دانوستاندن لەگەڵ حکومەتی عێراق و هەمیش وەک پارتی لەگەڵ لایەنەکانی دیکە. ئەو لە زۆربەی دانوستاندنەکانی هەرێمی کوردستان لەگەڵ بەغدا لەدوای ساڵی ٢٠٠٤ ـەوە بەشداربووە و رۆڵی هەبووە.  لە نووسینەوەی دەستووری عێراق لەکاتی ئەنجوومەنی حوکم نوێنەری سەرۆک بارزانی بوو. لەکاتی گشتپرسیی هەرێمی کوردستانیش سەرۆکایەتیی شاندی هەرێمی کوردستانی کرد بۆ دانوستاندن لەگەڵ لایەنەکان.     لە ساڵی ٢٠٠٥ دەبێتە جێگری سەرۆکوەزیرانی عێراق، ساڵی ٢٠١٠ دەبێتە سەرۆکی شاندی دانوستانکاری هەرێمی کوردستان بۆ پێکهێنانی حکومەتی عێراقی.  دکتۆر رۆژ لە بەرەبەیانی ١٥ - ٢ - ٢٠٢١ لە شاری هەولێر بەهۆی نەخۆشی کۆچی دواییکرد، تەرکەمەی لە گۆڕستانی شێخ هادی لە پیرمام بەخاک سپێردرا.