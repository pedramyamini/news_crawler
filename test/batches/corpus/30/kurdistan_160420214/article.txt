کۆنسوڵخانەی ئەمریکا لە هەولێر رایگەیاند، رۆژی پێنجشەممە رۆب واڵەر، کۆنسوڵی گشتیی ئەمریکا لە هەرێمی کوردستان سەردانی ئامێدی کردووە و لەگەڵ ئیسماعیل مستەفا رەشید، قایمقامی ئامێدی کۆبووەتەوە. دواتر سەردانی شوێنەوارە مێژووییەکانی ئامێدی کردووە.  لەکاتی بەخشینی ٥٠٠ هەزار دۆلار بە دەرگای بادینان، کە شوێنەوارێکی مێژوویی ئامێدییە، رۆب واڵەر، کۆنسوڵی گشتیی ئەمریکا لە هەرێمی کوردستان گوتی: "زۆر خۆشحاڵم کە لەنێو خەڵکی شارۆچکەی ئامێدیدام. ئەو خەڵکەی کە لەڕووی کولتووری و سیاسی و هونەری بەشداریی میژووی دەوڵەمەندی ناوچەکەی کردووە".  سەبارەت بە بەخشینەکەی بۆ پارێزگاریکردن لە دەرگای بادینان، رۆب واڵەر گوتی: "من لێرەم بۆ راگەیاندنی ٥٠٠ هەزار دۆلار بۆ نۆژەنکردنەوە و پاراستنی ئەم گەنجینە شوێنەوارییە. ئەمە بەشێکە لە زنجیرەیەک بەخشینی دارایی کە ویلایەتە یەکگرتووەکانی ئەمریکا پێشکێشی دەکات بۆ پارێزگاریکردن و پاراستنی شوێنەواری دەوڵەمەند و کەلەپووریی و کولتووریی ناوچەکە".  کۆنسوڵی گشتیی ئەمریکا لەهەرێمی کوردستان هەروەها رایگەیاند کە ئەم پشتگیرییە جەخت لە پابەندبوونیان دەکاتەوە بۆ پارێزگاریکردنی کولتووری جۆراوجۆری ناوچەکە کە وادەکات "ئەم دەڤەرە زۆر جیاواز و گرینگ بێت".  رۆب واڵەر باسی لە بەخشینەکان بۆ شوێنەوارەکانی دیکەی کوردستان کرد و گوتی: "سەرەڕای ئەم بەخشینە داراییە بۆ بادینان، ئێمە پشتگیریمان بۆ قەڵای هەولێر، مۆزەخانەی سلێمانی، پەیمانگەی کەلەپووری کوردی، مەزارگەی پێغەمبەر ناحووم، پەرەستگەی لالش و دێری مار گورگیس لە موسڵ و چەند پرۆژەیەکی دیکەش پێشکێش کردووە".  کۆنسوڵی گشتیی ئەمریکا لە هەرێمی کوردستان باسی لە رۆڵی زانکۆی کۆڵۆمبیای ئەمریکا لە نۆژەنکردنەوەی دەرگای بادینان کرد و گوتی: "ئێمە شانازیی دەکەین بە هاوبەشیکردن لەگەڵ زانکۆی کۆڵۆمبیا کە زانکۆکە زۆر لە نزیکەوە لەگەڵ شارەزاترین شوێنەوارناسان لە ناوچەکە وەک د. حەسەن و هاوبەشە خۆجێیەکەی کاردەکات بۆ نۆژەنکردنەوەی ئەم شوێنەوارە گرنگە بەپێی بەرزترین پێوەرە نێودەوڵەتییەکان". رۆب واڵەر لە کۆتایی قسەکانیدا گوتی: "من پەرۆشی بۆنەی تەواوکردنی ئەم پرۆژەیەم".  کۆنسوڵخانەی ئەمریکا لە هەولێر لەبارەی سەردانەکەی کۆنسوڵ و بەخشینی ئەو پارەیە بە دەرگای بادینان رایگەیاند: "حکومەتی ئەمریکا سوورە لەسەر پارێزگاریکردن و نۆژەنکردنەوەی ئەم کەلەپوورە کولتووریە ناوازەیە و زۆر خۆشحاڵە بە کارکردن لەگەڵ کوردانی هاوڕێمان بۆ بەدەستهێنانی ئەم ئامانجە".     کۆنسوڵخانەی ئەمریکا هیوادەخوازێت ئەو بەخشینە "ببێتە پردێکی نوێ بۆ بەهێزکردنی زیاتری پەیوەندییەکانی نێوان گەلی ئەمریکا و هەرێمی کوردستان". هەروەها دەڵێت "لەگەڵ ئەوەی دەروازەی بادینان پارێزگاریی لێدەکرێت وەک خزمەتێک بە هەموو مرۆڤایەتی، لە هەمان کاتیشدا دەبێتە یارمەتیدەرێک بۆ بووژاندنەوەی کۆمەڵگەکە لەڕووی ئابوورییەوە".     شوێنەوارناسان مێژووی دەرگای بادینان لە ئامێدی بۆ دوو هەزار ساڵ پێش ئێستا دەگەڕێننەوە. دەرگای بادینان لە ١٧ - ١٠ - ١٩٣٥ وەک شوێنەوارێکی مێژوویی راگەیێندراوە. تاوەکو ئێستا بە وردیی نازانرێت کە کەی دروستکراوە بەڵام چەندین ئاسەواری هونەری پێش ئیسلامی تێدایە وەک سێ پەیکەر کە دروستکردنیان دەگەڕێتەوە بۆ سەردەمی ئەشکانییەکان.    ئامێدی شارۆچكەیەكی دێرینە و لەسەر چیاییەكی بەرز دروستكراوە، كە شێوەكەی بازنەییە و لە شێوەی قەڵا دایە. بە دووری ٩٠ كیلۆمەتر دەكەوێتە باكووری رۆژهەڵاتی شاری دهۆك، چەند شوێنێكی شوێنەواریی لەسەر قەڵای ئامێدی هەن وەك: دەرگای كۆنی ئامێدی، منارەی گەورە، قوبە، دەروازەی زەردەشتی و چەند شوێنێکی دیکە. شوێنەواری مەدرەسەی قوبەهان و هاوینگەی سۆلاڤ دەكەونە دامێنی بەشی باكووری رۆژئاوای ئامێدی.