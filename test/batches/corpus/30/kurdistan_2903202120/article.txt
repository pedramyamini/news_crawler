کەریم سلێمان، بریکاری وەزارەتی کشتوکاڵی هەرێمی کوردستان بە تۆڕی میدیایی رووداوی راگەیاند، "ئەو شاندە تەکنیکییە و پێش سەردانی وەزیری کشتوکاڵی عێراق و بریکاری وەزارەتی کشتوکاڵ سەردانی هەرێمی کوردستانیان کردووە، لەگەڵ شاندی باڵای وەزارەتی کشتوکاڵی هەرێمی کوردستان بە سەرۆکایەتیی وەزیری کشتوکاڵ کۆبوونەتەوە و ماوەی شەش رۆژیش دەمێننەوە".  شاندەکە بە سەرۆکایەتیی حوسێن سعود، راوێژکاری وەزارەتی کشتوکاڵی عێراقە و بە ئەندامێتیی هەریەکە لە سامر حەدیس حەمزە، بەڕێوەبەری گشتیی ڤێتێرنەری؛ سەمیر عەبدولڕەزاق حەسەن، جێگری بەڕێوەبەری گشتیی پاراستنی چاندن؛ عەباس سالم حوسێن، بەڕێوەبەری گشتیی سامانی ئاژەڵ؛ ماجد خەلەف ئیسماعیل، بەڕێوەبەری بەشی سەرپەرشتیی تەندروستیی سەربڕخانەکان؛ ئوسامە فەیسەڵ عەبدولکەریم، بەڕێوەبەری گشتیی بەشی کێڵگەکانی پەلەوەر؛ محەممەد جاسب، بەڕێوەبەری بەشی بەرهەمی رووەکی و هادی هاشم، بەڕێوەبەری بەشی چاودێریی نرخەکانە.  پێشتر شاندێکی وەزارەتی کشتوکاڵ بە سەرۆکایەتیی بێگەرد تاڵەبانی، وەزیری کشتوکاڵ سەردانی بەغدایان کرد و کۆمەڵێک کێشەی نێوان هەولێر و بەغدایان تاوتوێکرد.  بریکاری وەزارەتی کشتوکاڵی هەرێمی کوردستان  ئاماژەی بەوە کرد، شاندەکە سەردانی سەربڕخانەکان و کێڵگە پەلەوەرییەکان و چەند پرۆژەیەکی کشتوکاڵی دەکەن، هەڵسەنگاندن بۆ بەرهەمی کشتوکاڵیی هەرێمی کوردستان و توانای بەرهەمهێنانی سامانی ئاژەڵی و رووەکی دەکەن، هەروەها گفتوگۆ دەکرێت لەبارەی رۆژنامەی کشتوکاڵ و بابەتی ستیکەر، سەردانی پارێزگاکانی سلێمانی و دهۆکیش دەکەن.