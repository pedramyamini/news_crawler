لە نووسراوەکەیدا راکان جبووری پشتی بە بڕیارێکی ساڵی ٢٠٠٩ ـی ئەنجوومەنەکە بەستووە و پۆستەکانی بە رێژەی ٣٢ %  دابەشکردووەتەوە و بەشە گرنگەکانی بۆ عەرەب و تورکمان دیاریکردووە.  بەپێی ئاڵوگۆڕە نوێیەکەی راکان جبووری، سەرجەم بەشە گرنگەکانی لە کورد وەرگرتووەتەوە و لیژنەیەکی سێ کەسی دیاریکردووە تاوەکو پۆستەکان دابەش بکەنەوە.  رێبوار تاڵەبانی، سەرۆکی پێشووی ئەنجوومەنی پارێزگای کەرکووک بە رووداوی راگەیاند، "ئەو فەرمانانەی جێگری پارێزگار کە ئێستا پارێزگاری سەپێنراوە سەبارەت بە دابەشکردنی پۆستە ئیدارییەکانی ئەنجوومەن بەو حیسابەی پشت بە رێککەوتنی ساڵی ٢٠٠٩ ـی نێوان سێ لیست بەستراوە، ئەمە نە یاساییە و نە دەستورییە، چونکە بەپێی دەستوور و بەرکەوتەی هەڵبژاردنەکانیش بێت، کورد رێژەی زیاتر لە ٥٨ بۆ ٦٣ % ـی بەر دەکەوێت. "  لەئەنجومەنی پارێزگا کورد پێنج بەرپرسیاریێتیی بەش و شەش جێگر بەشی هەیە. پێشتر لەسەر جێگیرکردنی ئەو بەرپرسیاریێتییانە، لایەنەکان لەنێوان خۆیان رێککەوتبوون لەدوای هەڵوەشاندنەوەی ئەنجوومەنەکە دەسەڵاتەکانی دراوەتە نوێنەرانی کەرکووک لە پەرلەمان، بۆیە بڕیارەکەی راکان جبووری کاردانەوەی پەرلەمانتارانی کوردی بەدواداهات.  دیلان غەفوور، نوێنەری کەرکووک لە پەرلەمانی عێراق دەڵێت، "ئەرکی ئەنجوومەکە خرایە ئەستۆی نوێنەرەکانیان بەتایبەت لە کەرکووک، ئەوەی کراوە کارێکی نایاساییە و کاری پارێزگاری بەوەکالەت نییە کە گۆڕانکاری لە پۆستەکانی ئەنجوومەندا بکات، کار بۆ راگرتنی دەکەین، چونکە نایاساییە. "  هەر لە سەر بڕیارەکەی راکان جبووری، کارمەندان و بەرپرسانی کوردی نێو دیوانی ئەنجوومەنی پارێزگا کۆبوونەوە و بڕیارەکەیان رەتکردەوە، ئەوانیش دەڵێن "ئەنجوومەن دامەزراوەیەکە لە دەرەوەی دەسەڵاتەکانی پارێزگار و ناچنە ژێر باری جێبەجێکردنی ئەو بڕیارەوە. "