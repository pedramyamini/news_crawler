سەردار مەحموود، بەڕێوەبەری پۆلیسی دووکان بە تۆڕی میدیایی رووداوی راگەیاند: گەشەی کەرتی گەشتیاری بە جۆرێکە، تەنانەت پێشوەخت نزیکەی ٨٠ % ـی شوێنە گەشتیارییەکانی دووکان گیراون، ئەوە جگە لەوەی لە یەکەم رۆژی نەورۆزدا نزیکەی ٥ هەزار گەشتیار، کە زیاتر لە هەزار گەشتیاریان عەرەبن، روویان لە سنووری سۆران، رواندز، مێرگەسوور و چۆمان کردووە؛ گەشتوگوزاری پارێزگای دهۆکیش پێشبینی دەکات، لەم نەورۆزەدا ١٥ هەزار گەشتیاری عەرەب لە عێراقەوە روو لە پارێزگاکە بکەن.  هەروەها فەخری ئەحمەد، بەڕێوەبەری گشتیی هاتووچۆی دهۆک دەڵێت: هاتنی گەشتیاران بۆ هەرێمی کوردستان لە نەورۆزی ئەمساڵدا لە کاتێکدایە، ساڵی رابردوو بەهۆی پەتای کۆرۆنا و قەدەخەی هاتووچۆ هیچ گەشتیارێک رووی لە هەرێمی کوردستان نەکرد، کەچی لە نەورۆزی ساڵی ٢٠١٩ دا ٢٤٣ هەزار گەشتیار هاتنە هەرێمی کوردستان، کە ٧٣ % یان لە خواروو و ناوەڕاستی عێراقەوە هاتن و ئەوانی دیکەش گەشتیاری بیانی بوون.  بەهۆی گەشتیاری ناوخۆ و گەشتیار لە پارێزگاکانی عێراق و دەرەوەی عێراق بە بۆنەی جەژنی نەورۆز و بەهارەوە، چاوەڕوان دەکرێت کەرتی گەشتیاری لە هەرێمی کوردستان گەشەبکات.