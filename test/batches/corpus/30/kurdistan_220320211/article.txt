حەسەن زەینولعابدین، قائیمقامی خورماتوو بە تۆڕی میدیایی رووداوی راگەیاند، ئێوارەی رۆژی یەکشەممە ٢١ - ٣ - ٢٠٢١ لە سنووری گوندی حلێوە لە رۆژئاوای خورماتوو، "چەند چەکدارێکی داعش سێ جووتیاریان رفاندووە و تاوەکو ئێستاش چارەنووسیان دیارنییە".  قائیمقامی خورماتوو گوتی: "رفێندراوەکان عەرەبی سوننەن و دانیشتووی گوندی حلێوەن".  حەسەن زەینولعابدین دەڵێت پێشتر چەندیندیجار هۆشدارییان بە دانیشتووانی ئەو گوندە و چەند گوندێکی دیکە داوە، کە نەچنە ئەو ناوچانەی جموجۆڵی داعشی تێدایە، بەتایبەت سنووری زەرگە و حلێوە.  دوای هێرشەکانی داعش و کۆنترۆڵکردنی ناوچەکە لە ساڵی ٢٠١٤، ئاسایشی سنووری خورماتوو ئاسایی نەبووەتەوە، تەنیا ئەو ماوەیە نەبێت کە پێش رووداوەکانی ١٦ی ئۆکتۆبەری ٢٠١٧، پێشمەرگە ناوچەکەی دەپاراست. دوای نەمانی پێشمەرگە لە ناوچەکە، جارێکی دیکە داعش دەستی بە جموجۆڵ کردووەتەوە.