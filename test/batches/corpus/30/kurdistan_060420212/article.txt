د. عەلی رەشید، سەرۆکی ئەنجوومەنی پارێزگای هەولێر و پسپۆڕ لە بەڕێوەبردنی سەرچاوەکانی ئاو لە بەرنامەی لەگەڵ رەنجی تۆڕی میدیایی رووداو کە شەوی دووشەممە پێشکێشکرا، ئاماژەی بەوە کرد،  "ئاو ٧٠ % ـی بۆ کشتوکاڵ بەکاردێت، رێژەی ١٠ بۆ ١٥ % ی بۆ مرۆیی بەکاردێت و رێژەی ٣ بۆ ٥ % ـی بۆ پیشەسازی بەکاردێت، ئەگەر ٧٠ % ـی بۆ کشتوکاڵ بەکاربهێنی دۆخی کشتوکاڵ لە بەبازاڕکردنی هەناردەشی دەکەی و بازنەیەکی ئابووری تۆکمە دروست دەکەیت، دۆخی وڵات بەرەو پێشەوە دەچێت؛ ئێمە ئەوەمان نەقۆستووەتەوە. "   ئەکرەم ئەحمەد، بەڕێوەبەری گشتیی بەنداو و کۆگاکانی کۆکردنەوەی ئاوی هەرێمی کوردستان لە بەرنامەکەدا رایگەیاند، لێرە ئیستا زەنگە مەترسیدارەکە لێیداوە، ئەزمەی ئاو دروست دەبێت، ئەوەش زۆر روونە کە ئەمساڵ وشکەساڵییە. بۆیە دەبێت حکومەت پلانی خۆی هەبێت، "ئەگەر حکومەت بەخۆی نەکەوێت کە ماوەی پێنج ساڵی لەبەردەستدایە بۆ ئیدارەدانێکی رێکی ئاو، کە ئەویش لە رێگەی دروستکردنی کۆمەڵێك بۆند و پرۆژەی ستراتیژییەوە دەبێت. "  بەڕێوەبەری بەنداوی دەربەندیخانیش ئاماژەی بەوە کرد، هاتنی ئاو بۆ هەرێمی کوردستان لە رێگەی رووبارەکانەوە ٦٠ % کەمیکردووە، ناوچەی گەرمیانیش لەم ساڵانەی دوایی بەهۆی بەنداو و گۆڕینی رێڕەوە ئاوییەکانەوە زیانی زۆری بەرکەوتووە.  د. جیهاد محەممەد، سەرۆکی بەشی سەرچاوەکانی ئاو لە زانکۆی سەلاحەدینیش رایگەیاند، "گەرمیان مەغدوورە لە زۆر شت، خزمەتگوزاری لە گەرمیان وەکو زۆر شوێنی دیکە نییە. هێشتا هەندێک توێژینەوە هەن ئاماژە بەوە دەکەن ئاوی ژێرزەوی لەوێ چۆن سوودی لێوەربگیرێت. تەنانەت لەلای خۆشمان نابێت لێرەبەدوا تەنیا تەرکیزمان لەسەر دروستکردنی بەنداوی سەرزەوی بێت.. تەنانەت دەبێت تەرکیزمان لەسەر تەکنەلۆژیای تازەش بێت، دەبێت بیر لە دروستکردنی بەنداو لەژێر زەوی بکەینەوە. "  بەڕێوەبەری گشتیی سەرچاوەکانی ئاو لە هەرێمی کورستان لەماوەی ساڵانی ١٩٩٩ - ٢٠١٨، کە ئێستا پەرلەمانتاری عێراقە، پێیوایە نەبوونی بودجەی پێویست ئاستەنگی بەردەم رێکارەکانی خۆپاراستنە لە وشکەساڵی.  محەممەد ئەمین فارس، جێگری سەرۆکی لیژنەی كشتوکاڵ و سەرچاوەکانی ئاو لە پەرلەمانی عێراق گوتی، "لە هەرێمی کوردستان ئیدارەدانێکی باش لە بەڕێوەبردنی ئاودا نییە، لایەنێکی دیکەش کێشەکە ئەوەیە کە بودجەی پێویست نییە، بەڕێوەبەری بەنداوەکان چەندە پسپۆڕ و شارەزای هەبێت لەگەڵ ئەوەی توانای هونەری هەیە، بەڵام کە بودجەی لەبەردەست نەبێت چی دەکات؟ "  بەنداوی دهۆک توانای کۆگاکردنی ٥٢ ملیۆن مەتر سێجا ئاوی هەیە، بەڕێوەبەری بەنداوەکە دەڵێت، ئاستی ئاوی بەنداوی دهۆک ٨ مەتر دابەزیوە لەکاتێکدا ساڵانە پێویستیان بە ٥٠٠ بۆ ٦٠٠ میلیممەتر بارانبارین هەیە، ئەمساڵ زیاتر لە ٢٥٠ میلیممەتر باران باریوە.   هەرچی بەنداوی دووکانە ١٤ مەتر ئاستی ئاوەکەی دابەزیوە، ئەمساڵ لە دووکان ٢٦٨ میلیممەتر باران باریوە، کە بەشێکی دابەزینەکە بۆ ئەو بەنداوانە دەگەڕێتەوە کەوا ئێران لەسەر ئاوەکە دروستی کردوون.