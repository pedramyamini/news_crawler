رۆژی پێنجشه‌ممه ١٨ی ئاداری ٢٠٢١، له‌شكر حه‌مید، سه‌رۆكی لیژنه هاوبه‌شه‌كانی قایمقامیه‌تی سلێمانی رایگه‌یاند "له درێژه‌ی كار و چالاكییه‌كانی لیژنه‌كاندا و به‌هۆی نه‌بوونی نووسراوی فه‌رمی و پشكنینی ته‌ندروستی و كوالێتیی كۆنترۆڵ، لیژنه‌كان ده‌ستیان به‌سه‌ر بڕێكی زۆر لە خواردنه‌وه كحولییه‌كاندا گرتووە".  سه‌رۆكی لیژنه هاوبه‌شه‌كانی قایمقامیه‌تی سلێمانی گوتیشی "له‌كاتی سه‌ردانی لیژنه‌كه بۆ كارگه و كۆگای عه‌مباركردنی خواردنه‌وه كحولییه‌كان، ده‌ركه‌وتووە كه دوو جۆر خواردنه‌وه‌ی گوماناوی هەن، جۆرێكیان بیره‌یه و جۆره‌كه‌ی دیكه ڤۆدگا".  له‌شكر حه‌مید ئەوەی روونکردەوە "جۆری ئه‌و بیره‌یەی له كۆگای خواردنه‌وه‌كه ده‌ستی به‌سه‌ردا گیراوه، به ئاسانی به‌رواره‌كه‌ی لاده‌چێت، ئه‌مه‌ش گومانی درێژكردنه‌وه‌ی ماوه‌ی خواردنه‌وه‌ی لێده‌كرێت، به‌ڵام هه‌بوونی شووشه و ده‌فری به‌تاڵ له كۆگاكه و تێكردنه‌وه‌ی ڤۆدگاكه له هه‌رێمی كوردستان، به فێڵی بازرگانی ئه‌ژمار ده‌كرێت"، ئاماژەی بەوەش کرد "به‌كارهێنانی ناوی بازرگانی و ساخكردنه‌وه‌ی ئه‌و كاڵا و شمه‌كانه‌ی ساخته‌ن، فێڵی بازرگانییه و یاسا سزای بۆ ئه‌نجامده‌رانی داناوه".  یه‌كێكی دیكه له سه‌رپێچییه‌كانی كارگه و كۆگای خواردنه‌وه كحولییه‌كان، بەپێی راگەیێندراوی قایمقامیەتی سلێمانی، نه‌بوونی مۆڵه‌تی كاركردنه، "مۆڵه‌ت بنه‌مای كاركردنه بۆ هه‌ر كار و پیشه‌یه‌ك كه‌سێك بیه‌وێت ئه‌نجامی بدات. پێویسته ئه‌و شوێنانه مۆڵه‌تی كاركردنیان نییه، مۆڵه‌تی كاركردن له لایه‌نه په‌یوه‌ندیداره‌كان وه‌ربگرن".  هاوکات په‌رست نه‌قشبه‌ندی، نوێنه‌ری به‌ڕێوه‌به‌رایه‌تیی ته‌ندروستیی سلێمانی رایگه‌یاند "پێویسته هه‌موو ئه‌و خواردن و خواردنه‌وانه‌ی هاورده‌ی هه‌رێمی كوردستان ده‌كرێن، له‌لایه‌ن تاقیگه‌كانی كوالێتیی كۆنترۆڵ و ته‌ندروستییه‌وه پشكنینیان بۆ بكرێت، به‌ڵام به‌هۆی ئه‌وه‌ی پشكنین بۆ ئه‌و جۆره خواردنه‌وه كحولییه نه‌كراوه و نازانرێت هه‌مان كوالێتیی خواردنه‌وه هاورده‌كراوه‌كه‌یه، له‌لایه‌ن لیژنه هاوبه‌شه‌كانی قایمقامیه‌تی سلێمانییه‌وه ده‌ستی به‌سه‌ردا ده‌گیرێت".  هەروەها سه‌رۆكی لیژنه‌كانی قایمقامیه‌تی سلێمانی ئەوەی خستەڕوو "به هاوكاریی به‌شه جیاوازه‌كانی به‌ڕێوه‌به‌رایه‌تیی ئاسایشی سلێمانی، لیژنه‌كان رێگری له سه‌رپێچیكردن ده‌گرن كه ببێته هۆی فێڵكردن له هاووڵاتییان، به فه‌رمانی قایمقامی سلێمانی كارگه و كۆگاكه داده‌خرێن و خاوه‌نه‌كانیشی رووبه‌ڕووی رێكاری یاسایی ده‌كرێنه‌وه".