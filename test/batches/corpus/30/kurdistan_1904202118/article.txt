محەممەد کەمال، سەرۆکی لیستی برایەتی لە ئەنجوومەنی پارێزگای کەرکووک بە رادیۆی رووداوی راگەیاند "لەو رۆژەوەی ئەنجوومەنی پارێزگا لە کەرکووک نەماوە چەندین جار دەستەی دەستپاکی لەسەر گەندەڵی داوای راکان جبووری، پارێزگاری بەوەکالەتی کەرکووکی کردووە، بەڵام بەداخەوە بەهۆی دۆخی نالەباری عێراقەوە بە واستە لێی دەردەچێت. ئەو گەندەڵییەی راکان جبووری لە کەرکووک کردوویەتی دەبوو چەندین جار لەسەری لەسێدارە بدرێت".  هاوکات سەیدۆ چەتۆ، سەرۆکی ئەنجوومەنی پارێزگای نەینەوایش گوتی "لە مانگی ١٠ی ٢٠١٩ وە تاوەکو ئێستا پەرلەمانی عێراق ئەنجوومەنەکەی هەڵپەساردووە، لەو ماوەیەدا کەلێنێکی کارگێڕی و یاسایی و چاودێری پەیدابووە و گەندەڵی زۆر بووە. ئەو بڕیارەی پەرلەمانی عێراق پێچەوانەی دەستوور و یاسا بوو. ئێستا کە دادوەرانی دادگەی باڵای فیدراڵی دەستنیشان کراون، پێویستە ئەو بڕیارەی پەرلەمانی عێراق هەڵبوەشێتەوە".  ئەنجوومەنی پارێزگاکان ئەنجوومەنێکی دەستووری بوو و دەزگایەکی چاودێری بوون بەسەر دەسەڵاتی جێبەجێکاری پارێزگاکانەوە و بە بڕیارێکی ئەنجوومەنی نوێنەرانی عێراق هەڵپەسێردران.  سەرۆکی لیستی برایەتی لە ئەنجوومەنی پارێزگای کەرکووک گوتیشی "لەو رۆژەوەی ئەنجوومەنەکان هەڵپەسێردراون، پارێزگارەکان پارەیەکی زۆریان بەبێ چاودێری تەخشان و پەخشان کردووە. بڕیارەکەی ئەنجوومەنی نوێنەرانی عێراق نادەستوورییە و بڕیارێکی هەڵەیە. بەپێی دەستوور دەبێت ئەنجوومەن بەردەوام بێت تاوەکو ئەوکاتەی ئەنجوومەنی نوێ دەستبەکار دەبێت. بە کاراکردنەوەی ئەو ئەنجوومەنانە گەندەڵی لە پارێزگاکاندا کەمدەبێتەوە".  لەدوای ١٦ی ئۆکتۆبەرەوە بەشێکی زۆری ئەندامە کوردەکانی ئەنجوومەنی پارێزگای کەرکووک ئەو پارێزگایەیان جێهێشتووە و روویان لە پارێزگاکانی هەرێمی کوردستان کردووە.  محەممەد کەمال دەڵێت "دوای رووداوەکانی ١٦ی ئۆکتۆبەر ١٣ ئەندامی کوردی ئەنجوومەنی پارێزگای کەرکووک ئەو پارێزگایەمان جێهێشتووە و ماڵەکەی من لەلایەن میلیشیاکانی قەیس خەزعەلییەوە داگیرکراوە، تاوەکو ئەو میلیشیایانە لە سنووری ناوچەکانی ماددەی ١٤٠ ـدا بن، ئێمە ناتوانین بگەڕێینەوە، چونکە ژیانمان پارێزراو نییە".  ئەنجوومەنی پارێزگای نەینەوایش ٣٩ ئەندام بوون کە ١٠ یان سەر بە فراکسیۆنی پارتی دیموکراتی کوردستان بوون.  سەیدۆ چەتۆ، سەرۆکی ئەنجوومەنی پارێزگای نەینەوا ئاماژەی بەوە دا، بەهۆی بارودۆخی ناوچەکەیانەوە زۆربەی کوردان موسڵیان جێهێشتووە و تاوەکو ئێستا نەگەڕاونەتەوە، کورد چوار بەڕێوەبەری گشتیی لە موسڵ هەیە کە بەپێی رێژەی کوردانن لەو پارێزگایە و ئێستا هیچیان لە پۆستەکانیاندا نین.  بەپێی یاسای ٢١ ـی ساڵی ٢٠٠٨ ئەنجوومەنی پارێزگاکانی عێراق دادەمەزرێن کە بە دەزگایەکی چاودێری بەسەر هەموو دەسەڵاتێکی جێبەجێکاری پارێزگاوە دانراوە.