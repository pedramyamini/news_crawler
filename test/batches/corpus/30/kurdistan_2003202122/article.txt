سیروان لالە سەرحەد، قایمقامى دووکان دەڵێت "لەگەڵ هەموو خاوەن کەپر و شوێنەکان دانیشتووین و رێنمایی تەندروستى و گەشتیاریمان پێ گوتوون، رۆژانى نەورۆزیش لەلایەن لیژنەى ئەمنى و گەشتوگوزارەوە چاودێرییان دەکرێت".  بەپێى ئامارى گەشتوگوزارى سلێمانى، ساڵى ٢٠١٩ بۆ هەفتەى یەکەمى بەهار و نەورۆز ١٢٠ هەزار گەشتیار روویان لە سنوورى سلێمانى کردووە، بەڵام ساڵی ٢٠٢٠ کۆرۆنا ئامارەکەی دابەزاند بۆ سفر، دوو رۆژى رابردووى ئەمساڵیش ١٠ هەزار گەشتیار چوونەتە سلێمانى.  شیرین جەمال لەگەڵ هاوڕێکانی گەشتێکیان رێکخستووە و دەڵێت "گرووپێک خوێندکارین، هاتووین بۆ دووکان، یاپراخ و خواردنمان ئامادەکردووە و تاوەکو ئێوارە لێرە دەمێنینەوە".  ئەوەى وەکو گلەیی رووبەڕووی خاوەن پرۆژە گەشتیارییەکان دەبێتەوە، دەگوترێت بە سوودوەرگرتن لە خواستى خەڵک لە بۆنەکاندا، نرخەکانیان گران دەکەن، بۆ ئەمە قایمقامى دووکان، بە هەموویانى گوتووە، ئەگەر دەستکاریی نرخ بکەن، مۆڵەتى کارکردنیان لێ وەردەگیرێتەوە.  ئومێد عومەر، خاوەنى کەپرى گەشتیاری دەڵێت "ئەمساڵ چاوەڕێین خەڵکێکى زۆر بێن بۆ لامان، بەهاران زیاتر خەڵکى سلێمانى و ناوخۆ دێن، بەڵام وەرزى هاوین و گەرما، زیاتر عەرەب دێن".  زیاندمەندى گەورەى ساڵى رابردوو، ئەو کۆمپانیا و گرووپە گەشتیارییانە بوون کە خۆیان دانابوو بۆ هێنانى هەزاران سەیرانکەر، بەڵام کۆڤید - ١٩ نەیهێشت، ساڵى پار حکومەت تەنیا لە باجى دوو مانگیان خۆشبوو، بەڵام ئەمساڵ دەیانەوێت قەرەبووى زیانەکانیان بکەنەوە.  هەژار سەعید، خاوەنى کۆمپانیاى گەشتیاری ئاماژە بەوە دەکات "سێ پاس گەشتیارم لە کەرکووکەوە هێناوە، کە کورد، عەرەب و تورکمانن. دوێنێ داواى مێرگەپانیان کرد، ئەمڕۆ دووکان".  ئەنجوومەنى وەزیران و گرووپى کۆمپانیاکانى فارووق، دوو ساڵە سەرقاڵى دروستکردنى گەورەترین پرۆژەى گەشتیارین لە دووکان، بەشێوەى هاوپشکى، بۆ ئەمە دوو هەفتەى رابردوو، دەرخستەى پرۆژەکە لە ئەنجوومەنى وەزیران پەسندکراوە، بڕیاروایە تاوەکو کۆتایی ئەمساڵ، قۆناخى یەکەمى ناوچە گەشتیارییەکە بە چاو ببینرێت.