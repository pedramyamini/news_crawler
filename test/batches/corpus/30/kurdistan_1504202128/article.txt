کامل هەرکی، جێگری فەرماندەی هێزەکانی پێشمەرگە لە بەرەی باشیک بە تۆڕی میدیایی رووداوی راگەیاند، هیچ هێرشێکیان نەکردووەتە سەر حەشدی شەعبی لە بەرتڵە، چونکە "لە سەرووی خۆمانەوە فەرمانمان پێ کراوە کە تەنیا بەرگری بکەین و هیچ هێرشێک ئەنجام نەدەین".  لێدوانی ئەو فەرماندەیە لەکاتێکدایە، سەرلەبەیانیی ئەمڕۆ ژمارەیەک کەسایەتیی سەر بە حەشدی شەعبی پێشمەرگەیان بە هێرشکردنە سەر حەشد تۆمەتبارکرد.  محەممەد شەبەکی، ئەندامی پەرلەمانی عێراق و فەرماندەی حەشدی شەعبی رایگەیاند "هێزەکانی پێشمەرگە دوو هێرشیان کردووەتە سەر لیوای ٣٠ی هێزەکانی حەشدی شەعبی لە دەشتی نەینەوا. لە هێرشێکیاندا بنکەیەکی حەشدی شەعبی کراوەتە ئامانج و بەهۆیەوە چەند کەسێک بریندرابوون. هێرشی دووەمیش هەر لەڕێگەی مووشەکەوە بووە".