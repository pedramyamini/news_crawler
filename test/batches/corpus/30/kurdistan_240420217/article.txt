ئەمڕۆ بەنزینی موحەسەن لە هەرێمی کوردستان بە ٧٠٠ بۆ ٧٢٥ دینار مامەڵەی پێوە کرا، هەروەها بەنزینی نۆرماڵ بە ٦٢٥ بۆ ٦٥٠ دینار مامەڵەی پێوەکرا.   بەپێی زانیارییەکانی پەیامنێری رووداو هۆکاری بەرزبوونەوەی نرخی بەنزین بۆ ئەوە دەگەڕێتەوە کە بەشێک لە بەنزینی پاڵاوگەکانی هەرێمی کوردستان بۆ شارەکانی عێراق هەناردەدەکرێن.  لە ماوەی دوو هەفتەدا نرخی بەنزین لە ١٠٠ بۆ ١٥٠ دینار گرانبووە، بەشێک لە شارەزایانی ئابووری پێیانوایە، زیادکردنی بریکارەکانی هاوردەکردنی بەنزین یەکێکە لە چارەسەرەکانی گرانبوونی بەنزین.  نرخی بەنزین ناوە ناوە بەرز دەبێتەوە، بەرپرسانی هەرێمی کوردستان ئەمجارە روونیان نەکردووەتەوە هۆکاری گرانبوونەکەی چییە، ئەوە لەکاتێکدایە جگە لە نرخەکەی گلەیی لە کوالێتی بەنزینیش هەیە، لە هەرێمی کوردستاندا رۆژانە نزیکەی ٧ ملیۆن لیتر بەنزین و گازوایل دەسووتێندرێن، چەند ساڵێکە حکومەت هاوردەکردنی بەنزینی داوەتە کەرتی تایبەت، بەو ئامانجەی کێبڕکێ دروست بێت و نرخ دابەزێ، بەڵام هاونیشتمانیان پێییان وایە نرخە زۆرە و دەکرێ لەوەی ئێستا هەرزانتر بێ.