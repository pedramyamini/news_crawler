پلاتفۆرمی زمانی کوردی کە لەلایەن ٩ پارتی کوردی باکووری کوردستانەوە دامەزاروە، ئەمڕۆ شەممە ١٥ی ئایاری ٢٠٢١ بە بۆنەی رۆژی جەژنی زمانی کوردی راگەیێنراوێکیان بڵاوکردەوە.   لە راگەیێنراوەکەدا ئاماژە بەوە دراوە، زمانی کوردی ناسنامەی هەموو کوردێکە و پێویستە بپارێزرێ و بەکاربهێنرێ، هەروەها بۆ ئەوەی زمانی کوردی بکرێتە زمانی پەروەردە و دووەمین زمانی فەرمی لە تورکیا، ئەو کەمپینەی بۆ کۆکردنەوەی واژۆیان راگەیاندبوو، هێشتا بەردەوامە.   پلاتفۆرمی زمانی کوردی کە بەبەشداریی پارتی هەرێمە دیموکراتەکان - دەبەپە، پارتی دیموکراتی گەلان - هەدەپە، پارتی مرۆڤ و ئازادی، پارتی کۆمۆنیستی کوردستان، پارتی سۆسیالیستی کوردستان، پارتی ئازادی کوردستان، پارتی دیموکراتی کوردستان - تورکیا، پلاتفۆرمی دیموکراتی کورد و پارتی ئازادی دامەزراوە، ئاماژەی بەوەدا، پێویستە زمانی کوردی ببێتە خاوەن پێگەی تایبەت بە خۆی و داوا دەکات، لە بەڕێوەبردنی خەباتی سیاسیدا زمانی کوردی بەکاربهێنرێ و لە کۆبوونەوە و چالاکییەکاندا بە کوردی ئاخاوتن بکرێ.   لەسەر داواى زانایانی زمانى کوردی و ئەدیبانی کورد، رۆژی دەرچوونى یەکەم ژمارەی گۆڤاری هاوار لە ١٥ ى ئایاری ١٩٣٢ لەلایەن جەلادەت عالی بەدرخانەوە بوو، وەک رۆژی جەژنی زمانى کوردی دیاریکراوە و لە ساڵی ٢٠٠٦ ـەوە یادی ئەو رۆژە دەکرێتەوە.