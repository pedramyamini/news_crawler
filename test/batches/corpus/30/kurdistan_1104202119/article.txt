مەحموود محەممەد، هاونیشتمانیی دانیشتووی پێنجوێن لەبارەی بوومەلەرزەکەوە دەڵێت "هەموومان بە پەلەپەل رامانکرد، خێزانم رایکرد و لە حەیبەتا دایکى خۆى بیرچوو، کچەکەم دەستى نەنکى گرت و بردیە دەرەوە".  عەبدوڵڵا محەممەد هاونیشتمانییەکی دیکەی پێنجوێنە و دەڵێت "باوکم ئەیگێڕایەوە کە ساڵى ١٩٤٦ بوومەلەرزەیەک هەبووە و خەڵکى ئەم ناوچەیە مانگێک لە دەرەوەى ماڵەکان کەپریان هەڵداوە".  گەنجێک کە وەستا و نانەوا بووە، لە ترسى بوومەلەرزەکە بە پەشۆکاوى خۆى هەڵداوەتە دیوارى پشت دووکانەکەى، بەو هۆیەوە لە سێ لاوە پاژنەى تەقیوە، سامان جەلالی هاوپیشەى چیرۆکەکە دەگێڕێتەوە و دەڵێت "تەلەفۆنى بۆ هات، چووە بەشى پشتەوە کە ناڵەى بوومەلەرزەکە هات لە ترسا خۆى هەڵدایە خوارەوە و پاژنەى لە سێ لاوە تەقی".  بەپێى ئامارى فەرمانگەى بوومەلەرزەزانیی سلێمانى، تەنیا رۆژانى ٦ و ٧ ى ئەم مانگە ٥٠ بوومەلەرزە پێنجوێنیان هەژاندووە.  دووکاندارێک بەناوی هاوبیر حەسەن دەڵێت "بەشى پێشەوەى دووکانەکە تەقیوە، شتەکان کەوتنەخوارەوە، پایەکانیش تەقیون".  زۆرینەى بوومەلەرزەکان لەنێوان ١ تاوەکو ٣ پلەى رێختەردا بوون، پێشبینییە زانستییەکان دەڵێن، بوومەلەرزە لە سەرووى ٥ پلەوە ئەگەری رووخان و کاولکاریی هەیە.  باڵەخانەى تەندروستیى پێنجوێن، کاشییەکانى بەرگەى راوەشاندنى بوومەلەرزەکەى رۆژى یەکەمى نەگرت، ئەو ئێوارەیە ١٥ بریندار گەیێندراونەتە نەخۆشخانەکە، هەموویان هەمان شەو رەوانەى ماڵەوە کراون.  باڵا بەرزان، پزیشکى نیشتەجێ ئاماژە بەوە دەکات "زۆرینەی حاڵەتەکان شکان بوون بەهۆى بازدان، کەوتن و پەشۆکانەوە و دوای پێدانی چارەسەری پێویست، رەوانەى ماڵەوە کراون".  رووداو چووە ئەو کافتریایەی کە ئێوارەی یەکەمی بوومەلەرزەکە تێیدا دوو گەنج بەهۆى پەشۆکاوییەوە بوو بە شەڕە شەقیان، دیمەنى ئەو شەقانە کە خۆیان بۆ رووداویان ناردبوو، یەکێک بوو لەو ڤیدیۆیانەی بینەرێکی زۆری لە سۆشیالمیدیا هەبوو.  سەرهەنگ عەزیز، شاگردى کافتریاکە دەڵێت "لەو سووچەدا بووم، بوومەلەرزەکە هات، یەکەم کەس من رامکردە دەرەوە، دڵشاد و هاوڕێیەکى لە پشتەوە دەنگە دەنگیان بوو، بەدەم شەق وەشاندنەوە رایانکردە دەرەوە".  لە کەمتر لە هەفتەیەکدا زیاتر لە ١٠٠ بوومەلەرزە لە پێنجوێنى داوە، بەڵام کەمتر لە ٢٠ دانەیان خەڵک هەستیپێکردووە. تاوەکو ئێستا ئەوەى وەکو پێشبینى و لێکۆڵینەوە لاى بوومەلەرزەزانیى سلێمانى هەن، سەرچاوەى بوومەلەرزەکان، رۆژهەڵاتى کوردستان و ئێرانن.