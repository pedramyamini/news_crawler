لیوا مەریوان کەمال، سەرپەرشتیاریی ئیدارەی دەروازەی نێودەوڵەتی باشماخ بە رووداوی راگەیاند: "کۆماری ئیسلامی ئێران بڕیاریداوە قەدەخەی هاتووچۆ بۆ ماوەی دوو هەفتەی دیکە لەگەڵ عێراق و هەرێمی کوردستان درێژبکاتەوە، واتە ئەم بڕیارە تاوەکو ٢٠ی نیسان بەردەوام دەبێت".  لیوا مەریوان گوتی: "تاوەکو ئێستا ئێران، هیچ رێنماییەکی نوێی بۆ نەناردووین، بۆیە تائێستاش کار بە رێکار و بڕیارەکانی پێشوو دەکەین".  بەهۆی تەشەنەکردنی زیاتری کۆرۆنا، لە کۆتایی مانگی شوباتدا، کۆماری ئیسلامی ئێران دەروازەکانی بەڕووی گەشتیارانی هەرێمی کوردستان و عێراق داخست. بەپێی ئەو بڕیارە، هاتووچۆ تەنیا بۆ بازرگان، نەخۆش و قوتابیان دەبێت.  هەرێمی کوردستان سێ دەروازەی نێودەوڵەتی (باشماخ، حاجی ئۆمەران و پەروێزخان) و چەند دەروازەیەکی لاوەکی لەگەڵ کۆماری ئیسلامی ئێران هەیە. لە مانگی شوباتەوە ئێران تاکلایەنە بڕیاری قەدەخەی هاتووچۆی گەشتیارانی لەو دەروازانە دا.