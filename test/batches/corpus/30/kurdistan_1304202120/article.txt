عادل مەلا ساڵح، گوتەبێژی وەزارەتی شەهیدان و ئەنفالکراون بە تۆڕی میدیایی رووداوی راگەیاند: "لە یادی ئەنفالدا لە گوندی دێبنەی قەزای کەلار و بەرەچاوکردنی رێکارەکانی خۆپارێزی، بەشێوەیەکی سنووردار یادی ئەنفال دەکەینەوە، تەنیا تاجە گوڵینە لەسەر مەزاری شەهیدان دادەنرێت و هیچ کار و چالاکییەکی دیکە بەڕێوەناچێت. "  گوتەبێژی وەزارەتی شەهیدان و ئەنفالکراون گوتیشی: هیچ کۆنسوڵ و نوێنەرایەتییەکی وڵاتەکانمان بۆ ئەو یادە بانگهێشت نەکردووە، بەڵام هەرکەس ئازادە خۆی سەردانی شوێنەکە بکات، وەکو ئەوەی لە یادی کیمیابارانی هەڵەبجەدا بینیمان.  پرۆسەی ئەنفالی گەرمیان لە کۆتایی قۆناخی شاڵاوی سێیەمی ئەنفال بوو، بەڵام لە هەموو قۆناخەکانی دیکە کارەساتبارتر و زیانبەخشتر بوو، چونکە ٧٠ بۆ ٨٠ هەزار کەس تێیدا شەهید و بێسەروشوێن کران.  پرۆسەکە ئەم ناوچانەی گرتەوە (دوزخورماتوو، کفری، کەلار، دەربەندیخان، چیاکانی قەرەداخ، تەکیە، چەمچەماڵ، قەرەهەنجیر، قادرکەرەم، سەنگاو، تیلەکۆ، پێباز و ئاغجەلەر).  سەبارەت بە ژمارەی کەسوکاری ئەنفالکراوان کە مووچە وەردەگرن، عادل مەلا ساڵح، گوتی: نزیکەی ٩٠ مووچەخۆر لە وەزرەتی شەهیداندا هەن، کە لە کەس و کاری شەهیدانی جینۆساید و شەهیدانی سەنگەر و شەهیدانی هاووڵاتی پێکهاتوون.  قۆناخی سێیەمی ئەنفال، لە ٣١ ى ئادارى ١٩٨٨ دەستیپێکرد و لە ١٤ ى نیسانى ١٩٨٨ گەرمیانیشی گرتەوە، تاوەکو ٢٠ی نیسان بەردەوامبوو. نزیکەی ٥٠٠ گوندی ئەم ناوچانەی گرتەوە، گوندەکانی گەرمیان تەخت کران و سوتێنران.  تەنیا لە ١٤ی نیسانی ١٩٨٨ حکومەتی ئەو کاتی عێراق نزیکەی ٢٠ هەزار ژن و منداڵ و پیاوی لە هەردوو گوندی کوڵەجۆ و ملە سوورە کۆکردنەوە و بۆ شارەدێی قۆرەتووی رەوانەکردن و پاشان شوێنبزری کردن.