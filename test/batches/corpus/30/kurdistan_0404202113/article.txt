دیار بابان، بەڕێوەبەری گشتیی بەرهەمهێنانی کارەبا لە هەرێمی کوردستان بە رادیۆی رووداوی راگەیاند، ئەوان وەکو یەکەکانی بەرهەمهێنان چەند تۆرباینێکیان هەن کە بۆ کارکردن ئامادەن. "لە هەر کاتێکدا گازی سرووشتیمان بۆ دابین بکەن، دەتوانین تاوەکو ئاستی خواستی هاووڵاتیان کارەبا بەرهەم بهێنین. ئێمە لەگەڵ وەزارەتی سامانە سرووشتییەکاندا بۆ دابینکردنی سووتەمەنی لە هاوئاهەنگیداین. ئەوانیش بڕیاریان داوە ئاستی بەرهەمهێنانی گازی سرووشتی بەرز بکەنەوە. "  هاوکات دیار بابان ئاماژەی بەوە دا کە بەپێی ئەو پلانەی دایانناوە لە هاوین و سەرتای مانگی تەممووزدا وێستگەی کارەبای گەرمیان دەخرێتە سەر تۆڕی کارەبای نیشتمانی کە دەتوانێت ١٦٥ مێگاوات کارەبا بەرهەم بهێنێت.   گرێبەست بۆ راکێشانی کارەبا ناکەین، چونکە خۆمان دەتوانین تا ئاستی خواستی هاووڵاتییان بەرهەم بهێنین. وەزارەتی سامانە سرووشتییەکانیش بەڵێنیان پێداوین کە ئاستی بەرهەمهێنانی گازی سرووشتی بەرز بکەنەوە کە مانای وایە دەتوانین ئەو وێستگانە بخەینەگەڕ کە راوەستاون. نامانەوێت لەگەڵ وڵاتانی دراوسێدا بچینە ژێر باری پابەندبوونەوە.  بەپێی پلانەکانی وەزارەتی کارەبا بە سوودوەرگرتن لە بەرهەمهێنانی سێ هەزار و ٤٠٠ مێگاوات كارەبا كە بەسەر پارێزگاكانی هەرێمی كوردستاندا دابەش دەكرێت، لە رێگەی حەوت هەزار فەرمانبەری ئیشكگرەوە ئەو بڕە کارەبایە بۆ هاونیشتمانیان دابین دەکرێت.  بەڕێوەبەری گشتیی بەرهەمهێنانی کارەبا لە هەرێمی کوردستان گوتی: "ئێستا ئێمە وێستگەکانمان توانایان هەیە زیاتر لە شەش هەزار و ٧٠٠ مێگاوات بەرهەم بهێنن و پێشبینییش دەکەین بە تەواوبوونی ئەو وێستگەیەی گەرمیان لە حەوت هەزار مێگاوات نزیک ببینەوە، بەڵام کێشەکە لەوەدایە کە لەو تواناییە چەندێکی بەرهەم دێت. ئێستا بەپێی ئەو بڕە گازی سرووشتییەی بۆمان دابین کراوە، لەم وەرزەدا لەو شەش هەزار و ٧٠٠ مێگاواتە سێ هەزار و ٢٠٠ مێگاوات بەرهەم دەهێنین. "  لە هەرێمی کوردستان جگە لە وێستگەی سووتەمەنی، لە رێگەی وێستگەی کارۆئاوییشەوە کارەبا بەرهەم دەهێنرێت کە لە هەریەکە لە بەنداوەکانی دووکان و دەربەندیخاندان.  دیار بابان ئەوەی خستەڕوو: "ئێستا دۆخی کارەبا لە هەموو پارێزگاکانی هەرێمی کوردستاندا لە یەکدییەوە نزیکە و جیاوازییەکی ئەوتۆیان نییە. نزیکەی ٨٥ % بۆ ٩٠ % ی ئەو کارەبایەی هەمانە لە وێستگەکانی سووتەمەنییەوە بەرهەم دێت. وێستگە کارۆئاوییەکان کارەباکەیان زۆر کەمە. بەنداوی دووکان کە تواناییەکەی ٤٠٠ مێگاواتە، ئێستا نزیکەی ٥٥ مێگاوات کارەبا بەرهەم دەهێنێت. بەنداوی دەربەندیخان کە تواناییەکەی ٢٤٩ مێگاواتە، بەڵام نزیکەی ٦٥ مێگاوات بەرهەم دەهێنێت. ئەوەیش بەهۆی ئەو ئاوەوەیە کە لە لایەن وەزارەتی کشتوکاڵ و سەرچاوەکانی ئاوەوە رێگەمان پێ دەدرێت بە کاری بهێنین. "  لە هەرێمی کوردستاندا زیاتر لە ملیۆنێك و ٦٧٠ هەزار هاوبەشی کارەبا هەن کە لە لایەن حکومەتەوە بە نرخێکی دیاریکراو دەیاندرێتێ. رۆژی ١ی شوباتی ٢٠٢١ گوتەبێژی وەزارەتی کارەبا رایگەیاند، نرخی کارەبای نیشتمانییان بە رێژەی ٢٠ % زیادکردووە و هۆکارەکەیشی بۆ دابەزینی نرخی دیناری عێراقی بەرامبەر بە دۆلار گەڕاندەوە.  پێشتر وەزارەتی کارەبا بۆ بەکارهێنانی هەر کیلۆواتێک کارەبا ١٥ دیناری لە هاوبەشەکانی وەردەگرت، بەڵام ئێستا بۆ هەر کیلۆواتێک کارەبا ١٨ دینار وەردەگرێت. هەرچەند بەکارهێنانەکە لەو بڕە زیاتر بێت، نرخەکەشی زیاتر دەبێت.