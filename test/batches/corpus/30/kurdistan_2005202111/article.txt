بەگوێرەی راگەیێندراوێک کە لەلایەن ئەو گرووپە بڵاوکراوەتەوە، رۆژی چوارشەممە ١٩ی ئایاری ٢٠٢١ لە شارۆچکەی قۆسەری پارێزگای مێردین بارهەڵگرێکیان کردووەتە ئامانج، کە ژمارەی تابلۆکەی ٤٧ YZ ٤٣٢ بووە و لە گەراجی بارهەڵگرەکانی کۆمپانیای ئەتیی راگیرابوو.   ئەو گرووپە لەگەڵ بڵاوکردنەوەی راگەیێندراوەکە گرتەی ڤیدیۆیی چرکەساتی هێرشەکەشیان بڵاوکردووەتەوە.   لە راگەیێنراوەکەدا هاتووە: "ئەم چالاکییەکەمان بانگەوازێکە بۆ بە ئامانجکردنی سەرجەم کارگەکان لە تورکیادا و پەیامێکی راشکاوی خۆڕاگرییە بۆ سەرجەم مافخوراوەکان". ئەو گرووپە دەڵێ، ماوەیەکی زۆرە چاودێری ئەو بارهەڵگرەیان کردووە و کاتێک سووتاندوویانە پڕ بووە لە کاڵا و زیانێکی ماددی زۆریان پێگەیاندووە.   ئەو گرووپە کە بە نزیک لە پەکەکە دەناسرێن، لە راگەیێندراوەکەیاندا دەڵێن: "هیچ رێگرێک نەماوە لەبەردەم شەڕی گەل لە دژی بۆرژووازییەتی تورکی فاشیست کە لە هەر دەرفەتێکدا لەگەڵ بەکرێگیراوەکانیدا هەوڵی بڵاوکردنەوەی ژیانی قێزەونی بۆرژووازی لە کوردستان دەدەن. مرۆڤەکانمان مەحکومی بێچارەیی و برسێتی کراون و هەوڵی بە کۆیلەکردنیان دەدرێ. لە کوردستاندا ئەو سەرمایە بۆرژووازییەی کە سووتاندوومانە بانگەوازێکە بۆ بەئامانجکردنی سەرجەم کارگەکان لە تورکیادا و پەیامێکی راشکاوی خۆڕاگرییە بۆ سەرجەم مافخوراوەکان".   گرووپەکە ئاماژەی بەوەداوە ئەم چالاکییەیان لە چوارچێوەی زنجیرە چالاکییەکانی تۆڵەسەندنەوەی سینان دێرسم ئەندامی کۆمیتەی ناوەندی HBDH  کردووە کە رۆژی ٢٧ی تشرینی یەکەمی ٢٠٢٠ "شەهید بوو"