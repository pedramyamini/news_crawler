ئۆکراینا دەڵێت، رووسیا ٤١ هەزار سەربازی لەنزیک سنووری رۆژهەڵاتی نێوان ئەو دوو وڵاتە جێگیرکردووە و ٤٢ هەزار سەربازیشی بردووەتە نیمچە دوورگەی کریمیا؛ خەڵکی ناوچەکەش لەوە دەترسن شەڕێکی گەورە رووبدات.  ئۆکسانا، دانیشتووی هەرێمی دۆنێتسکی ئۆکراینی دەڵێت "دوو شەوە منداڵەکەم لەترسا لە خەو هەڵدەستێت و بەهۆی تۆپبارانەوە دەقیژێنێت".  وەزیری دەرەوەی ئۆکراینا دەڵێت، بەرپرسانی مۆسکۆ بە راشکاوی دەڵێن کە دەیانەوێت ئۆکراینا "لەنێوببەن".  کییڤ لەوە دەترسێت مۆسکۆ لە هەرێمەکانی لۆگانسک، دۆنباس و دۆنێتسک هەمان سیناریۆی ٢٠١٤ دووبارە بکاتەوە، کاتێک کە کریمیای کۆنترۆڵکرد و دواتریش وەکو بەشێک لە خاکی رووسیا ناساندی.  لە کۆبوونەوەی وەزیرانی دەرەوەی وڵاتانی باڵتیک، ئۆکراینا داوای پشتگیریی وڵاتانی رۆژئاوای کرد.  دیمیترۆ کولێبا، وەزیری دەرەوەی ئۆکراینا رایگەیاند "ئەگەر بابەتەکە ئەوە بێت کە دەتوانین چی بکەین، زۆر شت هەن، لەوانەش ناردنی پەیامێکی روون کە ئۆکراینا بەشێکە لە جیهانی رۆژئاوا و وڵاتانی رۆژئاوایی بە تەنیا جێیناهێڵن، یان سەپاندنی سزای ئابووریی نوێ بەسەر رووسیادا ئەگەر بیەوێت گرژییەکان زیاترکات، یانیش دابینکردنی یارمەتیی پێویست بۆ ئۆکراینا بۆئەوەی توانا بەرگرییەکانمان زیادبکەین".  جێگیرکردنی هێزەکانی رووسیا لەنزیک سنوورەکانی ئۆکراینا ناکۆکیی خستووەتە نێوان مۆسکۆ و وڵاتانی رۆژئاوا. رووسیا رەتیدەکاتەوە هێزەکانی هەڕەشەبن بۆسەر ئۆکراینا و دەڵێت، بۆ مەبەستی راهێنانی سەربازی لەوێ جێگیرکراون.  ئەمریکا و ئەندامانی دیکەی ناتۆ بە کۆدەنگییەوە دژی ئەو هەنگاوەی رووسیا پشتگیریی خۆیان بۆ ئۆکراینا دووپات دەکەنەوە.  یانس ستۆڵتنبێرگ، سکرتێری گشتیی ناتۆ رایگەیاند "ئێمە زۆر نیگەرانین لەو پەرەسەندنانەی روودەدەن و ناتۆ لەنزیکەوە چاودێریی دۆخەکە دەکات... لە ماوەی چەند رۆژی رابردوودا ژمارەیەک سەربازی ئۆکراینی لە رۆژهەڵاتی ئەو وڵاتە کوژراون".  بڕیارە ئەمڕۆش ڤۆلیدیمیر زێلێنسکی، سەرۆکی ئۆکراینا سەردانی پاریس بکات و لەگەڵ ئیمانوێل ماکرۆن، سەرۆکی فەرەنسا لەبارەی گرژییەکانی رۆژهەڵاتی وڵاتەکەی کۆببێتەوە.  لە داهاتووشدا بڕیارە ئۆکراینا و ناتۆ مانۆڕێکی سەربازیی هاوبەش ئەنجامبدەن و رووسیاش هۆشداریی بە ئەمریکا و وڵاتە ئەوروپییەکانی نێو هاوپەیمانێتییەکە داوە کە هێز بۆ ئۆکراینا نەنێرن، بۆئەوەی گرژییەکان زیاتر نەبن.