لە بەرنامەی جڤاکی رادیۆی رووداودا کە رۆژان ئەبووبەکر پێشکەشی دەکات بە میوانداریی سیروان بەرزنجی، عەمیدی مافپەروەر و بەڕێوەبەری بەشی یاسایی لە بەڕێوەبەرایەتیی هاتووچۆی هەولێر، هەڵکەوت عەبدوڵڵا، نووسەر و شارەزا لە هاتووچۆ و ئومێد ئەنوەر، کۆمەڵناس باس لە هۆکارەکانی زیادبوونی رووداوەکانی هاتووچۆ لە هەرێمی کوردستان کرا.  سیروان بەرزنجی، عەمیدی مافپەروەر و بەڕێوەبەری بەشی یاسایی لە بەڕێوەبەرایەتیی هاتووچۆی هەولێر رایگەیاند: "لە هەرێمی کوردستان رووداوەکانی هاتووچۆ کۆمەڵێک هۆکاریان هەیە کە یەکەمیان زۆربوونی ژمارەی ئۆتۆمبێلە. تاوەکو ٢٠٢٠/١٢/٣١ لە هەولێردا ٩٢٧ هەزار ئۆتۆمبێل و ئامێری بیناسازی هەن. رێگەوبان، شۆفێر و کەشوهەوایش هۆکاری دیکەن. هاوکات رووداوەکانی دەرەوەی شار کەمترن، بەڵام مەترسییەکەیان لەسەر گیانی سەرنشینان زیاترە. "  هاوکات هەڵکەوت عەبدوڵڵا، نووسەر و شارەزا لە هاتووچۆ رایگەیاند: "لە هەرێمی کوردستاندا هۆکاری هەرە سەرەکی مرۆڤە کە شۆفێرەکەیە. ئێمە ئەوەندەی مۆڵەتبەدەست دروست دەکەین، شۆفێر دروست ناکەین. ئێستا فێرخوازی شۆفێری ئازاد کراوە کە بچێتە نووسینگە وانە بخوێنێت یان نا. من سەرم لەم بڕیارە سووڕماوە، چونکە شۆفێری وەک پزیشکی وایە و بگرە مەترسیدارتریشە؛ ئەو کەسەی دەبێتە شۆفێر مەترسی نەک بۆ خۆی دروست دەکات، بۆ خەڵکانێکی زۆری سەر شەقامیشی دروست دەکات. بۆ ئەوەی ئێمە شۆفێر دروست بکەین نەک مۆڵەتبەدەست، پێویستە ئەو کەسە بە واقیعی بچێتە ناو خولێکی هاتووچۆوە نەک تەنیا فێری هێماکان بکرێت. "  لە هەرێمی کوردستان سیستەمی وەرگرتنی مۆڵەتی شۆفێری لە پارێزگاکان جیایە و لە هەولێر بووەتە ئەلیکترۆنی و هەستیار کە ئەفسەری هاتووچۆ لەگەڵ شۆفێردا نابێت.  سیروان بەرزنجی گوتی: "ئەو سیستەمی پێدانی مۆڵەتی شۆفێرییەی لە هەولێر هەیە لە ئاستی پێویستدا نییە. لە بواری هاتووچۆدا هەنگاوی باشمان ناوە و چووینەتە پێشەوە، بەڵام لە ئاستی زۆربوونی خەڵکەکەدا نییە. ئێستا لە هەولێر تاقیکردنەوەی شۆفێری لە دەست ئێمە دەرچووە و هیچ کەس ناتوانێت ئاسانکاری و دەستتێوەردان بۆ دەرچوونی فێرخوازان بکات. "  بەڕێوەبەری بەشی یاسایی لە بەڕێوەبەرایەتیی هاتووچۆی هەولێر ئاماژەی بەوە دا کە ئێستا هەوڵی ئەوە دەدرێت شێوازی تاقیکردنەوەی شۆفێری لە هەموو پارێزگاکانی هەرێمی کوردستاندا وەک یەکی لێ بکرێت. رێبەری و بەرنامەی زۆر باش پێشکەشکراون، دەیانەوێت شتێکی زۆر باشیان لێ دروست بکەن کە هەڵقوڵاوی نێو هەرێمی کوردستان بێت.  هۆشیاریی هاتووچۆ و رۆشنبیریی تاک لەو بارەیەوە بە هۆکارێکی گرنگ بۆ کەمبوونەوەی رووداوەکانی هاتووچۆ لە هەرێمی کوردستان دادەنرێن.  سیروان بەرزنجی دەڵێت: "هەریەکە لە وەزارەتەکانی پەروەردە، ئەوقاف، گواستنەوە و چەند لایەنێکی دیکە هێندەی بەڕێوەبەرایەتییەکانی هاتووچۆ بەرپرسیارێتییان دەکەوێتە ئەستۆ. هەروەها ئێستا وەزیری ناوخۆ زۆر گرنگی بە بابەتی هاتووچۆ دەدات و زۆر سەرنجی لەسەریەتی".   هەروەها ئومێد ئەنوەر، کۆمەڵناس پێیوایە: "لایەنی دەروونی و کۆمەڵایەتیی کاریگەریی زۆریان لەسەر رووداوەکانی هاتووچۆ هەیە. رادەی رۆشنبیریی تاکی کورد بەرامبەر بە یاساکانی هاتووچۆ زۆر نییە. بەداخەوە لای ئێمە خەڵک بۆ فێربوون وانە ناخوێنن، تەنیا بۆ دەرچوونە. لە بواری شۆفێریشدا بە هەمان شێوەیە، ئەوەی دەچێت وانەی مۆڵەتی شۆفێری بخوێنێت، تەنیا بۆ دەرچوونە نەک فێربوون. "  ئەو کۆمەڵناسە ئەوەی خستەڕوو کە تاوەکو ئێستا لێکۆڵینەوەیەکی زانستیمان لەسەر رووداوەکانی هاتووچۆ نییە. کە لای ئێمە رۆشنبیری لەسەر هاتووچۆ نییە دەبێت بە زەبری یاسا دروست بکرێت و بسەپێنرێت و گەورەترین کێشەمان ئەوەیە کە یاسا سەروەر نییە.  دانانی کامێرای شاراوە و تاسە لەسەر شەقامەکان ئامڕازێکی دیکەن کە بەڕێوەبەرایەتییەکانی هاتووچۆ بۆ کەمکردنەوەی رووداوەکان بەکاریان دەهێنن و تا رادەیەک دەتوانن لەو شوێنانەدا شۆفێران بە خێرایی دیاریکراوەوە پابەند بکەن.  هەڵکەوت عەبدوڵڵا، نووسەر و شارەزا لە هاتووچۆ دەڵێت: "هەبوونی تاسە پەیوەندیی بە خاوکردنەوەی خێراییەوەیە، بەڵام هەبوونی تاسە لە شەقامی ١٠٠ مەتریدا لە رووی ستانداردی جیهانییەوە هەڵەیە، چونکە کەسێک کە بە ٨٠ کیلۆمەتر لە کاژێرێکدا لێدەخوڕێت کاتێک تاسەیەکی دێتە بەردەم ناتوانێت بە ماوەیەکی کورت خێراییەکەی کەم بکاتەوە. کێشەیەکی دیکە ئەوەیە کە خەڵک بە ئارەزووی خۆیان تاسەیان داناوە. هەیە خواردنگەیەکی هەیە لە بەردەمیدا تاسەیەکی داناوە کە ئەوە بەپێی هیچ پێوەر و ستانداردێک نییە. هەقە کامێرای شاراوە لەسەر شەقامەکان زیاد بکرێت بە تایبەتی کامێرای بزۆک نەک جێگیر. "  بەپێی ئامارەكانی بەڕێوەبەرایەتیی گشتیی هاتووچۆی هەرێمی كوردستان، لە ماوەی چوار ساڵی رابردوودا لە هەرێمی كوردستان  ١٧ هەزار و ٥٣١ رووداوی هاتووچۆ روویانداوە، بەو هۆیەوە دوو هەزار و ٧٣٧ كەس مردوون و ٢٩ هەزار و ٨٣٩ كەسیش بریندار بوون.