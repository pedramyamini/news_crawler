زانا مەلا خالید، سەرۆکی فراکسیۆنی پارتی لە پەرلەمانی کوردستان لە کۆنگرەیەکی رۆژنامەڤانیدا ئاماژەی بەوەش کرد، یەکێتی و گۆڕان ناکرێت بە شێوازی ئۆپۆزیسیۆن رەفتار بکەن و گوتیشی "هەندێک لایەن پێیەکیان لە حکومەت و پێیەکیان لە ئۆپۆزیسیۆندایە".  سەرۆکی فراکسیۆنی پارتی دەشڵێت "پەرلەمانتارانی یەکێتی بە پرسیارەکانیان لەبارەی لێبڕینی مووچە ئیحراجی بۆ جێگری سەرۆکی حکومەت دروستدەکەن".  لەبارەی لێبڕینی مووچەوە، زانا مەلا خالید دەڵێت: بابەتی لێبڕینی مووچە یان خۆگونجاندنی مووچەی مووچەخۆرانی هەرێمی کوردستان بە رێژەی ٢١ % بووەتە باسێک هەمیشە لە ناو هۆڵی پەرلەمان قسەی لەسەر دەکرێت، هەمیشە ئەو بابەتە والێدەکەن کە ببێتە خاڵێک بۆ ئەوەی گرژی لەناو هۆڵی پەرلەمان دروست ببێت.  لە بەشێکی دیکەی قسەکانیدا سەرۆکی فراکسیۆنی پارتی رایگەیاند: بابەتی دابینکردنی مووچە لە ماوەی چوار مانگی رابردوودا کە لە ٢٥ی هەر مانگێک لەسەر بەلێنی سەرۆکوەزیران وەکو خۆی جێبەجێ دەکرێت، بەو ئاسانییە نییە. گرفتی سەرەکی لە دابین نەکردنی مووچە نەگەڕاندنەوەی ئەو داهاتەیە لەلایەن ئیدارەی سلێمانی، کە بە داخەوە وەکو پێویست ئەو بڕەی دەستنیشان دەکرێت، بۆ نموونە لەو مانگەدا وا بڕیاربووە کە ٨٠ ملیۆن دۆلار ئاراستەی حکومەت هەرێمی کوردستان بکەن، بەڵام لەو بڕە تەنیا ٥٥ ملیۆن دۆلاریان ناردووە.  زانا مەلا خالید ئاماژەی بەوەدا، ئێمە وەکو فراکسیۆنی پارتی دیموکراتی کوردستان پێمانوایە کە لایەنە بەشدارەکانی حکومەت دەبێت هەموومان بە یەکەوە لە خەمی هاووڵاتیانی هەرێمی کوردستاندا بین، لە خەمی ئەوەدابین کە بژێوی هاووڵاتیانی هەرێمی کوردستان هاوکاتە لەگەڵ سەقامگیریی سیاسی و ناو هۆڵی پەرلەمان و نێوان لایەنە سیاسییەکان لە هەرێمی کوردستان.  لەبارەی کشانەوەی بەشێک لە لایەنە سیاسییەکان لە حکومەتی هەرێمی کوردستان، سەرۆکی فراکسیۆنی پارتی ئاماژەی بەوە دا، "ئەگەر خواستی لایەنەکان ئەوەبێت لە حکومەتدا بکشێنەوە، ئێمە رای سیاسی لایەنە سیاسییەکان وەردەگرین، ئێمە دەزانین رای پەرلەمانتارێک یان دوو پەرلەمانتار لە هەر فراکسیۆنێکی پەرلەمانی کوردستان لە فراکسیۆنەکانی هاوپەیمانمان لێرە بە رای لایەنە سیاسییەکانی وەرناگرین، کە پێمانوایە هەندێکجار ئەو جۆرە ئاخاوتنانەش بۆ ئیحراجکردنی تیمی خۆیانە بە تایبەت جەنابی کاک قوباد تاڵەبانی لە حکومەت".