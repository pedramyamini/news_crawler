وەزارەتی نەوتی عێراق، ئەمڕۆ چوارشەممە، لە راگەیێندراوێکدا رایگەیاند: "بەرەبەیانی ئەمڕۆ هێرشی تیرۆریستی کرایە سەر کێڵگەی نەوتی بای حەسەن لە پارێزگای کەرکووک و هەردوو بیرە نەوتی ژمارە ١٨٣ و ١٧٧ تەقێندرانەوە، هاوکات چەند کارمەنێکی هێزە ئەمنییەکان و پۆلیسی پاراستنی وزە شەهید و برینداربوون".  وەزارەتی نەوتی عێراق راشیگەیاند: "تیمەکانی ئاگرکوژێنەوە لە کۆمپانیای نەوتی باکوور توانییان لە ماوەیەکی پێوانەییدا ئاگری بیرە نەوتی ژمارە ١٧٧ بکوژێننەوە، هەوڵەکانیش بەردەوامن بۆ کوژاندنەوەی ئاگری بیرە نەوتی ژمارە ١٨٣، ئێمە هەموو ئەو کردەوە تیرۆریستی و تێکدەرانە شەرمەزار دەکەین کە سامانی نیشتمانی دەکەن ئامانج، دڵنیاییش دەدەین کەوا ئەو هەوڵە نەزۆکانە رێگە لە کارمەندانی کەرتی نەوت ناگرن بۆ هەموو هەوڵێک بدەن بۆ پاراستنی سامانی نەوت و کارکردن بۆ بەردەوامبوونی زیاترکردنی بەرهەمهێنان لەپێناو بەرژەوەندی گشتیدا".  بەپێی زانیارییەکانی پەیامنێری رووداو پاسەوانانی بیرەنەوتەکان رووبەڕووی چەکدارەکان بوونەتەوە و بەهۆیەوە پۆلیسێک گیانی لەدەستداوە و پۆلیسێکیش برینداربووە. ئەو پۆلیسەی گیانی لەدەستداوە ناوی شوکر مەحموود تەهایە، بریندارەکەش ناوی موعەزەز عەلی حوسێنە هەردووکیان خەڵکی گوندی بای حەسەنن.  کێڵگەی بای حەسەن زیاتر لە ٥ کم لە باکووری رۆژئاوای شاری کەرکووک دوورە، لە مانگی نیسانی رابردووشدا چەکدارانی داعش هێرشیان کردەسەر دوو بیرە نەوتی کێڵگەکە، بەڵام ئەوکات وەزارەتی نەوت رایگەیاند هێرشەکەی داعش هیچ زیانێکی بە بەرهەمهێنان و هەناردەکردنی نەوت لە کەرکووک نەگەیاند.  ماوەیەکە چەکدارانی داعش لە سنووری پارێزگای کەرکووک چالاکبوونە و ناوەناوە هێرش دەکەن، هەینی رابردووش هێرشیان کردەسەر سنگەری پێشمەرگە لە پردێ و سوپا و حەشدی شەعبی لە کەرکووک.  بەپێی ئاماری سەرەتایی کۆمپانیای سۆمۆ، لە مانگی نیسانی رابردوودا بەتێکڕا ٢ ملیۆن و ٨٦٣ هەزار و ٤٠٣ بەرمیل نەوتی خاو لە کێڵگەکانی نەوتی کەرکووکەوە هەناردەی بەندەری جەیهان لە تورکیا کراون.