ساسان عەونی، وەزیری شارەوانی و گەشتوگوزار لە راگەیێندراوێکدا دەڵێت، "ماستەرپلانێكی گشتی بۆ کەرتی گەشتیاری لە سەرجەم هەرێمی كوردستان هەیە، ٦٠ تاوەكو ٦٥ پرۆژەی گەورە و مامناوەند لەخۆدەگرێت".  لە بەشێکی دیکەی راگەیێندراوەکەدا ساسان عەونی دەڵێت، "خواستی ئێمە لە پەرەپێدانی كەرتی گەشتوگوزار لەوە زۆر زیاترە و دەمانەوێت بایەخی زیاتر بەو سێكتەرە بدەین، لە بەرنامەماندایە پرۆژەی گەشتوگوزاری هاوشێوەی تەلەفریكەكەی چیای زاوای دهۆك، لەسەر چیای سەفین لە شەقڵاوەش جێبەجێ بكەین".  دوێنێ یەکشەممە ٩ی ئایاری ٢٠٢١، پرۆژەی تەلەفریکی چیای زاوا لە دهۆک، لەلایەن مەسرور بارزانی، سەرۆکی حکومەتی هەرێمی کوردستانەوە کرایەوە کە کۆمپانیای یو بی هۆڵدینگ دروستیکردووە، تاوەکو ئێستا تێچووی پرۆژەکە نزیکەی ٣٠ ملیۆن دۆلار بووە، جگە لە تەلەفریک پارک، چەند رێستورانتێک و شوێنی یاریکردن لەسەر چیاکە دروستکراوە.  کوردۆ شابان، گوتەبێژی وەزارەتی شارەوانی و گەشتوگوزاری هەرێمی کوردستان، ئەمڕۆ دووشەممە ١٠ی ئایاری ٢٠٢١، لە لێدوانێکدا بە تۆڕی میدیایی رووداوی گوت، "پڕۆژە گەشتیارییەکان لە هەموو هەرێمی کوردستان بایەخی زیاتریان پێدەدرێت، ئێستا چەندین پڕۆژە کاری تێدا دەکرێت و چەندینی دیکە بەمنزیکانە رادەگەیێندرێت، لەنێویاندا دوو پڕۆژەی تەلەفریکی چیای سەفین و نزیک بەنداوی دووکان لە سلێمانی".  وەزیری شارەوانی و گەشتوگوزار لەبارەی بەشداریی وەبەرهێنەرانەوە دەڵێت، "بانگهێشتی سەرمایەداران و وەبەرهێنەران دەكەین بۆ ئەوەی سوود لە بەرزایی و چیاكانی كوردستان وەربگرن و پرۆژەی گەشتیاری هاوشێوەی پرۆژەی تەلەفریكی چیای زاوای دهۆك، لەو شوێنانە دروستبکەن"، هەروەها دەشڵێت، حكومەتی هەرێمی كوردستان پشتگیرییان دەكات كە بەشێوەیەكی باش سەرمایەكانیان لە هەموو بوارەكان و بە تایبەتی لە بواری گەشتوگوزاردا بەکاربخەن.