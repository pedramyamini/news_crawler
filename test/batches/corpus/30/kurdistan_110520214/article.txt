موقدەم ئازاد تەها، گوتەبێژی بەڕێوەبەرایەتی پۆلیسی هاتووچۆی دهۆک لە کۆنگرەیەکی رۆژنامەڤانیدا پلانی ئەمنی هاتووچۆی پارێزگاکەی بۆ رۆژانی جەژن ئاشکرا کرد و هەروەها ئاماژەی بە ئاماری چوار مانگی سەرەتای ئەمساڵدا و رایگەیاند: "لە رۆژانی جەژندا سەرجەم کارمەندانی هاتووچۆ بۆ پاراستنی گیانی هاووڵاتیان لە ئەرکدا دەبن و لە هەموو ترافیک لایتەکانیش پۆلیسی هاتووچۆیان لێدەبێت".  بە گوتەی ئازاد تەها وەکو بەڕێوەبەرایەتی پۆلیسی هاتووچۆی دهۆک هاوئاهەنگیان لەگەڵ هەموو دامودەزگە ئەمنییەکانی پارێزگای دهۆک کردووە، وەکو پۆلیس و پێشمەرگە و زێرەڤانی و دادگەی باڵای پارێزگای دهۆک.  گوتەبێژی پۆلیسی هاتووچۆی دهۆک ئاماژەی بەوەشدا لە "رۆژانی جەژندا هەر ئۆتۆمبێلێک دەستی بەسەردا بگیرێت، تاوەکو دوای جەژن رادەستی خاوەنەکەی ناکرێتەوە".  بەهۆی ئەوەی ژووری ئۆپەراسیۆنی پارێزگاکە قەدەخەی هاتووچۆی لە رۆژانی جەژن رانەگەیاندووە، ئازاد تەها بە پێیویستی زانی "شۆفێرانی ئۆتۆمبێلی گشتی تەکسی و پاس و کۆستەر پابەندی رێنوێنییەکانی هاتووچۆ و تەندروستی ببن".  هەر لە کۆنگرە رۆژنامەڤانییەکەدا، گوتەبێژی پۆلیسی هاتووچۆی دهۆک ئاماری ٤ مانگی سەرەتای ئەمساڵی راگەیاند و گوتی: " لە سەرەتای ئەمساڵەوە تاوەکو کۆتایی مانگی ٤، لە ماوەیەدا ٢٥٢ رووداوی هاتووچۆ روویانداوە، ٢٩ کەس گیانیان لەدەستداوە و ٢٨٢ کەسیش بە سەختی برینداربوونە".  سەبارەت بە ئامارەکانیش تەنیا لە مانگی رەمەزان، ئازاد تەها گوتی: " ٤٧ رووداوی هاتووچۆ روویانداوە، ٧١ کەس بریندار بوونە و ٨ کەسیش گیانیان لەدەستداوە. زۆربەی ئەو رووداوانەشی کە لەو مانگە روویانداوە، لەڕێگەکانی دەرەوە بووە و هەندێکیشی لە سەنتەری شار تۆمارکراوە". بە گوتەی ئازاد تەها تەنیا لە مانگی رەمەزان " ٩٦٦ ئۆتۆمبێل تۆمارکراون، ١٠٣٩ مۆڵەت دابەشکراوە، ٦٢ هەزار ٥٩٣ سەرپێچیش تۆمارکراون".