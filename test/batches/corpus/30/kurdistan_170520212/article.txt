لە ساڵی ٢٠١٦ ەوە لە جۆلەمێرگی باکووری کوردستان قەدەخەی ئەنجامدانی چالاکی دراوە، بڕیاری قەدەخەکە لە ١٧ی ئایار کۆتایی دێت، بەڵام بۆ جارێکی دیکە پارێزگاری جۆلەمێرگ بڕیاری قەدەخەی چالاکییەکانی تاوەکو ٣١ی ئایار درێژ کردەوە. بەوشێوەیەش ماوەی هەزار و ٨١٤ رۆژە لە جۆلەمێرگی باکووری کوردستان ئەو قەدەخەیە بەردەوامە.  ئیدریس ئاکبیک، پارێزگاری جۆلەمێرگ، رایگەیاند بڕیاری قەدەخەکردنەکە بەپێی یاسای ژمارە ٥٤٤٢ی بەڕێوەبردنی شارەکان داوە، کە لە بارەکانی ئەمنی و پێویستدا دەسەڵات بە (پارێزگار)ەکان دراوە بڕیاری قەدەخەکردنی چالاکی و جموجۆلەکان بدەن.  ئیدریس ئاکبیک، هۆکاری بڕیارەکەشی گەڕاندووەتەوە بۆ پارێزگاری لە یەکێتیی وڵات و بەرەنگاربوونەوەی پارچەبوونی وڵات و رێگری لە تیرۆر و مەترسیی بڵاوبوونەوەی ڤایرۆسی کۆرۆنا.