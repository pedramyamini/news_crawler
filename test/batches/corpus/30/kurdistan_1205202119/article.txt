لەشکر حەمید، سەرۆکی لیژنە هاوبەشەکانی قایمقامییەتی سلێمانی بە تۆڕی میدیایی رووداوی راگەیاند، "تیمەکانیان لە ماوەی مانگی رەمەزاندا سەردانی هەشت هەزار و ٥٠٠ شوێنیان کردووە، ١٣٥ شوێنیان داخستوون و ١٣ سەرپێچیکاریشیان داوەتە دادگا. هەر لە مانگی رەمەزاند ٥٥ تۆن خۆراکی ماوەبەسەرچوویان لەنێوبردوو، ٥٥ ملیۆن دیناریشیان لە سەرپێچیکاران وەرگرتووە. "  هەروەها دکتۆر سەباح هەورامی، بەڕێوەبەری گشتیی تەندروستیی سلێمانی لەو بارەوە دەڵێت، "لە شاری هەولێریش لیژنەی پشکنين و چاودێریی بازاڕ لە ماوەی مانگی رەمەزاندا سەردانی چەندین شوێنیان کردووە، دەست بەسەر چەندین تۆن کاڵای ماوەبەسەرچوودا گیراوە، لەوانەش هەشت تۆن خورما و ٢٦ تۆن تورشیات کە لەو مانگەدا زۆرترین خواستیان لەسەرە. بە بەهای زیاتر لە ٤٠ ملیۆن دیناریش سەرپێچیکاران سزادراون".  لە پارێزگای هەولێریش دۆخەکە بەهەمان شێوەیە و لیژنەکانی قایمقامییەت بەردەوامن لە گەڕان و پشکنین بۆ خۆراک و کاڵای ماوەبەسەرچوو، نەبەز عەبدولحەمید، قایمقامی هەولێر لەو بارەوە دەڵێت، "لەگەڵ نزیکبوونەوەی جەژنیش، خواست لەسەر کاڵاکان زیاد دەکات و بەوهۆیەش ئاڵوگۆڕی بازرگانی لە دەروازەی سنووریی ئیبراهیم خەلیل زیاتر بووە، رۆژانە ١٥٠٠ بۆ ١٨٠٠ بارهەڵگر کاڵا دەهێننە نێو هەرێمی کوردستان".  نەوزاد کامیل، بەرێوەبەری گشتیی بازرگانی بە تۆڕی میدیایی رووداوی راگەیاند لە ماوەی مانگی رەمەزانی ئەمساڵ لە ھەرسێ پارێزگاکانی ھەولێر، سلێمانی، دھۆک و ئیدارەی گەرمیان، تیمەکانی سەر بە وەزارەتی بازرگانی و پیشەسازیی هەرێمی کوردستان سەردانی ٩ هەزار و ٤٢٥ شوێنی بازرگانییان کردووە.  بەپێی بەدواداچوون بۆ ئاماری لیژنە و قایمقامییەتی شارەکانی هەولێر و سلێمانی و دهۆک کە بە تۆڕی میدیایی رووداو دراوە؛ بەگشتی لە ماوەی مانگی رەمەزان ٣٠١ شوێن بەهۆی سەرپێچییەوە داخراون، زیاتر لە ١٠٤ تۆن خۆراکی ماوەبەسەرچوو لەناوبراون و ٢٥ کەسیش دراونەتە دادگە.