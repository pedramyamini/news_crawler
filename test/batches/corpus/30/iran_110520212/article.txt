سکرتێری کۆمیسیۆنی هەڵبژاردنەکانی پارێزگای کرماشان دەڵێت، بەراورد بە خولی پێنجەم، ژمارەی ئەو کەسانەی لەو پارێزگایە ناوی خۆیان بۆ بەشداری لە هەڵبژاردنی ئەنجوومەنی شار و گوندەکان تۆمارکردووە کەمبووەتەوە، بەڵام ژمارەی بەربژێرە سوننە و یارسانەکان زیادیکردووە. بە گوتەی جەلیل بالایی، ٢١ % ی بەربژێرانی ئەم خولە سوننە و یارسانن.  لە پارێزگای کرماشان هەزار و ١١١ کەس بۆ بەربژێربوون لە هەڵبژاردنی ئەنجوومەنی شارەکان و نۆ هەزار و ٤٠ کەسیش بۆ ئەنجوومەنی گوندەکان ناویان تۆمارکردووە. لەو ١٠ هەزار و ١٥١ کەسە کە ناویان نووسیوە، دوو هەزار و ١٧٥ یان سوننە و یارسان و ئەوانی دیکە شیعە مەزهەبن.  بەپێی ئاماری پارێزگاری کرماشان، لە کۆی یەک ملیۆن و ٩٥٣ هەزار دانیشتووی ئەو پارێزگایە ٦٣ % ی شیعە، ٢٥ % ی سوننە و ١٢ % ی پێڕەوی ئایینی یارسانن، بەڵام بەپێی ئامارە نافەرمییەکان ژمارەی پێڕەوانی ئایینی یارسان زۆر لەو رێژەیە زیاترە.   چالاکڤانانی یارسان دەڵێن، زۆربەی پێڕەوانی ئەو ئایینە بۆ ئەوەی لە دامودەزگا حکومییەکان دابمەزرێن، ناچار دەبن ئایینی خۆیان بگۆڕن و وەکو موسڵمانی شیعە مەزهەب خۆیان بناسێنن، بۆیە ئاماری فەرمیی ژمارەی پێڕەوانی ئەو ئایینە زۆر کەمترە لە ژمارەی راستەقینەیان. بەپێی ئامارە نافەرمییەکان، شیعە مەزهەبەکان نیوەی دانیشتووانی کرماشان پێکدێنن. نیوەکەی دیکەش سوننە و یارسانن.  پێڕەوانی ئایینی یارسان تەنیا بۆ هەڵبژاردنی ئەنجوومەنی شار و گوندەکان رێگەیان پێدەدرێت بەربژێر بن، سوننەکانیش بۆ هەڵبژاردنی ئەنجوومەنی شار و گوند، پەرلەمان و شارەزایانی رێبەریی. بۆ هەڵبژاردنی سەرۆککۆماری تەنیا دەتوانن تاوەکو قۆناخی ناونووسی بچنەپێش.