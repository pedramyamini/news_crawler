له‌میانی كۆبوونه‌وه‌ی له‌گه‌ڵ فه‌رمانده‌ی یه‌كه‌كانی ٧٠ و ٨٠ و هه‌ردوو كۆمه‌ڵه‌ی شه‌هیدانی سه‌نگه‌ر و كۆمه‌ڵه‌ی كه‌مئه‌ندامبووانی سه‌نگه‌ر، شۆڕش ئیسماعیل، وه‌زیری پێشمه‌رگه‌ی حكومه‌تی هه‌رێمی كوردستان جه‌ختیكرده‌وه له‌سه‌ر به‌رده‌وامبوون له خۆڕێكخستنه‌وه و پابه‌ندبوون به دیسپیلینه سه‌ربازییه‌كان، "تاوه‌كو هه‌میشه ساز و ئاماده‌بن بۆ به‌رگری له خاكی كوردستان و تێكشكانی تیرۆریستان".  رۆژی ١٢ی نیسانی ٢٠٢١ وه‌زیری پێشمه‌رگه‌ی حكومه‌تی هه‌رێمی كوردستان به ئاماده‌بوونی سه‌ربه‌ست له‌زگین، بریكاری وه‌زاره‌تەکە و ئه‌مینداری گشتی و سه‌رۆكی ده‌سته‌ی ئه‌ركان، له‌گه‌ڵ مسته‌فا چاوڕه‌ش، فه‌رمانده‌ی یه‌كه‌ی ٧٠؛ نه‌جات عه‌لی، فه‌رمانده‌ی یه‌كه‌ی ٨٠ و هه‌ردوو كۆمه‌ڵه‌ی پێشمه‌رگه كه‌مئه‌ندامبووه‌كانی سه‌نگه‌ر كۆبوەوه.  له‌و كۆبوونه‌وه‌یه‌دا، كه به‌رپرسانی باڵای سه‌ربازی ئاماده‌یبوون، باس له دوایین هه‌نگاوه‌كانی پرۆسه‌ی چاكسازی له‌ناو هێزه‌كانی پێشمه‌رگه كرا، بۆ ئه‌وه‌ش وه‌زیری پێشمه‌رگه روونیكرده‌وه "هه‌ردوو یه‌كه‌ی حه‌فتا و هه‌شتا رۆڵی گرنگ و كاریگه‌ریان هه‌یه له پاراستنی هه‌رێمی كوردستان و شه‌ڕی رووبه‌ڕووبوونه‌وه‌ی تیرۆریستاندا"، هاوكات ستایشی رۆڵی ئه‌و هێزانه‌شی كرد.  به‌شێكی دیکەی كۆبونه‌وه‌کە، بەپێی راگەیێندراوی وەزارەتی پێشمەرگە، په‌یوه‌ست بوو به پرسی شایسته داراییه‌كانی هه‌ردوو فه‌رمانده‌ییه‌كه، وه‌زیری پێشمه‌رگه ئاماژەی بەوە کرد، له‌گه‌ڵ هاوپه‌یماناندا گفتوگۆ كراوه تاوەکو سه‌رجه‌م هێزه‌كان ماف و شایسته داراییه‌كانیان بۆ ده‌ستەبه‌ر بكرێت كه مافێكی ره‌وای خۆیانه.  وەکو لە راگەیێندراوی وەزارەتی پێشمەرگەدا هاتووە "هه‌ریه‌ك له فه‌رمانده‌كانی یه‌كه‌ی ٧٠ و ٨٠ی پێشمه‌رگه، ئاماژه‌یان به‌وه كرد: ئاواتی هه‌موو لایه‌كمانه كه ببینه خاوه‌ن هێزێكی نیشتمانیی یه‌كگرتوو"، بۆ ئه‌مه‌ش پووخته‌یه‌كیان له‌سه‌ر "ئه‌رك و مه‌هامی" فه‌رمانده‌ییه‌كانیان خسته‌ڕوو، هاوكات ئاشكراشیان كرد، سه‌قامگیری و ئاسایشی ناوچه‌كه پێویستی به یه‌كڕیزی و پێكه‌وه‌ییه.  له‌سه‌ر پرسی ماف و ئیمتیازاتی كۆمه‌ڵه‌ی شه‌هیدانی سه‌نگه‌ر و كۆمه‌ڵه‌ی كه‌مئه‌ندامبووانی سه‌نگه‌ر وه‌زیری پێشمه‌رگه دووپاتیكرده‌وه، له‌دوای رێكخستنه‌وه و پێداچوونه‌وه به دۆسیه‌كان، كار بۆ باشتركردن و چاككردنی گوزه‌رانی پێشمه‌رگه كه‌مئه‌ندابووه‌كان ده‌كه‌ن، به‌و پێیه‌ی شایسته‌ی ژیانێكی باشترن.