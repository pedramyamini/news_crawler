تاوەکو ئێستا بەرپرسانی ئیسرائیل لەمبارەوە هیچیان رانەگەیاندووە. ئەگەر ئەو هەواڵە پشتڕاست بکرێتەوە ئەمە یەکەمجارە حەماس مووشەکێکی وا دوورمەودای لە غەززەوە ئاراستەی ئیسرائیل کردبێت.  سوپای ئێسرائیل لە بەرەبەیانی ئەمڕۆ هەینی لە تویتێکدا رایگەیاند، هێزی ئاسمانی و زەمینی چوونەتە غەززە، بەڵام چەند کاژێر دواتر چوونی هێزەی زەمینی بۆ غەزە رەتکردەوە. سوپای ئیسرائیل ٧ هەزار هێزی سەربازی خۆی بانگهێشت کردووەتەوە.   بەرپرسانی تەندروستی غەززە دەڵێن، قوربانیانی هێرشە ئاسمانییەکانی ئیسرائیل گەیشتووەتە ١٠٣ کەس کە ٢٧ یان منداڵن. بەرپرسانی ئیسرائیلیش دەڵێن، لە دەستپێکی شەڕ و ئاڵۆزییەکان بەهۆی ئەو مووشەکانەی ئاراستەی ئیسرائیل کراون ٧ کەس کوژراون کە یەکێکیان منداڵە.  تادەڕوات شەڕ و ئاڵۆزیش لەنێوان موسڵمانان و جووەکانی دانیشتووی ئورشەلیم - قودسیش زیاتر دەبێت و سەرۆککۆماری ئیسرائیل، لەبارەی ئەگەری سەرهەڵدانی شەڕی ناوخۆ هۆشداریداوە. بەرپرسانی سیاسی ئیسرائیلیش لە خراپتربوونی دۆخەکە هۆشدارییان داوە.   بە گوتەی بێنی گانتز، وەزیری بەرگری ئیسرائیل، هێزە ئەمنییەکان بەهێزتر کراون و ٤٠٠ کەسیش لە شەڕ و ئاڵۆزییەکان دەستبەسەرکراون.   ماوەی چەند رۆژێکە گرژییەكان لەنێوان گرووپە چەکدارەکانی فەلەستین و سوپای ئیسرائیل لەسەر چەند خانوویەکی گەڕەکی شێخ جەڕاح لە قودس - ئورشەلیم گەیشتوونەتە لووتكە. بزووتنەوەی حەماس نزیکەی دووهەزار مووشەکی لە غەززەوە ئاراستەی ناوچەکانی ژێر دەسەڵاتی ئیسرائیل کردووە و ئیسرائیلیش بە تووندی بەرپەرچی داونەتەوە و جگە لە وێرانکردنی چەندین باڵەخانە لە غەززە چەندین فەرماندە و بەرپرسی باڵای حەماسی کوشتوون.