عوسمان کەریم سوارە، جێگری سەرۆکی کاروباری پێشمەرگە لە پەرلەمانی کوردستان بە تۆڕی میدیایی رووداوی راگەیاند: "بۆ بەدواداچوونی کێشەکانی هێزی پێشمەرگە پەیوەست بە ماف و ئیمتیازاتەکانیان و پلەبەرزکردنەوە و خانەنشینی و کێشە یاساییەکان بڕیاردرا لیژنەیەک لەو سێ لایەنە پێکبهێندرێت و سەرۆکایەتیی هەرێمی کوردستان بە هۆکاری ئەوەی سەرۆکایەتی هێزە چەکدارەکانە تێیدا بەشداردەبێت و رۆڵی دەبێت".  عوسمان کەریم سوارە هەروەها گوتی: "پێکهێنانی لیژنەکە دوای ئەوە هات هەستمان بە هێواش بەڕێوەچوونی پڕۆسەی چاکسازییەکانی نێو ریزەکانی پێشمەرگە و وەزارەتەکە کرد و دەمانەوێ لەرێگەی ئەو لیژنەیەوە کێشەکان یەکلایی بکەینەوە. بۆ نموونە، تەنیا لە وەزارەتی پێشمەرگە ١٠٠ هەزار خانەنشین هەیە کە دەبێت بەدواداچوونیان بۆ بکەین".   سەعید هەرکی، ئەندامی لیژنەی کاروباری پێشمەرگە لە پەرلەمانی کوردستان سەبارەت بەو پرسە بە تۆڕی میدیایی رووداوی راگەیاند، پێکهێنانی لیژنەکە بۆ نەهێشتنی ئەو ئاستەنگانەیە کە دەخرێنە بەردەم چاکسازییەکانی  نێو پێشمەرگە.  سەعید هەرکی گوتیشی: "گەورەترین کێشەی بەردەم چاکسازییەکانی پێشمەرگە هەردوو هێزەکانی هەشتا و حەفتان، کە وەزارەتی پێشمەرگە بۆ لیژنەکەمانی نەشاردووەتەوە توانای رێکخستن و یەکخستنیان نییە و گوتیان پێویستی بە بە ئیرادەیەکی سیاسییە".  سەعید هەرکی ئاشکراشی کرد بۆ ئاگاداربوون لە کێشەکانی پێشمەرگە بەتایبەت دوای زیادبوونی هێرشەکانی داعش بەهۆی بۆشایی ئەمنی لەنێوان پێشمەرگە و هێزەکانی عێراق، دوای جەژنی رەمەزان لیژنەی کاروباری پێشمەرگە لە پەرلەمانی کوردستان سەردانی سەرجەم میحوەرەکانی هێزەکانی پێشمەرگە دەکات. دواتر راپۆرتێک لەوبارەوە دەدەنە پەرلەمانی کوردستان و وەزیری پێشمەرگە بانگهێشتی لیژنەکەیان دەکەن و ئەگەر پێویستی کرد بانگهێشتی دانیشتنێکی پەرلەمانیشی دەکەن.