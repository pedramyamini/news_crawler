ئازاد تۆفیق، پارێزگاری هەڵەبجە بە میدیاکانی راگەیاند "دیارە ئەمشەو دەستێکی گێرەشێوێن لە دەوربەری کاژێر ٠١: ٠٠ی شەو لە شەقامە سەرەکییەکەی بەردەم لقی ١٢ی پارتی تەقەی کردووە، پێمانوایە خەڵکێک هەبووە وێنەی ئەو رووداوەی تۆمارکردووە".  پارێزگاری هەڵەبجە پێیوایە "ئەو کارە، کارێکی گێرەشێوێنییە" و دەشڵێت "کارێکی نا سیاسی و ناسەربازی و نا نیشتمانییە، تا بڵێی نا ئەخلاقییە. ئەو کارەی کە کراوە ئێمە سەرکۆنەی دەکەین، لەگەڵ کاک ئەکرەم، بەرپرسی ئاسایشی پارێزگاکەمان قسەمان کردووە، هەموو توانایەکی خۆی خستووەتەگەڕ و دەشیخاتەگەڕ، دەتوانین لە نزیکترین کاتدا ئەو موژدەیە بدەین کە بدۆزرێنەوە و بە سزای خۆیان بگەن لەڕووی یاساییەوە".  ئازاد تۆفیق گوتیشی "هێزی سیاسیی رەسەن هەرگیز شتێکی وا ناکات، بە ئۆپۆزیسیۆن و دەسەڵاتدارەوە دیالۆگ و گفتوگۆیان پێ باشە، حورمەت لە رای یەکدییان پێ باشە".  کاژێر ٠١: ٠٠ی تەقە لە لقی ١٢ی پارتی لە هەڵەبجە کرا، کارگێڕی لقی ١٢ی پارتی بە رووداوی راگەیاند، "چەند گوللەیەک بەر باڵەخانەکە کەوتوون و هیچ زیانێکی گیانی نەبووە".  نوورەدین بەشارەتی، کارگێڕی لقی ١٢ی پارتی دیموکراتیی کوردستان لە هەڵەبجە باسی لەوە کرد "لەلایەن ئۆتۆمبێلێک و ماتۆڕسکیلێکەوە تەقە کراوە و چەند گوللەیەک بەر باڵەخانەی لقی ١٢ کەوتوون، بەڵام هیچ زیانێکی گیانیی لێنەکەوتووەتەوە و کەسیش بریندار نەبووە".