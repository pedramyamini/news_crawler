ناسر عەلی، بەڕێوەبەری نووسینگەی رووداو لە دهۆک رایگەیاند: لەو ماوەیەدا دوو هەواڵ لەسەر لەدایکبوونی منداڵێکی بێ ئەندامی نێرینە و منداڵێکی بێ چاو لە سنووری پارێزگای دهۆک لە تۆڕە کۆمەڵایەتییەکان بڵاوکرانەوە.  لەبارەی راستی ئەو دوو هەواڵە دکتۆرە جەنان نووری، مامۆستای زانکۆ و پسپۆری نەشتەرگەری لەدایکبوون بە رووداوی راگەیاند: "لە کاتی ئێشکگری لە شەودا لە دەوروبەری کاژێر ١٢ بۆ یەکی شەوی ٢٢ - ٢ - ٢٠٢١ ئافرەتێکی دووگیانیان لە دەروبەری ناحیەی دینارتەوە هێنایە نەخۆشخانە، کە دۆخی تەندروستیی زۆر خراپبوو تووشی خوێنبەربوون ببوو، بە گوتەی کەسوکارەکەی ئەمە هەشتەمین سکی بوو، کە پێشتر ٥ منداڵی بەشێوەی سرووشتی لەدایکببوو، لە منداڵی شەشەمەوە بە نەشتەرگەریی منداڵەکانی لەدایکبوونە".  بە گوتەی دکتۆرە جەنان کاتێک کە پشکنینیان بۆ دایکەکە کردووە، "بینیمان بارودۆخی باش نەبوو، بەڵام دۆخی کۆرپەکە بەپێی سۆنەر باشبوو هیچ کێشەیەکی نەبوو، تەنانەت لە سۆنەر رەگەزی کۆرپەکەش دەرکەوتبوو کە نێرە، بەڵام دایکەکە بەهۆی ئەو خوێنبەربوونەی هەیبوو دەبوو زوو نەشتەرگەریی بۆ بکرێت. کاتێک کە نەشتەرگەریی بۆ کراو منداڵەکە لەدایکبوو، بینیمان شتێکی گەلێک نامۆ بوو بۆ ئێمە کە چەندین ساڵە لەو بوارە کاردەکەین نە بینیومانە و نە گوێشمان لێبووە وەکو دهۆک، رەنگە لەسەرانسەری جیهان جارێک یان دووجاری دیکە منداڵی هاوشێوە هەبن. کە منداڵەکە ئەندامی نێرینەی نەبوو".  دکتۆرە جەنان باس لەوەش دەکات، "لەدوای لەدایکبوونەکەش دۆخی منداڵەکە باش نەبوو هەناسەتووندی و چەندین کێشەی دیکەی هەبوو، هەربۆیە دکتۆری منداڵان هاتوو سەیری کرد و گواسترایەوە بەشی خودەج، بەڵام دوای مانەوەی رۆژێک لەو بەشە گیانی لەدەستدا".  لەبارەی ئەو منداڵەش کە چاوی نەبووە، ئەو پزیشکە پسپۆرە نەشتەرگەری لە دایکبوون گوتی: "پێموابێت پێشتر لە ساڵی ٢٠١٠ بوو، ئافرەتێک ماوەی ٨ ساڵبوو منداڵی نەدەبوو، دوای ٨ ساڵ خودای گەورە منداڵێکی پێ بەخشی، بەڵام ئەو منداڵە شوێنی چاوەکانی هەر پێوە نەبوو، بەڵام هەندێک برۆی هەبوو. منداڵەکەش جگە لەوە هیچ کێشەیەکی دیکەی تەندروستی نەبوو، تاوەکو ئێستاش تەندروستی ئەو منداڵە باشە".  لەماوەی رابردوودا لە سنووری پارێزگای دهۆک منداڵێک لەدایکبوو کە سێ چووکی هەبوو.