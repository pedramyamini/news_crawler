کاژێر ١١: ٠٠ی پێشنیوەڕۆی ئەمڕۆ چوارشەممە ٣١ - ٠٣ - ٢٠٢١ پەرلەمانی کوردستان لەبارەی کارەبا و پاراستنی به‌رهه‌مه خۆماڵییه‌كان کۆبووەوە.  لە کۆبوونەوەکەدا کازم فاروق، سەرۆکی فراکسیۆنی نەوەی نوێ پێڵاوی گرتە دەستەی سەرۆکایەتیی پەرلەمانی کوردستان و بەهۆیەوە گرژی لەنێو پەرلەمان دروستبوو. د. رێواز فایەق، سەرۆکی پەرلەمانی کوردستان وەڵامی قسە و هەڵسوکەوتی ئەو پەرلەمانتارەی دایەوە و گوتی: بەم کارەی پێناسەی خۆی کرد.  لە سەرەتای قسەکانیدا کازم فاروق، سەرۆکی فراکسیۆنی نەوەی نوێ رووی کردە دەستەی سەرۆکایەتیی پەرلەمان و گوتی "سەرۆکی پەرلەمان، بەپێی ماددەی ٤٧ سەرۆکایەتیی پەرلەمان دەسەڵاتی دانانی بەرنامەی کاری هەیە. بەڵام ئێوە هەردووکتان، تۆ و جێگری سەرۆکی پەرلەمان ئەو بەرنامەی کارەی کە دایدەنێن با رەنگدانەوەی ژیانی خەڵک بێت. ئێستا تۆ لە هەموو خەڵک بپرسە، بڵێ کێشە سەرەکییەکە چییە؟ بزانە ناڵێت لێبڕینی مووچە. کاتێکیش حکومەت دێتە پەرلەمان خۆتان دەکەنە قەڵغان ناهێڵن چوار قسەیان پێبڵێین و یەکسەر دەڵێن کاتەکە تەواو بووە. ئێمە دوو خولەک قسە دەکەین دەڵێن کاتتان نەماوە. "  لە بەشێکی دیکەی قسەکانیدا کازم فاروق گوتی "ئێستا نرخی نەوت ئەوەندە بەرزبووەتەوە کۆی داهاتی نەوت لە مانگێکدا زیاتر لە یەک ملیار دۆلارە. مووچە ئەوەندەی ناوێت مەعقوول نییە دابەشکردنی مووچە بە لێبڕینی ٢١ % بەردەوامە. "   سەرۆکی پەرلەمانی کوردستان دوای ئەو قسانەی کازم فارق کە بەرامبەر دەستەی سەرۆکایەتیی پەرلەمان کردی، گوتی "نوقتەی نیزامی یەک خولەکە و کاتەکەت تەواو بووە. بەم شێوازە قسە ناکرێت. "  سەبارەت بە بەرنامەی کاری ئەمڕۆش کە پەرلەمانتارەکەی نەوەی نوێ رەخنەی لێگرت، سەرۆکی پەرلەمانی کوردستان رایگەیاند "بەرنامەی کاری ئەم دانیشتنەی پەرلەمان زۆر گرنگە و زیاتر لە ئەندامێکی پەرلەمان و فراکسیۆنێکی پەرلەمان سەبارەت بە ژەهراوی بوونی بەنزین قسەیان کردووە و کۆنگرەی رۆژنامەڤانییان کردووە. من دڵنیام کاک د. کازم نازانێت بەرنامەی کاری ئەمڕۆ چییە و نەیخوێندووەتەوە. "  سەرۆکی پەرلەمانی کوردستان لە بەشێکی دیکەی قسەکانیدا ئاماژەی بەوەدا "هەر کەسایەتییەک کە قسە و هەڵسوکەوت دەکات تەعبیر لە خۆی و لە پەروەردەی خۆی دەکات. دەستەی سەرۆکایەتیی پەرلەمان بەرنامەی کاری ئەمڕۆی داناوە و بۆ پاراستنی بەرهەمی خۆماڵییە، کە دڵنیام هەمووتان خەمتانە. ئەم بەرنامەی کارەش بۆ رێگرتنە لە بەنزینی ژەهراوی و قاچاخچییەتی و هێنانی بەنزینی خراپ، کە هەمووتان قسەتان لەبارەوە کردووە. "  لەسەر قسەکان و تێگرتنی پێڵاو لە دەستەی سەرۆکایەتیی پەرلەمان لەلایەن کازم فاروقەوە، د. رێواز فایەق، سەرۆکی پەرلەمانی کوردستان ئەوەیشی گوت "بەو کردەوەیە بەس پێناسەی خۆی دەکات. ئەگەر ئەوە پێڵاوە بە تایبەتی بۆ سەرۆکی پەرلەمانە من لێی دەبوورم، بەڵام دەمەوێت خەڵک بیناسێت. ئەگەر بۆ پەرلەمانی کوردستانە وەک دامەزراوە قسەی خۆی دەبێت بۆ ئەو کارە. " گوتیشی ئەو پەرلەمانتارە "بۆی نییە بێتەوە نێو هۆڵی پەرلەمان بەپێی ئەو دەسەڵاتەی بە ئێمە دراوە. "