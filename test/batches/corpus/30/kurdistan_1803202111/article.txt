ئەمڕۆ پێنجشەممە ١٨ - ٠٣ - ٢٠٢١ وەزارەتی تەندروستیی هەرێمی کوردستان راگەیێندراوێکی نوێی بڵاوکردەوە و دەڵێت، ٧٧٢٠ پشکنینی نوێ کراوە. لەو ژمارەیە ٢٩٨٦ لە هەولێرە، ١٤٥٨ لە سلێمانی، ٢٧٧٤ لە دهۆک، ١٥ هەڵەبجە، ٤٤٣ لە گەرمیان و ٤٤ لە راپەڕین.    لە ٢٤ کاژێری رابردوودا ٥١٢ کەس تووشی کۆرۆنا بوون، لەو ژمارەیەش ١٩٥ی لە هەولێر، ١٢٦ لە سلێمانی، ١٧٨ لە دهۆک، ١ کەس لە هەڵەبجە، ١٠ لە گەرمیان و ٢ لە راپەڕین.   هەروەها لە ٢٤ کاژێری رابردوودا ٢٣١ کەس چاکبوونەتەوە  ئێستا کۆی گشتیی تووشبووانی کۆرۆنا لە هەرێمی کوردستان گەیشتووەتە ١١٤ هەزار و ٥١٠ تووشبوو. لەو ژمارەیە ١٠٦ هەزار و ٣٢٣ کەس چاکبوونەتەوە، هەروەها سێ هەزار و ٥٧٩ کەس گیانیان لەدەستداوە.  لە رۆژی ١٥ - ٠٣ - ٢٠٢١ ـەوە نەبەستنی ماسک لە هەولێر سزای بۆ دانراوە و پۆلیس رایگەیاندبوو کە هەر کەسێک ماسک نەبەستێت ٢٠ هەزار دینار پێبژاردنی بۆ دەنووسرێت. د. سامان بەرزنجی، وەزیری تەندروستیی هەرێمی کوردستان پێیوایە "دانانی ماسک و دوورکەوتنەوە لە یەکدی و نەچوون بۆ شوێنی قەرەباڵخ لە گرنگترین رێکارەکانی خۆپارێزییە. "