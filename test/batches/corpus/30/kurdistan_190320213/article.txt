فارس یەکێکە لەو جووتیارانەی کە ترسی وشکەساڵی وایلێکرد زەوییەکەی بە گەنم دانەچێنێت، دەڵێت، ئەمساڵ کەمیی بارانبارین کاریگەریی زۆری لەسەریان هەبووە.  مەترسیی وشکەساڵی لە هەموو ناوچەکانی کوردستان وەکو یەک نییە، وەزارەتی کشتوکاڵ و سەرچاوەکانی ئاو هێشتا هیچ بودجەیەکی بۆ رووبەڕووبوونەوەی وشکەساڵی تەرخان نەکردووە، ئەوەش بەهۆی ئەوەی هێشتا کاتی بارانبارین ماوە.  "ئەگەر ئەمساڵ بە ساڵی رابردوو بەراورد بکەین، بە دڵنیاییەوە رێژەی بارانبارین کەمتر بووە"، پێیوایە کە تاوەکو ئێستا هیچ کێشەیەک نییە و بەپێی پێشبینییەکانیش هێشتا هیوا ماوە بۆ بارینی باران.  وەرزی بارانبارین لە هەرێمی کوردستان لە ١٠ی تشرینی یەکەم دەستپێدەکات تاوەکو کۆتایی مانگی ئایار بەردەوامە، بەڵام ٩٠ % ی باران لە مانگی کانوونی دووەم تاوەکو مانگی نیسان دەبێت. کەشناسیی هەرێمی کوردستان دەڵێت، کەمبوونی باران دیاردەیەکی جیهانییە و چارەسەرکردنی پێویستی بە کاری بەکۆمەڵی وڵاتانە.  "به‌رزبوونه‌وه‌ی پله‌كانی گه‌رما له‌كاتی هاوینیش وا ده‌كات كه ئه‌و رێژه بارانبارینه‌ی باریوه به‌هۆی دیارده‌ی به‌هه‌ڵمبوون ئه‌و سووده‌ی نه‌مێنێت، كه‌وا پێشووتر لێی وه‌ردەگرت، له سه‌رەتادا وه‌رزی بارانبارین دواکه‌وت، لە ناوه‌ڕاستی مانگی یه‌ك نزیكه‌ی ٢٥ رۆژ دابڕانێكی بارانبارین هه‌بوو، ئه‌مه وا ده‌كات بارانبارینی ئه‌مساڵ لەنێوان ٥٠ % بۆ ٦٠ % كه‌متر بووه له‌چاو پار ساڵ كه باران تێیدا باریبوو".  لە هەرێمی کوردستان رووبەری نزیکەی شەش ملیۆن و ٥٠٠ هەزار دۆنم زەوی کشتوکاڵی هەن، ساڵانە زۆرینەی بەروبوومی جۆراوجۆر دادەچێندرێن.  سەبارەت بە مەترسییەکانی وشکەساڵی و کەمبوونەوەی ئاو لە عێراق و هەرێمی کوردستان، د. بەهرام خدر، پسپۆڕی ژینگە لەمیانی بەشداریکردنی لە بووڵتەنی کاژێر ١٠: ٠٠ لە رووداو گوتی، هەرکات رێژەی بارانبارین لە ٢٥٠ ملیمەتری ساڵانە کەمتر بوو، وشکەساڵی روودەدات. ئەو پێیوایە کە بارانبارینی مانگی ئایار هێندەی بارانبارینی زستان سوودی نییە.