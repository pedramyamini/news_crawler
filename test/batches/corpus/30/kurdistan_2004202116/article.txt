ئێوارەی ئەمڕۆ سێشەممە دەزگای ئاسایشی هەرێمی کوردستان راگەیێندراوێکی لەبارەی دەستگیرکردنی چەند تۆمەتبارێک بڵاوکردەوە و هاوپێچ لەگەڵیدا دانپێدانانی بەشێک لە تۆمەتبارەکانیشی بڵاوکردەوە.  بەپێی ئەوەی لە راگەیێندراوەکەدا هاتووە، "پاش کۆکردنەوەی زانیاری و دەستخستنی بەڵگە لەسەر تاقم و گرووپێکی تیرۆریستیی داعش کە لە چەند شارێکی ھەرێمی کوردستان لە خۆڕێکخستندا بوون و مەرامیان بوو چەند کردەوەیەکی تیرۆریستی ئەنجامبدەن".   لەبارەی وردەکاریی دەستگیرکردنی یەکێک لە "تیرۆریستەکان"، دەزگای ئاسایشی هەرێمی کوردستان دەڵێت، "رۆژی ٢٥ - ٠٢ - ٢٠٢١ تیرۆریست (ز. س) ناسراو بە ئەنەس کوردی، دوای چاودێریکردنی کە بەنیازبوو ھەڵبێت بۆ دەرەوەی ھەرێم، لەلایەن ھێزەکانی ئۆپەراسیۆنی ئاسایشی سلێمانی و ئاسایشی راپەڕین و شارەزوور، لە پشدەر دەستگیرکرا".  هەروەها لەبارەی دەستگیرکردنی یەکێکی دیکە لە "تیرۆریستەکان" دەزگای ئاسایشی هەرێمی کوردستان ئاماژەی بەوە داوە، "رۆژی ٢٥ - ٠٣ - ٢٠٢١ لە رێوشوێنێکی ئەمنیی تووندوتۆڵ و ھەڵمەتێکی گەورە و سەرکەوتووی ھێزەکانی ئۆپەراسیۆنی ئاسایشی سلێمانی و ئاسایشی رۆژئاوای سلێمانی لە چەمچەماڵ تیرۆریستی ھەرە تاوانبار و لە یاسا ھەڵھاتوو (ح. م) ناسراو بە ئەبو عەلی جومەیلی والی فەلوجە دەستگیرکرا کە دەستی سوورە لە چەندین کردەوەی تیرۆریستی و دژ بەمرۆڤایەتی".      لە سەرەتاکانی کانوونی دووەمی ئەمساڵ لە سنووری قەزای سەیدسادق ئاڵایەکی داعش دانرا کە بۆمبێکی لەژێردا بوو، لە کاتی هەڵگرتنەوەی ئاڵاکە دوو کارمەندی ئاسایش بریندار بوون، لەو ڤیدیۆیانەی دەزگای ئاسایش بڵاویکردووەتەوە، یەکێک لە دەستگیرکراوان دان بەوەدا دەنێت کە بەشداربووە لە دانانی ئەو ئاڵایە.     یەکێک لەو کەسانەی دەستگیرکراوە لە بەشێکی دیکەی دانپێدانانەکەیدا ئاماژە بە چالاکی چەند کەسێک دەکات بەبێ ناوهێنانیان و دەڵێت، "ئەوان پلانیان هەبوو چەند کەسێک تیرۆر بکەن کە لە شەڕی داعش بەشدار بوون، هەروەها دەیانویست چەند شوێنێک بتەقێننەوە".     یەکێکی دیکە لە تۆمەتبارەکان دان بەوەدا دەنێت کە لەگەڵ کەسێک بە ناوی (ئەنەس کوردی) ویستوویانە چەند کەسێکی دەوڵەمەند لە قەزای چەمچەماڵ بڕفێنن، ئەوەش بە مەبەستی بەدەستهێنانی پارە و دابینکردنی پارە بۆ کار و چالاکییەکانیان.     دەقی راگەیێندراوی دەزگای ئاسایشی هەرێمی کوردستان  دەزگای ئاسایشی ھەرێم پیلانێکی تیرۆریستانی داعش ئاشکرادەکات کە لەخۆڕێکخستن و ئەنجامدانی چەندین کردەوەی تیرۆریستی بوون و لە ٢٢ ھەڵمەت و ئۆپراسیۆنی جیاجیادا لە سلێمانی و گەرمیان و چەمچەماڵ و سەیدسادق و پشدەر ٢٢ تیرۆریست دەستگیردەکەن و رووبەڕووی یاساو دادگایان دەکەنەوە   کە یەکێکیان تیرۆریستی ھەرەتاوانبار ئەبو عەلی جومەیلی والی فەلوجە یە کە بەناسنامەی ساختەوە ھاتبووە سنوری ھەرێمی کوردستان.  پاش کۆکردنەوەی زانیاری و دەستخستنی بەڵگە لەسەر تاقم و گروپێکی تیرۆریستی داعش کە لە چەند شارێکی ھەرێم  لەخۆڕێکخستندابوون و مەرامیان بوو چەند کردەوەیەکی تیرۆریستی ئەنجامبدەن.   بەبڕیاری سەرۆکی دەزگای ئاسایشی ھەرێم،  ئاسایشی سلێمانی لەسەر ئەم کەیسە، لێکۆڵینەوەی دەستپێکرد و پاش گەڕان و شەونخونی و چاودێریکردنیان و کۆکردنەوەی زانیاری، سەرەداو بەدەستھات و تەواوی جموجۆڵەکانشیان خرایە ژێرچاودێری و پیلانەکانیان ئاشکراکران و ناسنامە و زانیاری کەسی تیرۆریستان دەست ھێزەکانی ئاسایشی سلێمانی کەوت.  دوای رەزامەندی بەڕێز  دادوەری دادگای لێکۆڵینەوەی ئاسایش لەچەند ھەڵمەتێکی بەرفراوانی ھاوبەش لە ژێرچاودێری سەرۆکی دەزگای ئاسایشی ھەرێم ھێزەکانی ئۆپراسیۆنی ئاسایشی سلێمانی،  گەرمیان، رۆژئاوای سلێمانی، شارەزوور، راپەڕین ھەر ٢٢ تیرۆریستەکە کەلەچەند شانەیەکی نەنوستووی داعش خۆیان رێکخستبوو،  پێش ئەوەی مەرامەکانیان بۆ تێکدانی ژیانی کۆمەڵانی خەڵک جێبەجێبکەن دەستگیرکران.  رۆژی ٢٥/٢/٢٠٢١ تیرۆریست (ز. س) ناسراو بەئەنەس کوردی، دوای چاودێریکردنی کە بەنیازبوو ھەڵبێت بۆ دەرەوەی ھەرێم، لەلایەن ھێزەکانی ئۆپراسیۆنی ئاسایشی سلێمانی و ئاسایشی راپەڕین و شارەزوور ، لە پشدەر دەستگیرکرا.  تیرۆریستی تاوانبار لەڕێگای تۆڕە کۆمەڵایەتییەکانەوە لەساڵی ٢٠١٩ فکری توندڕەوی داعشی وەرگرتووە و ساڵی ٢٠٢٠ پەیوەندی بەستوە بە گروپێکی تیرۆریستی لە سلێمانی و گەرمیان و چەمچەماڵ و سەیدسادق کەپیلانی دانانی ئاڵای داعش و کردەوە تیرۆریستیەکەیان دانابوو لەو شارە، و چەندین تیرۆریستی فێری دروستکردنی عەبوەو مادە تەقەمەنییەکان کردوەو  مەرامیان بووە چەند کردەوەیەک ئەنجامبدەن و ھیجرەت بکات بۆناو داعش.  رۆژی ٢٥/٣/٢٠٢١ لە رێوشوێنێکی ئەمنی توندوتۆڵ و ھەڵمەتێکی گەورەو سەرکەتووی ھێزەکانی ئۆپراسیۆنی ئاسایشی سلێمانی و ئاسایشی رۆژئاوای سلێمانی لەچەمچەماڵ تیرۆریستی ھەرەتاوانبار و لەیاسا ھەڵھاتوو ( ح. م) ناسراو بە ئەبو عەلی جومەیلی والی فەلوجە دەستگیرکرا کەدەستی سورە لەچەندین  کردەوەی تیرۆریستی و دژبەمرۆڤایەتی   کە سەرەتا پەیوەندی ھەبووە بەرێکخراوی تیرۆریستی قاعیدەو لەساڵی ٢٠١٤ بەیعەتی داوە بەتیرۆریستانی داعش و وەک چەکدارێکی ھەرەتاوانبار بەشداری و سەرپەرشتیی دەیان کردەوەی تیرۆریستی کردوە دواتر کراوە بە جێگری والی ویلایەتەکانی باکور و پاشان بووە بە والی و ئەمیری فەلوجە.  رۆژی ١/٤/٢٠٢١ لەچەند ھەڵمەتێکی تری  ھێزەکانی ئۆپراسیۆنی ئاسایشی سلێمانی و گەرمیان ھەرسێ تیرۆریستی تاوانبار (چ. ف) ناسراو  ابودردا و یونس کوردی و (م. ح) و (م. ح. ع) ناسراو بە عەلی کوردی لەکەلار دەستگیرکران.  لەلایەکی ترەوە ھەمان شەو تیمێکی سەربازی ئۆپراسیۆنی ئاسایشی سلێمانی و ئاسایشی رۆژئاوای سلێمانی لە چەمچەماڵ لە پێنج ھەڵمەتی سەرکەوتوو و پشتبەستوو بەزانیاری ورد ٥ تیرۆریستی تر لەیەک کات و ساتدا دەستگیرکران کە پێکھاتبوون لەتیرۆریستان  (ئ. ھ) (ش. ب) ناسراو بە ھاران و (س. ن) و (ھ. ئ) و (ئ. ن)   لێکۆڵینەوەکان بەردەوام بوون و بەدواداچوونەکان چڕترکرانەوە و لە رۆژی ٢/٤/٢٠٢١ لە ھەشت ئۆپراسیۆنی سەرکەوتووی  ئۆپراسیۆنی ئاسایشی سلێمانی و ئاسایشی گەرمیان ھەشت تیرۆریست تری ھەمان شانەی نەنستوی داعش دەستگیرکران کە (ھ. ع) و (م. ن) لە کفری و (د. س) ناسراو بە (د. بوخاری) و (ش. ع) و (ع. ع) ناسراو بە بن لادن کوردی و (ئ. ح) ناسراو بە ئەبو شەھاب و (م. ج) ناسراو محەمەد کوردی لە کەلار و (م. ن) لە باوەنور دەستگیرکران.  ھەر پەیوەست بەم تاقم و گروپە  توندڕەوانەی تیرۆریستانی داعش، ھێزەکانی ئاسایشی سلێمانی و گەرمیان رۆژی ٣/٤/٢٠٢١ ھەر لەکەلار تیرۆریست (م. ئ) ناسراو بە حەبیب دەستگیراو پاش رۆژێک ٤/٤ ھەردووتیرۆریست (ر. ئ) و (ج. س) ناسراو بە ئەبو ئەنەس لە سلێمانی و (ئ. ح) لە کفری دەستگیرکران.   پاش لێکۆڵینەوەو وەرگرتنی وتەی تیرۆریستان و داننان بە تاوانەکانیان ئاشکرایانکرد، پیلانیان بووە چەند شانەیەکی نەنوستووی داعش دروستبکەن لەھەرێم و خۆیان بۆ چەند کردەوەیەک ئامادەبکەن، راھێنانیانپێکراو لەسەر دروستکردنی عەبوەو مەوادی تەقەمەنی و پیلانیان داناوە بۆ تەقاندنەوەی چەند شوێنێک و رفاندنی خەڵک و  تیرۆرکردنی ئەفسەرانی ئەمنی بەتایبەت ئەوانەی رۆڵیان ھەیە لەرووبەڕووبوونەوەی تیرۆر، لەگەڵ شکاندنی کێلی شەھیدانی رووبەڕووبوونەوەی داعش، ئەوەی مایەی سەرنج و ھەڵوەستەشە تیرۆریستان لەرێگای تۆڕەکۆمەڵاتییەکانەوە فیکری توندرەوی داعشیان وەرگرتوەوە و ھەمان تۆڕیان بەکارھێناوە بۆ فراوانکردنی تاقم و گروپەکانیان و چەندین پەیج و ئەکاونتیان داناوە بۆ بانگەشەکردن و وانەی تەکفیر و توندڕەوییان خوێندوەو  تەکفیری ھەر مامۆستایەکی ئاینی و ھاووڵاتییەکیان کردەوە کە لەژێرگاریگەری بیری توندڕەوییان نەبووبێت.   دەزگای ئاسایشی ھەرێمی کوردستان، لەبەرامبەر ئەم ھەڵمەتە گەورەو سەرکەوتووەی ھێزەکانی ئۆپراسیۆنی ئاسایشی سلێمانی، گەرمیان، رۆژئاوای سلێمانی، شارەزوور، راپەرین ، سوپاس و پێزانینی بێپایان دەردەبڕێت، بۆ ماندووبوون و شەونخونی و ئازایەتی ئەو ئەفسەرو کارمەندانەی ئاسایش کە وەک سەربازی ون لەخەمی  ئۆقرەیی و ئاسایشی کۆمەڵایەتی و ئارامی ھەرێمدان و بەگیانیان سەروماڵی خەڵک دەپارێزن، ئەمە دەرخەری ئەو راستیەشە ھەموو تۆمەتبارانی یاسا شکێن و تیرۆریستان و سەرپێچیکاران و پێشێلکاران و ئەوانەی دادگا داوایاندەکات، لەدەست ھێزەکانمان رزگاریان نابێت و ھەر پیلانێکیان ھەبێت سەرئەنجام پێش جێبەجێکردنی پشت بەخوای گەورە ئاشکرادەکرێن و راپێچی بەردەم دەسەڵاتی دادوەری دەکرێن. کەلەپشت ھەموو سەرکەوتنەکانیشماندا کۆمەڵانی خەڵکی کوردستان رۆڵی دیارو بەرچاویان ھەیە لەھاوکاری و پشتیوانیکردنی ھێزەکانمان کە جێگای پێزانین و ستایشی بەردەواممانە.  کاتی دەستگیرکردنی یەکێک لە "تیرۆریستەکان". وێنە: کوردۆ عەلی  (ح. م) ناسراو ئەبو عەلی جومەیلی والی و ئەمیری فەلوجە   ------------------------------------------  (ز. س)  ناسراوە بە ئەنەس کوردی  (ش. ب)  ناسراوە بە ھاران کوردی  (ع. ع) ناسراوە بە بن لادتووە.