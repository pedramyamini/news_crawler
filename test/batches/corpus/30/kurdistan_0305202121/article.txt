سەربەست سەبری، بەڕێوەبەری ناحیەی کانی ماسێ بە تۆڕی میدیایی رووداوی راگەیاند: "سوپای تورکیا لەسەر بۆردوومان و تۆپبارانی سنووری شارۆچکەی کانی ماسێ بەردەوامە؛ بەو هۆیەوە زیاتر لە ٥٠٠ پوورەی هەنگ لەنێوچوون. سوپای تورکیا لە رێگەی هێلیکۆپتەرەوە بۆردوومانی دەوروبەری چیای کێستە دەکات و ئەوەش ترس و دڵەڕاوکێیەکی زۆری لەناو خەڵکی گوندی کێستە دروستکردووە. "  لە بەشێکی دیکەی قسەکانیدا سەربەست سەبری گوتی: "لە ئەنجامی بۆردوومانەکانی چەند رۆژی رابردوودا رووبەری ١٦٠٠ دۆنم زەوی ناوچەکە سووتاوە. خەڵکی ناوچەکە ناتوانن بچن رەز و بێستانەکانیان ئاوبدەن، بەوهۆیەش رەز و باخەکان، جگە لە زیانی بۆردوومان، بەهۆی کێشەی ئاونەدانەوە خەریکە وشکدەبن. "  هەروەها لە کۆتاییەکانی مانگی رابردوو دوای شەڕ و پێکدادان لەنێوان سوپای تورکیا و پارتی کرێکارانی کوردستان - پەکەکە لە چیای بەیروخ، کارەبا لە کانی ماسێ و دەیان گوندی ئەو سنوورە بڕا. لەو کاتەدا سەربەست سەبری بە تۆڕی میدیایی رووداوی راگەیاند، لە نزیک سەری ئامێدی کارەبای گشتی لە سەنتەری ناحیە و ٧٦ گوندی سنووری کانی ماسێ بڕاوە.  سوپای تورکیا لە ٢٣ی نیسانی ٢٠٢١ ەوە دەستی بە هێرشکردنە سەر ناوچەکانی زاپ و ئاڤاشین و مەتینان لە سنووری پارێزگای دهۆک کردووە و پێکدادانیش لەنێوان سەربازانی تورکیا و گەریلا بەردەوامە.  بەپێی ئامارەکانی وەزارەتی بەرگریی تورکیا، لە رۆژی ٢٣ی نیسانەوە ٥٣ گەریلا گیانیان لەدەستداوە. بەپێی ئاماری میدیاکانی نزیک لە پەکەکەش لە ئۆپەراسیۆنەکەدا تاوەکو ئێستا ١٧٤ سەربازی تورکیا لە لایەن گەریلاکانەوە کوژراون.