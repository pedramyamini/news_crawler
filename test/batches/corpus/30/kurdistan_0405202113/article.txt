سەفین دزەیی، بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان بە تۆڕی میدیایی رووداوی گوت "شاندەکەی ئیدارەی جۆ بایدن لە ژمارەیەک لە بەرپرسانی باڵای وەزارەتەکانی بەرگری و دەرەوە و بەرپرسانی کۆشکی سپی پێکدێن، سبەینێ سەردانی هەولێر دەکەن و لەگەڵ بەرپرسانی هەرێمی کوردستان کۆبوونەوەیان دەبێت. "  شاندەکە وەکو سەفین دزەیی باسیکرد، لەگەڵ سەرۆک مەسعود بارزانی، نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکی حکومەتی هەرێمی کوردستان و قوباد تاڵەبانی، جێگری سەرۆکی حکومەتی هەرێمی کوردستان کۆدەبنەوە.     سەفین دزەیی ئەوەشی بۆ رووداو ئاشکراکرد کە بەرنامەی سەردانەکە چەند هەفتەیەکە هەیە و شاندەکە سەردانی چەند وڵاتێکی رۆژهەڵاتی ناوەڕاست و ناوچەکە دەکات، لەنێویشیاندا عێراق و هەرێمی کوردستان هەیە.  سێی تشرینی دووەمی ساڵی رابردوو لە هەڵبژاردنە پڕ لە کێشمەکێشمەکەی ویلایەتە یەکگرتووەکانی ئەمریکا، جۆ بایدن بەسەر بەربژێری رکابەری، دۆناڵد ترامپ، سەرۆکی پێشووی ئەو وڵاتە سەرکەوت و دواتر بایدن بەشێک لە بڕیارەکانی ترامپی رەتکردەوە، کە بەشێکیان پەیوەندییان بە عێراقەوە هەیە.  سەبارەت بە ناوەڕۆکی سەردانەکە و کۆبوونەوەکانیان لەگەڵ بەرپرسانی هەرێمی کوردستان، بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان، گوتی "ئیدارەی نوێی بایدن لەکاتێکدا سەردانی ناوچەکە و عێراق دەکات لە چوار مانگی رابردوو زۆر گۆڕانکاری لە ناوچەکە هاتوونەتە کایەوە، بەتایبەت لە عێراق و ناوچەکە، بۆ تاوتوێکردنی ئەو گۆڕانکارییانە دێن، لەگەڵ گفتۆگۆکردن لەبارەی پەیماننامەی ستراتیژیی نێوان ویلایەتە یەکگرتووەکانی ئەمریکا و عێراق، هەروەها پرسی هەڵبژاردن لەعێراق و چەند پرسێکی دیکە، هەرێمی کوردستانیش لەچەقی ئەو پرسانەدایە".  هۆشیار زێباری، ئەندامی مەکتەبی سیاسیی پارتی دیموکراتی کوردستانیش دوێنێ دووشەممە لە هەژماری خۆی لە تویتەر، لە تویتێکدا نووسی، بۆ یەکەم جار شاندێکی گرنگی ئیدارەی نوێی ئەمریکا سەردانی عیراق دەکەن، کە لە نوێنەرانی وەزارەتەکانی دەرەوە و ئاسایشی نەتەوەیی. "گرنگە ئەرکی شاندەکە بۆ خاترگرتنی سیاسەتەکانی ئیدارەکە لە ناوچەکە نەبێت، بەڵکو راشکاوی پێویستە. "