ئەو هاونیشتمانییە ناوی خوداداد مروەتییە خەڵکی گوندی پیرۆزەیە سەر بە شاری روانسەری کرماشان، وەکو لە ڤیدیۆکەدا دەردەکەوێت، مارەکان ددانیان دەرنەهێنراوە و توانای گەستنیان هەیە، ئەو هاونیشتمانییەی رۆژهەڵاتی لەبارەی یەکێک لە مارەکان دەڵێت: "ئەو مارە لە رێگەی نێوان روانسەر و جوانڕۆ ئۆتۆمبێل لێیداوە و منیش هێناومەتەوە و ئێستا بریندارە، کاتێک چاکبووەوە دەیبەمەوە بۆ نێو سرووشت رزگاری دەکەم".  خوداد تەمەنی ٤٣ ساڵە و ١٨ ساڵە مار بەخێو دەکات. هاوژین و منداڵەکانیشی لەگەڵ ئەم دۆخە راهێناوە، لەو بارەوە دەڵێت: قەت پارەی بە کەرەستەی یاریکردن نەداوە بۆ منداڵەکانی و ئەوانی فێرکردووە لەگەڵ مارەکان یاری بکەن.   خوداداد مارەکان دەباتە سەر خوان و بەیەکەوە نان دەخۆن ئەو دەڵێت، مارەکان شۆربا، شیر، برنجی بێخوێ و پەتاتە بە چێژەوە دەخۆن، هەر مارێکیش بریندار کرابێت دەیباتەوە و چارەسەری دەکات، دواتر دەیانگەڕێنێتەوە بۆ نێو سرووشت، بەو هۆیە لە میدیای ئێراندا ناسناوی باشترین مارگری رۆژهەڵاتی نێوەڕاستی پێدراوە.   مارەکانی خوداداد تاوەکو ئێستا زیانیان بە کەس نەگەیاندووە و لە ماڵەکەی خۆشی دەرناچن، ئەگەر خۆشی لەماڵەوە نەبێ، پاسەوانی لە ماڵەکەی دەکەن. خوداداد دەڵێت، بەهۆی ئەو مارانەوە میوانی ناوەختی نییە. کەسێک بیەوێ بچێتە ماڵیان، لەپێشدا تەلەفۆن دەکات و داوا دەکات مارەکان بکەینە ژووری خۆیان.