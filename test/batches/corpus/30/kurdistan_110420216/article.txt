ئەمڕۆ ئەکشەممە ١١ - ٠٤ - ٢٠٢١ ئەمینداری گشتیی کۆمکاری عەرەبی سەردانی هەولێری کرد و لەگەڵ سەرۆک مەسعود بارزانی و مەسرور بارزانی، سەرۆکوەزیرانی هەرێمی کوردستان کۆبووەوە. بارەگای بارزانی لەبارەی کۆبوونەوەکە رایگەیاند: لە دیدارەکە هەردوولا بیروڕایان لەبارەی ئاڵنگارییەکانی بەردەم پرۆسەی سیاسیی عێراق و پێکەوەژیان و پێویستیی چەسپاندنی بنەماکانی هاوبەشیکردن لە عێراق ئاڵوگۆڕ کردووە.  لە بەشێکی دیکەی راگەیێندراوەکەدا هاتووە، هەڕەشە و مەترسییەکانی تیرۆر و هزری تووندئاژۆیی لەسەر عێراق و وڵاتانی ناوچەکە تەوەرێکی دیکەی دیدارەکە بووە، هەروەها ئەحمەد ئەبو غەیت جەختی لە گرنگیی پەیوەندیی نێوان وڵاتانی عەرەبی و عێراق کردووەتەوە.  دەقی راگەیێندراوی بارەگای بارزانی:   رۆژی یەکشەممە ١١ ـی نیسانی ٢٠٢١ لە سەلاحەددین سەرۆک مەسعود بارزانی پێشوازی لە ئەحمەد ئەبولغەیت ئەمینداری گشتیی کۆمکاری عەرەبی و شاندێکی یاوەری کرد.  لە دیدارەکەدا ئەمینداری گشتیی کۆمکاری عەرەبی ئامانجی سەردانەکەی بۆ عێراق و دیداری لەگەڵ سەرۆکایەتییەکانی عێراق بۆ سەرۆک بارزانی خستەڕوو. هیوای ئەوەشی خواست کە عێراق بتوانێ دوور لە دەستوەردانی دەرەکی بەرەو سەقامگیری هەنگاو بنێت و جەختیشی لە گرنگیی پەیوەندیی نێوان وڵاتانی عەرەبی و عێراق کردەوە.  هەر لەو دیدارەدا هەر دوولا بیروڕایان لەبارەی تەحەددیاتی بەردەم پرۆسەی سیاسیی عێراق و پێکەوەژیان و پێویستیی چەسپاندنی بنەماکانی شەراکەت لە عێراق ئاڵوگۆڕ کرد.  هەڕەشە و مەترسییەکانی تیرۆر و هزری توندڕۆیی لەسەر عێراق و وڵاتانی ناوچەکە تەوەرێکی تری ئەو دیدارە بوو.