بەگوێرەی راگەیێندراوێک، کە لەلایەن بارۆی ئامەد بڵاوکراوەتەوە، ئەمڕۆ هەینی ١٤ی ئایاری ٢٠٢١، ناهید ئەرەن سەرۆکی بارۆی ئامەد بە سەرۆکایەتی شاندێک لە پارێزەران بەمەبەستی هاوکاریکردنی ئەو خێزانە کوردە و لێکۆڵینەوە لە رووداوەکە چوونەتە شاری مێرسین.   ئەو خێزانە کورد کە بۆ گەشت لە تورکیا بوون، كاژێر ١٦: ٠٠ی رۆژی پێنجشەممە ١٣ - ٥ - ٢٠٢١ کاتێک لە ئاداناوە بەرەو ئەنتاڵیا بەڕێکەوتبوون لەسەر رێگای سەرەكیی شارۆچكەی ڤیراژلار لە پارێزگای مێرسین، لەلایەن چوار تورکەوە رێگرییان لێکرا و دوای سوكایەتیكردن و جنێودان بەكورد، خێزانە كوردەكەیان بەردباران كرد و پیاوی خێزانەكە و كوڕێكی ١٢ ساڵیان بریندار کرد. دواتر باوكەكە بەهۆی سەختی برینەكەیەوە رەوانەی نەخۆشخانە كرا.   هێزشکردنە سەر ئەو خێزانە هەولێرییە، لە تۆڕە کۆمەڵایەتییەکاندا کاردانەوەی زۆری لێکەوتەوە، بەڵام تاوەکو ئێستا هیچ دامەزراوەیەکی فەرمی لەبارەی رووداوەکەوە راگەیێندراوی بڵاونەکردووەتەوە.   شایەتحاڵێک ڤیدیۆی دوای هێرشەكەی سەر ئەو خێزانە كوردەی بۆ تۆڕی میدیایی رووداو ناردووە. تێیدا دەردەكەوێت، پیاوەکە لەسەر رێگاكە كەوتووە و لەهۆش خۆی چووە. هاوژینەكەی بەدەم گریانەوە هاوار دەكات و داوای ئامبووڵانس دەكات. لەلایەكی دیكەشەوە ئەندامانی خێزانەكە دەگرین.   شایەتحاڵەکە بە تۆڕی میدیایی رووداوی راگەیاند، دوای جنێودان و سوکایەتی و ئازاردانیان، باوکەکە و كوڕێكی تەمەن ١٢ ساڵیان برینداركردووە. دەشڵێت، بینیم بەردبارانیان دەكردن و لەسەریان دەدان و هەوڵیان دەدا باوکەکە لە بەرزاییەكدا بخەنە خوارەوە.    شایەتحاڵەکە لەبارەی هۆکاری رووداوەکە دەڵێت، گوایە شەڕەكە بەهۆی رێگەنەدان بووە بە ئۆتۆمبێلی هێرشكارەكان و ئەوانیش دەستیانكردووە بە لێدان و ئازاردانی ئەو خێزانە. دەشڵێت: "ئەو چوار كەسەی هێرشەکەیان کردووە ماوەی پێنج خولەك زیاتر جنێویان بە كورد دەدا و بەپەنجەكانیان وەک ئاماژەی گورگی بۆر بەرزدەكردەوە، بۆیە ئەوانە نەتەوەپەرستە فاشیزمەكان بوون و هێرشەكەشیان هەر لەم روانگەیەوە بووە".   شایەتحاڵەکە لەبارەی چارەنووسی خێزانەکەوە گوتی: "دوای ئەوەی خۆم گەیاندە خێزانەكە، پیاوە بریندارەكەم تاوەکو بنكەی هێزەكانی جەندرمەی ناوچەكە گواستەوە و لەوێش ئامبووڵانسیان بانگكرد و ناردیانە نەخۆشخانە. منیش لە بنكەی هێزەكانی جەندرمە گوتەی خۆم تۆماركرد و رووداوەكەم بەمشێوەیەی ئێستا بۆیان گێڕایەوە".    لە ڤیدیۆكەدا كە بۆ رووداو نێردراوە، ژنێكی كورد هاوژینە بریندارەكەی لەناوەڕاستی شەقامەكەدا لە باوەش گرتووە و بەدەم گریانەوە داوای یارمەتی و ئامبووڵانس دەكات بۆ گواستنەوەی هاوژین و كوڕەكەی بۆ نەخۆشخانە. هێرشكارەكان بە ئۆتۆمبێلێكی جۆری هۆندا سیڤیك Honda Civic رەنگ رەش بەتابلۆی ٠١ YG ٤٢٨ لە شوێنی رووداوەكەدا دوور دەكەونەوە.    ئەمە یەکەمینجار نییە گەشتیار و کرێکارانی کورد لە شارەکانی تورکیادا رووبەڕووی هێرشی نەژادپەرستی دەبنەوە. ساڵی رابردوو کرێکارێکی کورد لە پارێزگای ساکاریا کوژرا و لە مانگی تەمموزی ئەمساڵیش لە پارێزگای یۆزگات هێرشکرایەسەر ژمارەیەک کرێکاری کورد، کە لە دارستانەکانی ئەو ناوچەیەدا کاریان دەکرد.