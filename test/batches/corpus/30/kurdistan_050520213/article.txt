ناسر عەلی، پەیامنێری رووداو لە دهۆک رایگەیاند: تاوەکو کاژێر ٣ی بەرەبەیانی ئەمڕۆ چوارشەممە ٥ - ٥ - ٢٠٢١، بۆردوومانی نزیک گوندی کێستە و دەوروبەری لەلایەن هێلیکۆپتەرەکانی تورکیاوە بەردەوام بوو.  لە ماوەی ١٣ رۆژی رابردوودا دوای دەستپێکردنی ئۆپەراسیۆنەکانی تورکیا، بە بەردەوام هەڕەشەی چۆڵکردن لەسەر چەند گوندێک هەبووە و چەندجارێکیش تۆپەکانی تورکیا بە دووری کیلۆمەترێک لەو گوندانە کەوتوونەتە خوارەوە.  ئەو گوندانەی دەکەونە نزیک سنووری ئەو ناوچانەی بەر بۆردوومان کەوتوون، ئەو خەڵکانەی لەو گوندانە ماون بە ناچاری ماونەتەوە، گوندەکانی دیکەش پێشتر چۆڵکراون.  شەوی رابردوو کاتێک کە شەڕ کەوتە نزیک گوندی کێستە، بە گوتەی خەڵکی گوندەکە تەقە لەو خاڵەی هێزەکانی تورکیا کرا کە ماوەیەکە لەو ناوچەیە جێگرکراون، شەڕێکی سەخت لە دەوروبەری گوند روویدا، ئەو خەڵکانەی لەنێو گوندەکە مابوونەوە کە ١٥ خێزان بوون، سەرەتا ١٠ لەو خێزانانە گوندەکەیان چۆڵ کرد و چوونە گوندەکانی نزیک لە خۆیان و ماڵی کەسوکارەکانیان، بەشێک لەو خێزانانەش ئەمڕۆ چوونەتەوە گوندەکە بۆ ئەوەی مەڕ و ماڵاتەکانیان بهێننەوە بە شێوەیەکی کاتی تاوەکو هێزەکانی پاسەوانی سنوور دەچنە ئەو شوێنانەی کە دەبنە مەترسی بۆسەر گوندەکە لەو شوێنانە جێگیر بکرێن، ئەگەر رەوشەکە بەو شێوەیە بێت وەک ئەوان دەڵێن ناچار دەبن جارێ گوندەکانیان چۆڵ بکەن.  پاسەوانی سنووریی عێراق چوار خاڵی چاودێری لە کانی ماسێ دروستکردووە و ئامانجی ئەو خاڵە چاودێرییانەش رێگەگرتنە لە پێشڕەویی زیاتری سوپای تورکیا لە ناوچەکە.   خاڵە چاودێرییەکانی پاسەوانی سنووریی عێراق لە بەرامبەر بنکە نوێیەکانی تورکیایە لە کانی ماسێ. خاڵەکانیش لە سەرێ حەمێ، بادۆک، گرێ گولێ و کەڤرێ گوڤین.  لە ٢٣ی نیسانی ٢٠٢١ ەوە تورکیا ئۆپەراسیۆنێکی سەربازیی لەژێر ناوی "ئۆپەراسیۆنی چڕنووکی هەورە برووسکە" بە پاساوی رووبەڕووبوونەوەی گەریلاکانی پەکەکە لە بەرزاییەکانی سنووری ئامێدی دەستپێکردووە، سوپای تورکیا دەستی بە هێرشکردنە سەر ناوچەکانی زاپ و ئاڤاشین و مەتینان لە سنووری پارێزگای دهۆک کرد و پێکدادانیش لەنێوان سەربازانی تورکیا و گەریلا بەردەوامە.  بە گوتەی سەربەست سەبری، بەڕێوەبەری ناحیەی کانی ماسێ: " بەهۆی بۆردوومان و تۆپبارانی سنووری شارۆچکەی کانی ماسێ زیاتر لە ٥٠٠ پوورەی هەنگ لەنێوچوون، هاوکات لەو ماوەیەدا رووبەری ١٦٠٠ دۆنم زەوی ناوچەکە سووتاوە. سوپای تورکیا لە رێگەی هێلیکۆپتەرەوە بۆردوومانی دەوروبەری چیای کێستە دەکات و ئەوەش ترس و دڵەڕاوکێیەکی زۆری لەناو خەڵکی گوندی کێستە دروستکردووە. "