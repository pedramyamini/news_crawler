جوان یونس رۆژبەیانی، ئەندامی لیژنەی داکۆکیکردن لە مافەکانی ئافرەت بە تۆڕی میدیایی رووداوی راگەیاند، رۆژی سێشەممەی هەفتەی داهاتوو، لیژنەی داکۆکیکردن لە مافەکانی ئافرەت، میوانداری هەریەکە لە وەزیرانی ناوخۆ، کاروباری کۆمەڵایەتی، ئەوقاف و کاروباری ئایینی و رۆشنبیری و لاوان و ئەمینداری ئەنجوومەنی گشتیی باڵای خانمان دەکات.  لەبارەی هۆکاری میوانداریکردنەکەشیان جوان یونس گوتی: "ماوەیەکە تووندوتیژی کۆمەڵایەتیی و تووندوتیژی دژی ئافرەت زیادیکردووە، ئامانجمانە بە هاوئاهەنگی لەگەڵ لایەنە پەیوەندیدارەکان هۆکارەکان دەستنیشان بکەین بۆ ئەوەی رێگەچارەیەک بۆ کەمکردنەوەی بگرینەبەر".  رۆژی ٥ - ٥ - ٢٠٢١ مەسروور بارزانی سەرۆکی حکومەتی هەرێمی کوردستان سەرپەرشتیی کۆبوونەوەیەکی تایبەت بە بەرەنگاربوونەوەی تووندوتیژیی دژی ئافرەتان کرد و پابەندبوونی حکومەتی بە پاراستن و داکۆکیکردن لە مافەکانی ئافرەتان دووپاتکردەوە و رایگەیاند: "تووندوتیژی دژی ژنان دواکەوتووییە و دژی بەها بەرزەکانی کۆمەڵگەکەمانە".  لە کۆبوونەوەکەدا کۆمەڵێک بڕیار و راسپاردە بۆ سنووردارکردنی تووندوتیژی دژی ئافرەتان تاوتوێ کران. لەو رووەوە داوا لە دەزگاکانی راگەیاندن کرا هاوکاربن و رۆڵی گرنگی خۆیان لە رووبەڕووبوونەوەی تووندوتیژی و پەرەپێدانی هۆشیاریی کۆمەڵایەتی بگێڕن و نەبنە سەکۆیەک بۆ هاندانی تووندوتیژی و "زیاتربوونی دیاردە کۆمەڵایەتییە نەشیاوەکان".  بەپێی ئاماری بەڕێوەبەرایەتیی گشتیی تووندوتیژیی دژی ئافرەتان، لە چوار مانگی یەکەمی ئەمساڵدا پێنج ژن کوژراون.