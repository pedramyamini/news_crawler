وەزارەتی نەوتی عێراق لە راگەیێندراوێکدا ئەمڕۆ شەممە ئاشکرای کرد، دوو بیرە نەوتی کێڵگەی بای حەسەن لە کەرکووک سەرلەبەیانیی ئەمڕۆ رووبەڕووی "کارێکی تێکدەرانەی تیرۆریستانەی ترسنۆکانە بوونەوە، ئەوەش لەڕێگەی تەقاندنەوەی دوو بۆمبی چێندراوەوە، " بیرەکان کرانە ئامانج.  وەزارەتی نەوت لەبارەی زیانەکانی رووداوەکە ئاماژەی بەوە کردووە، "کارە تێکدەرانەکە نەبووەتە هۆی کەوتنەوەی ئاگر یان زیانی گیانی و ماددی؛ هەروەها کارە تێکدەرانەکە کارینەکردووەتە سەر پرۆسەی بەرهەمهێنان و نەبووەتە هۆی راگرتنی دەرهێنانی نەوتیش لەو دوو کێڵگەیەدا. "  وەزارەتەکە باسی لەوەشکردووە، "ئەم کارە تیرۆریستییە ترسنۆکانەیە نابێتە هۆکاری راگرتنی هەوڵە نیشتمانییەکان لە بەردەوامبوونی پرۆسەی بەرهەمهێنان کە پشتگیرییە بۆ ئابووریی نیشتمانی. "  کۆمپانیای نەوتی باکوور کە لەو دوو بیرەنەوتەدا وەبەرهێنان دەکات باسی لەوە کردووە، لایەنە پەیوەندیدارەكان و هێزە ئەمنییەكان دەستیان بە لێكۆڵینەوە كردووە بۆ دۆزینەوەی ئەنجامدەرانی "ئەو كارە تیرۆریستییە"، كە دەیەوێت بەرهەمی نیشتمانیی بكاتە ئامانج.  كۆمپانیاكە پشتڕاستی کردووەتەوە کە تەقینەوەکە نەبووەتە هۆکاری دروستبوونی ئاگر. زیانی گیانی و ماددی ئەوتۆیشی لێنەکەوتووەتەوە.   بەرهەمی هەردوو بیرەکەی کەرکووک کە کراونەتە ئامانج، ٢٠ هەزار بەرمیل نەوتی رۆژانەیە.