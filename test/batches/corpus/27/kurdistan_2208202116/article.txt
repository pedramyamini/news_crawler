کاروان کازم، ئەندامی ژووری یاسایی بزووتنەوەی گۆڕان بە رادیۆی رووداوی راگەیاند، "ئەگەری کردن و نەکردنی هەڵبژاردنی پێشوەختەی عێراق وەکو یەکە. ئەگەری نەکردنی ئەوەمان پێدەڵێت کە کەسایەتییە شیعەکان بەشێکی زۆریان، وەکو سەدر، مالیکی و عامری و... هتد، سەریان کردووە بە یەکدا بۆئەوەی رێککەوتنێک بکەن کە لە ١٠ - ١٠ - ٢٠٢١ ـدا هەڵبژاردن نەکرێت. لە لایەکی دیکەوە ئەگەری کردنیشی بەهێزە؛ نوێنەری ئەمریکا لە عێراق، نوێنەری نەتەوە یەکگرتووەکان، سوننەکان و بەشێکی شیعەکان پێداگری لەسەر ئەوە دەکەن کە هەڵبژاردن لە کاتی خۆیدا بکرێت".  کۆمیسیۆنی باڵای سەربەخۆی هەڵبژاردنەکان جەخت لەوە دەکاتەوە کە تەواوی ئامادەکارییەکانیان بۆ بەڕێوەچوونی هەڵبژاردن لە کاتی خۆیدا کردووە؛ تاوەکو ئێستا ژمارەیەک حیزب و لایەنی عێراقیش رایانگەیاندووە هەڵبژاردنەکە بایکۆت دەکەن کە رەوتی سەدر یەکێکیانە.  ئەندامەکەی ژووری یاسایی بزووتنەوەی گۆڕان گوتی، "دۆخی لایەنە سیاسییە عێراقییەکان بە گشتی لە ئاستی پێویستدا نییە، بەڵام تاوەکو رادەیەک ماڵی کورد رێکخراوترە، لایەنە سیاسییە کوردییەکان لێک نزیکن و بەشێکیان هاوپەیمانێتییان پێکهێناوە. ئەوانەی لە دەرەوەی هاوپەیمانێتییەکاندان لێکنزیکی و لێکتێگەیشتنیان هەیە، بۆ نموونە پارتی کە هاوپەیمانێتیی لەگەڵ کەسدا نییە، بەڵام لێکتێگەیشتنی هەیە کە ئەمە بۆ ماڵی کورد زۆر باشە، بەڵام عەرەبەکان بەم جۆرە نین".  هەڵبژاردنی پێشوەختەی پەرلەمانی عێراق کە رۆژی ١٠ - ١٠ - ٢٠٢١ دەکرێت، لە سەرەتای مانگی تەممووزەوە کاتی بانگەشە دەستی پێکردووە، بەڵام هێشتا لایەن و بەربژێرەکان گەرموگوڕ نین. ئەوەش ئەو دەنگۆیەی هێناوەتە ئاراوە کە رەنگە بەهۆی ئەوەوە بێت هەڵبژاردنەکە نەکرێت.  کاروان کازم باسی لەوەش کرد "ئێمە وەکو بزووتنەوەی گۆڕان، پێمانوایە کە باشترە ئەم هەڵبژاردنە بکرێت. ئێمە بۆ ئەم هەڵبژاردنە ئامادەین. کردنی هەڵبژاردن لە نەکردنی باشترە. لەو بڕوایەدام ئەگەر هەڵبژاردن بکرێت، لە ١٠ - ١٥ رۆژی کۆتایی ماوەی بانگەشەدا هەڵمەتی هەڵبژاردن گەرم دەبێت".  بەپێی دوایین ئاماری کۆمیسیۆن، ٢٧٦ حیزب و ٤٤ هاوپەیمانی لە پرۆسەی هەڵبژاردنی پێشوەختەی پەرلەمانی عێراق لە ١٠ی ئۆکتۆبەری ٢٠٢١ بەشدارن، زیاتر لە ٢٤ ملیۆن کەس لە ٨٣ بازنەی هەڵبژاردنەوە ٣٢٩ بەربژێری پەرلەمان هەڵدەبژێرن، کە نۆ کورسییان بۆ پێكهاتەکانە.