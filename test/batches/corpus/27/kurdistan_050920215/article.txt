کوردۆ عومەر، گوتەبێژی وەزارەتی شارەوانی و گەشتوگوزاری هەرێمی کوردستان بە رووداوی راگەیاند، ساسان عەونی، وەزیری شارەوانی و گەشتوگوزار بڕیاریدا بە خەرجكردنی بڕی زیاتر لە ٤٩٩ ملیۆن دینار بە مەبەستی جێبەجێكردنی پرۆژەی دروستكردنی تۆڕی ئاوەڕۆ بۆ شەقام و كۆڵانەكانی جیاكراوەی (٢١٢)ی كەرتی ٨ی ئابڵاخ لە شاری سلێمانی.  کۆردۆ عومەر گوتی، "وەزیری شارەوانی و گەشتوگوزار واژۆی لەسەر خەرجكردنی بڕی (٤٩٩.٢٥٤.٦٩٠) كردووە، كە ئەو بڕە پارەیە لەسەر داهاتی رێژەی % ١٥ی سەرۆكایەتیی شارەوانیی سلێمانییە و بە گوێرەی یاسا و رێنماییەكان بە مەبەستی جێبەجێكردنی دەرخستەی تایبەت بە دروستكردنی تۆڕی ئاوەڕۆ بۆ شەقام و كۆڵانەكانی جیاكراوەی (٢١٢)ی كەرتی (٨)ی ئابڵاخ لە شاری سلێمانی خەرج دەكرێت".  هەروەها ٠٢ - ٠٥ - ٢٠٢١ بە وەزارەتی شارەوانی بە گوژمەی ٣٥ ملیۆن دینار پرۆژەیەكی دروستكردنی ئاوەڕۆی لوولەیی بۆ گەڕەكی مامۆستایانی شاری هەولێر دەستپێكرد و بڕیارە لە ماوەی ٣٠ رۆژدا تەواو بكرێت.