سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند، ئەو کەسەی دەستگیرکراوە نووسینگه‌ی به‌كرێدانی ئوتۆمبێلی هه‌بووه و ژماره‌یه‌ك ئوتۆمبێلی هاووڵاتیانی به‌بێ ئاگاداری خاوه‌نه‌كانیان فرۆشتووه.  تۆمەتبارەکە لەلایەن مه‌فره‌زه‌كانی به‌شی پۆلیسی ناوشار رۆژئاوا - بنكه‌ی پۆلیسی سه‌رچنار ده‌ستگیرکراوە، گوتەبێژی پۆلیسی سلێمانی دەڵێت "دوای ئه‌وه‌ی له بنكه‌ی پۆلیسی سه‌رچنار چه‌ند هاووڵاتییه‌ك سكاڵایان له‌سه‌ر تۆمه‌تبارێك تۆماركرد كه خاوه‌نی نوسینگه‌ی (هـ) بۆ به‌كرێدانی ئوتۆمبێل، ئه‌و كه‌سانه ئوتۆمبێله‌كانیان له‌لا داناوه به‌مه‌به‌ستی به‌كرێدانی، به‌ڵام تۆمه‌تبار ئۆتۆمبێله‌كانی فرۆشتووه و دواتر بۆ شوێنێكی نادیار هه‌ڵاتووه. "  تۆمەتبارەکە شه‌وی رابردوو له‌لایه‌ن مه‌فره‌زه‌كانی بنكه‌ی پۆلیسی سه‌رچناره‌وه ده‌ستگیرکراوە. سەرکەوت ئەحمەد دەشڵێت "تۆمه‌تبار (ئـ، ك، ع) به بڕیاری دادوه‌ر و به‌پێی مادده‌ی ٤٥٦ له یاسای سزادانی عێراقی راگیراوه و لێكۆڵینه‌وه‌كان به‌رده‌وامه. "  بەگوتەی سەرکەوت ئەحمەد، تاوەکو ئێستا هەشت سکاڵای لەسەر تۆمارکراوە کە هەر یەکێک لەو کەسانە ئۆتۆمبێلەکانیان بەمەبەستی بەکرێدان لەلای خاوەنی ئەو نووسینگەیە دانابوو، بەڵام دوای ماوەیەک ئۆتۆمبێلەکانی فرۆشتوون. دەشڵێت "بەشێک لە ئۆتۆمبێلەکان لە جۆری تاهۆ و لێگزز و چەند جۆرێکی دیکەشی تێدایە. "  گوتەبێژی پۆلیسی سلێمانی ئاماژە بەوەش دەدات، لە هەوڵداین و نووسراو بۆ پۆلیسی شارەکانی هەرێمی کوردستان دەکەین بۆ ئەوەی ئۆتۆمبێلەکان بگەڕێندرێنەوە بۆ خاوەنەکانیان.