لەبارەی کێشەی دەروونی و جەستەییەوە وەکو مەرج، کۆمیسیۆنی سەربەخۆی هەڵبژاردن بە یەک هۆکار خاوەن پێداویستیی تایبەت رەتدەکاتەوە.  حەیدەر محەممەد، بەرپرسی نووسینگەی هەولێری کۆمیسیۆنی باڵای سەربەخۆی هەڵبژاردنەکانی عێراق ئەمڕۆ چوارشەممە ١٥ - ٩ - ٢٠٢١ بە تۆڕی میدیایی رووداوی راگەیاند، "هەموو خاوەن پێداویستییەکی تایبەت دەتوانێت خۆی بۆ پەرلەمانی عێراق بەربژێربکات؛ مەرجی ئێمە ئەوەیە تەنیا کێشەی عەقڵی نەبێت".  سامان حوسێن، سكرتێری یەكێتیی كەمئەندامانی كوردستانیش بە رووداوی راگەیاند، لە بازنەکانی هەرێمی کوردستاندا هیچ خاوەن پێداویستییەکی تایبەت نییە و گوتیشی: " ئێمە خۆمان داوامان لە لایەنەکان نەکردووە بەربژێری لەو جۆرەیان هەبێ".  سامان حوسێن ئاماژەی بەوەکرد: "لە هەڵبژاردنی رابردووی پەرلەمانی کوردستاندا داوامان کرد لایەنەکان بەربژێری خاوەن پێداویستیی تایبەتیان هەبێ، بەڵام داواکەمان بەهەند وەرنەگیرا؛ بۆیە ئێمە بیر لەوە دەکەینەوە کە لە هەڵبژاردنی داهاتووی هەرێمی کوردستاندا بەربژێرمان هەبێت".  کۆمیسیۆنی هەڵبژاردنەکانی عێراق دەڵێ، لە هەڵبژاردنی مانگی داهاتوودا دەنگدەران لە ٨ هەزار و ٢٧٣ ناوەندی دەنگدان دەنگدەدەن، کە زۆرینەیان لە باڵەخانەکانی قوتابخانەکاندا دەبن، بە تێکڕاش ئەو ناوەندانە بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.  لە هەڵبژاردنەکە ٣٢٤٩ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەریی دەکەن بۆ بەدەستهێنانی ٣٢٩ کورسی پەرلەمان.