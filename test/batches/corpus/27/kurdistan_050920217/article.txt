عەمید روکن ئیدریس خزر، جێگری فەرماندەی فیرقەی ١٤ی سوپای عێراق بە تۆڕی میدیایی رووداوی راگەیاند، شەوی رابردوو کاروانێکی سوپای عێراق لە باشووری چیای قەرەچووخ کەوتنە بۆسەیەکی چەکدارانی داعشەوە و بەهۆیەوە سێ سەرباز کوژراون.  سەربازەکان لە فەوجی سێ، لیوای ٥٠ ـی فیرقەی ١٤ی سوپای عێراق بوون و بە رەچەڵەک عەرەبن.  رۆژی ٣٠.٨.٢٠٢١ ئەمینداری گشتیی وەزارەتی پێشمەرگە بە رووداوی راگەیاند، داعش وەکو رێکخراوێکی تیرۆریستیی جیهانی بەردەوام مەترسیی هەبووە و لە کارەکانی بەردەوامە و لە حەوت مانگی ساڵی ٢٠٢١ ـدا ١٣٤ کردەی تیرۆریستیی کردووە.  جەبار یاوەر ئەوکات بە رووداوی راگەیاند، "چونکە داعش بە یەکجارەکی لەنێونەبراوە، بەڵکو لە کۆتایی ساڵی ٢٠١٧ دا تەنیا ئەمارەتێک بە ناوی داعش لەنێو براوە، بەڵام وەکو رێکخراوێکی چەکداریی تیرۆریستیی جیهانی هەر ماوە. "  ئەمینداری گشتیی وەزارەتی پێشمەرگە ئاماژەی بەوە دا کە داعش لە کارەکانی بەردەوامە، بەڵام شێوازەکەی گۆڕیوە. لەوەی کە خاکێکی گەورەی بە دەستەوە بوو، بووەتە گرووپی بچووک بچووک و جارێکی دیکە دەستی بە کاری تیرۆریستی کردوەتەوە.  لە ساڵی ٢٠١٩ دا تەنیا لە ناوچە کوردییەکانی دەرەوەی ئیدارەی هەرێمی کوردستاندا بە گوتەی جەبار یاوەر، داعش ٢٧٠ کردەی هەبووە، لە ساڵی ٢٠٢٠ ـدا ٢٦٠ کردەی هەبووە. لە ساڵی ٢٠٢١ ـیشدا لەم حەوت مانگەدا ١٣٤ کردەی جێبەجێ کردووە کە نزیکەی ٥٥٥ کەس تێیاندا کوژراون، برینداربوون و رفێندراون.