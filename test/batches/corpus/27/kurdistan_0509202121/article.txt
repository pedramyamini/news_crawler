لە کۆی ١٢ کورسیی ئەنجوومەنی نوێنەرانی عێراق لە پارێزگای کەرکووک، لە هەڵبژاردنی رابردوودا یەکێتی شەش کورسیی بەدەستهێنابوو، بەڵام پارتی بایکۆتی کردبوو.  سەرنجی کورد لەسەر بازنەکانی یەک و دووە، کە هاوپەیمانییەکەی یەکێتی و گۆڕان پێنج بەربژێریان لە بازنەی یەک و دوو بەربژێریان لە بازنەی دوودا هەیە. پارتی دیموکراتی کوردستانیش بەربژێرەکانی لە هەمان ئەو دوو بازنەدان.  لێپرسراوی بەشی هەڵبژاردنی یەکێتی لە کەرکووک دەڵێت، دەنگی کورد وەکو پێکهاتە دەنگی شەش کورسییە.  عومەر قەڵایی، لێپرسراوی بەشی هەڵبژاردنی یەکێتی لە کەرکووک رایگەیاند، "لە ساڵی ٢٠٠٥ ـەوە کە تاوەکو ئێستا پێنجەم خولە، ئەوەی کە پێشتر کراوە، کورد یەکەم بووە. شەش کورسیی هێناوە، لە باشترین حاڵەتدا هەشت کورسیی هێناوە، بەڵام ساڵی ٢٠١٨ شەش کورسیی هێنابوو لەبەر ئەوەی پارتی دیموکراتی کوردستان بایکۆتی کردبوو".  لە کەرکووک ملیۆنێک و ١١ هەزار و ٩٢٨ کەس بۆ بەدەستهێنانی ١٢ کورسی لە سێ بازنەدا مافی دەنگدانیان هەیە.  پارتی دیموکراتی کوردستان دوو بەربژێری لە بازنەکانی ١ و ٢ هەیە؛ بەرپرسی دەزگای هەڵبژاردنی حیزبەکە لە کەرکووک دەڵێت، بەهۆی یاساکە و بازنەکانەوە پێشبینیکردن زەحمەتە.  عەدنان کەرکووکی، بەرپرسی دەزگای هەڵبژاردن لە ئەنجوومەنی سەرکردایەتیی کەرکووک - گەرمیانی پارتی دیموکراتی کوردستان بە رووداوی گوت، "پێشبینی زەحمەتە، بەڵام دەتوانین بڵێین، لە بازنەی سێ کە حەویجەی لەسەرە، عەرەب سێ کورسی دەباتەوە. تورکمانیش دوو کورسی کەمتر نابات. ئەوەی دەمێنێتەوە حەوت کورسییە بۆ کورد و ناتوانین بڵێین کێ چەند دەهێنێت".  عەدنان کەرکووکی گوتیشی، دەنگی کورد بەهۆی هەبوونی هێزە میلیشیاکانەوە لە مەترسیدایە؛ باسی لەوەش کرد، تەنیا هاوئاهەنگییان لەگەڵ پێکهاتەکانی دیکەدا ئەوەیە "پێمان گوتوون با ئارامی بپارێزرێت و بە هێمنی بانگەشە و هەڵبژاردن بەڕێوەبچن".  لە هەڵبژاردنی ١٠ی مانگی داهاتوودا، سێ هەزار و ٢٤٩ بەربژێر لە کۆمیسیۆن پەسند کراون و کێبڕکێ بۆ بەدەستهێنانی ٣٢٩ کورسیی ئەنجوومەنی نوێنەرانی عێراق دەکەن.