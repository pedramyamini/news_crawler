ئەمڕۆ سێشەممە کاژێر ٠٤: ٠٠ ـی ئێوارە چەند هاوەنێک لە سنووری پارێزگای هەولێر لە گوندەکانی دۆڵەبەکرە، دۆڵەزە، عەلیاوا، تەتەراوە و باشتەپە کەوتنە خوارەوە، ستار ئاغا عومەر، بەڕێوەبەری ناحیەی قوشتەپە بە تۆڕی میدیایی رووداوی راگەیاند، "لەلایەن هێزەکانی ئاسایشەوە ئاگادارکراینەوە کە چەند هاوەنێک لە نزیک قوشتەپە کەوتوونەتە خوارەوە و ئێستا تیمەکانی ئاسایش سەرقاڵی لێکۆڵینەوەن".  لەلایەکی دیکەوە سەرچاوەیەک لە پۆلیسی قەزای دوبز بە تۆڕی میدیایی رووداوی راگەیاند، "لە نزیک گوندی عەمشەی سەر بە قەزای دوبز دەست بەسەر ئۆتۆمبێلێکی بارهەڵگردا گیراوە کە دوو مووشەکی تێدا بووە و سێ مووشەکی دیکەش پێشتر تەقێنرابوون".  هەروەها سەرچاوەکەی پۆلیس ئاماژەی بەوەشدا، "دوای بیستنی دەنگەکە هێزە ئەمنییەکان گەیشتنە شوێنی رووداوەکە کە جگە لە پۆلیس هێزەکانی سوپا لە ناوچەکەبوون، دوای لێکۆڵینەوە دەرکەوتووە مووشەکەکان بە ئاراستەی هەولێر تەقێندراون، بەڵام کردەوەکە شکستی هێناوە و ئەو مووشەکەکان ئامانجیان نەپێکاوە".  بەڕێوەبەری ناحیەی قوشتەپە لە کاتی بەشداریکردن لە بوولتەنی کاژێر ١٧: ٠٠ ـی تەلەڤزیۆنی رووداو رایگەیاند، "هێزەکانی ئاسایش ئاگاداریان کردووینەتەوە کە هاوەنەکان لە ناحیەی دوبزەوە ئاراستەی قوشتەپە کراون".  گوندەکانی دۆڵەبەکرە، دۆڵەزە و تەتەراوە لەسەر رێگەی سەرەکیی هەولێر - کەرکووکن، ستار ئاغا عومەر دەڵێت، "پێدەچێت ئامانجی هاوەنەکان رێگەی گشتی بووە".   یەکێک لە هاوەنەکان لە گوندی دۆڵەبەکرە کەوتووەتە نێو زەوییەکی کشتوکاڵی، فەرهاد دۆڵەمەڕی، پەیامنێری رووداو لە شوێنی رووداوەکەیە و دەڵێت، هێزەکانی ئاسایش دەڵێن هاوەنەکان لە پالکانەوە ئاراستەی ئەو شوێنە کراون و یەکێکیان ٥٠٠ مەتر لە دووری رێگەی هەولێر - کەرکووک کەوتووەتە خوارەوە.