لە راگەیێندراوەکەدا هاتووە، دەبێت هەمووان هەوڵبدەن سەربازگەی تۆپزاوا، کە شوێنی كۆكردنەوەی ئەنفالکراوان بوو، بکرێتە مۆنیومێنت، نەوەک سەربازگە و ئاماژە بەوەکراوە، "ماوەیەكە سوپای عێراق سەرقاڵی دانانەوەی سەربازگەیە لە گوندی تۆپزاوا لە سنووری پارێزگای کەرکووك، واتە لە هەمان سەربازگەی تۆپزاوای پێشوو، کە دەیان هەزار رۆڵەی کوردی لە پرۆسەی ئەنفالدا تێدا كۆكرایەوە و پاشان لە گۆڕی بە کۆمەڵدا زیندەبەچاڵکران".   لە راگەیێندراوەکەدا سەربازگەی تۆپزاوا بە هێمای "دڕندەیی رژێمی بەعسی فاشیست" ناوبراوە و دەڵێن: "هەر شوێن و جێگەیەکی ئەو سەربازگەیە، چیرۆكێکی تراژیدیای ئەنفال و بەڵگەی ئەو تاوانە دڕەندەیە دەگێڕێتەوە کە دەرهەق بە گەلی کورد ئەنجامدرا. ئەم هەوڵەی سوپای عێراق، پێشێلکارییەکی زەقی بڕیارەکانی دادگەی باڵای تاوانەکانی عێراقە لە دۆسیەی ئەنفالدا، کە تێیدا بڕیاری قەرەبووکردنەوەی مەعنەویی قوربانیانی دەرکردووە و پاراستنی ئەو سەربازگەیەش لە چوارچێوەی ئەو قەربووە مەعنەوییەدا دێت، كە یادەوەرییەکانی تاوانەكەی هەڵگرتووە".  لە راگەیێندراوەکەدا هاتووە، دەبوایە ئەو شوێنە "هەر لەدوای رووخانی رژێمی بەعسەوە مۆنیۆمێنتی ئەنفالكراوانی تێدا دروستبكرایە، ئەگەرچی لە رابردوودا سەتانجار داوای بەمۆزەخانەکردنی ئەو سەربازگەیە کراوە، وەك مۆزەخانەیەکی قوربانیانی ئەنفال".  ئەو رێکخراو و چالاکڤانانە ئاماژە بەوە دەکەن کە نە دەسەڵاتی عێراق و نە حکومەتی هەرێمی کوردستان بەدەم داواکارییەکەیانەوە نەچوون و دەشڵێن، "ئێمە لە رێکخراوەکانی بواری جینۆساید و ئەو كەسایەتیانەی لەم بوارەدا كاردەكەن، وێڕای سەرکۆنەکردنی هەوڵەکانی سوپای عێراق، داوای راگرتنی ئەو هەوڵە دەکەین بۆ دووبارە بەسەربازگەکردنی شوێنی ئەنفالکردنی گەلی کوردستان... هاوکات بێدەنگیی حکومەتی هەرێمی کوردستان و پارت و لایەنە سیاسییە کوردییەکان لەمەڕ ئەو بابەتە سەركۆنە دەکەین و داوا دەکەین شوێنی ئەنفالکراوان بپارێزرێت و گرنگی پێبدرێت بۆ بەزیندوویی هێشتنەوەی یادەوەری ئازیزانمان، نەوەك دووبارە بکرێتە سەربازگە، كە دەبێتە هۆی كولاندنەوەی برینەكانی قوربانیان و هێمایەکە بۆ بەردەوامبوونی ئەنفال".  ئەحمەد مەجید، بەرپرسی رێکخراوی "کوردۆساید - چاک / کوردستان" کە واژۆی راگەیێندراوەکەیان کردووە، ئەمڕۆ شەممە ٢٣ - ١٠ - ٢٠٢١ بە تۆڕی میدیایی رووداوی گوت، ئەو راگەیێندراوە هەوڵی یەکەمیانە دژی دانانەوەی سەربازگە لە تۆپزاوا و لە داهاتوودا چالاکییەکانیان فراوانتر دەکەن.  ئەحمەد مەجید گوتیشی، "دوای رووخانی رژێم، چەندین تەرمی منداڵ لەو شوێنە دەرهێندران و بەخاکسپێردرانەوە. ئێمە پێش ١٦ی ئۆکتۆبەری ساڵی ٢٠١٧ داوامانکرد ئەو شوێنە بکرێتە مۆنیۆمێنت، بەڵام بەداخەوە بەرپرسانی هەرێمی کوردستان بەدەم داواکەمانەوە نەهاتن".  ئەحمەد مەجید گوتیشی، تاوەکو ئەمڕۆ دروستکردنی سەربازگەکە دەستیپێنەکردووە، بەڵام "رەنگە سبەینێ دەستپێبکات، بۆیە گرنگە حکومەتی هەرێمی کوردستان رێگری بکات و گفتوگۆی لەبارەوە بکات".  ئەنفال بە هەشت قۆناخ جێبەجێکرا، جگە لە ئەنفالی قۆناخی هەشتەم کە لە ناوچەی بادینان بوو، لە تەواوی پرۆسەکانی دیکەدا خەڵک لە ناوچە جیاجیاکانی کوردستانەوە دەبرانە تۆپزاوا و لەوێ جیادەکرانەوە؛ ژن و منداڵ دەبرانە دووبز و دواتر بۆ تکریت، بەساڵاچووانیش دەنێردران بۆ نوگرە سەلمان، گەنجەکانیش رەوانەی بیابانەکانی سەماوە و عەرعەر دەکران.