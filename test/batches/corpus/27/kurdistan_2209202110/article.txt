مەحما خەلیل، بەربژێری پارتی دیموکراتی کوردستان لە پارێزگای نەینەوا بە رادیۆی رووداوی راگەیاند: "من لە پارێزگای نەینەوا لە بازنەی سێی شنگال بەربژێرم. بانگەشەی هەڵبژاردن لە سنووری شنگال بەشێوەیەکی ئاسایی ناکرێت. دەستدرێژی دەکرێتە سەر پۆستەرەکانمان و تاوەکو ئێستا ئێمەی بەربژێرانی پارتی لە نەینەوا ناتوانین لەناو خەڵکی خۆماندا بگەڕێین و ئاسایشمان پارێزراو نییە. "  ئەو بەربژێرە پارتی "لایەنگرانی پەکەکە" بە دڕاندنی پۆستەرەکانیان تۆمەتبار دەکات.  لە پارێزگای نەینەوا سێ لایەنی کوردستانی کە پارتی و یەکێتی و سۆسیالیستن، پێکەوە ٢٣ بەربژێریان هەن. پارتی ١٤، هاوپەیمانیی کوردستان ٨ و سۆسیالیست یەک بەربژێر. هەروەها ٣ بەربژێری دیکەی کورد هەن کە سەربەخۆن.  بەربژێرەکەی پارتی گوتی: "دوێنێ نووسراوێکی فەرمیمان بۆ دەزگا تەناهییەکان و فەرماندەیی چالاکییەکانی رۆژئاوای نەینەوا و بەڕێوەبەری پۆلیسی موسڵ بەرز کردەوە کە بە گوێرەی رێنماییەکانی کۆمیسیۆن و یاساکانی عێراق ژیانمان و پۆستەرەکانمان بپارێزرێن. "  پارتی دیموکراتی کوردستان لە پارێزگای نەینەوا ١٤ بەربژێری هەیە کە دوویان لە بازنەی یەک، چواریان لە بازنەی دوو، سێیان لە بازنەی سێ، دوویان لە بازنەی چوار، یەکێکیان لە بازنەی پێنج، سێیان لە بازنەی ٦، یەکێکیان لە بازنەی هەشتە. سێ لە بەربژێرەکانیشی لەو پارێزگایە عەرەبن.  مەحما خەلیل گوتیشی: "ئەوانەی دەستدرێژی دەکەنە سەر پۆستەرەکان لایەنگرەکانی پەکەکەن. هەر نەک دەستدرێژی دەکەنە سەر پۆستەرەکانی پارتی، بەڵکو دەستدرێژی دەکەنە سەر پۆستەری هەموو لایەنەکانی دیکەیش. تەنیا دەستدرێژی ناکەنە سەر پۆستەری بەربژێرەکانی سەر بە خۆیان. "  ئەو بەربژێرەی پارتی لەو باوەڕەدا نەبوو کە حکومەت لەبارەی ئەو دۆخەیانەوە هەنگاو بنێت و هیچ چارەسەرێک بکات، چونکە بە گوتەی خۆی ئەوە ١٨ رۆژ بۆ هەڵبژاردن ماوە، تاوەکو ئێستا چاوەڕوانن و رێگەیان نادرێت، واتە حکومەت هیچی نەوتووە کە بڵێت بانگەشە بکەن و ئەوانیش ئاسایشیان دەپارێزن.   بە گوتەی مەحما خەلیل، بەربژێرانی حیزب و لایەنەکانی دیکە دەتوانن بچنە ناوخەڵکەوە و بانگەشە بکەن، تەنیا بەربژێرانی پارتی ناتوانن بچنە ناو خەڵک بانگەشە بکەن.   پارێزگای نەینەوا لەم هەڵبژاردنەدا بەسەر ٨ بازنەدا دابەش کراوە، لە کۆی بازنەکاندا دوو ملیۆن و ٣٣٠ هەزار و ٦٣٢ کەس بۆ یەکلاکردنەوەی ٣١ کورسیی نەینەوا لە پەرلەمانی عێراق مافی دەنگدانیان هەیە.  لە نەینەوا ژنان هەشت کورسیی کۆتایان هەیە، کورسییەک لە هەر بازنەیەک. هەروەها سێ کورسیی کۆتای پێکهاتەکانیش لە نەینەوا هەن، بۆ کریستیان، ئێزدی و شەبەک.  لە سنووری پارێزگای نەینەوا بە گشتی ٤٢٣ بەربژێر رکابەری دەکەن کە ٤٠٢ بەربژێریان رکابەری بۆ کورسییە گشتییەکانی نەینەوا دەکەن، ٢١ بەربژێریش رکابەری بۆ کورسییەکانی کۆتای پێکهاتەکان دەکەن.  لەسەر کورسییە گشتییەکان ٤٠٢ بەربژێر رکابەری بۆ بردنەوەی ٣١ کورسی دەکەن کە ٢٧٨ بەربژێریان سەر بە ٥٦ حیزب و ١٣ هاوپەیمانین، لەگەڵ ١٢٤ بەربژێری سەربەخۆ.  لە پارێزگای نەینەوا سێ پێکهاتە هەن هەریەکەیان کورسییەکی کۆتای لە نەینەوا هەیە. بۆ کورسیی کۆتای ئێزدی، ٧ بەربژێر هەن، چواریان سەربەخۆ و سیانیان سەر بەم حیزبانەن: پارتی پێشکەوتنی ئێزدی، بزووتنەوەی ئێزدی بۆ چاکسازی و پێشکەوتن و، پارتی ئێزدیی دیموکراتی.  بۆ کورسیی کۆتای شەبەک ٨ بەربژێر هەن کە هەر هەشتیان سەربەخۆن.  بۆ کورسیی کۆتای کریستیان ٦ بەربژێر هەن، دووانیان سەربەخۆ و چواریان سەر بەم حیزبانەن: ئەنجوومەنی میللیی کلدانی - سریانی - ئاشووری، بزووتنەوەی بابلیۆن، بزووتنەوەی دیموکراتی ئاشووری و، بزووتنەوەی گردبوونەوەی سریان.  کورد لە هەموو بازنەکانی نەینەوا بەربژێری هەیە. پارتی تەنیا لە بازنەی حەوت بەربژێری نییە، یەکێتییش لە بازنەی هەشت بەبژێری نییە. بەربژێرەکەی سۆسیالیستیش لە بازنەی حەوتە.  بەربژێرانی لایەنە کوردستانییەکان بەم شێوەیە دابەشبوون:  - پارتی سۆسیالیست دیموکرات یەک بەربژێر لە بازنەی ٧ - پارتی دیموکراتی کوردستان ١٤ بەربژێر (٢ لە بازنەی یەک، ٤ لە بازنەی دوو، ٣ لە بازنەی سێ، ٢ لە بازنەی چوار، ١ لە بازنەی پێنج، ٣ لە بازنەی ٦، ١ لە بازنەی هەشت). سێ لە بەربژێرەکانی پارتی لە نەینەوا عەرەبن.  - هاوپەیمانیی کوردستان ٨ بەربژێر (١ لە بازنەی یەک، ١ لە بازنەی دوو، ١ لە بازنەی سێ، یەک لەبازنەی چوار، ١ لە بازنەی پێنج، دوو لە بازنەی شەش، ١ لە بازنەی حەوت). دوو بەربژێری هاوپەیمانیی کوردستان عەرەبن و بەربژێرێکیشی تورکمانە.  پارتی دیموکراتی کوردستان کە لە هەڵبژاردنی ٢٠١٨ شەش کورسی لە نەینەوا بەدەست هێنابوو، پێشبینی دەکات لەم هەڵبژاردنەدا لە ٧ بۆ ٩ کورسی بباتەوە.  یەکێتیی نیشتمانیی کوردستان کە لە هەڵبژاردنی رابردوودا کورسییەکی بردبووەوە، چاوی لەوەیە لەم هەڵبژادنەدا دوو کورسیی نەینەوا بباتەوە.