وارشین سەلمان، قایمقامی قەزای ئامێدی بە تۆڕی میدیایی روودای راگەیاند، فڕۆکە جەنگییەکانی تورکیا ئۆتۆمبێلێکی گەریلاکانی پارتی کرێکارانی کورستان - پەکەکەیان کردە ئامانج، بەڵام زیانەکانی نازانن. گوتیشی، فڕۆکەکان گوندی کوکەرێیان لە دەڤەری رێکانی بۆردوومانکردووە.  وارشین سەلمان گوتی، لە ساڵانی نەوەتەکانی سەدەی رابردووەوە گوندەکە بەهۆی شەڕەوە چۆڵکراون و هەربۆیەش بۆردوومانەکە هیچ زیانێکی گیانی بەدواوە نەبووە.   دوێنێ پێنجشەممە ٢٦ - ٨ - ٢٠٢١ یش  چەند شوێنێکی دیکە لە سنوورەکە بۆردوومانکرا. قایمقامی ئامێدی دەڵێت، لەماوەی دوو رۆژدا سێ جار سنوورەکەیان بۆردوومانکراوە.  لە سەرەتای ئۆپەراسیۆنەکانی تورکیاوە کە لە ٢٣ - ٤ - ٢٠٢١ ـەوە دەستیپێکردووە بۆ سەر گەریلاکانی پەکەکە ٥ گوند چۆڵکراون، ئەوانیش (کێستە، چەلکای کریستیانەکان، سەرەر، دەنێ و دشێشێ)ن.  بە گوتەی قایمقامی ئامێدی، لە ٢٥ ساڵی رابردوودا بەهۆی شەڕی تورکیا و پەکەکەوە ١٩٩ گوند لە سنووری ئامێدی چۆڵکراون.