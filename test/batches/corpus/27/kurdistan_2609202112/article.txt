ئەمڕۆ یەکشەممە ٢٦.٩.٢٠٢١ لوقمان عومەر، بەڕێوەبەرى گشتیى تاپۆى خانووبەره‌ى هەرێمی كوردستان، لە کۆنگرەیەکى رۆژنامەڤانیدا رایگەیاند، بە فەرمانى مەسرور بارزانى، سەرۆکى حکومەتى هەرێمى کوردستان ٢٠ هەزار پارچە زەوى لە سنوورى شارەوانیى هەولێر تاپۆ دەکرێن و فەرمانگەکان راسپێردراون بۆ ئەوەی بە زووترین کات کارتەکان بکەنە تاپۆ.  لوقمان عومەر گوتی: "نزیکەى ٢٠ هەزار پارچە زەوی لە کارتەوە کراون بە تاپۆ و کاریان تەواو بووە، لەوانە سێ هەزاریان بوونەتە تاپۆ کە گوندی کۆری و جووتیارانی گەڕەکی بەختەوەری دەگرێتەوە و حەوت هەزاری دیکەش لە حەفتەى داهاتوودا تەواو دەبن".  بەڕێوەبەرى گشتیى تاپۆى خانووبەره‌ى هەرێمی كوردستان ئاماژەی بەوەشکرد، کار لەسەر ١٥ هەزار کارتى دیکە دەکرێت، کە کاری سێ هەزار و ٥٠٠ کارتیان لە ١٠ رۆژى داهاتوودا تەواو دەبێت و کاری حەوت هەزار کارتى دیکەش لە کەرتەکانى دیکەى شارەوانى بەردەوامە. هەروەها سێ هەزار کارتى گەڕەکى ژین چاوەڕێی شارەوانیى هەولێر دەکەن تاوەکو نەخشەى دابەشکارییەکەیان بنێرێت بۆ ئەوەى ئەوانیش تاپۆ بکرێن.  هاوکات عەبدولواحید ئەحمەد، سەرۆکى شارەوانیی هەولێر رایگەیاند، "ئێمە لە سەرۆکایەتیى شارەوانی هەولێر ١٢٠ هەزار پارچە زەویمان هەبوو کە هەموویان کارت بوون و تاپۆ نەکرابوون، ئەمساڵ ٨٠ هەزار کارت کراون بە تاپۆ و ئێستا ٤٠ هەزار کارت ماون بۆ ئەوەى تاپۆ بکرێن و بەدڵنیاییەوە تاوەکو ساڵى ٢٠٢٢ هەموو ئەو زەوییانە تاپۆ دەکرێن.