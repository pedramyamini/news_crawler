خاوەنی هۆتێل فەرید لەبارەی هۆکاری ئاگرەکەوە بە پەیامنێری رووداوی گوتووە؛ لە ژوورێکی نهۆمی خوارەوەی هۆتێلەکە دوو ژن کە خەڵکی رۆژئاوای کوردستان بوون ماونەتەوە. یەکێک لەو ژنانە بەدوای کاردا دەگەڕا و داوایکردووە بۆ ماوەیەک لەو هۆتێلە بمێنێتەوە. ژنێکی دیکەش کاژێر نزیکەی ٠٤: ٠٠ ـی بەیانی هاتووە بۆلای و کاتێک سەرلەبەیانی کاژێر ٠٨: ٠٠ لەخەو هەڵساون بۆ ئەوەی نانی بەیانی ئامادە بکەن، غازێکیان پێکردووە و بەهۆی تەقینەوەی غازەکە ئاگرکەوتووەتەوە و هەردووکیان سووتاون و دەستبەجێ گیانیان لەدەستداوە.  تیمەکانی بەرگریی شارستانی رێگەیان نەداوە هۆتێلەکە بەتەواوی بسووتێت  ئەو شوێنەی کە ئاگرەکەی لێکەوتووەتەوە نهۆمی خوارەوەی هۆتێلەکە بووە و وەک شوێنێکیش بووە بۆ هەڵگرتنی کەلوپەل و کەرەستەی رەنگکردی خانوو.   پەیامنێری رووداو دەڵێت، هەر لەسەرەتای رووداوەکە تیمەکانی بەرگریی شارستانی گەیشتوونەتە بەردەم هۆتێلەکە و توانیویانە ئاگرەکە کۆنترۆڵبکەن و رێگە نەدەن ئاگرەلە تەشەنە بستێنێت بۆ نهۆمەکانی دیکە و هۆتێلەکە بە تەواوی بسووتێت.  بەگوتەی پەیامنێری رووداو نزیکەی ٢٥ کەس لە هۆتێلەکەدا بوون و تیمەکانی بەرگریی شارستانی توانیویانە هەموویان رزگاربکەن.  شێخ كافی عەبدولقادر، بەڕێوەبەری راگەیاندنی بەرگری شارستانی کە لە شوێنی رووداوەکە بوو بە رووداوی راگەیاند: تاوەکو ئێستا لێمان روون نییە کە هۆکاری ئاگرەکە چییە و لێکۆڵینەوەکان دەستیانپێکردووە. جگە لەو دوو ژنەش هیچ کەسێکی دیکە بەهۆی ئاگرەکەوە زیانی بەرنەکەوتووە.