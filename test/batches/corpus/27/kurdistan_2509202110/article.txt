د. عادل باخەوان دەڵێت، ئەو سیستەمەی ویستیان عێراقی پێ داگیربکەن لەسەر سێ خاڵ دایاننابوو. خاڵی یەکەم بریتی بوو لەوەی عێراقی سەدام حوسێن لە ساڵی ٢٠٠٣ چەکی کۆمەڵکوژی هەیە، هەروەها عادل باخەوان ئاماژە بە کیمیابارانکردنی هەڵەبجە دەکات و دەڵێت، ئەو کاتە ئەمریکییەکان و وڵاتە ئەنتەر ناسیۆناڵەکان بێدەنگ بوون، ئەوکاتەی دەبوو قسەیانبکردایە بێدەنگ بوون. کەچی دوایی چەکی نەما "داگیریانکرد".  لە بەشێکی دیکەی قسەکانیدا عادل باخەوان رایگەیاند، گوتیان عێراق پەیوەندیی بە قاعیدەوە هەیە، بەڵام بەڕێوەبەری ناوەندە فەرەنسییەکە پێیوایە عێراق هیچ پەیوەندییەکی بە قاعیدەوە نەبووە، "تەنانەت جۆرج بووش سێ هەفتە دوای داگیرکردنی عێراق بە ئاشکرا گوتی هیچ بەڵگەیەکمان بۆ ئەمە نییە".  د. عادل باخەوان دەڵێت، خاڵی سێیەم زۆر "پێکەنیناوییە" کە ئەمریکییەکان دەیانگوت عێراق سیستەمێکی دیکتاتۆرییەت حوکمی تێدا دەکات. وەک ئەوەی وڵاتە هاوپەیمانەکانی ئەمریکا لە ناوچەکە ئەو کاتە بەهەشتی دیموکراسی بووبێتن. ئەم خاڵەش هیچ شەرعییەتێکی نەبوو.  لە رۆژانی ٢٥ و ٢٦ - ٩ - ٢٠٢١ (ناوەندی لێکۆڵینەوەی رووداو) بە هاوبەشی لەگەڵ (ناوەندی فەرەنسی بۆ توێژینەوە لەسەر عێراق)، (باڵێوزخانەی فەرەنسا لە بەغدا) و (گۆڤاری کۆنفلیوانس)، کۆنفرانسی (عێراق: قەدەرێکی تراژیدی) لە هەولێر ئەنجام دەدەن.  لە کۆنفرانسەکەدا کە بە ئامادەبوونی نێچیرڤان بارزانی، سەرۆکی هەرێمی کوردستان دەبێت، کۆمەڵێک لێکۆڵەر و ئەکادیمیست و کەسایەتی فەرەنسی لە روانگەی جیاوازەوە، خوێندنەوە بۆ تێپەڕبوونی ١٠٠ ساڵ بەسەر دامەزراندنی دەوڵەتی عێراقدا دەکەن.