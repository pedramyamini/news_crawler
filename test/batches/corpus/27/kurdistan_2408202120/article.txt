ئەمڕۆ سێشەممە ٢٤ - ٨ - ٢٠٢١ بەهمەن شێخ قادر، گوتەبێژی بەنزیخانەکانی سلێمانی بە تۆڕی میدیایی رووداوی گوت، "لەلایەن کۆمپانیای کارەوە بەنزینمان پێگەیشتووە و لە شەش بەنزینخانە بە نرخی ٧٣٠ دینار بۆ هەر لیترێک دەفرۆشرێت".  بەهمەن قادر گوتیشی، هیوادارن لە داهاتوودا بەنزینی زیاتر لە کارەوە رەوانەی سلێمانی بکرێت و ئاماژەی بەوەشکرد، کە "هەر بەنزینخانەیەک لەو شەش بەنزینخانەیە رۆژانە بارهەڵگرێک بەنزینی کاری پێدەگات بە نرخی لیتری ٧١٠ دینار".  ئەوە لە کاتێکدایە لە شاری هەولێر، لە چەند بەنزینخانەیەک بەنزینی کۆمپانیای کار بە ٦٦٠ دینار دەفرۆشرێت. لە بەنزینخانەکانی دیکە لە هەرێمی کوردستان لیترێک بەنزینی نۆرماڵ ٨٥٠ دینارە و بەنزینی موحەسەن و سوپەریش لە نێوان ٩٠٠ بۆ هەزار و ٥٠ دیناردان.  نزیکەی مانگێکە نرخی بەنزین لە هەرێمی کوردستان بەرزبووەتەوە، هۆکاری گرانبوونەکەشی پەیوەستە بە دوو خاڵ، یەکەمیان داواکارییەکانی حکومەتە بۆ هاوردەکردنی بەنزینی کوالێتیی بەرز، دووەمیشیان کەمبوونەوەی بەنزینی هاوردەکراو لە ئێرانەوە.