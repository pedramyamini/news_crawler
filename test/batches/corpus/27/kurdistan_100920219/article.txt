کاژێر ١٢: ٠٠ ـی ئەمڕۆ هەینی ١٠ - ٠٩ - ٢٠٢١ بۆ دووەم رۆژی بەدوای یەک تۆپخانەکانی سوپای پاسدارانی ئێران گوندی بەربزینیان لە سنووری سیدەکان تۆپباران کرد.  محەممەد مەجید، موختاری گوندی بەربزین بە تۆڕی میدیایی رووداوی راگەیاند، ماوەی کاژێرێک تۆپخانەکانی ئێران تۆپبارانی سەرووی گوندی بەربزینیان کردووە، بەڵام تۆپبارانەکە زیانی گیانی و ماڵی نەبووە.  موختاری گوندەکە راشیگەیاند، ناوچەکە لەم وەرزەدا مەڕدار و جووتیاری لێن، بەڵام دوای تۆپبارانەکانی دوێنێ، خەڵک کەمتر دەوێرن بچنەوە سەر کارەکانیان.  رۆژی ٠٧ - ٠٩ - ٢٠٢١ ئێران لەبارەی هێرشکردنە سەر حیزبەکانی رۆژهەڵاتی کوردستان هۆشداری بە خەڵک و حکومەتی هەرێمی کوردستان دا و داوای کرد خەڵک لە بارەگاکانیان دووربکەونەوە. دوای دوو رۆژ لە هۆشدارییەکە، ئێران دەستی بە بۆردوومان و تۆپبارانی باڵەکایەتی و برادۆست کرد.  ماوەی هەفتەیەکە سوپای پاسدارانی ئێران لە بەرزاییەکانی دۆڵمەیدانی قەزای شنۆی رۆژهەڵاتی کوردستان تۆپخانەیێکی جێگیر کردووە و لەوێوە تۆپەکان ئاراستەی باشووری کوردستان دەکات.