حەسەن قاسم، سەرۆکی سەندیکای مامۆستایانی رۆژئاوای کوردستان بە رادیۆی رووداوی گوت، "دوو ساڵ پێش ئێستا کێشەی مووچەی مامۆستاکانمان هەبوو. ئەنجوومەنی وەزیران بڕێک پارەی دابینکرد کە ٤ ملیۆن دۆلار بوو. ئێمە لیژنەمان پێکهێنا و راپۆرتمان نارد. ئەوەبوو کە رەزامەندی لەسەر ئەو ٤ ملیۆن دۆلارە درا، کەچی سێ مووچەمان وەرگرت. ئیدی نازانین ئەو پارەیە چی لێهات. وەزارەتی پەروەردە کێشەی گەورەی تێدایە".  سەرۆکی سەندیکای مامۆستایانی رۆژئاوای کوردستان ئاماژەی بەوەش کرد، "ئێمە کێشەی زۆرمان هەیە. یەکێکیان بابەتی بڕوانامەیە. قوتابی هەیە نۆ ساڵ پێش ئێستا لە پۆلی یەکی بنەڕەتیدا لە رۆژئاواوە هاتووە و ئێستا پۆلی نۆی تەواو کردووە و لە پۆلی ١٠ تۆماری ناکەن، پێی دەڵێن بڕۆ بڕوانامەکەی پۆلی یەکت لە  لە دیمەشق و وەزارەتی دەرەوە بهێنە. ئەوە چ لۆجیکێکە کە دوای ئەو هەموو ساڵە داوای بڕوانامە بکەیت؟ "  حەسەن قاسم گوتیشی، کێشەیەکی دیکەیان ئەوەیە کە قوتابییەکانی پۆلی یەکیان وەرناگرن، "راستە حکومەتی هەرێمی کوردستان خزمەتمان دەکات، بەڵام لەناو وەزارەتدا کۆمەڵێک فەرمانبەر هەن کە کێشەی زۆرمان بۆ دروستدەکەن. ٢٠ % ـی قوتابیمان وەرگیراون لە کاتێکدا قوتابی دەیەوێت بخوێنێت و داهاتوویەک بۆ خۆی دروستبکات، بەڵام تۆمار ناکرێت".  جەلیلا حوسێن، مامۆستای قوتابخانەی کۆبانێی پەنابەرانی رۆژئاوی کوردستان لە هەولێر ئەوەی خستەڕوو، "ئەوە چوار ساڵە کێشەمان هەیە و هەر جارەی شتێک دەکەن. ساڵێک خوێندنیان کردە کوردی، ساڵێک کردیانە ئینگلیزی، ساڵێک کردیانە عەرەبی و ئەمساڵیش رێگە نادەن پۆلی یەک تۆماربکرێت. ئەوەندەی ئاگادارم، قوتابخانەکانی تایبەت بە پەنابەرانی رۆژئاوای کوردستان لە هەولێر هیچکامیان پۆلی یەک وەرناگرن".  ئەو مامۆستایە باسی لەوەش کرد، "لە قوتابخانەکەمان نزیکەی ٢٠٠ قوتابیی پۆلی یەک هاتوون خۆیان تۆمار بکەن، بەڵام وەرنەگیران. بەڕێوەبەر گوتی: ' ئێمە تەنیا دەتوانین ٨٠ قوتابی وەربگرین.' منداڵ لەگەڵ باوکیدا بۆ پۆلی یەک هاتووە لەبەردەم قوتابخانەدا راوەستاوە، لەبەرئەوەی پۆلی یەک وەرناگیرێت، نەکرایە ژوورەوە. نازانم چۆن دەکرێت منداڵی کورد لە خاکی کورددا بەبێ خوێندن بمێنێتەوە و مافی خوێندنی نەدرێتێ؟ دۆخی قوتابخانەکانمان زۆر خراپە: مێزەکان کەمن و شکاون".  پۆلەکانی ٧ - ٩ی بنەڕەتی لە قوتابخانەی کەمپەکانی پەنابەرانی رۆژئاوای کوردستان مامۆستایان بۆ دابین نەکراوە و خوێندنیان راگیراوە، بریکاری وەزارەتی پەروەردەش بە رادیۆی رووداوی گوت، "تاوەکو ئێستا ئەوە لە ئەنجوومەنی وەزارەت باس نەکراوە، بەڵام وەزارەت چارەسەریان بۆ دەدۆزێتەوە".  بە گوتەی حەسەن قاسم، لە هەولێردا ٢٨ قوتابخانەی پەنابەران هەیە و کێشەی نەبوونی مامۆستایان نییە. کێشەی دەوامنەکردنی پۆلی حەوت و دەرچووانی پۆلی نۆ ئەوەیە کە داوای بڕوانامەی راستێندراویان لێ دەکرێت کە لە سووریاوە بیهێنن.  سەرۆکی سەندیکای مامۆستایانی رۆژئاوای کوردستان گوتیشی، "راپۆرتێک لەبارەی کێشەکانمانەوە دەنووسین و بەڵێنمان دراوەتێ ئەو راپۆرتە بدەینە سەرۆک مەسعود بارزانی کە ئەو باوکی ئێمەی کوردانە و ئەو دەتوانێت کێشەکەمان چارەسەر بکات".  لەبارەی کێشەیەکی دیکەیشیانەوە باسی لەوە کرد کە مامۆستایان هەیە ١٠ ساڵە وانە دەڵێتەوە، ئێستا بیانووی پێدەگرن دەڵێن بڕۆ بڕوانامەکەت بهێنە، لە کاتێکدا بە گوتەی خۆی هەموو مامۆستاکانیان پسپۆڕی بوارەکەیانن. پێیشی وایە، بەهۆی ئەم کێشانەوە زیاتر لە چوار هەزار قوتابیی رۆژئاوای کوردستان لە هەرێمی کوردستان زەرەرمەند دەبن.  لە هەرێمی کوردستان نزیکەی ٣٤ هەزار قوتابیی رۆژئاوای کوردستان دەخوێنن، تەنیا لە سنووری پارێزگای هەولێر زیاتر لە ١٠ هەزار قوتابی لەناو کەمپەکاندا دەخوێنن، ٥٧ قوتابخانەی تایبەت بە قوتابییانی رۆژئاوای کوردستانیش لە هەرێمی کوردستان هەن کە زۆرترینیان لە سنووری پارێزگای هەولێرن.  پێشتر د. سەیوان عەلی، بریکاری وەزارەتی پەروەردەی حکومەتی هەرێمی کوردستان بە رادیۆی رووداوی راگەیاند، "کێشەی راگرتنی خوێندنی پۆلەکانی ٧ و ٩ی بنەڕەتیی کەمپەکانی پەنابەرانی رۆژئاوای کوردستان تاوەکو ئێستا لە ئەنجوومەنی وەزارەت باس نەکراوە و بڕیاری لەبارەوە نەدراوە، بەڵام ئەو بابەتە ئەگەر بەو جۆرە بەردەوام ببێت دەبێتە کێشەیەکی گەورە".