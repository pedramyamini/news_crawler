شوناس شێرکۆ، ئەندامی ژووری پەیوەندییە دیپلۆماسییەکانی بزووتنەوەی گۆڕان بە رووداوی راگەیاند، کاژێر ١: ٠٠ی بەرەبەیانی ئەمڕۆ پێنجشەممە، مستەفا سەلیم، بریکاری وەزیری ناوخۆی حکومەتی هەرێمی کوردستان و باژێڕوانی پێشووی گۆڕان لە رانیە کۆچی دواییکرد.  مستەفا سەلیم، چەند رۆژێک بوو تووشی کۆرۆنا بووبوو و شوناس شێرکۆ دەڵێ: " هۆکاری کۆچی دواییکردنەکەشی پەتای کۆرۆنا بووە".  مستەفا سەلیم، ساڵی ١٩٦٢ لەدایکبووە و باوکی سێ کچ و کوڕێکە، بەشی مێژووی لە کۆلێژی زانستە مرۆییەکان زانکۆی کۆیە تەواوکردووە و لە ١٩٩٥ - ١٩٩٩ قایمقامی رانیە بووە. پێش دامەزراندنی بزووتنەوەی گۆڕان، جێگری مەڵبەندی ٢٤ی یەکێتی بووە لە راپەڕین، یەکێک بووە لە دامەزرێنەرانی بزووتنەوەی گۆڕان. لە کابینەی نۆیەمدا پۆستی بریکاری وەزیری ناوخۆی پێدرا لە پشکی گۆڕان.