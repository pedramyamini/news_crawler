ئەژی ئەمین، بەرپرسی دەزگای زانیاری لە فەیسبووکی خۆی رایدەگەیێنێت، "تاوانبارى تاوانەکانى چەند رۆژی رابردوو دەستگیرکرا و راپێچى بەردەم یاسامان کرد. بەزووترین کات بەڵگە و دانپێدانان دەخەینە بەردەم راى گشتى".  ئەوە لە کاتێکدایە دوێنێ شەو دژەتیرۆری سلێمانی راگەیێندراوێکی بڵاوکردەوە و رایگەیاند، زانیاری وردیان "لەبارەی رووداوە نەخوازراوەکانی ٤٨ کاژێری رابردووی شاری سلێمانی دەستکەوتووە".   دژەتیرۆری سلێمانی و بەرپرسی دەزگای زانیاری وردەکاریی زیاتریان بڵاونەکردووەتەوە، بەڵام رۆژی پێنجشەممە ١٦ - ٠٩ - ٢٠٢١ ئەندامێکی پەکەکە لە سلێمانی بریندار کرا و دوێنێش ئەندامێکی کۆمیتەی شەهیدانی پەکەکە لە سلێمانی کوژرا.  کاژێر ٠٩: ٠٠ی سەرلەبەیانی رۆژی هەینی ١٧ - ٩ - ٢٠٢١ کەسێك کە لە ناسنامەدا ناوی یوسف موراد بوو و لە راگەیێندراوی پەکەکەدا بە شوکری سەرحەد ناوی هاتووە و، ئەندامی کۆمیتەی شەهیدانی پارتی کرێکارانی کوردستانە لە گەڕەکی چوارچرای شاری سلێمانی تەقەی لێکرا و کوژرا.  هەروەها رۆژی پێنجشەممە تەقە لە ئەندامێکی پەکەکە بە ناوی فەرهاد باشقوندور کە تەمەنی ٣٣ ساڵە و خەڵکی رووهایە لە باکووری کوردستانە، لەبەردەم دووکانەکەی خۆی تەقەی لێکرا و بریندار کرا.