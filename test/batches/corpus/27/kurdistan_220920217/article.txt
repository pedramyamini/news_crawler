سیروان محەممەد، بەڕێوەبەری راگەیاندنی کارەبای سلێمانی ئەمڕۆ چوارشەممە ٢٢ - ٩ - ٢٠٢١ بە تۆڕی میدیایی رووداوی راگەیاند: "زیادبوونی داهاتی کارەبا لە پارێزگاکە داهاتێکی باشە بۆ حکومەتی هەرێمی کوردستان؛ لە هەمان کاتدا بەڕێوەبەرایەتیی کارەبای سلێمانی سوودی زۆر لەو داهاتە دەبینێت. "  بەڕێوەبەری راگەیاندنی کارەبای سلێمانی گوتیشی: "دەتوانین ٨ % ی ئەو داهاتە بۆ پڕۆژە جۆراوجۆرەکانمان، بۆ بەڕێوەبەرایەتییەکە و کڕینی ئامێر و کەلوپەل بۆ پەرەپێدان بە کارەبای گەڕەکەکانی پارێزگای سلێمانی بەکاربهێنین. "  سیروان محەممەد ئاماژەی بەوەشکرد، بەشێك لە كارگە گەورەكان پارەیان داوە، بەڵام بەهۆی تەواونەبوونی مامەڵەكانیان بڕی پارەكانیان بۆ نێو داهاتی ئەو هەشت مانگە نەهاتووە و ئەوە لە دوای داهاتی مانگی هەشت دەردەكەوێت.  زیاتر لە ملیۆنێك و ٧٠٠ هەزار هاوبەشی کارەبا لە هەرێمی کوردستان هەن و تاوەکو ئێستا زیاتر ٦٠ % یان پێوەری زیرەکیان بۆ بەستراوە.  پێشتر وەزارەتی کارەبا بۆ بەکارهێنانی هەر کیلۆواتێک کارەبا ١٥ دیناری لە هاوبەشەکانی وەردەگرت، بەڵام ئێستا بۆ هەر کیلۆواتێک کارەبا ١٨ دینار وەردەگرێت. هەرچەند بەکارهێنانەکە لەو بڕە زیاتر بێت، نرخەکەشی زیاتر دەبێت.