سامی ئۆشا، بەربژێری هاوپەیمانیی حاموڕابی یەکێکە لەو بەربژێرانەی کە هەر رۆژە و لە شوێنێک بانگەشە دەکات و دەڵێت " ئێمە بەرنامەمان داناوە و هەر رۆژە و بۆ ناوچەیەک دەڕۆین، سەردانی ریشسپی و گەنجانی شارۆچکە و گوندەکان دەکەین، چونکە هەر بەربژێرێک لەڕێگەی ئەوانەوە دەتوانێت دەنگ کۆبکاتەوە. "  ٣٣ بەربژێری کریستیان لە سەرانسەری عێراق کێبڕکێ بۆ پێنج کورسی پەرلەمان دەکەن، دەشتی نەینەوا کە هێشتا بە دەست پاشماوەی داعش دەناڵێنێت بووەتە ناوەندێکی باش بۆ کێبڕکێی بەربژێران. خەڵکی ناوچەکەش هیوای گەورەیان لەسەر بەڵێنەکانیان هەڵچنیوە.  بەسام تۆما، دانیشتووی دەشتی نەینەوا دەڵێت "دەمانەوێت ئەو ناوچانەی کە بەهۆی داعشەوە زیانیان بەرکەوتووە ئاوەدان بکرێنەوە، بە تایبەتی ماڵ و شوێنی کریستیانەکان، هەروەها هەوڵبدرێت کریستیانەکان بگەڕێنەوە سەر ماڵ و حاڵی خۆیان لە نەینەوا. "  ژمارەی کریستیانەکان لە عێراق کە لەلایەن کەنیسەکان تۆمارکراوە لەنێوان ٦٥٠ تاوەکو ٧٠٠ هەزار کەسن.