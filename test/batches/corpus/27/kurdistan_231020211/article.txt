ئاسۆس عەلی، ئەندامی سەرکردایەتی یەکێتیی نیشتمانیی کوردستان بەرادیۆی رووداوی راگەیاند: "وەک یەکێتیی نیشتمانیی کوردستان پێمانباشە چوونمان بۆ بەغدا بە ئەجێندایەکی نیشتمانییەوە بێت، بۆ ئەو مەبەستەش سەردانی لایەنەکانی هەرێمی کوردستانیش دەکەین، بەڵام تاوەکو ئێستا کاتێک بۆ ئەو سەردانانە دیاریی نەکراون. یەکێتی تێڕوانینی خۆی بۆ پێکهێنانی حکومەتی داهاتووی عێراق هەیە و لە چوارچێوەی پرۆژەیەک لەگەڵ لایەنەکان قسەی لەسەر دەکەین".  ئاسۆس عەلی ئاماژەی بەوەکرد کە هاوپەیمانیی نێوان لایەنە سیاسییەکان زۆر قورس و گران نییە. ئەو دەڵێت: "من بە پێچەوانەوە پێموانییە ئەوە زۆر زەحمەت بێت، چونکە دۆخی عێراق بەجۆرێکە کە هاوکار دەبێت لایەنە کوردستانییەکان بە یەکگرتوویی بچنە بەغدا".   لەبارەی هاوپەیمانییەکی کوردستانی بۆ چوونی لایەنەکان بۆ بەغدا ئەندامەکەی سەرکردایەتیی یەکێتی گوتی: "ناتوانم بڵێم دەتوانین لە چوارچێوەی هاوپەیمانییەکی کوردستانی بچینە بەغدا، بەڵام ئەگەر ئەو هاوپەیمانییەش نەبێت، دەکرێت چوارچێوەیەکی یەکگرتوومان هەبێت. ناکۆکییەکانی نێوان لایەنە عێراقییەکان ناکۆکی قووڵن، بۆیە دەبێت لایەنە کوردییەکان چوارچێوەیەکی روونیان هەبێت بۆ چوونە بەغدا، بۆ بەدەستهێنانی مافەکانمان".  بە بڕوای ئاسۆس عەلی لە عێراقدا "عەقڵیەتی حوکمڕانیکردن بە جۆرێکی وا ناگۆڕێت، کە هەموومان هەست بە ئەمان بکەین، بۆیەش ئەگەر بەپەرتی بچینە دانوستاندن هەموو لایەکمان کەمتر لەوە بەدەستدێنین کە ئامانجمانە، بەتایبەت ئەمجارە دەبێت لەسەر مافە نەتەوەییەکانمان و بەدەستهێنانیان سووربین".  لەبارەی داواکاریی لایەنە عێراقییەکان بۆ گفتوگۆکردن لەگەڵ یەکێتی، ئەو ئەندامەی سەرکردایەتی یەکێتی گوتی: "دوای هەڵبژاردنەکان هەندێک لایەنی عێراقی پەیوەندییان بە یەکێتیی نیشتمانیی کوردستانەوە کردووە، بۆ زەمینەخۆشکردنی رێککەوتن و گفتوگۆکردن".  هەروەها لەسەر پۆستەکانی سەرۆککۆمار و پارێزگاری کەرکووک و ناکۆکیی پارتی و یەکێتی لەسەر وەرگرتنی ئەو پۆستانە ئاسۆس عەلی گوتی: "پۆستی سەرۆککۆمار وەک نەریتێک و بەپێی رێککەوتنی یەکێتی و پارتی بۆ یەکێتی بووە، پێشمان وایە پەیوەندیی پارتی و یەکێتی بەجۆرێکە ئەوە نابێتە کێشە لەنێوانمان، هێشتاش هیچ گفتوگۆیەکمان لەگەڵ پارتی لەسەر هیچ یەک لە پۆستەکان نەکردووە، گەشبینیشم ئەگەر گفتوگۆ بکەین دەگەینە رێککەوتن".