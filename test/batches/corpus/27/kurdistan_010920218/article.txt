سەربەست عوسمان، بەڕێوەبەری ئاوی سلێمانی بە رادیۆی رووداوی راگەیاند، "رۆژانە پێوستمان بە ٤٥٠ - ٥٠٠ هەزار مەتر سێجا ئاوە، ئێستا رۆژانە ٢٠٠ - ٢٥٠ هەزار مەتر سێجا ئاومان هەیە. بە گوێرەی بەدواداچوونەکانمان، ٣٥ % بۆ ٥٠ % ی ئاوی ناو شاری سلیمانی بەفیڕۆدەچێت. داواکاریمان پێشکێشی ئەنجوومەنی وەزیران کردووە کە پێویستمان بە وێستگەی دیکەی دابەشکردنی ئاوە".  شوان جاف، پسپۆڕی ژینگە و سیاسەتی ئاویش دەڵێت، "لە گەڕەکی خەباتی سلێمانی ئامارمان وەرگرتووە کە لە هەموو ١٠ ماڵێک بەیانیان پێنجیان بەر دەرگایان شۆردووە. لە هەموو ١٠ ماڵێک شەش ماڵ ئاوی نیشتمانی و بیری سووریی هەبووە".  سەرچاوەی سەرەکیی ئاوی سلێمانی بەنداوی دووکانە. هەندێک جار بەهۆی خنکانی کەسێکەوە سێ رۆژ ئاوەکە دەگیرێتەوە، یان تۆرباینێک تێکدەچێت، ئەوانە هەمووی دەبنە هۆی بێئاوی لە سلێمانی.  بەپێی ئاماری بەڕێوەبەرایەتیی ئاوی سلێمانی، ئەو شارە ساڵانە ٧٠ ملیار مەتر سێجا ئاوی پێویستە بۆئەوەی کێشەی کەمئاویی نەبێت، بەتایبەت لە هاویندا.  ئامارەکانی بەڕێوەبەرایەتیی گشتیی ئاو و ئاوەڕۆی هەرێمی کوردستان ئەوە دەخەنەڕوو، هەر تاکێک لە هەرێمی کوردستاندا رۆژانە پێوستی بە ٢٠٠ بۆ ٢٥٠ لیتر ئاوە، بەڵام ئەوەی تاکێک بەکاریدەهێنێت ٣٧٠ بۆ ٤٠٠ لیترە کە زۆر لە بڕی ستاندارد زیاترە.