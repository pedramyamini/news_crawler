خالید عەباس، بەرپرسی ئۆفیسی دهۆکی کۆمیسیۆنی باڵای سەربەخۆی هەڵبژاردنەکانی عێراق بە رادیۆی رووداوی راگەیاند: "شارەوانیی دهۆک نووسراوی بۆ ناردین کە ١٠ بەربژێر پۆسستەریان لە شوێنی قەدەخە و سەوزاییدا دانابوو. لە ٢٤ کاژێردا بەربژێرەکانمان ئاگادار کردنەوە و حەوتیان بە دەم ئاگادارکردنەوەکەمانەوە هاتن و سیانیان نەهاتن. بۆیە ناوی ئەو سیانەمان بە راپۆرتێک داوەتە ئەنجوومەنی کۆمیسیاران لە بەغدا بۆ ئەوەی بەپێی یاسای هەڵبژاردن سزای ماددی بدرێن. بەربژێرەکان دووانیان حیزبین و یەکێکیشیان سەربەخۆیە. "  بەرپرسەکەی ئۆفیسی دهۆکی کۆمیسیۆن ئاماژەی بەوە دا کە ئەوان بڕێک پارەیان لەو بەربژێرانە وەرگرتووە، ئەگەر ئەنجوومەنی کۆمیسیاران لە بەغدا سزای ماددیی دان و بڕەکەی دیاری کرد، ئەو کاتە لەو پارەیەی لایانە لێی دەبڕن کە لە ٢٥٠ هەزار دینارەوە تاوەکو ملیۆنێک دینارە.  خالید عەباس بەوە گەشبین بوو کە لە پارێزگای دهۆک سەرپێچی کەمە و باسی لەوە کرد، لەگەڵ ئەوەیشدا سەرپێچیکردن لە دهۆک لە چاو زۆربەی پارێزگاکانی عێراقدا هە زۆر کەمە و زۆربەی بەربژێرەکان پابەندی رێنماییەکانن و لێکتێگەیشتنێکی باش لەنێوان حیزبەکاندا هەیە و هیچ یەکێکیان سکاڵای لە دژی ئەوی تریان تۆمار نەکردووە.  لە پارێزگای دهۆک ٤١ نووسینگەی تۆماری دەنگدەران هەن و کارتەکانی دەنگدان دەدەنەوە. هاوکات کارمەندانی کۆمیسیۆن ئەو خولانەی راهێنانیان تەواو کردوون کە بۆ رۆژی دەنگدان پێویستە ئامادە بن.  بەرپرسەکەی ئۆفیسی دهۆکی کۆمیسیۆن گوتی: "هەموو خولەکانی راهێنانمان بۆ کارمەندانمان تەواو کردوون. هەروەها هەموو ئامێرە پێوستییەکانمان بە دەست گەیشتوون. لە هەر ٤١ نووسینگەکەی تۆماری دەنگدەرانماندا دابەشکردنی کارتی بایۆمەتری بەردەوامە و تیمی گەڕۆکیشمان دابەشی دەکەن بۆ ئەوەی بەر لەوەی بیانگەڕێنینەوە بۆ بەغدا زۆرترین کارت دابەش بکەین. بەربژێرەکانیش تا رادەیەکی زۆر پابەندی رێنماییەکان بوون. "  خالید عەباس ئاشکرای کرد کە رێژەی دابەشکردنی کارتی دەنگدان لە سنووری پارێزگای دهۆک زیاتر ٩٢ % ـە. نزیکەی ٤٧ هەزار کارتی بایۆمەتری ماون کە هاووڵاتییان وەریانبگرنەوە. دابەشکردنی کارتی بایۆمەتری تا رۆژی ٠٣ - ١٠ - ٢٠٢١ بەردەوام دەبێت و دوای ئەوە دەگەڕێنەوە بۆ بەغدا.  لە پارێزگای دهۆک ٨٢٢ هەزار و ٧٠٣ دەنگدەر هەن. ژمارەی بازنەکانی ئەو پارێزگایە سیانن کە ١١ کورسییان بۆ دانراوە و سیانیان بۆ کۆتای ئافرەتانن.  لە بازنەی یەک ٥١ بەربژێر کێبڕكێ لەسەر چوار کورسی دەکەن. لە بازنەی دوو ٥٠ بەربژێر کێبڕکێ لەسەر سێ کورسی دەکەن. لە بازنەی سێیش ٤٩ بەربژێر کێبڕکێ لەسەر چوار کورسی دەکەن. لە هەر بازنەیەکیش کورسییەک بۆ کۆتای ئافرەتانە.