کاروان عومەر، بەرپرسی هۆبەی تۆماری دەنگدەران و داتا و زانیارییەکان لە لقی هەولێری کۆمیسیۆنی باڵای سەربەخۆی هەڵبژاردنەکانی عێراق بە رادیۆی رووداوی راگەیاند: "کۆمیسیۆن لە هەر پارێزگایەکی هەرێمی کوردستان بەپێی ژمارەی ئاوارە دەنگدەرەکان بنکەی تۆماری کردووەتەوە و وێستگەی بۆ ئامادەکردوون. بۆ نموونە، لە هەولێر ٢٠ بنکەی دەنگدانمان هەیە کە لە ٦٥ وێستگە پێکدێت، کە ٢٥ هەزار و ٥٠٠ ئاوارەی دەنگدەرمان هەیە. هەروەها دەنگدانی ئاوارەکان خرایە رۆژی ٠٨ - ١٠ - ٢٠٢١ کە رۆژی دەنگدانی تایبەتە. "  لە عێراق ١٢٠ هەزار ئاوارە مافی دەنگدانیان هەیە کە زۆربەیان لە هەرێمی کوردستانن. لەو ئاوارانە، ٢٥ هەزاریان لە شەش کەمپدا لە هەولێر دەنگ دەدەن، هەروەها نزیکەی ٧٠ هەزاریان لە دهۆک دەنگ دەدەن.  بەرپرسی هۆبەی تۆماری دەنگدەران و داتا و زانیارییەکان لە لقی هەولێری کۆمیسیۆن گوتی: "ئاوارەکان بە مەرجێک دەتوانن دەنگ بدەن کە لە بایۆمەتریدا خۆیان تۆمار کردبێت کە ئێمە زانیارییەکانیمان لە وێستگەکەی چەسپاندووە، واتە ناتوانێت بچێت لە شوێنێکی دیکە دەنگ بدات. بۆ نموونە ئەگەر بیەوێت بچێتەوە بۆ پارێزگاکەی خۆی، لەوێ ناوی سڕدراوەتەوە. "  لە ٨٨ % ی ئاوارەکان کارتی بایۆمەتریی دەنگدانیان وەرگرتووەتەوە. ئەمە تەنیا ئەو ئاوارانەن کە لە هۆردوگا (کەمپ)دان و وەکو ئاوارە ناویان لە وەزارەتی کۆچ و کۆچبەرانی عێراقی تۆمارکراوە.  کاروان عومەر گوتیشی: "دەنگدری ناو هۆردوگاکان (کەمپەکان) بنکەی تایبەتمان بۆ کردوونەتەوە، بۆ نموونە ئەوانەی بەحرکە لە هەرشەم دەنگ دەدەن، ئەوانەی حەسەن شام لە خەبات و ئەوانەی ناو هەولێریش دابەشکراون. پارێزگاری هەولێر و حکومەتی هەرێمی کوردستان بە هاوئاهەنگی لەگەڵ حکومەتی ناوەنددا پاسیان بۆ گواستنەوەی دەنگدەرەکانی ناو هۆردوگاکان دابین کردووە. "  ناوەندی هاوبەشی رووبەڕووبوونەوەی قەیرانەکان ٦٦٤ هەزار ئاوارەی تۆمارکردووە، کە زۆربەیان خەڵکی پارێزگاکانی ناوەڕاست و باشووری عێراقن و لە هەرێمی کوردستان لەنێو شارەکاندا دەژین، بەڵام لە وەزارەتی کۆچ کۆچبەران وەکو ئاوارە تۆمارنەکراون، بۆیە ئەگەر دەنگ بدەن دەبێت بگەڕێنەوە پارێزگاکانی خۆیان.  بەرپرسەکەی کۆمیسیۆن گوتی: "ئەو پارێزگایانەی لە هەولێر خەڵکەکەیان وەک ئاوارە ئەژمار دەکرێن بریتین لە نەینەوا، ئەنبار و سەڵاحەدین کە لە ٢٠١٣ ـەوە خەڵکەکەیان وەک ئاوارە بڕیاریان بۆ دەرچووە. بۆ نموونە دەنگدەری بەسرە یان دیوانییە لە هەولێر وەک ئاوارە ئەژمار ناکرێت و ئەو دەنگدانە نایگرێتەوە. "   کاروان عومەر ئاماژەی بەوە دا، ئەوان وەک نووسینگەی هەولێر ٢٥ تیمی گەڕۆکیان ناردووەتە هەموو هۆردوگاکانی سەر بە پارێزگای هەولێر، دەنگدەرەکان خۆیان تۆمارکردووە و ئەو دەنگدەرەی خۆی تۆمار نەکردبێت و کارتی بایۆمەتریی نەبێت، مافی دەنگدانی نییە.  بە گوێرەی زانیارییەکان نزیکەی ١٠٠ هەزار دەنگدەری کوردی کەرکووک لە دەرەوەی کەرکووک دەژین، زۆربەیان لە هەولێرن، بەتایبەتی لە بنەسڵاوە و دارەتوو. لە هەڵبژاردنەکانی رابردوودا کۆمیسیۆن سندووقی دەنگدانی بۆ دادەنان، بەڵام لەم هەڵبژاردنە ئەوە نەکراوە و دەبێت بچنەوە کەرکووک بۆ ئەوەی دەنگ بدەن. هاوکات، ئاوارەکانی ١٦ی ئۆکتۆبەر کە ناتوانن بچنەوە کەرکووک، ئەوانیش وەکو ئاوارە تۆمارنەکراون.  بەپێی ئاماری لقی هەولێری کۆمیسیۆنی باڵای سەربەخۆی هەڵبژاردنەکانی عێراق، لە ٩٤٠ هەزار کارتی دەنگدانی دەنگدەرانی پارێزگای هەولێر کە لە ٥٣ بنکەی دەنگداندانن، لە دەنگدانی گشتی ١٠٢ هەزار و ٤٥٠ کارت ماون وەربگیرێنەوە و لە دەنگدانی تایبەتیش حەوت هەزار و ٥٢٠ کارت ماون.