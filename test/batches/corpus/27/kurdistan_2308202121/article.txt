ئەبوبەکر عەلی، نووسەر و سیاسەتمەداری کورد دەڵێت، "ئێستا قۆناخی گوتار و موژدە دانان و خۆ پێناسەکردنە؛ قۆناخێکی دیکەمان ماوە کە بزانین چۆن ئەمانە پیادە دەکرێن، کە قۆناخی پیادەکردن، خۆمان دەزانین قۆناخێکی سەختە".  رووداو: لە گوتارێکتدا ئەزموونی تاڵیبان بە ئەزموونێک دەزانیت لە دەرەوەی ماڵی ئیسلامیی سیاسی، لە کاتێکدا چەند ساڵە مشتومڕ و شەڕەکانی ئەمریکا و زۆر لە وڵاتانی جیهان و بلاک لیستکردنی وەکو بزاڤێکی تووندئاژۆی ئیسلامی، سیاسی بووە، بەڵام تۆ پێتوایە ئەمە لە دەرەوەی ماڵی ئیسلامیی سیاسییە، بۆچی؟  ئەبوبەکر عەلی: لەبەر ئەوەی ئەوەی پێی دەڵێن ئیسلامی سیاسی یان ئیسلامییەکان پێی دەڵێن تەوژمی ئیسلامی، ئەو هێزانەن، ئەو گرووپ و کۆمەڵانەن کە لەژێر کاریگەریی بزووتنەوەی ئیخوان موسلمین و جەماعەتی پاکستان و هاوێنەکانیان گەشەیان کردووە، ئەوانەن کە ئایدۆلۆجیەتی ئیسلامیی هاوچەرخیان هەیە، کاریگەرن بە ئایدۆلۆجیای نوێ و تێگەیشتنێکی تایبەتیان هەیە کە زیاتر بە ئایدۆلۆجیاکردنی ئیسلامە وەکو ئامرازێکی ململانێ لەگەڵ بەرامبەرەکانیان، ستراتیژی دروستکردنی دەوڵەتی ئیسلامی و ئەو جۆرە شتانە.  لە هەندێک رووەوە ئیخوان لە دواترە لەچاو هەندێک شتی دیکەدا، بۆ نموونە ئەوانەی لە تورکەکان بە تایبەتی، تاوەکو ساڵی ٢٠١٥ لە مالیزییەکان، تەنانەت لەناو ئیخواندا کە قۆناخی ئیخوانیان تێپەڕاندووە بۆ قۆناخی پاش ئیخوان، کە بە رەگ و ریشە ئیخوانن، وەکو پارتی داد و گەشەپێدانی مەغریبی، تەنانەت راشد غەنووشی و جەماعەتەکەی لە تونس، ئەمانە پێیان دەڵێن ئیسلامیی دیموکراتی یان قۆناخی پاش ئیسلامیزم، هەندێکی دیکەش پێیان دەڵێن قۆناخی پاش ئیخوان، بە تایبەتی ئەوانەیان کە رەگ و ریشەیەکی ئیخوانیان هەیە.  بگەڕێینەوە سەر تاڵیبان، تاڵیبان لە بنەڕەتدا ئەفغانستانە، لە ئەفغانستان کێ نوێنەرایەتیی تەوژمی ئیسلامی و ئیسلامی سیاسیی کردووە؟ چەند گرووپێک بوون کە بڕ بڕەی پشتی جیهادی ئەفغانستان بوون لە سەردەمی داگیرکاریی سۆڤیەت بۆ وڵاتی ئەفغانستان، بە پلەی یەکەم حیزبی ئیسلامیی حیکمەتیار بوو، بە پلەی دووەم کۆمەڵەی ئیسلامیی رەببانی بوو، بە پلەی سێیەمیش سەییاف و ئەوانە بوون، ئەمە لە کاتێکدا لە ساڵی ١٩٩٢ دا سەرکەوتن، بە داخەوە توانییان لە نەبەزی و قارەمانێتی و گاڵتەکردن بە مردندا سەرکەون، بەڵام نەیانتوانی ژیانساز بن، نەیانتوانی حوکمڕانییەکی تەوافوقی هاوچەرخ دروستبکەن کە خەڵکی ئەفغانستان بحەسێننەوە لە بازنەی داخراوی شەڕ و خوێن دەریان بهێنن. ئەمانە کەوتنە شەڕێکی ناوخۆش، شکستیان خوارد، پاشاگەردانی لە ئەفغانستاندا دروستبوو، راوە رووت، رێگری، پیاوکوژی، نائەمینمی، لەسەر بناخەی ئەمە ئەمانە لەناو قوتابخانە و لەناو دڵی سوننەتی تەقلیدیی قوتابخانەی تەقلیدی فیقهیی حەنەفیی قوتابخانەی ماتریدی عەقیدەیی و رێبازێکی تەسەوفی پێکەوە هاتن، بۆئەوەی کۆنترۆڵی ئەو بارودۆخە بکەن و پێداویستیی ئاسایش بۆ خەڵکی ئەفغانستان دابین بکەن.  کەواتە ئەمان هاتن لە راستیدا لەسەر دار و پەردووی فۆرمێکی تێکشکاوی ئیسلامی سیاسی لە ئەفغانستاندا لە بیناکردنەوەی دەوڵەت و رزگاربوون لە بازنەی داخراوی شەڕی ناوخۆ و وێرانی، کە قۆناخی دوای شەڕی لە ئەفغانستان جێهێشتبوو، ئەمانە ئێستا بوون بە ئەزموونێکی ئیسلامی، بەڵام ئەزموونێکی تایبەتن بە ئەفغانستان، ئەزموونێکە فیقهی تەقلیدی سوننەتیی حەنەفی و عەقیدی ماتریدی و رێبازی تەسەوف پێکەوە لەگەڵ یەکدا تێکەڵاوە کارلێک لەگەڵ کولتووری ئەفغانستاندا.  رووداو: پێتوایە تاڵیبان لە ئەفغانستان دەتوانێت ئەزموونێکی سەرکەوتوو لە چوارچێوەی یاسا نێودەوڵەتییەکاندا مومارەسەر بکات؟  ئەبوبەکر عەلی: تاڵیبان ئەزموونێکی هەیە لە ساڵی ١٩٩٦ بۆ ٢٠٠١، ئەمە ویستی لە دەرەوەی سیستەمی سیاسیی نوێی دونیاوە میرنشینێک دروست بکات، بەڵام جیهان پێی سەلماند کە دەرفەت نییە لە دەرەوەی سیستەمی نوێی دەوڵەتدا میرنشین یان قەوارەیەک دروست ببێت، بەڵام ئەمجارە جۆرێک لە گوتاری دەوڵەتی هەڵگرتووە، دەیەوێت بڵێت ئێمەش دەتوانین لە چوارچێوەی سیستەمی نێودەوڵەتی زاڵ و باودا خۆمان جێ بکەینەوە، بەڵام ئێستا قۆناخی گوتار و موژدە دانان و خۆ پێناسەکردنە. قۆناخێکی دیکەمان ماوە کە بزانین چۆن ئەمانە پیادە دەکرێن، کە قۆناخی پیادەکردن، خۆمان دەزانین قۆناخێکی سەختە.