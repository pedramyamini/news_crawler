عەبدولحوسێن هینداوی، راوێژکاری سەرۆکوەزیرانی عێراق بۆ کاروباری هەڵبژاردن بە تۆڕی میدیایی رووداوی راگەیاند: "حکومەت و کۆمیسیۆنی هەڵبژاردنەکان بەردەوام بەپێی توانا کار دەکەن بۆ جێبەجێکردنی یاسا بۆ مسۆگەرکردنی بێگەردیی بانگەشەی هەڵبژاردن و دەنگدان لە پرۆسەی هەڵبژاردنی پەرلەمانی عێراق لە ناوچە کێشەلەسەرەکان و هەموو ناوچەکانی دیکە".  عەبدولحوسێن هینداوی گوتیشی: "حکومەت هەروەها هەوڵدەدات مافی هەموو بەربژێرەکان بپارێزێت، بێگومان رەنگە مەترسی هەبن، بەڵام حکومەت بەرەنگاریان دەبێتەوە لە رێگەی رێکارەکانی لیژنەی باڵای پاراستنی ئاسایشی هەڵبژاردن".  مەبەست لە ناوچە کێشە لەسەرەکان ئەو ناوچانەیە کە ماددەی ١٤٠ی دەستووری فیدراڵیی عێراق دەیانگرێتەوە، دیارترینی ئەو ناوچانە بریتین لە پارێزگاکانی کەرکووک، نەینەوا، سەلاحەددین و دیالە.  لە هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ساڵی ٢٠٢١ بەڕێوەبچێت زیاتر لە ٢٥ ملیۆن هاووڵاتی عێراقی مافی دەنگدانیان هەیە، زیاتر لە ١٧ ملیۆنیان کارتی بایۆمەترییان بۆ چاپکراوە، ئەوانی دیکەش کە مەرجە زانیارییەکانیان لە لای کۆمیسیۆنی هەڵبژاردنەکان نوێ کردبێتەوە مافیان هەیە بە کارتی ئەلیکترۆنی دەنگبدەن.  مەترسیی روودانی ساختەکاریی لە هەڵبژاردنی داهاتوو بەتایبەت لە هەڵبژاردنی خولی چوارەمی پەرلەمانی عێراق کە لە ساڵی ٢٠١٨ بەڕێوەچوو سەرچاوەی گرتووە، چونکە ئەو هەڵبژاردنە بە روودانی ساختەکارییەکی زۆر تۆمەتبار دەکرێت، تەنانەت دوای چەند رۆژێک لە بەڕێوەچوونی ئەو هەڵبژاردنە سەلیم جبووری، سەرۆکی پێشووی پەرلەمانی عێراق لە کۆنگرەیەکی رۆژنامەڤانیدا لە بەغدا رایگەیاند: لە رۆژانی دوای پرۆسەی هەڵبژاردن پەرلەمان زۆر هەوڵیداوە پرۆسەی دیموکراسی و هەڵبژاردن لە "پیسی گەندەڵی و گەندەڵکاران و ساختەکاران" پاکبکاتەوە؛ بە تایبەت دوای ئەوەی هەموو هەوڵەکانی شاردنەوە و لەناوبردنی بەڵگەکان و دزینی ویستی خەڵکی بینران و بۆ هەمووان روونن، بۆیە پەرلەمان بەپێی توانای خۆی و دەسەڵاتەکانی هەوڵیدا بۆ راستکردنەوەی رێڕەوی دیموکراسی.