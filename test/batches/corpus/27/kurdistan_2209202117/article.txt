رۆژی چوارشەممە ٢٢ - ٠٩ - ٢٠٢١ نێچيرڤان بارزانى، سه‌رۆكى هه‌رێمى كوردستان پێشوازیى له پێدرۆ مارتينز، باڵيۆزى نوێی ئيسپانيا له عێراق كرد کە لە سەرەتاکانی ئەم مانگە دەستبەکاربوو، نێچیرڤان بارزانی پيرۆزبایی ده‌ستبه‌كاربوونى له پۆستى نوێیدا لێكرد و هيواى سه‌ركه‌وتنى بۆ خواست.  بەپێی راگەیێندراوی سەرۆکایەتیی هەرێمی کوردستان، نێچیرڤان بارزانی هه‌موو پشتگيرييه‌كى بۆ سه‌رخستنى باڵیۆزی ئیسپانیا لە ئه‌ركه‌كه‌ى و خواستى هەرێمى کوردستانیشى بۆ برەودان بە پەیوەندییەکانى لەگەڵ ئیسپانیا دووپات کردەوە.  هەر بەپێی راگەیێندراوەکە، لە کۆبوونەوەکەدا باڵیۆزى ئیسپانیا هیواى خواستووە بتوانێت پەیوەندییەکانى ئیسپانیا لەگەڵ عێراق و هەرێمى کوردستان لە هەموو بوارەکاندا برەو پێبدات بەتایبەتیش لە بوارى ئابوورى و بازرگانیدا و دووپاتى کردەوە کە هانى کەرتى تایبەت و کۆمپانیاکانى وڵاتەکەى دەدات بۆ سەرمایەگوزارى و وەبەرهێنان، هەروەها سەرسامیى خۆی بە ئاوەدانى و پێشکەوتنەکانى هەرێمى کورستان دەربڕى.