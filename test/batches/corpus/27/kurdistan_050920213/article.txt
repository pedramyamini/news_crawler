فازڵ حاجی، گوتەبێژی پۆلیسی هاتووچۆی پارێزگای هەولێر بە رووداوی راگەیاند، کاژێر ٩: ٠٠ی سەرلەبەیانی ئەمڕۆ یەکشەممە، بارهەڵگرێک کە تەماتەی بارکردبوو لە کەلارەوە بۆ هەولێر، شوفێرەکەی لەسەر شەقامی ١٢٠ مەتری خەو دەیباتەوە و بارهەڵگرەکە لە کۆنترۆڵ دەرچووە و بەسەر دوورگەی ناوەندی شەقام کەوتووە و دواتر بە ستونێکی کارەبا راوەستاوە، بەوهۆیەشەوە ٥٠ مەتر گادرێلی شەقامەکەی تێکداوە.  فازڵ حاجی دەڵێت: "دوای رووداوەکە شۆفێرەکە خەبەری بووەتەوە، سوپاس بۆ خوا سەلامەتە، بەڵام زیانێکی ماددی زۆری بە شەقامەکە گەیاندووە".  گوتەبێژی پۆلیسی هاتووچۆی هەولێر ئاماژەی بەوەکرد، هەر شۆفێرێک زیان بە موڵک و ماڵی گشتیی و حکومەت بگەیێنێت، دەستبەسەر ئۆتۆمبێل و ناسنامە و ساڵنامەکەشیدا دەگیرێت تاوەکو چاکیان دەکاتەوە.