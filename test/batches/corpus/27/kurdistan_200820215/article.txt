مولازم محەممەد ساڵح رۆستەم، لێپرسراوی بنکەی پۆلیسی دارستان لە ناحیەی گەرمک بە تۆڕی میدیایی رووداوی راگەیاند: "پێشنیوەڕۆی ئەمڕۆ هەینی ئاگرێک لە نێوان هەردوو گوندی کەڕەگەڵ و بنەوشەک کەوتەوە، دەستبەجێ پۆلیسەکانمان و تیمەکانی بەرگری شارستانی گەیشتنە شوێنی رووداوەکە و زۆربەی ئاگرەکەیان کۆنتڕۆڵکردووە".  لێپرسراوی بنکەی پۆلیسی دارستان لە ناحیەی گەرمک، ئاماژەی بەوەدا ئاگرەکە بووەتە دوو بەش، بەشێکیان کە لە ژێر دەسەڵاتی ئەواندا بووە کۆنتڕۆڵکراوە. بەڵام بەشەکەی دیکە لە سەربازگەیەکی هێزەکانی ئێران نزیک بووەتەوە و ناوچەکەش مینڕێژکراوە، بۆیە ناتوانن بچن  بیکوژێننەوە.  سەبارەت بە زەرەر و زیانەکانی ئاگرەکەش، مولازم محەممەد گوتی: "زیاتر لە ١٠ - ١٥ دۆنم زەوی سووتاوە، کە پاوان و دارستانە، زیانەکان زۆرن، چونکە بەشێک لەو دارانەی دەسووتێن ئەستەمە شین ببنەوە".  هێشتا روون نییە کە هۆکاری ئاگرکەوتنەوەکە چییە، بەڵام مولازم محەممەد گوتی: "کەسانی چەکدار لە ناوچەکە بینراون و گومان دەکرێت ئەوان ئاگریان لە ناوچەکە بەردابێت".  بنکەی پۆلیسی دارستان لە ناحیەی گەرمک لەلایەن رێکخراوی ملەکەوە لە کەوتنەوەی ئاگرەکە ئاگادار کراونەتەوە. سەرەڕای کۆنتڕۆڵکردنی ئاگرەکە، بەڵام ملازم محەممەد دەڵێت پۆلیسەکانیان هێشتا لەو شوێنەن، نەوەک ئاگرەکە سەرهەڵبداتەوە.