رووداوەکە کاژێر ٧: ٣٠ خولەکی بەیانی رۆژی دووشەممە ٣٠ - ٠٨ - ٢٠٢١ روویداوە، لە شوێنی رووداوەکە چەند کرێکارێک سەرقاڵی دروستکردنی پردێک بوون و بەهۆیەوە بۆمبێک تەقیوەتەوە.   دکتۆر نەبیل حەمدی بوشناق، بەڕێوەبەری فەرمانگەی تەندروستیی کەرکووک بە تۆڕی میدیایی رووداوی راگەیاند " ١٠ بریندار رەوانەی نەخۆشخانەی گشتیی کەرکووک کراون و دۆخی تەندروستییان مامناوەندە و لەژێر چاودێریدا دەهێڵدرێنەوە. "  هەر لەبارەی رووداوەکە، عەلی داودی، دانیشتووی سنووری حەفتەغار بە تۆڕی میدیایی رووداوی راگەیاند، "بەڵێندەری پرۆژەکە بەهۆی سەختی برینەکەیەوە گیانی لەدەستداوە. "  بەگوتەی ئەو هاونیشتمانییە، ئەو ناوچەیەی بۆمبەکەی تێدا تەقیوەتەوە ناوچەیەکی "نائارامە و بەردەوام جمووجوڵی چەکداریی تێدا بەدیدەکرێت و هێزەکانی لیوای ٢٠ی پۆلیسی فیدراڵی کە لەناوچەکەن زوو زوو دەکرێنە ئامانج. "  بەپێی زانیارییەکانی پەیامنێری رووداو کە لەگەڵ خەڵکی ناوچەکە و نزیک لە رووداوەکە قسەی کردووە، لەگەڵ کرێکارەکان سێ پۆلیسی فیدڕالی کە پاسەوانییان کردوون، برینداربوون.