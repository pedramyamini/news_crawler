بەیار باڵەکی، گوتەبێژی بەرگریی شارستانیی سۆران بە تۆڕی میدیایی رووداوی راگەیاند: خێزانێکی دانیشتووی پارێزگای هەولێر کە خەڵکی کەرکووک بوون بە مەبەستی گەشت و سەیران چوونەتە گەلی عەلی بەگ و، لە لێواری رووبارەکە دانیشتوون و ژنێک بە ناوی دلڤین کەمال تەمەن ٢٦ ساڵ دەکەوێتە رووبارەکە و هاوژینەکەی هەرێم محەممەد تەمەن ٢٨ ساڵ بۆ دەربازکردنی هاوژینەکەی خۆی دەخاتە رووبارەکەوە.  هەرێم محەممەد دەتوانێت هاوژینەکەی لە خنکان دەرباز بکات، بەڵام خۆی دەخنکێت.  گوتەبێژی پۆلیسی بەرگریی شارستانیی سۆران راشیگەیاند، ئەو کەسانەی لە رووداوەکە نزیکبوونە زوو بە هاواریانەوە چوون و تەرمەکەیان دۆزیوەتەوە و رادەستی پۆلیس کراوە و بردراوەتە پزیشکی داد.  لە سەرەتای ئەمساڵەوە تاوەکو ئێستا ١٢ رووداوی خنکان لە سنووری سۆران تۆمارکراون.