ئەمڕۆ سێشەممە ٢١ - ٠٩ - ٢٠٢١ بێگەرد تاڵەبانی، وەزیری کشتوکاڵ لە فەیسبووکی خۆی نووسراوێکی بە واژۆی خۆی بڵاوکردووەتەوە کە تێیدا ئاماژە بەوە دراوە، لە پێناو چاودێری و کۆنترۆڵکردنی نرخ و بەرژەوەندیی هاونیشتمانیان و خاوەن کارەکان بڕیاریان داوە باج لەسەر هاوردەکردنی ئەو بەرهەمە کشتوکاڵییانە هەڵبگرن و بڕیارەکە لە ٠١ - ١٠ - ٢٠٢١ دەچێتە واری جێبەجێکردنەوە.  لەبارەی هۆکاری هەڵگرتنی باج لەسەر ئەو بەرهەمانە، وەزیری کشتوکاڵ دەڵێت، "دوای بەدواداچوون بۆ بازاڕەکانی عەلوەی سەوزە و میوە لە هەرێمی کوردستان و بەهۆی کەمبوونەوە و بەرزبونەوەی نرخی بەرهەمەکانی (خەیار و تەماتە و باینجان و بامیە و بیبەر) بە مەبەستی کۆنترۆڵکردنی نرخی ئەو بەرهەمانە" ئەو بڕیارەیان داوە.  لە هەرێمی کوردستان هەندێک بەروبوومی کشتوکاڵی لە هەموو وەرزەکانی ساڵدا بەرهەمناهێنرێن، لەبەر ئەوە لە پێناو رێگریکردن لە بەرزبوونەوەی نرخەکانیان لە دەرەوەی هەرێمی کوردستان هاوردە دەکرێن.   پێشتر وەزیری کشتوکاڵ لە هەڤپەیڤینێکی رووداو رایگەیاندبوو، "لە وەرزی پێگەیشتنی بەروبوومەکانی نێوخۆی هەرێمی کوردستان، ئێمە ئامادەییمان هەیە وەکو وەزارەتی کشتوکاڵ هەم باج لەسەر بەرهەمی هاوردە زیادبکەین و هەم قەدەخەی بکەین".