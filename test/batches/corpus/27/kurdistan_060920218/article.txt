رۆژی دووشەممە ٠٦ - ٠٩ - ٢٠٢١ وەزارەتی ناوخۆی هەرێمی کوردستان بە فەرمانێکی وەزاری کە واژۆی رێبەر ئەحمەد، وەزیری ناوخۆی لەسەرە بڕیاری لەبارەی ماتۆڕسکیلە بێسەرەتاکان دا.  وەزارەتی ناوخۆی هەرێمی کوردستان دەڵێت، لەبەرئەوەی زۆربەی ماتۆڕسکیلەکان لە هەرێمی کوردستان بێسەرەتان و بە شێوازی قاچاخ و پارچە یەدەگ داخڵی هەرێمی کوردستان کراون و دواتر پارچەکان بەیەکەوە بەستراون "بووەنەتە هۆی چەندین رووداوی هاتووچۆ و گەیاندنی زیانی ماددی و گیانی بە هاووڵاتیان و بە مەبەستی نەهێشتنی ئەم دیاردەیە و هاندانی خاوەنی ماتۆڕسکیلەکان بۆ تۆمارکردنی ئەو ماتۆڕسکیلانەی کە بە فەرمی و بەپێی رێنمایی ژمارە ٧ی ساڵی ٢٠٢١ هاوردەکراون بڕیارماندا بە:   ١. تۆمارکردنی ئەو ماتۆڕسکیلانەی کە لە دەروازە سنوورییەکانی هەرێمی کوردستان و عێراق هاوردەکراون بەپێی رێنمایی ژمارە ٧ی ساڵی ٢٠٢١.  ٢. بەخشینی ئەو ماتۆڕسکیلانەی کە تۆماردەکرێن لە گشت رسوماتی تۆمارکردنی (ژینگە و رێگەوبان) و رسوماتی تابلۆ.  ٣. ئەگەر ماتۆڕسکیلەکان لە دەروازە سنوورییەکانی عێراق هاوردەکرا بێت، پێویستە لە بەڕێوەبەرایەتییەکانی هاتووچۆ نووسراو بکرێت بۆ بەڕێوەبەرایەتییەکانی گومرگی تایبەتمەند لە هەرێمی کوردستان بە مەبەستی پەسەندکردنی ئەو مەنەفستانەی کە ماتۆڕسکیلەکەی پێ هاوردە کراوە.   ٤. ماتۆڕسکیلی هاوردەکراو لە دەروازە سنوورییەکانی عێراق بەدەر دەکرێن لە گرێبەستی ئەلیکترۆنی فرۆشتنی ماتۆڕسکیل کە لە رێنمایی ژمارە ٢ی ساڵی ٢٠٢١ دیاریکراوە و تەنها پێویستی بە گرێبەستی ئاسایی هەیە لە نێوان کۆمپانیای هاوردەکراو یان فرۆشیار لەگەڵ خاوەنی ماتۆڕسکیل.  وەزارەتی ناوخۆی هەرێمی کوردستان ئاماژە بەوە دەدات، کە ئەو فەرمانە بۆ ماوەی یەک ساڵ و لە ١ - ٠٩ - ٢٠٢١ تاوەکو ١ - ٠٩ - ٢٠٢٢ کاری پێدەکرێت، تەنها ئەو ماتۆڕسکیلانە دەگرێتەوە کە پێش ١ - ٠٩ - ٢٠٢١ بە شێوازی فەرمی هاوردەکراون، بە مەرجێک مۆدێلەکانیان گونجاو بێت لەگەڵ رێنمایی ژمارە ٧ی ساڵی ٢٠٢١.