تۆڕی میدیایی رووداو، دەنگیانی گەیاندە حکومەتی هەرێمی کوردستان. جووتیار عادل، گوتەبێژی حکومەتی هەرێمی کوردستان لەوبارەیەوە رایگەیاند، "ئێمە لە پەیوەندیداین، لە رێگەی فەرمانگەی پەیوەندیی دەرەوە کۆمەڵێک رێکار گیراونەتەبەر، هیوادارین و بە جیددی لەسەر هێڵین بۆ چارەسەرکردنی ئەم گرفتە".  ئەو گەنجانە ئێستا وەکو خۆیان و کەسوکاریان دەڵێن: لە دۆخێکی دژواردان، بڕە پارەیەکی کەمیان پێماوە و خواردنی رۆژانەشیان بسکویتە.  حەسەن حوسێن، باوکی یەکێک لە گەنجەکان بە رووداوی گوت "ئەوەی کوڕەکەم باسی کردووە و بە ڤیدیۆ بۆی ناردووم، دۆخی زۆر زۆر خراپە، وەکو ئەوەیە لە زینداندا بن، لە شوێنێکی مەترسیداردان، نان و ئاویان باش نییە، ٥٤ کەسن و خەڵکی رانیە، هەولێر، سلێمانی، دەوروبەری چەمچەماڵ و گەرمیانن و لەوێ گیریانخواردووە".  ئەو گەنجانە چەند گرتە ڤیدیۆییەکیان بۆ تۆڕی میدیایی رووداو ناردووە و دەیانەوێت لەو رێگەیەوە دەنگیان بە لایەنی پەیوەندیدار بگات، بۆئەوەی بیانگەڕێننەوە بۆ هەرێمی کوردستان.  دوو رێگە بۆ گەڕاندنەوەی ئەو گەنجانە هەن، یەکەمیان گەڕانەوە بۆ خاکی تورکیا و لەوێشەوە بۆ باشووری کوردستان و دووەمیش چوونیان بۆ رۆژئاوای کوردستان و لەوێشەوە بۆ باشووری کوردستانە.  رێبوار بابکەیی، سەرۆکی لیژنه‌ى په‌یوه‌ندییه‌كان و ره‌وه‌ندى كوردستانی لە پەرلەمانی کوردستان دەڵێت، بەو پێیەی سووریا کۆنسوڵخانەی لە هەرێمی کوردستان نییە، مامەڵەکردن لەگەڵ تورکیا ئاسانترە.  ئەو گەنجانە خەڵکی رانیە، هەولێر، سلێمانی، چەمچەماڵ و شوێنەکانی دیکەی باشووری کوردستانن و تەمەنیان لە نێوان ١٦ بۆ ٣٠ ساڵدایە.