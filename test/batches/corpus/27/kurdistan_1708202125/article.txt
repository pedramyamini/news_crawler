ئەمڕۆ سێشەممە ١٧ - ٨ - ٢٠٢١، سیامەند کەریم، گوتەبێژی شارەوانیی هەولێر بە تۆڕی میدیایی رووداوی گوت، چەند شووشتنگەیەکیان داخستووە و هەڵمەتەکەشیان بەردەوامە.  سیامەند کەریم گوتیشی، هەر شووشتنگەیەک پابەندی رێنوێنییەکانی سەرۆکایەتیی شارەوانیی هەولێر نەبێت، ئەوان دایدەخەن.  لەبارەی رێنوێنییەکانیان، گوتەبێژی شارەوانیی هەولێر گوتی، "نابێت هیچ شووشتنگەیەک ئاوی پاک بەکاربهێنێت و سیستەمی ریسایکلینی دانەنابێت".  سیامەند کەریم ئاماژەی بەوەشکرد، کە هەندێک شووشتنگە زیاتر لە هێڵێکی ئاویان راکێشاوە و بوونەتە کێشە بۆ هەموو ئەو ماڵانەی نزیکیانن.   ئەمە لە کاتێکدایە، ماوەیەکە لە سنووری شاری هەولێر گرفتی کەمیی ئاوی خواردنەوە هەیە و لایەنە پەیوەندیدارەکانیش بەڵێنی چارەسەریان داوە.