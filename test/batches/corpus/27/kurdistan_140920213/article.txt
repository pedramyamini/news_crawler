دلێر عەبدوڵڵا، بەڕێوەبەری پەروەردەی ناوەندی هەولێر بە رادیۆی رووداوی راگەیاند، "ئەمڕۆ لە پەروەرەدەی ناوەندی هەولێر ٢٠٥ هەزار قوتابی لەناو پۆلدا دەست بە خوێندن دەکەن کە بەسەر ٤١٠ قوتباخانەی ناوەندی شاردا دابەش کراون. "  رۆژی سێشەممە ٢٠٢١/٠٩/١٤ ساڵی نوێی خوێندن لە هەرێمی کوردستان دەستیپێکرد و، مەسرور بارزانی، سەرۆکی حکومەتی هەرێمی کوردستان لە قوتابخانەی "شەهید م. ئیبراهیم سەباح" لە شەقڵاوە زەنگی خوێندنی لێدا.  بەڕێوەبەری پەروەردەی ناوەندی هەولێر گوتی، "مەرجی سەرەکیی دەسپێکردنەوەی خوێندن پابەندبوونە بە رێنماییەکانی وەزارەتی تەندروستییەوە. وەزارەتی پەروەردە توانیویەتی دوو ملیۆن و ٥٠٠ هەزار دەمامک و ٥٠ هەزار دژەبەکتریا بۆ قوتابخانەکان دابین بکات. هەر بەپێی بڕیارەکەی پار، ئەگەر لە پۆلێکدا زیاتر لە پێنج کەس تووشی ڤایرۆسی کۆرۆنا ببن، ئەوا ١٤ رۆژ ئەو پۆلە دادەخرێت، بەڵام ئەگەر تووشبوو لە زیاتر لە پۆلێکدا هەبێت و لە قوتابخانەکەدا بڵاوە بکات، ئەوا بەڕێوەبەرایەتیی گشتیی پەروەردە بۆی هەیە ١٤ رۆژ ئەو قوتابخانەیە دابخات. "  بۆ ئەمساڵی خوێندن وەزارەتی پەروەردە گۆڕانکاریی لە هەندێک پرۆگرامی خوێندندا کردووە. دلێر عەبدوڵڵا رایگەیاند، "دوای دانیشتنێکی زۆر وەزارەتی پەروەردە پێداچوونەوەیەکی وردی بە پرۆگرامی خوێندندا کردووە. هەندێک لە پرۆگرامەکان گۆڕانکارییان تێدا کراوە. چەندین پسپۆڕ و شارەزا و مامۆستای بەئەزموون لە دیاریکردنی پرۆگرامەکاندا بەشدار بوون. "  ساڵان یەکێک لە کێشەکانی وەزارەتی پەروەردە نەبوونی کتێبی خوێندنی پێویست بوو کە لە دەرەوەی وڵات چاپی دەکرد و، کۆگەکانیان بەپێی ژمارەی قوتابییان کتێبیان تێدا نەبوو و کورتهێنانیان دەبوو.  دلێر عەبدوڵڵا گوتی: "لە رێگەی چاپخانەی وەزارەتی پەروەردەوە توانراوە رێژەیەکی پێویست کتێبی خوێندن چاپ بکرێت. زۆربەی هەرە زۆری کتێبەکان بە ژمارەی قوتابیان گەیشتووەتە کۆگەکان و ماوەیەکە دەست بە دابەشکردنیان بەسەر ناوەندەکانی خوێندندا کراوە. کتێبەکان لە دوای گۆڕانکاری ئەوەی پێویست بووە زۆربەیان چاپکراون و هەندێکیشیان ئێستا خەریکە دەگەنە کۆگەکان و لە چەند رۆژی داهاتوودا بەسەر قوتابییاندا دابەش دەکرێت. "  ئەو بەڕێوەبەرە ئاماژەی بەوە دا، ئەمساڵ وەزارەتی پەروەردە بە نیازە بە ژمارەی قوتابیان کتێبی نوێ چاپ بکات و بەسەر قوتابیانیدا دابەش بکات. ساڵانی پێشوو ئەو ژمارە کتێبەی کە پێویست بوو لە دەرەوەی وڵات چاپ نەدەکرا، بەڵام ئەمساڵ بە هەوڵێکی حکومەتی هەرێمی کوردستان، وەزارەتی پەروەردە توانیویەتی بە رێژەی پێویستی کتێب چاپ بکات.  بەپێی دوایین ئاماری وەزارەتی پەروەردە، ژمارەی قوتابیان لە هەرێمی کوردستان گەیشتووەتە ملیۆنێک و ٨١٥ هەزار قوتابی، لەو ژمارەیە ملیۆنێک و ٧١٥ هەزار قوتابی لە قوتابخانەی حکومی دەخوێنن و ٩٠ هەزار قوتابیش لە قوتابخانە ناحکومییەکانن.   هەر بەپێی ئاماری وەزارەتی پەروەردە ١٦٢ هەزار مامۆستا و فەرمانبەر لە قوتابخانە حکومییەکانن و لەگەڵ ١٠ هەزار مامۆستاش لە قوتابخانە ناحکومییەکان وانە دەڵێنەوە. ٢١ هەزار مامۆستای وانەبێژیش هەن.  بەپێی ساڵنامەی خوێندن، وەزارەتی پەروەردەی حکومەتی هەرێمی کوردستان سێ هەفتەی یەکەمی خوێندنی بۆ قەرەبووکردنەوەی خوێندنی لەدەستچووی ساڵی خوێندنی ٢٠٢٠ - ٢٠٢١ تەرخان کردووە.  قەرەبووەکە پۆلەکانی " ٢، ٣، ٤، ٥، ٦، ٧، ٨، ٩ "ی بنەڕەتی لەگەڵ قۆناخی ١١ ـی ئامادەیی دەگرێتەوە. بەڕێوەبەرایەتیی گشتیی پرۆگرامەکان ئەو بەشە وانانەی دیاری کردوون کە پێویستە لە ماوەی ئەو سێ هەفتەیەدا بخوێنرێن.  بەپێی ساڵنامەی خوێندنی ساڵی ٢٠٢١ - ٢٠٢٢ بڕیارە رۆژی ١٠ی ئایاری ٢٠٢٢ تاقیکردنەوەکانی وەرزی دووەم دەست پێبکەن، نزیکەی ٤٠ رۆژیش پشووی بۆنە و یادەکان دەبێت.  ژمارەی قوتابخانەکانیش بەپێی ئامارەکەی وەزارەتی پەروەردە شەش هەزار و ٧٠٠ قوتابخانەی حکومین، لەگەڵ ٤٤٥ قوتابخانەی ناحکومی، بەڵام ژمارەی قوتابخانەکان بەراورد بە ژمارەی قوتابییان کەمە و وەزارەتی پەروەردە پێویستی بە سێ قوتابخانەی دیکەیە.