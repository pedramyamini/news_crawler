کۆمەڵی دادگەریی کوردستان لە هەردوو پارێزگاکانی دهۆک و کەرکووک هیچ بەربژێرێکیان نییە و تاوەکو ئەمڕۆش هیچ رێککەوتنێکی فەرمییان نییە کە دەنگ بە بەربژێری سەربەخۆ یان لایەنەکانی دیکە بدەن. بەرپرسی مەکتەبی هەڵبژاردنەکەیان دەڵێت مەرجیان هەیە بۆ پشتیوانی هەر حیزب و بەربژێرێک.  د. بێستوون حەمەساڵح بەرپرسی مەکتەبی هەڵبژاردن و ئاماری کۆمەڵی دادگەریی کورستان بە تۆڕی میدیایی رووداوی راگەیاند، بۆ دەنگەکانیان لە دهۆک و کەرکووک، یەکێتی نیشتمانی کوردستان، یەکگرتووی ئیسلامی کوردستان و بەربژێری سەربەخۆش داوای پشتیوانیی لەوان کردووە، بەڵام بۆ پشتیوانی سێ مەرجیان هەیە.  دەربارەی مەرجەکانیشیان گوتی: "یەکەم بەرژەوەندی باڵای دین و ژینی ئەم گەلە بێت. دووەم کۆمەڵی دادگەریی کوردستان کاتێک شتێک دەبەخشێت دەبێت شتێک لە بەرامبەریدا وەربگرێت و سێیەمیش لە بەرژەوەندی کورد بێت".  هەروەها لە پارێزگای دهۆک یەکگرتووی ئیسلامی کوردستان لە بازنەی سێدا بەربژێری نییە. لەکاتێکدا هاوپەیمانی کوردستان لەو بازنەیەدا بەربژێری هەیە. هاوکات هاوپەیمانی کوردستان لە بازنەی یەکدا بەربژێری نییە و یەکگرتوو بەربژێری هەیە. ئەو دوولایەنە لە گفتوگۆدابوون بۆ ئەوەی لەو بازنانە دەنگ بە یەکدی بدەن. بەڵام هیچ ئەنجامێکی روونیان نەخستووەتەڕوو.  هێمن ئەسکەندەر بەرپرسی دەزگای هەڵبژاردنی یەکگرتووی ئیسلامی کوردستان بە رووداوی راگەیاند، ئەوان هێڵی سووریان لەسەر کەس نییە و دەرگایان کراوەیە بۆ لێکتێگەیشتن. ئاماژە بەوەش دەکات لەگەڵ یەکێتی هیچ لێکتێگەیشتنێکی واژۆکراویان نییە.  یەکێتی نیشتمانی کوردستانیش باسی لەوە نەکردووە کە دەرگای گفتوگۆیان داخستبێت. نەوزاد ساڵح، راوێژکاری کۆمیسیۆنی هەڵبژاردنەکان لە ئەنجوومەنی سەرکردایەتی یەکێتی بە تۆڕی میدیایی رووداوی راگەیاند، لە هەولێر لەگەڵ کۆمەڵی دادگەری و لە دهۆکیش لەگەڵ یەکگرتووی ئیسلامی گفتوگۆی هاوئاهەنگییان کردووە، بەڵام هیچ رێککەوتنێکی فەرمییان نییە.  بۆ هەڵبژاردنی پێشوەختەی پەرلەمانی عێراق کە بڕیارە ١٠ - ١٠ - ٢٠٢١ بەڕێوەبچێت، ٢٤ ملیۆن و ٩٠٧ هەزار و ٦٧٩ دەنگدەری عێراق و هەرێمی کورستان مافی دەنگدانیان بۆ هەڵبژاردنی ٣٢٩ ئەندامی پەرلەمانی عێراق هەیە.