ناوچەکە ناوچەیێکی شوێنەوارییە و یەکەم راگەیاندنی بیستراوی کوردی کە رادیۆی دەنگی کوردستانی عێراق بوو لە ساڵی ١٩٦٥ تاوەکو ١٩٦٧ لەوێ بووە، رووبەری دارستانەکەی وێران کراوە و هەرچی داری خۆڕسکە هەڵکەندراون.  نەجات مستەفا، گوندنشینە و دەڵێت، "بە دووریی ٥٠٠ مەتر لە شوێنەواری ئەشکەوتی ئێزگە دارەکانیان هەڵکەندووە و ژینگەیان شێواندووە. " هاونیشتمانییەکی دیکەش بەناوی ئیبراهیم حوسێن دەڵێت، "حیسابیان بۆ کەس نەکردووە و ئەو کارەیان کردووە، باشە ئەمە زووڵمێکی گەورە نییە؟ "  ناوچەکە سنووری ناشناڵ پارکی هەڵگورد - سەکرانە، بڕینی داری خۆڕسک تێیدا سزای سەختی هەیە، هێزی پێشمەرگەی ژینگەشی هەیە بۆ چاودێری و پاراستنی ژینگەی ناوچەکە.  ئیسماعیل وەرتی، بەرپرسی هێزی پێشمەرگەی ژینگەی چۆمان دەڵێت، "یەکەی کارگێڕی ئێمەی ئاگادار نەکردووەتەوە تاوەکو بەدواداچوونی بۆ بکەین، بێگومان سەردانی ناوچەکە دەکەین و ئەو کەسانەی کارەکەیان کردووە دەیان دەینە دادگە. "  بکەرانی کارەکە بە رووداویان راگەیاند، لە دادگە سەلماندوویانە زەوییەکە موڵکی ئەوانە و نیازیانە بیکەنە باخی فستق، بۆیە دارە خۆڕسکەکانیان هەڵکەندوون.