دواجار ئەنجوومەنی کۆمیسیارانی کۆمیسیۆنی هەڵبژاردنەکان لە ئەنجامی ناڕەزایەتیی پەرلەمانتارانی عەرەب و تورکمان لیژنەیەکی بۆ سەرپەرشتیکردنی نووسینگەی هەڵبژاردنەکانی کەرکووک و جیاکردنەوەی سکاڵاکان، بە سەرۆکایەتیی یەکێک لە ئەندامانی کە ناوی عامر موسا محەممەدە و خەڵکی کەربەلایە، پێکهێنا. لیژنەکە وەکو یەکێتیی نیشتمانیی کوردستان دەڵێت، هەڵکردنی ئاڵای کوردستانی لە بانگەشەکانی هەڵبژاردن لە کەرکووک قەدەخە کردووە.  عەلی قەڵایی، بەرپرسی هەڵبژاردنی مەڵبەندی یەکێتی لە کەرکووک دەڵێت، "لە چوارچێوەی ئەو هەموو هەوڵانەی ئێستا دەدرێن، دوایین هەوڵ کە ئەمڕۆ [شەممە ١٨ی ئەیلوول] دراوە، داوا کراوە نابێت بەربژێرەکان هیچ ئاڵایەکی جگە لە ئاڵای عێراق بە ئۆتۆمبێلەکانیانەوە بێت، ئێمە تاوەکو بۆمان بکرێت پابەندی ئەو جۆرە بڕیارانە نابین".  بەڵام نووسینگەی هەڵبژاردنەکانی کەرکووک بە تۆڕی میدیایی رووداوی راگەیاند، کۆمیسیۆن تاوەکو ئەمڕۆ هیچ بڕیارێکی سەبارەت بە قەدەخەکردنی هەڵکردنی ئاڵای کوردستان لە بانگەشەی هەڵبژاردن لە کەرکووک دەرنەکردووە، بەڵام ئەگەر بڕیارێکی لەو شێوەیە بدرێت ئەوا کۆمیسیۆن بڕیاری لێنادات، بەڵکو فەرماندەیی ئۆپەراسیۆنەکان بڕیاری لێدەدات.  مەحمود زێدان عوبێدی، ئەندامی مەکتەبی سیاسیی هاوپەیمانیی عەرەبی لە کەرکووک رایگەیاند، "هیوای باش بۆ ئەو لیژنەیە دەخوازین، ئەوە هەنگاوێکی باشە لەلایەن کۆمیسیۆنەوە کە ئەو لیژنەی پێکهێناوە بۆ چاودێریکردن و سەرپەرشتیکردنی کارەکانی هەڵبژاردن لە کەرکووک، هەنگاوێکە بە ئاراستەی دروست".  بەربژێرانی کورد لە کەرکووک بریتین لە حەوت بەربژێری هاوپەیمانیی کوردستان، سێ بەربژێری نەوەی نوێ، دوو بەربژێری پارتی، دوو بەربژێری سوسیالیست و یەک بەربژێری بزووتنەوەی ئیسلامیی؛ لەگەڵ ١٢ بەربژێری سەربەخۆ.  هاوکات بەربژێرانی لایەنەکانی عەرەب لە کەرکووک ٤٦ بەربژێرن، لەگەڵ ٣٥ بەربژێری سەربەخۆ، هەروەها بەربژێرانی لایەنەکانی تورکمان ١١ بەربژێرن، لەگەڵ نۆ بەربژێری سەربەخۆ.