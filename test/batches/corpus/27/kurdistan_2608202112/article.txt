بەپێی فەرمانی ١٦٥٦ی وەزارەتی ناوخۆ كە لە ٢٥ - ٠٨ - ٢٠٢١ دەرچووە، بڕیاردراوە بە دوورخستنەوەی لوقمان رەئوف لە پۆستی  بەڕێوەبەری ناحیەی بەكرەجۆ و گواستنەوەی ئەركەكەی بۆ ناو دیوانی پارێزگای سلێمانی. هەر بەپێی فەرمانەكە، لە شوێنی لوقمان رەئوف،  عوسمان ئەنوەر شارباژێڕی لە بەڕێوەبەری ناحیەی خورماڵەوە دەگوازرێتەوە و دەكرێتە بەڕێوەبەری ناحیەی بەكرەجۆ.   لە بەشێكی دیكەی فەرمانەكەدا ئەوە روونكراوەتەوە، فەرەیدوون محەممەد  كە پێشتر بەڕێوەبەری ناحیەی سیتەك بووە، دەكرێتە بەڕێوەبەری ناحیەی  خورماڵ.   لەبارەی هۆكاری ئاڵوگۆڕ لەو پۆستانە، عوسمان شارباژێڕی بە رووداوی راگەیاند، ئەوان وەكو كاربەدەستێكی حكومەت فەرمانی سەروو خۆیان جێبەجێ دەكەن، گوتیشی "لەدوای دەست لەكار هەڵگرتنی لوقمان رەئوف،  ئەو وەكو بەڕێوەبەری ناحیەی بەكرەجۆ دەستبەكار دەبێت".   لە ماوەی رابردوودا و بەتایبەت دوای ناكۆكییەكانی هاوسەرۆكانی یەكێتیی نیشتمانیی کوردستان، ئەوە  بڵاوكرایەوە، لە سنووری ناحیەی بەكرەجۆ زەوییەكی زۆر بە شێوەی نایاسایی دابەشكراوە.