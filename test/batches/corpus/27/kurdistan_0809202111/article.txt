هێرش خۆشناو، خاوەنی باخچەی ئاژەڵانی هەولێر، بە تۆڕی میدیایی رووداوی راگەیاند: "شەوی سێشەممە ٧ی ئەیلوولی ٢٠٢١ پێنج گەنج، کە تەمەنیان لە سەرووی ٢٠ ساڵانەوەیە هاتوونەتە باخچەی ئاژەڵانی هەولێر و چوونەتە ئەو شوێنەی پێیدەڵێن سەفاری واتە ناوچەیەکی ئازادە و خەڵک بە ئۆتۆمبێلی خۆی لەو شوێنە دەسووڕێتەوە و دەچێتە لای ئاژەڵان. بەڵام ئەوان هەڵسوکەوتی ناشیرینیان کردووە ئازاری ئاژەڵەکانیان داوە، بۆ نموونە کلکیان گرتوون و رایانکێشاون، یان بەرزیان کردوونەتەوە".  خاوەنی باخچەی ئاژەڵانی هەولێر دەڵێت لەسەر ئەو رەفتار و هەڵسوکەوتەیان، لە بنکەی پۆلیسی کەسنەزان سکاڵایان لەسەر ئەو پێنج گەنجە تۆمارکردووە.   هێرش خۆشناو گوتی: "ئەوەی ئێمەی نیگەرانکردووە رەفتاری ئەو گەنجانەیە کە هەولێر و کوردستان ناشرین دەکات، دەبێت رێوشوێنی یاساییان لەدژیان بگیرێتەبەر، ئەگەر زیانیان بە شوێنەکە بگەیاندبا دەمانتوانی لێیان خۆش بین، بەڵام ئەو جۆرە مامەڵەیە لەگەڵ ئاژەڵان نامرۆڤانەیە و ئێمە لێیان خۆشنابین، بەتایبەت ئەو رەفتارانە لە ئێمەی کورد ناوەشێتەوە بەو جۆرە مامەڵە لەگەڵ ئاژەڵان بکەین".  خاوەنی باخچەی ئاژەڵانی هەولێر، باسی لەوەشکرد سزای کارمەندەکانی خۆشیان داوە، کە کەمتەرخەم بوون لە چاودێریکردنی ئەو گەنجانە، بەڵام بە قسەی ئەو ئەو شوێنەی ئەو گەنجانە بۆی چوون لەنێو باخچەکە شوێنێکی ئازادە و خەڵک دەچن و خواردن دەدەنە ئاژەڵان و هیچ چاودێرێکی لێ نییە، ئەو گەنجانە ئەوەیان قۆستووەتەوە.  باخچەی ئاژەڵانی ھەولێر (Erbil zoo) گەورەترین باخچەی ئاژەڵانە لە هەرێمی کوردستان و عێراق و لەسەر رووبەری ٢٠٠ دۆنم زەوی لە رۆژئاوای شاری ھەولێر دروستکراوە، زیاتر لە  ١٥٠ جۆر ئاژەڵ و باڵندەی تێدایە، باخچەکە ئەندامی کۆمەڵەی جیھانی بۆ باخچەکانی ئاژەڵان (WAZA) ە.