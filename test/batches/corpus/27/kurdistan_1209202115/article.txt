ئەمڕۆ یەکشەممە ١٢ی ئەیلوولی ٢٠٢١، ئەحمەد هۆشیار، بەڕێوەبەری فڕۆکەخانەی نێودەوڵەتیی هەولێر بە تۆڕی میدیایی رووداوی راگەیاند، "ئەو هێرشە درۆنییەی دوێنێشەو کرایە سەر فڕۆکەخانەی نێودەوڵەتی هەولێر، کاریگەریی لەسەر گەشتەکانی فڕۆکەخانە نەبووە و هیچ گەشتێکی بۆ هەولێر یان لەهەولێرەوە بۆ فڕۆکەخانەی دیکە رانەگرتووە".  بەڕێوەبەری فڕۆکەخانەکە گوتیشی، "لە کاژێر ١٢ی شەوەوە تاوەکو ١٢ی نیوەڕۆی ئەمڕۆ  ٣٤ گەشت لە فڕۆکەخانەی هەولێر هەبوون بە چوون و هاتنەوە، واتە ١٧ گەشتی چوون و ١٧ ش هاتنمان هەبووە و گەشتەکانیش ئاسایین".  دوێنێشەو کاژێر ٢٣: ٤٣ خولەک بە دوو درۆنی بۆمبرێژکراو هێرشکرایە سەر هێزەکانی هاوپەیمانان لە نزیک فڕۆکەخانەی نێودەوڵەتی هەولێر و هیچ زیانێکی گیانی و ماڵی لەو هێرشە نەکەوتووەتەوە، دوای ئەوەش بەڕێوەبەری کۆمپانیایەکی فڕۆکەوانی باسی لەوەکرد فڕۆکەیەکیان لە ئاسمانی فڕۆکەخانە ماوەیەک ماوەتەوە و دواتر بە سەلامەتی نیشتووەتەوە.  ئەحمەد هۆشیار، بەڕێوەبەری فڕۆکەخانەی نێودەوڵەتیی هەولێر لەوبارەیەوە گوتی، "گەشتەکەی کۆمپانیای فلای ئەربیل، تەنها ١٠ خوولەک لە ئاسمان ماوەتەوە و ئەوەش لە پێناو پاراستنی سەلامەتیی سەرنشینان بووە و بۆ ئەوەی تووشی رووداو نەبن نەمانهێشت زیاتر بێتە خوارەوە".