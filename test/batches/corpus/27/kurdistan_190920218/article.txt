هەڵبژاردنی عێراق کەمتر لە مانگێکی ماوە و بڕیارە لە ١٠ - ١٠ - ٢٠٢١ بەڕێوەبچێت، بانگەشەی هەڵبژاردنیش کەم کەم بەرەو گەرمبوون دەچێت و حیزبەکان رکابەرییەکانیان تووندتر دەکەنەوە.  لە سلێمانی بۆ ئەم هەڵبژاردنە ١٤ بەربژێری سەربەخۆ لە تەنیشت بەربژێری حیزبەکان خۆیان بەربژێرکردووە. هاوپەیمانیی کوردستان بە ١٥ بەربژێر چاوی لەوەیە زۆرترین کورسیی سلێمانی ببات. هەروەها پارتی دیموکراتی کوردستانیش رکابەری دەکات بۆ ئەوەی لە سەرجەم بازنەکان نوێنەرێک بۆ پەرلەمانی عێراق سەرخات.   هەر یەک لە کۆمەڵی دادگەری و کۆمەڵ و نەوەی نوێ و ژمارەیەک بەربژێری سەربەخۆش چانسی ئەوەیان هەیە لە سلێمانی بەربژێرەکانیان بۆ پەرلەمانی عێراق سەرخەن.   زۆربەی لایەنەکان چاویان بڕیوەتە کورسییەکانی سلێمانی، لەبەرئەوە قورسایی بانگەشەکەیان بردووەتە ئەو پارێزگایە. شوناس شێرکۆ جدی، بەربژێری هاوپەیمانی کوردستان لە سلێمانی دەڵێت، "ئێمە پێمانوایە هاوپەیمانیی کوردستان زۆرترین کورسییەکانی سلێمانی دەباتەوە. نایشارینەوە کە ئێمە خۆمان بە رکابەری هێزە بچووکەکان نازانین"، هەروەها دەشڵێت، لە پلانیاندایە ماڵبەماڵ بگەڕێن و داوای دەنگ لە خەڵک بکەن.  رکابەرێکی هاوپەیمانیی کوردستان لە سلێمانی پارتی دیموکراتی کوردستانە. بۆ ئەم هەڵبژاردنە لە هەر بازنەیەک بەربژێرکی هەیە، کە چواریان ژنن و یەکێکیان پیاو.  رزگار ئەژی گۆران، بەرپرسی مەکتەبی هەڵبژاردنی پارتی لە سلێمانی بە تۆڕی میدیایی روودای گوت، لق و ناوچەکان پلان و بەرنامەی خۆیان داناوە و گوتیشی، ئەوان کار بۆ سەرخستنی هەر پێنج بەربژێرەکەیان دەکەن، کە چوار بەربژێریان ژنن و گرەو لەسەر دەنگی کۆتای ژنانیش دەکەن.  لە سنووری پارێزگای سلێمانی بەربژێرانی لایەنەکان بەمشێوەیەن، هاوپەیمانی کوردستان ١٥ بەربژێر، پارتی دیموکراتی کوردستان ٥ بەربژێر، سۆسیالیست دیموکراتی کوردستان ٨ بەربژێر، نەوەی نوێ ٥، قادیمون ٥، کۆمەڵی دادگەری کوردستان ٣، یەکگرتووی ئیسلامی ٢، ویئامی عێراقی ٣، زەحمەتکێشان ٢، بەرەی تورکمانی بەربژێرێک و سەربەخۆکانیش ١٤ بەربژێرن.  کۆمەڵی دادگەریی کوردستان چاوی لەوەیە هەر سێ بەربژێرەکەی سەربخات. د. بێستوون حەمەساڵح، بەرپرسی مەکتەبی هەڵبژاردن و ئاماری کۆمەڵی دادگەریی کوردستان بە رووداوی گوت، ماڵ بە ماڵ و دووکان بە دووکان بۆ کۆکردنەوەی دەنگ دەگەڕێن و پێشبینی دەکەن هەموو بەربژێرەکانیان بگەیێننە پەرلەمانی عێراق.  هەروەها یەکگرتووی ئیسلامی کوردستان کە دوو بەربژێری لەژێر ناوی سەربەخۆدا هەیە، ئەوانیش دەڵێن ماڵە و ماڵ دەگەڕێن و سەرجەم میدیا و رێکخستنی حیزبەکەشیان خستووەتە خزمەت بەربژێرەکانیانەوە.  ئەبوبەکر گەڵاڵی بەرپرسی دەزگای هەڵبژاردنی یەکگرتوو لە سلێمانی بە رووداوی گوت، دوو بەرژێرەکەی سلێمانییان زۆر بەهێزن و بەپشتیوانی دەنگدەرەکانیان سەریان دەخەن.  بۆ هەڵبژاردنی پێشوەختەی پەرلەمانی عێراق کە بڕیارە ١٠ی مانگی داهاتوو بەڕێوەبچێت. لە سنووری پارێزگای سلێمانی ملیۆنێک و ٤٢٥ هەزار و ٧٠٥ کەس مافی دەنگدانیان هەیە.