کاروان زەکی، بەرپرسی راگەیاندنی کەمپەکانی پارێزگای دهۆک بە رادیۆی رووداوی راگەیاند: "لە ساڵی ٢٠١٣ کە کەمپەکە دروست کرا، ئیدی خەڵکی تێدا نیشتەجێ بوون. لەبەر پێوسیتیی ژیان لەناو کەمپەکەدا گەلێک دووکان کرانەوە کە ئێمە نەمانتوانی کۆنترۆڵیان بکەین کە زێدەڕۆیی بوو بۆ سەر مافی گشتیی ناو کەمپەکە. ئەو بڕیارەی لابردنی دوکانە زێدەڕۆییەکان هەر لە ساڵی ٢٠١٤ وە لە وەزارەتی ناوخۆوە دەرچووە. "    بەرپرسی راگەیاندنی کەمپەکانی پارێزگای دهۆک ئاماژەی بەوە دا کە دایانناوە لەگەڵ رێکخراوە نێودەوڵەتییەکان و رێکخراوی خێرخوازیی بارزانیدا هەندێک دووکان بە شێوەیەکی زۆر باشتر بکەنەوە و ئەوانەی زێدەڕۆیین لایانببەن. بۆیە ئیدی رێگە بە کەس نادەن دووکان دروست بکات. بڕیارەکە بۆ هەموو کەمپەکانە، بەڵام ئێستا سەرنجیان لەسەر کەمپی بەردەڕەشە.   کاروان زەکی گوتی: "ئەو دووکانانەی لایان دەبەین هێشتا بڕیار نەدراوە کە جێیەکیان وەک قەرەبووی ئەوە پێبدرێت. بە دڵنیاییەوە دەبێت دووکان لەناو کەمپدا هەبێت، بۆ ئەوەی هەموو پێداویستییەکان دەست بکەون. لەبەر ئەوە بڕیارێک دەدەین کە لە بەرژەوەندیی ئاوارە و پەنابەرەکاندا بێت. "  ئەو بەرپرسەی کەمپەکان ئەوەی خستەڕوو، ئەگەر مۆڵەتیان دابێتە کەسێک کە دووکانێک لەناو کەمپدا بکاتەوە، ئەگەر دووکانەکەیشی زیدەڕۆییانە بێت و لایببەن، ئەوا مانای وایە کە مافی ئەوە لە شوێنێکی دیکەی ناوکەمپەکەدا دووکان دروست بکاتەوە.  کاروان زەکی ئاشکرای کرد، رێکخراوە نێودەوڵەتییەکان وەک جاران گرنگی بە کەمپەکان و ئاوارەکان نادەن و ئێستا سەرنجیان لەسەر ئاوەدانکردنەوەی شنگال و موسڵە و زۆربەیان بەرەو ئەو ناوچانە چوون.