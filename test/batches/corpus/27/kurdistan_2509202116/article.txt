ئيريك شۆڤاليێ، لە دەستپێکی کۆنفرانسی (عێراق قەدەرێکی تراژیدی) کە ئەمڕۆ لە هەولێر لەلایەن (ناوەندی لێکۆڵینەوەی رووداو) بە هاوبەشی لەگەڵ (ناوەندی فەرەنسی بۆ توێژینەوە لەسەر عێراق)، (باڵێوزخانەی فەرەنسا لە بەغدا) و (گۆڤاری کۆنفلیوانس) رێکخرابوو، گوتی، "بەشداریی ئیمانوێل ماکرۆن لە لووتکەی بەغدا ئاماژەیەکە بۆ ئەوەی فەرەنسا دەیەوێت رۆڵێکی کاریگەری لە پاراستنی سەقامگیریی عێراق هەبێت. "  فەرەنسا لە عێراق خۆی نەبەستووەتەوە بە ئەمریکا، ئیمانوێل ماککرۆن رایگەیاندووە هەرشتێک رووبدات، سەربازانیان لە عێراق دەمێننەوە.   ئێریک شیڤەلیەر رایگەیاند، "رۆڵی فەرەنسا لە عێراق لە بەرژەوەندیی هەموو هاووڵاتیانی عێراقە، بەتایبەتی لە شەڕی دژی داعشدا، فەرەنسا لە هەموو رووێکەوە کارایە، هەتاوەکو حکومەتی عێراق بیەوێت ئێمە لێرە دەمێنینەوە. لەسەر ئاستی نێودەوڵەتیشەوە فەرەنسا پشتیوانی هەوڵە دیپلۆماسییە ئیقلیمییەکان دەکات. سەرۆککۆمارمان بەشداربوو لە لووتکەی بەغدا، چونکە فەرەنسا و سەرۆککۆمار پێیانوایە کە وڵاتەکەمان دەتوانێت رۆڵێکی کاریگەر بگێڕێت لە ناوچەکە، چونکە سەقامگیریی عێراق واتا سەقامگیریی ناوچەکە. "  دۆخی ١٠٠ ساڵی رابردووی عێراق لەژێر هەژموونی هێزە بیانییەکان تەوەرێکی گرنگی کۆنفرانسەکەبوو کە بە ناسەقامگیری ئەوڕۆی دۆخی عێراق بەسترایەوە.  عادل باخەوان، رێکخەری کۆنفرانسەکە هێرشی ئەمریکای لە ٢٠٠٣ بۆ سێ پاساوی "ناشەرعی" گەڕاندەوە، هەبوونی چەکی کۆمەڵکوژ، هەبوونی پەیوەندی بە قاعیدە و هەروەها بوونی سیستمێکی دیکتاتۆری.  عادل باخەوان باسی لە مەترسیی گرووپە چەکدارە نایاساییەکانیش کرد بۆ سەر بەرژەوەندیی هێزە بیانییەکان لە عێراق کە ناسەقامگیریی زیاتریان لە وڵات بەدوای خۆیدا هێناوە، رایگەیاند، "هیچ ئاسۆیەکی سیاسیمان لێدیار نییە، هەموو رۆژ کە لە پاریس کە لە خەو هەڵدەستم سەیری مۆبایلەکەم دەکەم بۆ ئەوەی بزانم ئاخۆ عێراق لە بەسرەوە تاوەکو بەغدا لەنێوان ئەو ٧٥ هەموو گرووپە میلیشیایە بووە بە گۆمی خوێن یاخود نا. کە درۆنیان هەیە، هێلیکۆپتەریان هەیە، دەبابەیان هەیە. هەموو توانای ئابووری و سیاسیی دەوڵەتیان لەبەردەستە. "  کۆنفرانسی (عێراق: قەدەرێکی تراژیدی)، رۆژی یەکشەممەش بەردەوامدەبێت، لە چەندین پانێڵی کۆنفرانسەکە بە بەشداریی ژمارەیەک لێکۆڵینڤان، پرۆفیسۆر قسە لەسەر کەمینەکانی عێراق، پرسی کوردانی ئێزدیی شنگال، مەسیحییەکانی وڵات و بە نیشتیمانیکردنی نەوتی عێراق و ستراتیژییەتی وڵاتە زلهێزەکە لە عێراق دەکرێت.