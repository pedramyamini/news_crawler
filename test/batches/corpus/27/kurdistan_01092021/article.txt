بەپێی راگەیێندراوی پەیوەندییە گشتییەکانی "سوپای بەیتولموقەدەسی کوردستان" کە لقی سنەی سوپای پاسدارانە و رۆژی چوارشەممە بڵاوکراوەتەوە، پێنجشەممەی رابردوو ٢٦ - ٠٨ - ٢٠٢١ لە ناوچەی سەوڵاوا لە نێوان ئەو هێزە و "ئەندامانی گرووپێکی دژەشۆڕش" شەڕ روویداوە.  سوپای پاسداران دەڵێت، ئەو گرووپە "بە مەبەستی کاری تێکدەرانە لە سنوورەکانی هەرێمی کوردستانەوە هاتوونەتە نێو خاکی ئێران و کەوتوونەتە کەمینی هێزەکانی سوپای پاسدارانەوە".  لەو راگەیێندراوەدا ئاماژە بەوە کراوە، لە شەڕ و پێکدادانەکەدا ژمارەیەک ئەندامی گرووپە "دژەشۆڕش"ەکە کوژراون و برینداربوون و بڕێکی بەرچاو پێداویستیی گرووپەکەش کەوتووەتە دەست سوپای پاسداران.  ماڵپەڕی کوردتودەی سەر بە سوپای پاسدارانی پارێزگای سنەش وێنەی هەندێک کەرەستەی سەربازیی بڵاوکردووەتەوە کە هاوشێوەی کەرەستەی سەربازیی گەریلاکانی پارتی ژیانی ئازادی کوردستان - پژاکە.  بەڵام تاوەکو ئێستا نە پژاک و نە هیچ حیزب و لایەنێکی دیکەی رۆژهەڵاتی کوردستان زانیاری و راگەیێندراوی لەوبارەوە بڵاونەکردوەتەوە.  ئەمساڵ چەندین جاری دیکە شەڕ لە نێوان هێزەکانی دژی ئێران و هێزە سەربازییەکانی ئەو وڵاتە روویداوە. رۆژی ٢٧ - ٠٧ - ٢٠٢١ لە نزیک بۆکان لە پارێزگای ورمێ دوو گەریلای پژاک کەوتنە کەمینی هێزەکانی سوپای پاسداران و دوای ماوەیەک شەڕ، گیانیان لەدەستدا.  سوپای پاسداران رۆژی ٢٧ - ٠٧ - ٢٠٢١ بڵاویکردەوە، لە شەڕێکدا دوو "چەکدار"یان کوشتووە، چەکدارێکیان بە برینداری دەستگیرکردووە و سێ کەسیش کە ویستوویانە هاوکاریی ئەو "چەکدار"انە بکەن، دەستبەسەر کراون.  حیزبی دیموکراتی کوردستانی ئێرانیش ئەمساڵ گیانلەدەستدانی چوار پێشمەرگەی راگەیاندووە، کە لە دوو شەڕی جیاواز لە ناوچەکانی مەهاباد و پیرانشار کەوتبوونە بۆسەی هێزەکانی ئێرانەوە.  رۆژی ١٦ - ٠٤ - ٢٠٢١ یش ئەندامێکی سوپای پاسداران لە ناوچەی پیرانشار لە پارێزگای ورمێ کوژرا. دواتر گرووپێک بەناوی هەڵۆکانی زاگرۆس، کە گرووپێکی نزیک لە حدکایە، بەرپرسیارێتیی ئەنجامدانی هێرشەکەی بۆ سەر ئەو ئەندامەی سوپای پاسدارانی گرتە ئەستۆ.  هەروەها لە شەڕێکدا لە رۆژی ٢١ی نیسانی ٢٠٢١ لە ناوچەی مەریوان لە پارێزگای سنە دوو کەس لە ئەندامانی خۆجێیی سوپای پاسداران کوژران.