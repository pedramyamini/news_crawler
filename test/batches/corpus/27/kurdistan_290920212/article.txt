ماددەکە رێڕەوێکی دیاری کردووە بریتییە لە سێ قۆناخ. یەکەمیان، ئەنجامدانی ئاساییکردنەوە؛ دووەمیان، سەرژمێرییە و دواترینیان راپرسییە بۆ دیاریکردنی چارەنووسی کەرکووک و ناوچە کێشەلەسەرەکانی دیکە؛ هەربۆیە ئەنجامدانی سەرژمێریی دانیشتووان و دیاریکردنی قەبارەی نەتەوەکان و پێکهاتەکان لە کەرکووک بابەتێکی هەستیارە و وروژاندنیشی مشتومڕی زۆر بەدوای خۆیدا دەهێنێت.  ماددەی ١٤٠ لە دەستووری هەمیشەیی عێراق جێگرەوەی ماددەی ٥٨ بوو لە یاسای بەڕێوەبردنی قۆناخی راگوزەر کە لە ساڵی ٢٠٠٣ تاوەکو ٢٠٠٥ کاری پێکرا، بەپێی ماددەی ٥٨ دەبوو هەر سێ قۆناخەکە تاوەکو کۆتایی ساڵی ٢٠٠٧ جێبەجێبکرابان.  هەڵبژاردنی ٢٠٠٥ی ئەنجوومەنی پارێزگای کەرکووک   لە ساڵانی ٢٠٠٥، ٢٠٠٩، ٢٠١٣ هەڵبژاردنی ئەنجوومەنی پارێزگاکان لە عێراق بەڕێوەچوو، بەڵام تەنیا لە ساڵی ٢٠٠٥ هەڵبژاردنی ئەنجوومەنی پارێزگاکان لە پارێزگای کەرکووک بەڕێوەچوو، کە یەکەم هەڵبژاردنی ئەنجوومەنی پارێزگاکان بوو لە دوای رووخانی دەسەڵاتی سەدام حوسێن لە ساڵی ٢٠٠٣؛ دواتر ناکۆکیی نێوان لایەنە سیاسییەکان لە کەرکووک رێگر بوو لە بەڕێوەچوونی هەڵبژاردنی ئەنجوومەنی پارێزگا لە کەرکووک؛ بۆیە لە هەڵبژاردنەکانی ساڵانی ٢٠٠٩ و ٢٠١٣ پەنا بردرا بۆ درێژکردنەوەی تەمەنی یاسایی ئەنجوومەنی پارێزگای کەرکووک کە لە ساڵی ٢٠٠٥ هەڵبژێردرابوو.  سەبارەت بە ئەنجامی هەڵبژاردنی ئەنجوومەنی پارێزگای کەرکووک کە لە ساڵی ٢٠٠٥ بەڕێوەچوو، رێبوار تاڵەبانی، سەرۆکی ئەنجوومەنی پێشووی پارێزگای کەرکووک بە تۆڕی میدیایی رووداوی راگەیاند: "لەو هەڵبژاردنەدا کە عەرەبی سوننە لە کەرکووک تا رادەیەکی زۆر بایکۆتیان کردبوو، لیستی برایەتی بە تێکڕا ٢٦ کورسیی ئەنجوومەنەکەی بردەوە؛ ئەندامانی لیستەکە پێکهاتبوون لە (١٩ ئەندامی کورد، دوو ئەندامی عەرەب، دوو ئەندامی تورکمان، لەگەڵ سێ ئەندامی کریستیان)، تورکمانیش ٩ کورسی بردەوە، عەرەبیش ٦ کورسی بردەوە؛ لەبەر رۆشنایی ئەو ئەنجامە ئاشکرایە کورد لە کەرکووک زۆرینەیە".  رێبوار تاڵەبانی دەشڵێت، "لە کۆبوونەوەی لایەنە سیاسییەکاندا لە کەرکووک ئەنجامەکانی هەڵبژاردنی ئەنجوومەنی پارێزگا و ئەنجامەکانی هەڵبژاردنی پەرلەمانی عێراق بنەمای دابەشکردنی پۆستەکان بوون لە پارێزگای کەرکووک".  ئەنجامەکانی هەڵبژاردنەکانی پەرلەمانی عێراق لە پارێزگای کەرکووک  ئەنجامەکانی هەڵبژاردنەکانی خولەکانی پەرلەمانی عێراق لە کەرکووک لە دوای ساڵی ٢٠٠٣ وە بەم شێوەیەن:  لە هەڵبژاردنی کۆتایی ساڵی ٢٠٠٥ دا ٩ کورسیی پەرلەمانی عێراق بۆ پارێزگای کەرکووک تەرخانکرابوون؛ ئەوکات کورد (٥) کورسی، عەرەب (٣) کورسی، تورکمانیش (١) کورسی لە کەرکووک بردەوە.  لە هەڵبژاردنی ساڵی ٢٠١٠ دا ١٣ کورسیی پەرلەمانی عێراق بۆ پارێزگای کەرکووک تەرخانکرابوون، کە کورسییەکیان بۆ کۆتای کریستیان بوو؛ کورد (٦) کورسی، عەرەب (٤) کورسی، تورکمان (٢) کورسی لە کەرکووک بردەوە.  لە هەڵبژاردنی ساڵی ٢٠١٤ دا ١٣ کورسیی پەرلەمانی عێراق بۆ پارێزگای کەرکووک تەرخانکرابوون، کە کورسییەکیان بۆ کۆتای کریستیان بوو؛ کورد (٨) کورسی، عەرەب (٢) کورسی، تورکمان (٢) کورسی لە کەرکووک بردەوە.  لە هەڵبژاردنی ساڵی ٢٠١٨ دا ١٣ کورسیی پەرلەمانی عێراق بۆ پارێزگای کەرکووک تەرخانکرابوون، کە کورسییەکیان بۆ کۆتای کریستیان بوو؛ کورد (٦) کورسی، عەرەب (٣) کورسی، تورکمان (٣) کورسی لە کەرکووک بردەوە.  نەتەوە و پێکهاتەکانی کەرکووک لە سەرژمێرییەکاندا  دەزگای ناوەندیی ئامار کە سەر بە وەزارەتی پلاندانانی عێراقە لە ئامارێکدا کە لە ساڵی ٢٠١٨ دا ئەنجامیداوە دەڵێت، "تێکڕای ژمارەی دانیشتووانی کەرکووک (١ ملیۆن و ٥٩٧ هەزار و ٨٧٦ کەسە)".  زۆرینەی رەهای دانیشتووانی پارێزگای کەرکووک کورد و عەرەب و تورکمانن، هەروەها بەشێکی کەمی دانیشتووانی کەرکووک کریستیانن.  پارێزگاکە بەسەر ٤ قەزا و ١٦ شارۆچکە دابەشکراوە؛ قەزاکان بریتین لە (دوبز و داقووق، کە زۆرترینی دانیشتووانیان کورد و عەرەبن لەگەڵ کەمینەیەکی تورکمان، حەویجە کە زۆرینەی رەهای دانیشتووانی عەرەبە، لەگەڵ قەزای ناوەند کە خودی شاری کەرکووکە و کورد و عەرەب و تورکمان تێیدا نیشتەجێن).  لە کتێبی (Crisis in Kirkuk: The Ethnopolitics of Conflict and Compromise) واتە (قەیرانی کەرکووک: سیاسی ئیتنیی ململانێ و سازش)، کە هەردوو نووسەری ئەمریکی لیام ئاندرسۆن و گاریس ستانسفیلد نووسیویانە و لە ساڵی ٢٠٠٩ زانکۆی پێنسیلڤانیا چاپی کردووە؛ ئەو دوو نووسەرە دەڵێن: "لە سەرژمێری گشتیی ساڵی ١٩٥٧ دا (کە لە عێراق زۆر پشتی پێ دەبەسترێت و بە باشترین و بێگەردترین سەرژمێری ناودەبرێت)، رێژەی دانیشتووانی شاری کەرکووک لە پێکهاتەکان بەم شێوەیە بوو: کورد (٤٨.٢ %)، عەرەب (٢٨.٢ %)، تورکمان (٢١.٤ %)، بەڵام لە سەرژمێری ساڵی ١٩٧٧ دا رێژەکان دەگۆڕدرێن، بەم جۆرە: کورد (٣٨ %)، عەرەب (٤٥ %)، تورکمان (١٧ %)، دواتر لە سەرژمێری ساڵی ١٩٩٧ دا رێژەی پێکهاتەکان لە کەرکووک دووبارە دەگۆڕدرێت بۆ کورد (٢١ %)، عەرەب (٧٢ %)، تورکمان (٧ %)".  هۆکاری ئەو گۆڕانکارییە زۆرە لە ژمارەی دانیشتووانی پارێزگای کەرکووک لە پێکهاتەکان بریتین لە بە عەرەبکردنی پارێزگاکە کە لە دەستوور و یاساکانی عێراقدا دانی پێدانراوە کە لە ساڵی ١٩٦٨ ەوە دەستیپێکرد بە راگوێزانی کورد بۆ دەرەوەی کەرکووک و بردنی عەرەب و نیشتەجێکردنیان لە پارێزگای کەرکووک، دابڕاندنی ناوچەکانی وەک خورماتوو، کفری، کەلار و چەمچەماڵ کە پێکەوە ژمارەی دانیشتووانیان دەگاتە چەند سەد هەزارێک و زۆرینەی رەهای دانیشتووانیان کوردە لە پارێزگای کەرکووک.   ئەو سیاسەتە تاوەکو رووخانی دەسەڵاتی سەدام حوسێن لە ساڵی ٢٠٠٣ بەردەوام بوو، بەڵام لە دوای ساڵی ٢٠٠٣ ەوە بەشێکی زۆری ئەو هاونیشتمانییە کوردانەی کە بە درێژایی ساڵانی نێوان ١٩٦٨ تاوەکو ساڵی ٢٠٠٣ ناچارکران کەرکووک جێبهێڵن گەڕانەوە ناوچەکانی خۆیان لە کەرکووک؛ بەوەش رێژەی پێکهاتەکان لە کەرکووک گۆڕدرا و لە ئەنجامەکانی هەڵبژاردن لە کەرکووک رەنگیدایەوە.