سەرکەوت ئەحمەد، گوتەبێژی پۆلیسی سلێمانی بە رووداوی راگەیاند، دوای ئەوەی رۆژی ١٧ - ٨ - ٢٠٢١، دوو هاونیشتمانی سكاڵایان لە بنكەی پۆلیسی ئەزمڕ تۆماركرد، كە لە چیای ئەزمڕ و لەلایەن سێ تۆمەتباری نەناسراوەوە هێرشیان كراوەتە سەر و لێیان دراوە و پارە و موبایلەكانیان لێسەندراوە، بەڕێوەبەری پۆلیسی پارێزگای سلێمانی بەشی پۆلیسی ناوشار - رۆژهەڵاتی راسپارد كە  تۆمەتبارەکان بدۆزنەوە و دەستگیریان بکەن.  سەرکەوت ئەحمەد گوتی: دوای وەرگرتنی بڕیاری دادوەر، توانرا هەمان شەو تۆمەتباری یەکەم (ھ، ف، ع) لەدایكبووی ١٩٨١ دەستگیربكرێت و دوای ٢٤ کاژێری دیکە تۆمەتباری دووەم (ف، س، ت) لەدایكبوی ١٩٩١ دەستگیرکربکرێت. هەروەها لێكۆڵینەوەكان بۆ دەستگیركردنی تۆمەتباری سێیەم بەردەوامبوو و كە بۆ شوێنێكی نادیار هەڵاتبوو، سەرەنجام دوای ٢٠ رۆژ توانرا تۆمەتبار (ج، م، س) لە دایكبووی ١٩٨٤ دەستگیربكرێت، كە تۆمەتبار پێشتر سزادراوە لەسەر تاوانی دزیكردن.  بە گوتەی پۆلیسی سلێمانی، تۆمەتبارەکان دانیان ناوە بەتاوانەكەیاندا بە بڕیاری دادوەر راگیراون و لێكۆڵینەوە لەگەڵیان بەردەوامە و دەستیش گیراوە بەسەر ئۆتۆمبێلەكەیاندا.  پۆلیسی سلێمانی داوا لە هاونیشتمانییان دەکات ئەوانەی کە لە چیای گۆیژە و ئەزمڕ رێگرییان لێکراوە و پارە و مۆبایلیان لێسەندراوە، سەردانی بنکەی پۆلیسی ئەزمڕ بکەن.