رۆژی یەكشەممە ٥ ـی ئەیلوولی ٢٠٢١ لە سەلاحەدین، سەرۆك مەسعود بارزانی پێشوازیی لە شاندێكی باڵای پارتی گەلی کۆماریی توركیا (جەهەپە) بە سەرۆكایەتیی ئۆگوز كان سالیجی، جێگری سەرۆکی جەهەپە كرد.  لە کۆبوونەوەکەدا ئۆگوز كان سالیجی، جێگری سەرۆکی پارتی گەلی كۆماریی توركیا سڵاوی سەرۆكی پارتەكەی بە سەرۆك بارزانی گەیاند و ئاماژەی بە مێژووی گۆڕانكارییەكانی ناوخۆی توركیا کرد و گوتی؛ دیموكراتخوازیی دەبێتە هۆكارێك بۆ پێشكەوتنی ناوچەكە.  بەپێی راگەیێندراوی بارەگای بارزانی، جێگری سەرۆکی پارتی گەلی كۆماریی توركیا لە کۆبوونەوەکەدا بەپێویستی زانیوە كە "لایەنە دیموكراتییەكانی ناوچەكە پەیوەندیی دۆستانەیان لەگەڵ یەكدی هەبێت بۆ بەدیهاتنی دادپەروەریی و پێشكەوتن". ئۆگوز كان سالیجی هەروەها جەختیشی لە بایەخ و كاریگەریی هەرێمی كوردستان لە ناوچەكە و عێراقدا كردووەتەوە و خوازیاری ئەوە بووە كە "پەیوەندییەكانی نێوان هەردوولا فراوانتر و قووڵتر" ببن.  لە کۆبوونەوەکەدا سەرۆك بارزانی رایگەیاندووە كە قەدەری گەلانی ناوچەكە ئەوەیە كە "لەگەڵ یەكدی بژین و باشترین رێگەش بۆ ئەو ژیانە، برایەتی و ئاشتی و چارەسەركردنی گرفتەكان و بەلاوەنانی زمانی نكۆڵیكردنی بەرانبەرە".   سەرۆك بارزانی جەختیشی لەوە كردووەتەوە كە "هەموو لایەكمان پێویستیمان بەوە هەیە سوود لە ئەزموون و هەڵەكانی رابردوو وەربگرین و خزمەتی ئاشتیی و پێكەوەژیانی نێوان گەلان بكەین".  لە دیدارەکەدا کە فازڵ میرانی سکرتێری مەکتەبی سیاسیی پارتی، زەعیم عەلی و جەعفەر ئیمینکی ئەندامانی مەکتەبی سیاسی، هوشیار سیوەیلی، بەرپرسی مەکتەبی ناوەندیی پەیوەندییە دەرەکییەکانی پارتی دیموکراتی کوردستان ئامادەبوون، دوایین پێشهاتە سیاسییەكان لەسەر ئاستی ناوچەكە و هەڵبژاردنەكانی داهاتووی عێراق تاوتوێ کراون.