کارزان عەبدولهادی، جێگری سەرۆکی شارەوانیی هەولێر رایگەیاند بەپێی ئەو پارەیەیەی حکومەت تەرخانی دەکات خزمەتگوزارییە سەرەکییەکان دەگەیێنرێتە کەرتی حەسارۆک لە هەولێر و هەر قۆناخێک کاری تایبەت بەخۆی دەبێت.  کارزان عەبدولهادی، بە رووداوی راگەیاند: "ماوەیەک پێش ئێستا دەستکرا بە کارکردن لە کەرتی حەسارۆک بۆ ئەوەی خزمەتگوزارییە سەرەکییەکان بگەیێنرێتە ئەو ناوچەیە و ئێستا حکومەت بودجەیەکی بۆ شەقامە سەرەکییەکانی ئەو کەرتە تەرخانکرد و بەپێی ئەو پارەیەی بۆمان تەرخاندەکرێت کارەکان دەکرێت".  ئەمڕۆ دووشەممە وەزارەتی شارەوانی و گەشتووگوزاری حکومەتی هەرێمی کوردستان رایگەیاند بە مەبەستی جێبەجێكردنی پرۆژەی كاری خۆڵكاری شەقامە سەرەكییەكانی ٤٠ و ٦٠ مەتری لە كەرتی ٨ی حەسارۆك، وەزارەتی شارەوانی و گەشتوگوزار لەسەر رێژەی ١٥ % ى داهاتى سەرۆكایەتیی شارەوانیی هەولێر بڕیاری دا بە خەرجكردنی گوژمەی (٣٤٨,٩٤٢,٠٠٠) ملیۆن دینار بۆ تەواوكردنی ئەو پرۆژەیە.  پێشتر مەسرور بارزانی سەرۆكی حكومەتی هەرێمی كوردستان بڕیاری دا بە گەیاندنی خزمەتگوزاری بۆ كەرتی ٨ی حەسارۆك و وەزارەتی شارەوانی و گەشتوگوزاریش فەرمانگەیەكی تایبەت بە ٨ی حەسارۆكی كردەوە بۆ راییكردنی مامەڵەی هاووڵاتییانی ئەو كەرتە و ئێستاش پرۆسەی گەیاندنی خزمەتگوزاری بۆ ٨ی حەسارۆك دەستیپێكردووە.