حەلیمە محەممەدی، کچە کۆچبەری ئەفغان دەڵێت، "لەژێر ناوی جیهاد و نیکاح بە چەند کەسێک دەستدرێژییان کردە سەر ژنێک. رێگەیان نەدەدا ژنان بچن بۆ قوتابخانە، مافی خوێندنیان نەبوو، حسابیان بۆ نەدەکردن و دەیانگوت دەبێت ژن لە ماڵ بمێنێتەوە و کاتێکیش لە دەرەوە ئەگەر ژنێکیان بە تەنیا دەدیت بە هەموو شێوەیەک ئەزیەتیان دەدا".  کۆچبەران تاوەکو گەیشتنیان بە پارێزگای وان، رووبەڕووی مەترسیی زۆر دەبنەوە. لە لایەک سەختیی هەڵکەوتەی ناوچەکە، لە لایەکی دیکەوە رێوشوێنە ئەمنییەکانی سەر سنوور.  موراد مەجیدی، کوڕە کۆچبەری ئەفغان ئاماژە بەوە دەکات، "لە سنوور کاتێک لە ئێرانەوە هاتین، پۆلیسی ئێران تەقەیان لێکردین، کەوتینە نێو چاڵێکەوە. ئەوەندەی نەمابوو چارەنووسم وەکو ئەو کەسانە بێت کە لە رووداوی هاتووچۆ یان بەهۆی رەقبوونەوە یان هۆکاری دیکە گیانیان لەدەستداوە. هەمان چارەنووسی ئەو کۆچبەرانەم دەبوو. لە ژیان مامەوە، بەڵام قاچم شکا".  بەشێکی ئەو کۆچبەرانە چ لە رێگەی وشکانی کاتێک دەیانەوێت خۆیان بگەیێننە وان و چ لە ئەنجامی ژێرئاوکەوتنی بەلەمەکانیان لە دەریاچەی وان، گیان لەدەست دەدەن و لە گۆڕستانەکانی ئەو پارێزگایەدا بە خاک دەسپێردرێن.  بە گوێرەی داتاکانی کۆمیسیۆنی کاروباری کۆچبەریی بارۆی وان، بەو نۆ کۆچبەرەی ئەمساڵ لە وەرزی زستاندا لە سەرما رەقبوونەتەوە، لە ١٢ مانگی رابردوودا نزیکەی ٧٦ بۆ ٧٧ کۆچبەر لە سنووری پارێزگای وان گیانیان لەدەستداوە.  محەممەد ئەمین بیلمەز، پارێزگاری وان دەڵێت، "تەرمەکان ١٥ رۆژ لە بەشی مردووی نەخۆشخانە هەڵدەگیرێن. لە ماوەی ئەو ١٥ رۆژەدا ئەگەر کەسوکاری مردووەکە یان باڵیۆزخانە داوا بکات، تەرمەکەیان رادەست دەکەین. دوای ئەو ١٥ رۆژە تیمەکانی شارەوانی دێن و تەرمەکان لە بەشی مردووی نەخۆشخانە وەردەگرن و لە گۆڕستان بە خاکی دەسپێرن. ژمارەیەکیش دەدەن بە گۆڕەکە".  ٣.٦ ملیۆن کۆچبەری سووری و ٣٠٠ هەزار کۆچبەری ئەفغان لە تورکیان. کاربەدەستانی تورکیا ئاماژە بەوە دەدەن لە ساڵی ٢٠١٩ دا زیاتر لە ٢٠٠ هەزار و لە ٢٠٢٠ دا زیاتر لە ٥٠ هەزار و ئەمساڵیش ٣٥ هەزار کۆچبەری ئەفغان دەستبەسەرکراون کە بە شێوەیەکی نایاسایی چوونەتە نێو خاکی وڵاتەکەیان.  بە گوێرەی داتاکانی کۆمیسیاری باڵای نەتەوە یەکگرتووەکان بۆ پەنابەران، لەو ٢.٦ ملیۆن ئەفغانەی بۆ دەرەوەی وڵات کۆچیان کردووە، ٩٠ % یان لە وڵاتانی ئێران و پاکستان دەژین کە دراوسێی ئەفغانستانن.  بەپێی ئەو راگەیێندراوە بێت کە پارێزگای وان لە تەممووزی ئەمساڵ بڵاویکردووەتەوە، لە ساڵی ٢٠٢١ دا لە سنووری پارێزگای وان ٢٧ هەزار و ٢٣٠ کۆچبەری ئەفغان دەستبەسەرکراون.