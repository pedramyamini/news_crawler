بەپێی راگەیێندراوی فەرمانگەی میدیا و زانیاری، کۆبوونەوەکە بە سەرۆکایەتیی مەسرور بارزانی، سەرۆکوەزیرانی هەرێمی کوردستان و ئامادەبوونی قوباد تاڵەبانی، جێگری سەرۆکوەزیران دەبێت.  تەوەری یەکەمی کۆبوونەوەکە لەبارەی شێوازی بانگەشەی هەڵبژاردن دەبێت کە بڕیارە ١٠ - ١٠ - ٢٠٢١ بەڕێوەبچێت. ئامادەکارییەکان بە ئاڕاستەی بانگەشەیەکی مەدەنییانەی ئارام و دوور لە پشێوی و یەکترشکاندن و ناوزڕاندن و رۆڵی سەربەخۆیی دامەزراوە ئیداری و مەدەنییەکان و میدیا و کۆمەڵگەی مەدەنی دەخرێنەڕوو.  لە بەشێکی دیکەی کۆبوونەوەکەدا، بەپێی فەرمانگەی میدیا و زانیاری، بەدواداچوون بۆ هەنگاوەکانی وەزارەتە پەیوەندیدارەکان دەکرێت لەبارەی جێبەجێکردنی دوو بڕیاری تایبەت بە قەدەخەکردنی بەکارهێنانی سیمکارتی بێبەرایی و لیژنەی لێکۆڵینەوە سەبارەت بە کوالێتیی هاوردەکردنی ئارد لە دەرەوەی هەرێمی کوردستان لە رووی خۆراکی و تەندروستییەوە.  هەروەها بڕیار لەسەر رەشنووسی پلانی نیشتمانی هەرێمی بۆ مافەکانی مرۆڤ ٢٠٢١ - ٢٠٢٥ دەدرێت کە لە کۆبوونەوەی پێشووی ئەنجوومەنی وەزیران لە لایەن د. دیندار زێباری، رێکخەری راسپاردە نێودەوڵەتییەکان خرایەڕوو.   لە کۆتاییشدا رەشنووسی پەیڕەوی سندووقی پاڵپشتیی گەشەپێدانی رێگەوبان دەخرێتەڕوو کە لە لایەن وەزارەتی ئاوەدانکردنەوە و نیشتەجێکردن بە هاوئاهەنگیی وەزارەتەکانی سامانە سرووشتییەکان، دارایی و ئابووری و ناوخۆ ئامادەکراوە.