جەلیل باڵایی، بەڕێوەبەری هەڵبژاردنی پارێزگای کرماشان لەو بارەوە رایگەیاند، شاندێکی وەزارەتی ناوخۆی ئێران بۆ یەکلاکردنەوەی بابەتی ئەنجوومەنی شاری کرماشان، سەردانی ئەو شارەیان کردووە.  بەگوتەی باڵایی، بەپێی ئەو بەڵگانەی وەزارەتی ناوخۆ لە دامودەزگە جیاوازەکان وەریگرتوون، بڕیارە وەزارەتی ناوخۆ بابەتەکە تاوتوێ بکات و بڕیاری کۆتایی لەبارەوە بدات.  ئەنجوومەنی شاری کرماشان بەسەر دوو بەرەی چوار کەسی و پێنج کەسیدا دابەشبوون؛ گرووپە چوار کەسییەکە بەشداری لە کۆبوونەوەکاندا ناکات و تەواوی کۆبوونەوەکانیش بە نایاسایی دادەنێن.  ئەنجوومەنی شاری کرماشان لە بنەڕەتدا ١١ ئەندامی هەیە، بەڵام ناوەندی چاودێریی سەر هەڵبژاردنەکان شیاوبوونی دوو لە هەڵبژێردراوەکانی رەتکردوەتەوە و ئێستا ٩ ئەندامی ماوە.  دەستەی چارەسەرکردنی ناکۆکییەکانی کرماشان هەوڵیدا کێشەی ئەنجوومەنەکە چارەسەر بکات. دەستەکە دوو لە ئەندامانی ئەنجوومەنەکەی سزادا و بۆ ماوەی ٣ مانگ سڕی کردن و بۆ ماوەی یەک ساڵ یەک لەسەر مووچەی سەرجەم ئەندامەکانیشی کەمکردەوە، بەڵام هەر پێکەوە کۆنەبوونەوە.  هوشەنگ بازوەند، پارێزگاری کرماشان دەڵێ: "ناڕوونی لە راپەڕاندنی کاروباری خەڵک و چارەسەرکردنی کێشەی هاووڵاتیان جێگەی نیگەرانییە" و داوای کردووە خێرا ئەو کێشەیە یەکلایی بکرێتەوە.  ژمارەی دانیشتووانی شاری کرماشان نزیکەی یەک ملیۆن کەسە؛ کرماشان گەورەترین شاری رۆژهەڵاتی کوردستانە و کۆنەبوونەوەی ئەنجوومەنەکە راپەڕاندنی کاروباری خراپ کردووە.  یەکێک لە ئەرکەکانی ئەنجوومەنی شارەکان ئەوەیە کە سەرۆکی شارەوانی هەڵبژێرن؛ ماوەی چەندین هەفتەیە سەرۆکی شارەوانی کرماشان دەستی لەکارکێشاوەتەوە؛ بۆیە زۆر لە کاروبار و پرۆژەکانی شار پەکیان کەوتووە.  فەزلوڵڵا رەنجبەر، قایمقامی کرماشان نزیکەی مانگێک لەمەوبەر گوتی، دۆخی ئابووری خراپە و حکومەتی نوێ دەستبەکاربووە و کۆمەڵێک پرۆژەی نیوەچڵی ئەنجوومەنی پێشوو ماونەتەوە، بۆیە ئەنجومەنی نوێ دەبێت هەوڵبدات خێرا کاروباری شار و کێشەی خەڵک چارەسەر بکات.  ئەنجوومەنی شار سەرۆکی شارەوانی هەڵدەبژێرێت و بودجەی شاریش پەسنددەکات، بۆیە رۆڵی گرنگی لە بەڕێوەبردنی شاردا هەیە.