هاونیشتمانییەک بۆ رووداو دەڵێت " ١٣ هەزار و ٧٠٠ دۆلاری ئێمەی لایە و نەیگەڕاندووەتەوە. " برایەکی بازرگانەکەش بۆ رووداو دەڵێت، خۆشیان نازانن براکەیان چی کردووە، تووشی شۆک بوون.  ئەو کەسە وەک خاوەن قەرزەکان بۆ رووداو باسی دەکەن ناوی (رێبوار)ـە و چەند ساڵێکە لە حاجیاوا کۆگای خۆراک و ماددە پاککەرەوەکانی هەبووە، بەڵام ماوەی چەند هەفتەیەکە دیارنەماوە و دەگوترێت؛ بۆ دەرەوەی وڵات رایکردووە.   حەسەن حەمەدەمین، یەکێک لەو کەسانەی کە لەگەڵ برایەکی مامەڵەیان لەگەڵ رێبوار کردووە و بە تۆڕی میدیایی رووداوی راگەیاند "من و براکەم ماوەیەکی زۆرە مامەڵەمان لەگەڵ رێبوار کردووە و خۆراکمان بۆ کۆگاکەی دەبرد، پێشتر هیچ کێشەیەکی نەبوو و سیقەپێکراو بوو. ئێستا رێبوار رایکردووە و ناشزانرێت بۆ کوێ چووە. "  ئەو هاونیشتمانییە لە بەشێکی دیکەی قسەکانیدا ئاماژە بەوە دەدات کە ئەوان بە بەهای ١٣ هەزار و ٧٠٠ دۆلار خۆراکیان بۆ کۆگاکەی رێبوار بردووە، "بڕیاربوو لە کاتی دیاریکراوی خۆیدا [١٠ - ٠٨ - ٢٠٢١] پارەکەمان پێبدات، بەڵام هیچ پارەیەکمان وەرنەگرتووەتەوە و ئێستاش ئەو کەسە لە کوردستان نەماوە و رایکردووە. "  بەپێی زانیارییەکانی رووداو کە قسەی لەگەڵ چەند کەسێکی دیکەی ئاگادار لەو بابەتە کردووە، رێبوار پارەیەکی زۆری خەڵکی لایە و بۆی نەگەڕاندوونەتەوە، حەسەن حەمەدەمین دەشڵێت "هەندێک کەس بڕی ١٠٠ هەزار دۆلار، ٤ هەزار دۆلار، ١٩ ملیۆن دیناریان لای رێبوارە، بەڵام تاوەکو ئێستا بۆی نەگەڕاندوونەتەوە. "  بەشێک لەو خاوەن کۆمپانیایانەی کە پارەیان لای رێبوارە لە بنکەی پۆلیسی حاجیاوا سکاڵایان تۆمارکردووە و دادگەیان لێ ئاگادارکردووەتەوە.  بەگوتەی حەسەن حەمەدەمین ئەوان چوونەتە ماڵی رێبوار و کەسوکارەکەی، گوتوویانە کە ئەوان ئاگایان لە مامەڵەی رێبوار نییە و نازانن چی کردووە. دەشڵێت "هەفتەی رابردوو قسەمان لەگەڵ خێزانەکەی کردووە و گوتوویەتی لە ئێرانە، بەڵام ئێستا دەنگۆی زۆر هەیە کە رێبوار لە فەرەنسایە. "  برایەکی رێبوار بۆ بازرگانێک: براکەم ٢٧٠ هەزار دۆلاری خەڵک قەرزارە   بازرگانێکی دیکەی حاجیاوا لەڕێگەی پەیوەندی تەلەفۆنییەوە باسی ئەو رووداوەی کرد، بەڵام پێی باش نەبوو ناوی بڵاوبکرێتەوە، ئەو بە رووداوی راگەیاند "ماوەی ٢٧ ساڵە کاک رێبوار لەنێو بازاڕ کاردەکات و کەسێکی باوەڕپێکراو بوو، بەڵام ماوەی هەفتەیەکە دیارنەماوە و بەگوتەی کەسوکارەکەی کە قسەمان لەگەڵیان کردووە دەڵێن رۆیشتووەتە فەرەنسا. ئێستا رێبوار پارەیەکی زۆری خەڵکی لایە و نازانرێت چۆن و بە شێوەیەک پارەکە بەو خەڵکە دەداتەوە. "  ئەو بازرگانە نەیشاردەوە کە رێبوار پارەیەکی زۆری بازرگان و کۆمپانیای دیکەی خۆراک قەرزارە، بەڵام نازانن چۆن لە پڕێکدا و بەمشێوەیە قەرزی خەڵکی کەوتووەتەلا، دەشڵێت "برایەکی رێبوار بە ئێمەی گوتووە کە براکەی بڕی ٢٧ دەفتەر دۆلار [٢٧٠ هەزار دۆلار] ی خەڵک قەرزارە. "  برایەکی رێبوار بۆ رووداو: خۆشمان نازانین براکەمان چی کردووە، تووشی شۆک بووین  برایەکی رێبوار لەڕێگەی پەیوەندی تەلەفۆنییەوە بە تۆڕی میدیایی رووداوی راگەیاند "بەهیچ شێوەیەک ئاگاداری ئەم شێوازە مامەڵەی براکەم نیم و نازانم چی کردووە و لەگەڵ کێ مامەڵەی کردووە، ئەوەی کە کراوە هەر خۆی ئاگادارە و هیچ کەسێکی دیکە ئاگادار نییە، بۆیە ئێمە تووشی شۆک بووین کە بیستوومانە براکەمان بەمشێوەیە قەرزاری خەڵکە. "  برای رێبوار لە بەشێکی دیکەی قسەکانیدا ئاماژەی بەوەدا کە ئەوانیش نازانن براکەیان بۆکوێ سەری خۆی هەڵگرتووە "بەڵام هەر لە زاری خەڵک و ئەو کەسانەی بازرگانیان لەگەڵ کردووە و قەرزیان لای رێبوارە بیستوومانە کە بۆ دەرەوەی وڵات رۆیشتووە، بەڵام ئەوەش روون نییە، چونکە تاوەکو ئێستا پەیوەندی لەگەڵ هیچ کەسێک نەکردووە. "  رێبوار بەر لەوەی کوردستان جێبهێڵێت خانووەکەی و ئۆتۆمبێلێکی هەبووە، باس لەوە دەکرێت کە فرۆشرابێت، براکەی دەڵێت "راستە خانوو و ئۆتۆمبێلی هەبووە، بەڵام خۆشمان نازانین کە ئەو خانوو و ئۆتۆمبێلەی فرۆشتووە پارەکەی چی لێهاتووە. "  پۆلیسی راپەڕین: لێکۆڵینەوە لە رووداوەکە دەکەین  شۆڕش ئیسماعیل، گوتەبێژی پۆلیسی راپەڕین بە تۆڕی میدیایی رووداوی راگەیاند "بە دروستی ئاگاداری ئەو بابەتە نین، بەڵام رۆژانە خەڵكێکی زۆر سکڵا لەسەر ئەو رووداوانە تۆماردەکات کە قەرزارن و پارەی خەڵک نادەنەوە. "  گوتەبێژی پۆلیسی راپەڕین دەشڵێت، لێکۆڵینەوە لە رووداوەکە دەکەین و وردەکارییەکی ئاشکرا دەکەین.