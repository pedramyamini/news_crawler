لە دەڤەری پشدەر بۆ دابینکردنی ئاوی خواردنەوە نزیکەی ٩٠ هەزار کەسی ناوچەکە بەربەستی کاتی و خێرایان دروستکردووە. ئەندازیاری میکانیکی پێیوایە ئەمە دادی دۆخەکە نادات، پێویستە بەزوویی گفتوگۆ لەگەڵ ئێران بکرێت بۆ ئەوەی ئەگەر بەشێکی کەمیش بێت ئاوی بەنداوی کۆڵەسە بەربداتەوە.  محەممەد ئەحمەد، ئەندازیاری میکانیکی بە رووداوی گوت: "پێویستە هەرزوو گفتوگۆ لەگەڵ کاربەدەستانی ئێران بکرێت بۆ ئەوەی بەشێکی کەمیش بێت ئاوی بەنداوی کۆڵەسە بەر بداتەوە، پلانێکی دیکەشیان بەربەستی کۆنکرێتییە لە بەردەم ئاوەکە بۆ ئەوەی دانیشتوانی پشدەر بێ ئاوی خواردنەوە نەبن".  لە سەدا هەشتای سەرچاوەی ئاوی زێی بچووک چیاکانی مهاباد، سەردەشت و پیرانشارە، سەدا بیستی دیکەی ئاوەکە چیای قەندیل و گوندەکانی پشدەرن، شارەزایانی ئاو مەترسی گەورەیان لە وشکبوونی تەواوەتی زێی بچووک هەیە.  رزگار مستەفا، مامۆستای زانکۆ لەوبارەوە بە رووداوی گوت: "گرتنەوەی ئاوی زێی بچووک تەنها لە دروستکردنی بەنداوی کۆڵەسە نایبینین بەڵکو ئێران بەردەوام سەرقاڵی دروستکردنی بەنداوە، ئەمساڵ دەستیکردووە بە دروستکردنی بەنداوی کانی سێو کە ئامانجی بەنداوەکە گواستنەوەی ئاوەکەیە بۆ دەریاچەی ورمێ کە ئەویان زۆر مەترسییە و دەبێتە هۆی وشکبوونی تەواوەتیی زێی بچووک".  زێی بچووک ١٥٠ مێگاوات کارەبای لێ بەرهەمدەهێندرێت. ٣ هەزار دۆنم زەوی بەراو دەکات و ٤٠٠ پرۆژەی بەخێوکردنی ماسی لە سەرە. سەرچاوەی ئاوی خواردنەوەی، ئیدارەی راپەرین، پارێزگای سلێمانی، پارێزگای کەرکوک، چەمچەماڵ و خورماتووە.  ماوەی پێنج  ساڵە ئێران ناوە ناوە ئاوەی زێی بچوک گلدەداتەوە، وشکەساڵیی ئەمساڵ کاردانەوەکانی خێراتر و گەورەترکردوون، دانیشتووانی ناوچەکە چەندین ساڵە هۆشداریی کارەساتی ژینگەیی و کەمئاوی بە لایەنی پەیوەندیدار دەگەیەنن.  حاجی عومەر، کە مامۆستایە داوا دەکات فریای دەڤەرەکە بکەون. ئەو دەڵێت: "ئەگەر فریای دەڤەرەکە نەکەوین و زوو چارەسەرێک نەدۆزرێتەوە لە داهاتوویەکی نزیکدا کارەساتێکی مرۆیی و ژینگەیی گەورە لە ناوچەکە روودەدات، ئێمە بۆ هاتنە سەر خەتی لایەنی پەیوەندیدار لە وەتەی ساڵی ٢٠١٧ لە هەوڵداین و لەگەڵ جێگری سەرۆکوەزیرانیش کۆبووینەتەوە بۆ دۆزینەوەی چارەسەر و یاداشتێکی گونجاوی چارەسەریشمان پێی داوە".  زێی بچووک ٤٠٠ كیلۆمه‌تر درێژیه‌كه‌یه‌تی تاوەکو ده‌ڕژێته رووباری دیجله. بە بیری کەسی ناوچەکە نیە بەو ئاستە ئاوەکەی کەم بووبێت.