ئۆپەراسیۆنی نەوای ئارام، کە بیرۆکەی سەرەکی جۆن مەیجەر بوو، هەروەها ناوچەی ئارام کە بە دوای ئۆپەراسیۆنەکەدا هات بۆ ماوەی ١٢ ساڵ کوردستانی پاراست. ئەو هەوڵە زەوینە و سەقامگیرییەکی رێژەیی رەخساند بۆئەوەی هەڵبژاردن بەڕێوەبچێت، پەرلەمان و دامەزراوەی حکومەت دابمەزرێن و هێزێکی سەربازیی رەواش کە پێشمەرگەیە درێژە بە ئەرکەکانی بدات. کاتێکیش عێراق لە ساڵی ٢٠٠٣ دا ئازادکرا، هەزاران گوندمان ئاوەدانکردنەوە کە لەلایەن بەعسییەکانەوە تەختی زەوی کرابوون. پاشان، ئێمە پیشەسازیی نەوت و ئابوورییەکی بازاڕی گەشەسەندوومان دامەزراند. بە کورتی، دەستوەردانەکەی ٣٠ ساڵ لەمەوبەر رێگەی پێداین بۆ ئەوەی وڵاتی خۆمان پێشبخەین.  ئەمڕۆ، خەڵکی کوردستان و بەریتانیا دۆستن، هاوبەشی بواری ئابووری و هاوپەیمانی دژی تیرۆرن. سەردانەکەی ئەم هەفتەیەم بۆ بەریتانیا جەختکردنەوەیە لەو هاوبەشییە قووڵە و ئەوەش لە وەبەرهێنانی بەریتانیا لە کوردستان، پەرۆشیی کوڕان و کچانمان بۆ خوێندن لە زانکۆکانی بەریتانیا و دیاسپۆرای زیادبووی کورد لە سەرانسەری شانشینی یەکگرتوودا رەنگدەداتەوە.  بەڵام شەڕی هاوبەشمان دژی تیرۆر تەواو نەبووە و پێویستیمان بە ئارامگرتنی ستراتیژییە. داعش لە عێراق، سووریا و شوێنی دیکە ماوە. هەروەک بینیمان تاڵیبان وەستا تاوەکو هێزە نەیارەکانی ئەفغانستانیان جێهێشت، داعشیش پەلەی نییە، خۆی بەدەستەوە نادات و هەڵنایێت. پێشمەرگە شانبەشانی هێزە عێراقییەکان و هێزەکانی رۆژئاوا لە رووبەڕووبوونەوەی ئەم هەڕەشەیە بەردەوامە، چونکە داهاتوومان و ئاسایشی هاوپەیمانەکانمان، کە لە ماوەی ساڵانی رابردوودا کاری شۆکهێنەری تیرۆریستی لە وڵاتەکانیاندا روویانداوە، پشتی پێدەبەستێت.  کوردستان لە هێڵی پێشەوەی پێکدادانی نێوان ئازادی و تاکڕەوی، ئومێد و تاریکدایە. گرووپە رادیکاڵ و تیرۆریستییەکان هەڕەشە لە خۆمان و شێوازی ژیانمان دەکەن. سەرەڕای ئەوە، ئێمە وەک ناوچەیەکی ئارام و لانکەی یەکتر قبووڵکردن دەمێنێنەوە. ئێمە میوانداری نزیکەی ملیۆنێک پەنابەری سووری و ئاوارەی عێراقی دەکەین کە لە دەستی داعش هەڵاتوون و ئەگەر ئێمە دەرگاکەنمان نەکردنایەتەوە، ئەو کەسانە یان دەکوژران یان پەیوەندییان بە شەپۆلی کۆچبەرانەوە بۆ ئەوروپا دەکرد. ئێمە پێشوازی لە شوێنکەوتووانی هەموو باوەڕەکان دەکەین و دەیانحەوێنینەوە: کریستیانەکان، ئێزدییەکان، موسڵمانان و باوەڕدارانی دیکەش.  گفتوگۆی ئەوەی لە ئەفغانستان روویدا لە داهاتوودا گەرمتر دەبێت، بەڵام دەستوەردان لە کوردستان سەرکەوتن بوو بۆ شانشینی یەکگرتوو و مرۆڤایەتی. راستە دەبێت لە هەڵەی لایەنێک پەند وەربگیرێت، بەڵام گرنگە سەرکەوتنی لایەنێکی دیکەش بە گرنگ و شکۆدار سەیر بکرێت.   سەرچاوە: رۆژنامەی تایمزی بەریتانی