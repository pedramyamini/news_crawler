بێنێت دەڵێت، لە دوو مانگی رابردوودا پلانێکی تۆکمەی بۆ رووبەڕوونەوەی بەرنامەی ئەتۆمیی ئێران و جموجوڵەکانی لە ناوچەکەدا ئامادەکردووە و ئەمڕۆ لەبەردەم بایدندا دەیخاتەڕوو.  سەرۆکوەزیرانی ئیسرائیل رایگەیاند، "من بە سەرۆک بایدن دەڵێم، ئێستا کاتی وەستاندنی ئێرانییەکانە، کاتی وەستاندنی ئەم شتەیە، پێی دەڵێم کە بە دووبارە گەڕانەوە بۆ نێو رێککەوتنی ئەتۆمی، رێگەیەکی دیکەی دەربازبوون بە ئێران نەدات کە رێککەوتنەکە هەر خۆی پووچەڵبووەتەوە و چیدیکە پێویست نییە. "  تاوەکو ئێستا ئەمریکا و ئێران، ناڕاستەوخۆ، بە بەشداریی چین، رووسیا، ئەڵمانیا، فەرەنسا و بەریتانیا، شەش گەڕی گفتوگۆیان لە ڤییەننای پایتەختی نەمسا کردووە.  دەستپێکردنی گەڕی حەوتەم ماوەتەوە سەر بڕیاری کابینەی ئیبراهیم رەئیسی، سەرۆکی نوێی ئێران، کە تائێستا کاتەکەی دیارینەکراوە. ئێران داوا لە ئەمریکا دەکات سزاکانی سەری هەڵبوەشێنێتەوە بۆ ئەوەی ئەویش چالاکییە ئەتۆمییەکانی سنوورداربکات.  سەعید خەتیبزادە، گوتەبێژی وەزارەتی دەرەوەی ئێران رایگەیاند، "کاتەکە لە بەرژەوەندیی رێککەوتنی ئەتۆمیدا نییە. ئێران هەنگاوەکانی لە چوارچێوەی رێککەوتنەکەدا ناوە، بەڵام ئەوە روونە کە ئێران ناتوانێت تا هەتایە چاوەڕێبکات. لە ماوەی چەند مانگی رابردوودا، لە وشە زیاتر هیچمان لە ئیدارەی ئێستای ئەمریکا نەبینیوە. ئەوان تائێستاش سیاسەتی ئەوپەڕی گوشار و میراتی ترەمپ جێبەجێدەکەن، ئەوەش بەڕاستی جێگەی داخە. "  ئیسرائیل پێیوایە رێککەوتنی ئەتۆمی ئێران بوار بە تاران دەدات چەکی ئەتۆمی دروستبکات، بەڵام ئێران دەڵێت بەرنامەکەی بۆ مەبەستی ئاشتیانەیە.  ئاژانسی نێودەوڵەتیی ئەتۆم، لە دوایین راپۆرتی خۆیدا ئاماژەی بەوە کردووە، ئێران بەرهەمهێنانی کانزای یۆرانیۆمی لە ٢٠ % پیتێنراو و یۆرانیۆمی ٦٠ % پیتێنراوی زیادکردووە.   بەریتانیا، ئەڵمانیا و فەرەنساش لە راگەیێندراوێکی هاوبەشدا رۆژی ١٩ ـی ئاب رایانگەیاند، ئەو دوو جۆرە ماددەیە هیچ سوودێکی ئاشتیانە بە ئێران ناگەیێنن، بەڵکو تاران هەنگاوێکی دیکە لە دروستکردنی بۆمبی ئەتۆمی نزیکدەکەنەوە.