ئەم سێوانە سێوی نمرە سێن و بە سێوی بن دار ناسراون. تاوەکو چەند رۆژ پێش ئێستا، بازرگانان کیلۆیەکی ئەم جۆرە سێوەیان بە هەزار تمەن لە باخەکان دەکڕییەوە و بە هەزار و ٣٠٠ تمەن بە کارخانەکانیان دەفرۆشت. دوای ئەوەی پارێزگاری ورمێ رایگەیاند، نرخی ئەم جۆرە سێوە دەبێ هەزار و ٥٠٠ تمەن بێت، لە جێگەی بەرزبوونەوە، نرخەکەی دابەزی. ئێستا کیلۆی بە ٦٠٠ تمەن لە خاوەن باخەکان دەکڕدرێتەوە.  ئەم سێوانە لە کەرتی پیشەسازیدا و زیاتر بۆ دروستکردنی ئاومیوە و خۆراکی ئاژەڵ بەکاردەهێندرێن. ساڵانە ٣٠ % ی کۆی بەرهەمی سێوی پارێزگای ورمێ بۆ ئەو بەشە دەچێت. کارخانەکانیش بە دڵی خۆیان نرخەکەی دیاریدەکەن.  ٣٥ % بۆ ٤٥ % ی سێوی ئێران لە ورمێ بەرهەمدێت. سێو رۆڵێکی گرنگ لە ئابووریی پارێزگای ورمێدا دەگێڕێت. لە داهاتی خاوەن باخەکانەوە تاوەکو رەخساندنی هەلی کار بۆ کرێکاران. لە وەرزی سێو رنینەوەدا کە ١٠ رۆژی کۆتایی هاوین و ٤٠ رۆژی سەرەتای پاییزە، هەلی کار بۆ هەزاران کەس دەڕەخسێت.  لە هەفتەی داهاتووەوە، رنینەوەی باخەکانی سێوی پارێزگای ورمێ دەستپێدەکات. خاوەن باخەکان خەمی ئەوەیانە وەکو پاریان بەسەربێت، نرخی سێو هەرزان ببێت و بەپێی پێویست هەناردە نەکرێت.