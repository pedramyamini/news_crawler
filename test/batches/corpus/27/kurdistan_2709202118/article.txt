فازڵ حاجی، گوتەبێژی پۆلیسی هاتووچۆی هەولێر بە رادیۆی رووداوی راگەیاند: "ئەو ئۆتۆمبێلانەی کە ژمارەی شاسییەکەیان لە ئینتەرنێتدا لێدەدەیت و هیچ وێنەیەک ناهێنێت، بە هیچ جۆرێک تۆمار ناکرێن و با خەڵکی دەستی لێبشۆن. "  گوتەبێژی پۆلیسی هاتووچۆی هەولێر ئاماژەی بەوە دا، رۆژانە لە تۆڕە کۆمەڵایەتییەکاندا بە دەیان رێکلام دەکرێن کە زۆربەیان بۆ "پەیداکردنی پارە و شێواندنی خەڵکن" و یەکێک لە کارە سەختەکان گۆڕینی ژمارەی شاسییە، چونکە ژمارەی شاسی بێجگە لەوەی لە چەند شوێنێک هەیە، لەسەر ئۆتۆمبێلەکەش هەڵکۆڵراوە.   فازڵ حاجی لەو بارەیەوە روونکردنەوەی زیاتری دا و باسی لەوە کرد، کاتێک دەتەوێت هەڵکۆڵراوێک لاببەیت، بە بۆیاخ لاناچێت. تەنیا بە کۆسەرە لادەچێت و دەبێت دوای ئەوەیش ژمارەیەکی دیکەی لێبدرێت. تاوەکو ئێستایش کەسێک نەبووە کە بە کۆسەرە ژمارەیەک لاببات و لەلایەن پۆلیسی هاتووچۆوە پێینەزانرابێت.  فازڵ حاجی لەبارەی هەوڵەکانیانەوە بۆ نەهێشتنی ئۆتۆمبێلی زیانپێگەیشتوو گوتی: "ئێستا ئێمە خەریکی دانانی سیستەمی سۆنەرین کە زۆر بەهێزە و بچووکترین کەموکووڕیی ئۆتۆمبێل دیاری دەکات. کاتێک ئۆتۆمبێلێکیش دەهێنرێتە هەرێمی کوردستانەوە، سەرەڕای ئەوەی بە کوالێتی کۆنترۆڵدا دەچێت، لیژنەی پشکنینیش هەیە کە ئەو ئۆتۆمبێلانە لە رووی هونەرییەوە دەپشکنێت. ئەگەر مەرجەکانی تێدا نەبێت، ئەوا رەتدەکرێتەوە و تۆمار ناکرێت. ئێستا سەتان ئۆتۆمبێل کە مەرجەکانیان تێدا نییە لە چاوەڕوانیی ئەوەدان بڕیاریان بۆ دەربچێت کە یان تۆمار بکرێن یان رەتبکرێنەوە. "  گوتەبێژەکەی پۆلیسی هاتووچۆ باسی لە دیاردەیەکی تازە کرد و گوتی: "ئێستا لە تۆڕە کۆمەڵایەتییەکاندا کەسانێک پەیدا بوون کە دەڵێن مۆڵەتی نێودەوڵەتیی شۆفێری لە ئەمریکا دەردێنین! من نەمزانیوە کە لە هیچ وڵاتێک کەسێک یان کۆمپانیایەک ببێتە شوێنگرەوەی حکومەت و مۆڵەتی شۆفێریت بۆ بگۆڕێت و باوەڕپێکراویش بێت! داوا لە هاووڵاتییان دەکەین پارەی خۆیان بە شتی بێبنەما بەهەدەر نەدەن. "  فازڵ حاجی ئاشکرای کرد، لە شاری هەولێر زیاتر لە هەزار هاووڵاتی تووشی ئەو کێشەیە بوون کە چوون لە پێشانگەکان یان لە کۆمپانیاکان ئۆتۆمبێلیان بە نرخێکی هەرزانتر کڕیوە لەبەر ئەوەی کێشەیەکی بچووکی هەیە. هەر ئەو کێشە بچووکەیە وادەکات ئۆتۆمبێلەکە تۆمار نەکرێت و، کۆمپانیاکەیش لێی وەرناگرێتەوە.  لەبارەی رووداوەکانی هاتووچۆیشەوە گوتی: "بە داخەوە رۆژبەڕۆژ ژمارەی رووداوەکانی هاتووچۆ روو لە زیادبوونن. ئێمە ئەوەی لەسەرمانە کار بۆ ئەوە دەکەین کە ژمارەکە کەم بکەینەوە، بەڵام سیستەمی هاتووچۆ یەککە لە ئاڵۆزترین سیستەمەکان، چونکە مرۆڤ تێیدا کاریگەرە و ناتوانرێت مرۆڤ بە تەواوەتی کۆنترۆڵ بکرێت. "