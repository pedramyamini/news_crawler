وەزارەتی کارەبا بە گوتەی ئەردەڵان شوکری، بەڕێوەبەری گشتیی دیوانی وەزارەتەکە، زیاتر لە تریلیۆنێک دینار قەرزی لەلای هاوبەشانییەتی و ئەوەی قەرزی زۆری لەسەر بێت، بۆی دەکرێت بە ١٢ قیست.  شوکری بە تۆڕی میدیایی رووداوی رایگەیاند "وەزارەتی کارەبا دەسەڵاتەکانی بۆ بەڕێوەبەرایەتییەکانی لە پارێزگاکان دابەزاندووە بۆ ئەوەی ئەو قەرزەی کرێی کارەبایە و لەلای هاوبەشانی کارەبایە و کەڵەکە بووە بۆیان بکرێتە ١٢ قیست و بیدەنەوە، ئەم کار ئاسانییە ئەو کەسانە دەگرێتەوە کە قەرزەکانی سەریان زۆرە و دوای بڕیارەکە دانەوەی قەرزەکان زیادیکردووە. "  سەبارەت بە شێوازی قەرزی فەرمانگە حکومییەکانیش، ئەو بەڕێوەبەرە گشتییەی وەزارەتی کارەبا رایگەیاند، "ئەوانیش قەرزەکان دەگەڕێننەوە و هی ئەمان بە ناردنی پارەکەیە لە هەژماری پارەی وەزارەتەکانەوە بۆ وەزارەتی کارەبا. "  ئەردەڵان شوکری، بەڕێوەبەری گشتیی دیوانی وەزارەتی کارەبا لەبارەی بەستنی پێوەری زیرەکیشەوە رایگەیاند "تاوەکو ئێستا ٩١٠ هەزار پێوەر لەکۆی ئەو یەک ملیۆن و ٥٠٠ هەزار پێوەرەی گرێبەستی دانانیان کرابوو، دانراون و رۆژانە ژمارەی هاوبەشانی کارەبا لە زیادبووندان. "