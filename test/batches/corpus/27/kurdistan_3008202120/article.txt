ئەو ٢٦ خوێندکارە پرۆفیسۆرێکیشیان لەگەڵە، کە لە زانکۆی ئەمریکی لە ئەفغانستان وانەی گوتووەتەوە.  سەرچاوەیەک لە زانکۆی ئەمریکی لە سلێمانی بە تۆڕی میدیایی رووداوی راگەیاند لەنێو ٢٦ خوێندکار و پرۆفیسۆرەکەدا سێیانیان لە رەگەزی نێرن، سەرجەمیان گەیشتوونەتە سلێمانی، بەڵام ئەو سەرچاوەیە ئامادەنەبوو وردەکاریی زیاتر لەسەر ئەو خوێندکار و پرۆفیسۆرانە ئاشکرابکات.  لە ١٥ی ئابەوە لەوەتەی تاڵیبان کۆنتڕۆڵی کابوولی کردووە، خەڵک بە کۆمەڵ لەژێر سێبەری حوکمڕانی بزووتنەوەکە رایانکردووە، بەشێک لەو خەڵکانە ئەوانەن کە لەماوەی ٢٠ ساڵی شەڕی ئەفغانستان کاریان لەگەڵ هێزە بیانییەکان کردووە.  بەگوێرەی رۆژنامەی نیویۆرک تایمز، رۆژی یەکشەممە خوێندکار، پرۆفیسۆر و کارمەندانی زانکۆی ئەمریکی لە ئەفغانستان پاسێکیان گرتووە و هەوڵیانداوە لە وڵاتەکە بچنە دەرەوە، بەڵام دوای حەوت کاژێر لە چاوەڕێکردن پێیانگوتراوە بڕۆنەوە ماڵەوە.  ئەمریکا دەڵێت بەڵێنی لە تاڵیبان وەرگرتووە کە دوای کشانەوەی هیزە بیانییەکان بە هیچ شێوەیەک دەست بۆ ئەو خەڵکانە نەبەن کە لەگەڵ هێزە بیانییەکان کاریان کردووە یاخود ئەو هاووڵاتییە بیانیانەی کە بە خواستی خۆیان لە ئەفغانستان دەمێننەوە.  بەڵام خوێندکار و کارمەندانی زانکۆی ئەمریکی لەئەفغانستان هێشتا ترسی هێرشەکەی ٢٠١٦ یان لەدڵدا ماوە، کاتێک چەکدارانی تاڵیبان هێرشیان کردە سەر زانکۆکە و دوای ١٠ کاژێر رووبەڕووبوونەوە ١٥ کەسیان کوشت.  زانکۆی ئەمریکی لە سلێمانی لە ٢٠٠٧ ەوە دامەزراوە، زانکۆکە خۆی بە دامەزراوەیەکی پەروەردەی قازانجنەویست ناودەبات، ١٢ پرۆگرامی خوێندن و پرۆگرامێکی ماستەر لەخۆدەگرێت، لەگەڵ زانکۆی ئەمریکی لە ئەفغانستان ئەندامی کۆمەڵەی کۆڵێژ و زانکۆ نێودەوڵەتییەکانی ئەمریکین کە بە (AAIC) ناسراوە.  زانکۆی ئەمریکی لە ئەفغانستان لە ١٤ی ئابەوە داخراوە، زانکۆکە یەکێک بوو لەو باڵەخانانەی کە زوو لەگەڵ دەستبەسەرداگرتنی کابوول کەوتە دەست چەکدارانی تاڵیبان.  دوای دەستبەسەرداگرتنەکە خوێندکارانی زانکۆکە لە تۆڕە کۆمەڵاتییەکان بڵاویانکردەوە کە چەکدارانی تاڵیبان ئاڵای زانکۆکەیان هێناوەتە خوارەوە.