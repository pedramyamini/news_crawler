ئەرکی پاککردنەوەی ناوشاری سۆران و کۆکردنەوەی خاشاکەکەی لە ئەستۆی کۆمپانیای پاپا گرووپدایە کە ئێستا کرێکارەکانی مانیان گرتووە لەبەر ئەوەی شەش مانگە مووچەیان وەرنەگرتووە.  کاوە نەجم، سەرۆکی شارەوانیی سۆران بە رادیۆی رووداوی راگەیاند: "تازەکی گرێبەستی کۆمپانیای پاپا گرووپ بۆ پاککردنەوە نوێکراوەتەوە. نوێکردنەوەی گرێبەستەکە بۆ کۆکردنەوەی خۆڵ و خۆشاک زۆری پێچوو تا لە وەزارەتی داراییەوە پەسندکرا. هێشتا کۆمپانیاکە سولفەی وەرنەگرتووە، بۆیە کرێکارەکانی دەڵێن: ' تاوەکو مووچە وەرنەگرین ئامادە نیین کاربکەین '. "  بە گوتەی سەرۆکی شارەوانیی سۆران، کۆمپانیاکە مانگی ئادار گرێبەستەکەیان کۆتایی هاتووە و گرێبەستێکی نوێیان بۆ کراوە. ئێستا چاوەڕوانن لە وەزارەتی داراییەوە پارەکە بخرێتە سەر هەژماری شارەوانی تا بتوانن بە چەک بیاندەنێ.   شارەوانیی سۆران بەهۆی نەبوونی ئامێری پێویست بۆ پاککردنەوەی ناوشار، ناتوانێت خۆی خۆڵ و خاشاکەکە کۆ بکاتەوە.  کاوە نەجم گوتیشی: "ئێمە لەبەرئەوەی ئامێری پێویستمان نییە ناتوانین شارەکە پاک بکەینەوە؛ کاتی خۆی کە گرێبەست لەگەڵ ئەو کۆمپانیایە کرا، هەموو ئامێرەکانمان لێ کێشرانەوە. سەرووی خۆمان ئاگادارکردووەتەوە، ئەوانیش لەسەر هێڵن و ئیشەڵڵا بە زووترین کات چارەسەری دەکەین. "  گلەییەکی دیکەی هاونیشتمانیانی سۆران ئەوەیە کە خۆڵ و خاشاک لە نزیک شارەوە دەسووتێنرێت کە ئەوەیش چەندین کێشەی بۆ دروست کردوون.  سەرۆکی شارەوانیی سۆران لەو بارەیەوە گوتی: "ئێمە کاتی خۆی لە لای وەزیری شارەوانییش باسی کێشەی سووتاندنی خاشاکی سۆرانمان کردووە. خۆشبەختانە فەرمانی کارگەی مردۆژی (ریسایکلین) دەرچووە، بەڵام نازانم لەبەر هۆکاری تەکنیکییە یان دارایی کە تاوەکو ئێستا دواکەوتووە. "  ئەوە لەکاتێکدایە، رۆژی سێشەممە ٢٠٢١/٠٩/١٤ لە رێوڕەسمێکدا مەسرور بارزانی، سەرۆکوەزیرانی هەرێمی کوردستان ئیدارەی سەربەخۆی سۆرانی بە فەرمی راگەیاند و هەڵگورد نەجیبیشی وەکو سەرپەرشتیاری ئیدارەکە دیاریکرد. ئیدارەکە لە چوار قەزای سۆران، رواندز، چۆمان و مێرگەسۆر پێکدێت.   ژمارەی دانیشتووانی سنووری سۆران نزیکەی ٣٠٢ هەزار کەسە کە نزیکەی ٢٠٠ هەزاریان دانیشتووی ناوەندی قەزاکەن.