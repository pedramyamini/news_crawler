لە کۆنفرانسی ناوەندی لێکۆڵینەوەی رووداودا کە رۆژی ٢٠ی ئەیلولی ٢٠٢١، لە شاری هەولێر بەڕێوەچوو، لە یەکێک لە پانێڵەکاندا مەحموود محەممەد گوتەبێژی پارتیی دیموکراتیی کوردستان قسەیکرد و تێڕوانی حیزبەکەی بۆ دوای هەڵبژاردن خستەڕوو.  مەحموود محەممەد گوتی، شاندیان چووەتە بەغدا لەسەر ئایندەی عێراق قسەیان لەگەڵ زۆرینەی هێز و لایەنە سیاسییەکان کردووە و لەگەڵ کێ خاڵی هاوبەشیان زیاتربووبێت زیاتر نزیکبوونەتەوە لێیان.  گوتەبێژی پارتیی دیموکراتیی کوردستان گوتیشی: "لە راستیدا هەستمان کرد کە ئەو تێڕوانینەی رەوتی سەدری هەیەتی زۆر نزیکە لەوەی لە کوردستانەوە باس دەکرێت. یان ئەوەی کە پارتی دیموکراتی کوردستان باسی دەکات. بەڵام هیچ رێککەوتنێکمان لەگەڵ رەوتی سەدر نەکردووە. بەڵام لێکتێگەیشتنێک هەیە و هێشتراوەتەوە بۆ دوای هەڵبژاردن. زۆر حیزبی دیکەش لێکتێگەیشتنی وادەکەن بۆ دوای هەڵبژاردن و بۆ پێکهێنانی حکومەت، ئێمەش هەر ئەوەمان کردووە".  سەبارەت بە پۆستی سەرۆکایەتی کۆمار کە لە دوای ٢٠٠٥ وە پشکی کورد بووە و لای یەکێتیی نیشتمانیی کوردستانە. مەحموود محەممەد، گوتەبێژی پارتیی دیموکراتیی کوردستان گوتی: "ئەوە دەمێنێتەوە بۆ دۆخی سیاسیی و ئەو لێکتێگەیشتنانەی کە لەناو کوردستاندا دروست دەبێت لە دوای هەڵبژاردن".   کۆنفرانسی ناوەندی لێکۆڵینەوەی رووداو، لە ژێرناوی "هەڵبژاردنی ساڵی ٢٠٢١ و داهاتووی عێراقدا لە شاری هەولێر بەڕێوەچوو. تێیدا پێنج پانێڵ پێشکێشکران و نزیکەی ٧ کاژێری خایاند.