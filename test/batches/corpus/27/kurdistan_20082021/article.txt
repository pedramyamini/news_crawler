مەحموود فاتیح ئیبراهیم، بەڕێوەبەری بەڕێوەبەرایەتیی ژینگەی کەرکووک بە تۆڕی میدیایی رووداوی راگەیاند "کەشوهەوا، ئاو و خاکی کەرکووک راستە رووبەڕووی گرفتی ژینگەیی بوونەتەوە، بەڵام دۆخەکەیان خراپ نییە و نزیکە لەوەی لە باری ئاسایی بێت، جگە لە ناوچە پیشەسازییەکان نەبێت کە دۆخیان خراپە".  سەبارەت بە کۆبوونەوەی زبڵ و خاشاک کە ماوەیەکە خەڵکی شارەکەی هەراسان کردووە، ئاماژەی بەوە کرد "کۆبوونەوەی زبڵ و خاشاک لە کەرکووک بووەتە کێشە، رۆژانە ١٠٠٠ تۆن خاشاک و زبڵ فڕێدەدرێن، بەڵام لە بەرامبەردا مانگانە تەنها ٢٠٠ ملیۆن دینار وەکو دەرماڵەی هەڵگرتنەوەی ئەو خاشاکانە تەرخانکراوە، بۆیە خاشاک بە شارەکەدا بڵاوبووەتەوە، خەڵکیش لەم پرسەدا هاوکار نین، بۆیە کەرکووک لەمبارەیەوە زیانی زۆری پێگەیشتووە".  لەبارەی نەبوونی کارگەی ریسایکلینیشەوە روونیکردەوە، "چەند ساڵێک لەمەوبەر کۆمپانیایەکی تورکی دەیویست کارگەیەکی ریسایکلین دابنێت، داوایکرد تاوەکو ٢٥ ساڵ زبڵ و خاشاکی شارەکە کۆبکاتەوە، بەڵام بەرپرسانی ئەوکاتەی پارێزگا و ئەنجوومەنی پارێزگا گوتیان بۆ چوار ساڵ دەیدەن، ئیدی پرۆژەکە نەکرا".  بەڕێوەبەری بەڕێوەبەرایەتیی ژینگەی کەرکووک ئاشکراشی کرد، "لە کەرکووک ٤٨٠ دۆنم هەیە بۆ زبڵ و خاشاک فڕێدان کە شوێنێکی تەندروست و رێکخراوە و هەر خانەیەکی رووبەرەکەی ٧٥ دۆنم زەوییە، هەشت خانەی تێدایە و یەک دانەیان پڕنەبووەتەوە، چونکە بەهۆی کەمیی پارەی تەرخانکراو کەس نییە بڕوات ئەو زبڵانەی لەو ناوچە تەرخانکراوە بۆ ئەو مەبەستە، فڕێیان بدات".  مەحموود فاتیح ئیبراهیم بە پێویستی دەزانێت دەستەی وەبەرهێنان داوای کردنەوەی ژمارەیەک کارگە بکات بۆ کەمکردنەوەی ئەو زبڵ و خاشاکانە و سوود لێوەرگرتنیان، ئەو گوتی "پێویستمان بە کارگەی کاخەز و ئاسن و پلاستیکە بۆئەوەی سوود لە خاشاک و پاشماوەکان وەربگیرێت".  سەبارەت بە دۆخی ئاو و ئاوەڕۆش ئەوەی خستەڕوو "کەرکووک وێستگەی چارەسەرکردنی ئاوی تێدا نییە لە چەند کۆمەڵگە و گەڕەکێک نەبێت کە هی ئەو شوێنانەش بچووکە و لە قەبارەی شوێنەکەیە، بەڵام ئێستا لە ناوچەی ترکەلان لە باشووری شاری کەرکووک سەرقاڵی پرۆژەی تۆڕی چارەسەرکردنی ئاوی ئاوەڕۆکانین، بەپێی وادەکەی دەبێت لە ساڵی ٢٠٢٣ تەواوبکرێت، ئەمەش کێشەی کەرکووک چارەسەر دەکات".  بەڕێوەبەری بەڕێوەبەرایەتیی ژینگەی کەرکووک باسی لەوەش کرد، "ئێستا تۆڕی ئاوی باران هەیە و لەگەڵ ئاوی دیکەی قورس دەچێتە رووباری خاسەوە و ئاوی خاسەی پیس کردووە، بە تەواوبوونی ئەو پرۆژەیەی باسم کرد، کارەکان باشتر دەبن".  بە گوتەی ئەو بەرپرسەی ژینگەی کەرکووک، ئاستی سەوزایی لە کەرکووک بەپێی شارەوانیی شارەکە رێژەی ٦ % تێپەڕ ناکات، "ئەمەش زۆر کەمە و لە ئاستی ستاندارد نییە، کەرکووک ناوچەی دێمی زۆرە، بەهۆی کەمیی بارانبارین و کەمئاوییەوە رێژەی زەوییە کشتوکاڵییەکانیش کەم دەبێتەوە".