پانێڵەکە لەلایەن د. شێرکۆ کرمانج بەڕێوەبرا و بەشداربووانی پانێڵەکە بریتیبوون لە پرۆفیسۆر پیەر بلان و تێیدا گوتارێكی بەناونیشانی" زەبروزەنگی دەوڵەت و دۆخی زەبروزەنگ لە رۆژهەڵاتی نێوەڕاست" پێشکێشکرد.  دووەم پانێڵیست دکتۆر شاتێل نەواف شاتێل بوو. گوتارەکەشی بەناونیشانی " پێنج نووسەری عێراقی لەژێر زەبری مێژووی عێراقی نوێدا" بوو.  بەڵام بەر لە دەستپێکردنی پانێڵی دووەم، د. عادل باخەوان گوتارێكی پێشکێشکرد و تێیدا پرسی فیدراڵییەت و ئایندەی عێراق و ئەگەری سەرهەڵدانی شەڕی ناوخۆیی لەدوای هەڵبژاردنەکانی خستەڕوو.  ئاکۆ محەممەد: ئێزیدییەکان ناویان کوردییە و زمانیان کوردییە   پاشان دەرگای پرسیارەکانی بۆ بەشداربووان کردەوە و سەرەتا ئاکۆ محەممەد، بەڕێوەبەری گشتیی تۆڕی میدیایی رووداو، گوتارێكی پێشکێشکرد و تێیدا گوتی، دەمەوێت لە ناوی ئێزیدی - یەوە دەستپێبکەم چوونکە ئەگەر بمانەوێت ئێزیدییەکان بکەینە پێکهاتەیەکی جودا لەکورد، ئەوا ناتوانین خزمەتیان بکەین.  ئاکۆ محەممەد گوتیشی، ناوی ئێزیدییەکان لە "ئێزدان"ـەوە هاتووە کە بەواتای خودا پەرستی - یە. بەڕێوەبەری تۆڕی میدیایی رووداو، گوتیشی ئێزیدییەکان ناوکەیان تەواو کوردیە، زمانەکەیان تەواو کوردییە و هەموو شتێکیان کوردییە. راشیگەیاند؛ پێش رووخانی رژێمی سەدام شنگال هەژارترین ناوچە بووە و بە عەرەب ناویان تۆمار کراوە. بەڕێوەبەری گشتیی تۆڕی میدیایی رووداو داوای لە لێکۆڵەرە فەڕەنسییەکان کرد هەوڵێک نەدەن کە زیان بە ئێزیدییەکان بگەیێنێت".  بەشێکی دیکەی قسەکانی ئاکۆ محەممەد لەبارەی عێراقیبوون و کوردستانیبوونەوە بوو و گوتی: "ئەگەر کەسێك لە کوردستان خۆی بە عێراقی دانەنێت ئەوە بێڕێزی نییە بەوانەی کە خۆیان بە عێراقی دادەنێن". پرسی کورد لە باشووری کوردستان تاوەکو ئیستا چارەسەر نەبووە؛ بۆیە ئەمە هاوکاری ئەوە ناکات کە زۆر هەست بە عێراقیبوون بکرێت".  ئەبوبەکر کاروانی: عێراق دەوڵەت نییە  ئەبوبەکر کاروانی، ئەندامی پێشووی سەرکردایەتیی یەکگرتوو بە پرسیارێک بەشداریی لە گفتوکۆ کراوەکەی پانێڵەکەدا کرد و گوتی، ئایا عێراق دەوڵەتە؟. کاروانی باسی لەوەکرد کە کێشەی عێراق ئەوەیە خاکێكە هێشتا نەبووەتە نیشتمان، دانیشتووانی هەیە بەڵام نەبوونەتە گەل و ئەم عێراقە ئێستا جۆرە کەمپێکە.  کاروانی ئاماژەی بەوەکرد کە عێراق لەچوارچێوەی یاسای نێودەوڵەتیدا دەوڵەتە بەڵام وەکو دیکە بە واقعی دەوڵەت نییە. عێراق لە سەکۆ نێودەوڵەتییەکاندا دەوڵەتێكی دانپێدانراوە بەڵام بە واقیعی خۆی دەوڵەت نییە. کاروانی گوتیشی، عێراق دەوڵەت نییە بەڵکو پێناسەی دەوڵەتی هەیە و حەشدیش دەوڵەتێکە لەنێو دەوڵەت.  بەگوتەی ئەبوبەکر کاروانی لەعێراق دوو دەوڵەت هەن یەکێکیان فەرمییە کە ئەو دەوڵەتەیە لەسەر ئاستی جیهان دانیپێدانراوە و مامەڵەی لەگەڵدا دەکرێت، دەوڵەتی دیکەش بریتییە لە حەشدی شەعبی کە ئەوە دەوڵەتە نافەرمییەکەی عێراقە و واتە دەوڵەتی نافەرمی عێراق بریتییە لە حەشدی شەعبی.  کاروانی لە درێژەی قسەکانیدا باسی لەوەکرد کە، هەم عێراق و هەم کوردستان لە بنبەستی سیاسیدان و نوخبەی حوکمڕان توانای وەڵامدانەوەی پرسیارەکانی خەڵکی نەماوە و هەروەها رێگەی ریفۆرم و چاکسازی نییە. داهاتووی عێراق نادیارە و ئەگەرەکان زۆرن وەک ئەگەری لەکارخستنی دەستوور یان شەڕی ناوخۆ و یان هەر ئەگەرێکی دیکە.  رەحمان غەریب: خراپ مامەڵەکردنی دەوڵەت لەگەل کەمینەکان هۆکاری ناسەقامگیریی عێراقە  رەحمان غەریب، رێکخەری سەنتەری میترۆ یەکێکی دیکە بوو بەشداریکرد و گوتی، سیاسەتی دەوڵەت لە ١٠٠ ساڵی رابردوودا خراپ بووە، خراپی مامەڵەکەش هەموو لایەنەکانی گرتووەتەوە چ نەتەوە بێت وەک دژایەتی کورد یان ئایینی بووبێت وەک دژایەتیکردنی جووەکان. بەبڕاوی رەحمان غەریب، خراپ مامەڵەکردنی دەوڵەت لەگەڵ کەمینەکانی ناوخۆیی، هەمیشە بووەتە هۆکاری ناسەقامگیری عێراق.  ئازاد جوندیانی: عەرەب پڕاوپڕ نەتەوەیەکی داگیرکەرە  ئازاد جوندیانی، ئەندامی پێشووی مەکتەبی سیاسیی یەکێتیی نیشتمانیی کوردستان بەشداریی گفتوگۆکەی کرد و گوتی، ئێمە تایبەتمەندیی خۆمانمان هەیە و مێژوو سەلماندوویەتی کە هەرکاتێك عێراق بەهێز بووبێت، کوردستان لەژێر نەهامەتیدا بووە.  ئازاد جوندیانی پرسیاری کرد و گوتی: ئایا بەریتانیا و فەرەنسا کە عێراقیان دروستکرد بۆچی چوون لە دەرەوەی عێراق کەسێکیان هێنا و کردیانە شا؟  جوندیانی هەروەها لە قسەکانیدا گوتی؛ نەتەوەی عەرەب لە جەزیرەی عەرەبەوە داگیرکەر بووە و پڕاوپڕ نەتەوەیەکی داگیرکەرە و داگیرکارییەکەشی بەردەوام لە گەشەکردندا بووە.  هێمن لهۆنی: دەستوەردانەکانی ئەمریکا لە عێراق و ئەفغانستان بچووک ناکرێتەوە  هێمن لهۆنی، بەڕێوەبەری رووداو دیجیتاڵ رەخنەی لەو قسانە گرت لە کۆنفرانسەکە کە دەستێوەردانەکانی ئەمریکا لە وڵاتانی جیهان بە شکستخواردوو ناودەبەن و گوتی: "بە ئاسانی ناتوانی بڵێت دەستوەردانەکانی ئەمریکا شکستخواردوو بووە". نموونەیەکی بەوە هێنایەوە کە "بەڕێوەچوونی ئەم پانێڵانە لە شارێکی وەک هەولێر و بە ئازادانە، بەرهەمێکی دەستوەردانی ئەمریکایە لەم ناوچەیە".  هێمن لهۆنی باسی لەوەکرد کە کەسانێکیش هەن پێیانوایە سەرنەکەوتنی ئەمریکا لە عێراق هۆکارەکەی پێکهاتە و کۆمەڵگەی عێراقە کە پێکەوەژیان و دیموکراسی لەم وڵاتە بە ئاسانی قبووڵ ناکرێت. هەروەها گوتی: "ناتوانین دەستێوەردانەکانی ئەمریکا بچووک بکەینەوە تەنیا لە عێراق و ئەفغانستان. دەستوەردانی سەربازیی ئەمریکا مێژوویەکی زۆری هەیە بۆ نموونە کۆریای باشوور نموونەی دەستوەردانێکی ئەمریکییە کە یەکێکە لە نموونە هەرەجوانەکانی جیهان".  هەروەها بەشداربوویەکی دیکە، تیشکی خستەسەر دەستتێوەردانی ئەمریکا لە جیهان و باسی لە سەرکەوتنی ئەمریکا لە کۆریای باشوور کرد و گوتی، ئەو دەستتێوەردانە بووەهۆی گواستنەوەی ئەو وڵاتە لە هەژارییەوە بەرەو وڵاتێك کە ئێستا ٧ % ی پیشەسازیی جیهانی لەلایە.  ئەو بەشداربووە هەروەها گوتی، شکست و سەرکەوتن لەلایەکی دیکەیەوە بە فاکتەرەکانی ناوخۆیی وڵاتانەوە بەستراوەتەوە و ئەگەر نوخبەیەکت نەبێت کە باوەڕی بە پێکەوە ژیان بێت و رێگە خۆش نەکرێت بۆ یەکسانیی کۆمەڵایەتی و دادوەری، ئەوا بە دڵنیاییەوە هیچ دەستتێوەردانێك ناتوانێت سەرکەوتن بۆ وڵات و گەلێک بەدەستبهێنێت.