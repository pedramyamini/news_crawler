رۆژنامە ئەمریکییەکە نووسیویەتی، کشانەوەی هێزەکانی ئەمریکا لە ئەفغانستان و کەوتنی خێرای حکومەتی کابوول وایکرد کوردانی رۆژئاوای کوردستان بە هۆشیاریەوە لە دۆخەکە بڕوانن و هیوای چارەنووسێکی جیاواز بخوازن.   بیرەوەرییە تاڵەکانی کشانەوەی هێزەکانی ئەمریکا هێشتاش لای هێزەکانی سووریای دیموکرات (هەسەدە) ماون. سێ ساڵ لەمەوبەر، دۆناڵد ترەمپ، سەرۆکی پێشووی ئەمریکا فەرمانی بە کشانەوەی دوو هەزار سەربازی وڵاتەکەی کرد کە شانبەشانی هەسەدە شەڕی داعشیان دەکرد.  هەرچەندە دواتر رازیبوو کە هێزەکان هەموویان نەکشێنێتەوە، بەڵام نیوەی زیاتریانی لێ کەمکردنەوە، بەوەش رێگەی لە بەردەم تورکیادا کردەوە، کە بەشێک لە ناوچەکانی ژێر دەسەڵاتی هەسەدە کۆنتڕۆڵبکات.   ئەو هەنگاوەی ئەمریکا وەکو ناپاکیکردن لە کورد لێکدرایەوە و رەخنەی زۆر لە دۆناڵد ترەمپ گیرا، چونکە هێزە کوردییەکان هەزاران کەسیان لە شەڕی دژی داعشدا شەهیدکرابوون.   ئێستا نزیکەی ٩٠٠ سەربازی ئەمریکی لە ناوچەکانی ژێر دەسەڵاتی بەڕێوەبەرایەتیی خۆسەردا هەن.   ئەمریکا دەڵێت ئەو هێزانە بەشێکن لە شەڕی دژی داعش کە هاوپەیمانیی نێودەوڵەتی ژمارەی چەکدارەکانی ئەو رێکخراوە پەڕگیرە بە ٨ هەزار تاوەکو ١٦ هەزار کەس لە سووریا و عێراق مەزەندەدەکات.   ژمارەیەک بەرپرس کە دیارینەکراوە لە کام وڵاتن، بە رۆژنامەی واشنتن پۆستیان گوتووە، لەم مانگانەی دواییدا، ئیدارەی بایدن هەوڵیداوە دڵنیایی بە مەزڵووم کۆبانێ و بەرپرسانی دیکەی هەسەدە بدات و لەو پێناوەشدا ژەنەڕال کێنێز مەکێنزی، فەرماندەی فەرماندەیی ناوەندی هێزەکانی ئەمریکا و جۆی هوود، یاریدەدەری بە وەکالەتی وەزیری دەرەوەی ئەمریکا بۆ کاروباری رۆژهەڵاتی نزیک سەردانی ناوچەکەیان کردووە بۆ ئەوەی قسە لەگەڵ بەرپرسانی هەسەدەدا بکەن.  رۆژنامە ئەمریکییەکە لەسەر زاری چەند بەرپرسێکی هەردوولا دەڵێت، ئیدارەی بایدن پێشتر جەختی لەوە کردووەتەوە، کە پەیوەندییان لەگەڵ هەسەدەدا بە بەهێزی ماوەتەوە و هێزە ئەمریکییەکان لە ماوەیەکی نزیکدا ئەو ناوچەیە بەجێناهێڵن.   فەرماندەی گشتیی هەسەدە باسی لەوە دەکات لەم حەوت مانگەی سەرۆکایەتیی بایدندا، پەیوەندییەکانیان لەگەڵ واشنتن باشتر بوون. هەروەها دەڵێت ئەوان چاوەڕێدەکەن سەقامگیری باڵ بەسەر ناوچەکەدا بکێشێت: "ئەگەر ئەمریکا بەڵێنەکانی بباتە سەر".  مەزڵووم بە واشنتن پۆستی گوتووە: "ئێمە ئێستا هەستدەکەین پشتیوانیێکی سیاسی و سەربازیی بەهێزترمان هەیە، زیاتر لەوەی کە لە ئیدارەی پێشووی ئەمریکامان پێدەگەیشت. "  بەرپرسانی ئەمریکی، بەگوێرەی واشنتن پۆست، مەزڵووم عەبدی بە هاوکارێکی بەردەوام و هاوپەیمانێکی متمانەپێکراو لە شەڕی دژی داعشدا دەزانن.   هاوپەیمانیی نێودەوڵەتیی بەردەوامە لە هاوئاهەنگیی هەواڵگیری و ئەنجامدانی هێرشی ئاسمانی بۆ هاوکاریکردنی هەسەدە لە ریشەکێشکردنی شانە نووستووەکانی داعش و بەئامانجکردنی سەرکردەکانی. هەروەها هاوپەیمانیی نێودەوڵەتی لە پاراستنی کێڵگە نەوتییەکانیش هاوکاریی هەسەدە دەکات.   واشنتن پۆست نووسیویەتی: "هاوسەنگیی هێز لە ململانێ فرەلایەنەکەی سووریا بەندە لەسەر ئامادەیی ئەمریکا. بەرپرسانی ئەمریکا وای دەبینن، ئەگەر هێزەکانی وڵاتەکەیان بکشێننەوە رێگە لە بەردەم سوپای سووریا یان هێزەکانی رووسیا و تورکیا دەکرێتەوە بۆ ئەوەی پێشڕەوی بکەن. ژمارەیەک بەرپرسی ئەمریکا جەختیان لەوە کردووەتەوە کە جێگیرکردنی هێزە ئەمریکیەکان رێگە لە هێزە ئێرانیەکان دەگرێت ' پردێکی وشکانی ' دروستبکەن کە توانای ئەوەیان پێدەدات ئاسانتر چەک بۆ حیزبوڵڵای هاوپەیمانی لە لوبنان دەنێرێت".  کشانەوەی بەشێكی هێزەکانی ئەمریکا لە ساڵی ٢٠١٩ نەخشەی ناوچەکانی ژێر دەسەڵاتی بەڕێوەبەرایەتیی خۆسەری گۆڕی.  بەشێک لەو ناوچانەی کە ئەو هێزە ئەمریکیانە دەیانپاراستن، کەوتنە ژێر دەستی هێزە چەکدارەکانی سەر بە تورکیا و بەشێکی دیکەشیان لە لایەن سوپای سووریا و رووسیاوە پڕکرانەوە.   کشانەوەی هێزەکانی ئەمریکا دوای ئەوە هات، کە دۆناڵد ترەمپ گڵۆپی سەوزی بۆ رەجەب تەیب ئەردوغان هەڵکرد بۆ ئەوەی بچێتە قوولایی رۆژئاوای کوردستان و سووریا تاوەکو ئەو ناوچانە لە هێزەکانی هەسەدە دابماڵێت. ئەوکاتە، نزیکەی ٢٠٠ هەزار کەسی ناوچەکانی ژێر دەسەڵاتی هەسەدە، ئاوارە بوون.   هەرچەندە بەرەکانی پێشەوەی تورکیا و هەسەدە بەشێوەیەکی گشتی لەم کاتەدا ئارامن، هێشتا ئەگەری دروستبوونی تووندوتیژی لەسەر سنوور هەیە.   مانگی رابردوو، ماڵێک لە عەین عیسا بەر تۆپباران کەوت کە دەگوترێت لە لایەن تورکیا و هێزە چەکدارە سووریەکانی نزیکیەوە تۆپباران کراوە. لە ئەنجامدا چوار ئەندامی یەک خێزان گیانیان لەدەستدا.