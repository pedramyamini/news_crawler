کۆمیسیۆنی باڵای سەربەخۆی هەڵبژاردنەکانی عێراق سێ مانگ کاتی دانابوو بۆ بانگەشەی هەڵبژاردن، بەڵام سستی لە بانگەشەدا بەدیدەکرا. کۆمەڵی دادگەری و یەکگرتووی ئیسلامیی کوردستان دەیانەوێت بانگەشە فراوانەکانیان بکەوێتە کەمتر لە مانگێکی کۆتایی بانگەشەی هەڵبژاردنەوە.  بەرپرسی دەزگای هەڵبژاردنی یەکگرتووی ئیسلامیی کوردستان سیستەمی هەڵبژاردن بەم شێوازەی ئێستا بە پەرتکردنی دەنگی حیزبەکان دەزانێت؛ هەروەها دەڵێت، هەڵمەتی فراوانی بانگەشەیان دەخەنە ٢٠ رۆژی کۆتایی بانگەشەکانەوە.  هێمن ئەسکەندەر، بەرپرسی دەزگای هەڵبژاردنی یەکگرتووی ئیسلامیی کوردستان رایگەیاند، "پێموایە دەنگەکانی یەکگرتوو زیاد دەکات، بەڵام چەند کاریگەریی لەسەر زیادکردنی کورسییەکان دەبێت ئەوە شتێکی جیاوازە، چونکە ئێستا سیستەمی هەڵبژاردن گۆڕاوە، بۆیە لایەنە سیاسییەکان داهاتووی خۆیان لەبەرچاو نییە و گرنگی بە رێژەی بەشداریی دەنگدەر دەدەن. لێرەوە داوا دەکەین هەموو هاوڵاتییان دەنگ بدەن و وەکو رابردوو بایکۆت نەکەن؛ چونکە بایکۆتکردن بەربژێری لاواز سەردەخات".  هاوپەیمانیی کوردستان کە لەنێوان یەکێتیی نیشتمانیی کوردستان و بزووتنەوەی گۆڕاندا پێکهێندراوە. لە رۆژی ٩ی ئەیلوولی ٢٠٢١ ـەوە هەڵمەتی فراوانیان دەستپێکردووە. هەروەها بڕیارە پارتی دیموکراتی کوردستان رۆژی شەممە ١١ی ئەم مانگە هەڵمەتی فراوانی بانگەشە دەستپێبکات.  کۆمەڵی دادگەریی کوردستان ئەمڕۆ هەینی ١٠ - ٠٩ - ٢٠٢١ بانگەشەی فراوان دەستپێدەکەن؛ سیستمی فرەبازنەیی زیانی بە کۆمەڵی دادگەریی کوردستان گەیاندووە، بەرپرسی هەڵبژاردنی حیزبەکەش دەڵێت، نەک ئەوان، زیانی بە سەرجەم "حیزبەکانی عێراق گەیاندووە جگە لەو هێزانەی کە ئەم یاسایەیان بۆ خۆیان دادووریوە".  د. بێستوون حەمەساڵح، بەرپرسی مەکتەبی هەڵبژاردن و ئاماری کۆمەڵ رایگەیاند، "ئێمە دوو کورسیمان هەیە و پێشبینیمان ئەوەیە کە کورسییەکانمان زیاد دەبن و بڕواشمان بە خۆمان، بە بەربژێرەکانمان و جەماوەری کۆمەڵی دادگەریی کوردستان هەیە کە ئەو ئاواتەمان بێتەدی و ئەو پێشبینییەشمان راست دەرچێت".  بڕیارە رۆژی ١٠ی مانگی داهاتوو، بە بەشداری نزیکەی ٢٥ ملیۆن کەس هەڵبژاردنی ئەنجوومەنی نوێنەرانی عێراق لە عێراق و هەرێمی کورستان بەڕێوەبچێت، کە جیاواز لە رابردوو، ئەمجارە دەنگدەران دابەشکراون بەسەر ٨٣ بازنەدا.