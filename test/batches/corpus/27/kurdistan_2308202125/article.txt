سەرچاوەیەکی باڵا لە فەرماندەی زێرەڤانی، کە نەیویست ناوی ئاشکرا بکرێت، بە تۆڕی میدیایی رووداوی راگەیاند، دوو مین کە لە گوللە هاوەن دروستکرابوون و بە رێگەی پارتی و ئەریەڵ دەتوانرا بتەقێندرێنەوە، لەسەر رێگەی سەرەکیی ئامێدی بۆ دێرەلووک چێندرابوون، پووچەڵ کرانەوە.  ژێهات نهێلی، دانیشتووی گوندی سەرگەلێ بە رووداوی گوت، کاژێر ١١: ٠٠ی بەیانی گاوانی گوندەکە مینەکانی بینیوە کە لەسەر رێگەی رەز و باخی گوندەکە چێندراون، دوای ئەوە "لایەنە پەیوەندیدارەکانمان ئاگادارکردەوە و کاژێر ١٧: ٠٠ تیمەکانی ئەندازیاریی زێرەڤانی مینەکانیان هەڵگرتنەوە".  ئەو دانیشتووەی گوندی سەرگەلێ ئاماژەی بەوەش کرد، "ئەو شوێنەی مینەکانی لێ چێندرابوو، هاتووچۆی رۆژانەی جووتیاران و خەڵکی گوندەکەمانی لەسەرە، نزیکە لە رێگەی سەرەکیی وەزای ئامێدی بۆ ناحیەکانی دێرەلووک و شێلادزێ".  لە ماوەی مانگێکدا ئەمە دووەم جارە هێزەکانی پێشمەرگە مین لەسەر رێگەی سەرەکیی ئامێدی پووچەڵ دەکەنەوە، کە جاری یەکەم پێش ٢٠ رۆژ بوو، ٦٠ کیلۆگرام TNT لەسەر رێگەی ئامێدی بۆ دێرەلووک پووچەڵکرانەوە.