بەپێی ئامارەکانی وەزارەتی بازرگانی و پیشەسازیی حکومەتی هەرێمی کوردستان، لە ساڵی ٢٠١٩ زیاتر لە ١٩٠٠ کۆمپانیا تۆمارکراون، لە ساڵی ٢٠٢٠ هەزار و ٢٣٢ کۆمپانیا تۆمارکراون، واتە تۆمارکردنی کۆمپانیاکان لە ساڵی ٢٠٢٠ بە رێژەی ٣٣ % دابەزیوە.  لە ساڵی ٢٠٢٠ لە دهۆک کەمترین کۆمپانیا تۆمارکراون کە تەنیا ٦٥ کۆمپانیا بووە، لە سلێمانیش هیچ کۆمپانیایەکی بیانی تۆمارنەکراوە.  بەپێی ئامارەکانی حکومەتی هەرێمی کوردستان، ژمارەی دامەزراندنی کارگە لە هەرێمی کوردستان لە ساڵی ٢٠١٩ گەیشتووەتە ١٦٠ کارگە، بەڵام لە ساڵی ٢٠٢٠ مۆڵەت بە ١٥٥ کارگە دراوە.  هێشتا هیچ ئامارێکی پشتڕاستکراوە لەبەردەستدا نییە کە بەهۆی بڵاوبوونەوەی کۆرۆنا و لێکەوتەکانیەوە چەند کارگە و کۆمپانیا لە هەرێمی کوردستان داخراون، بەڵام نەبوونی هاندانی دارایی، بەشێک لە کۆمپانیا بچووکەکانی لەدوای بڵاوبوونەوەی کۆرۆنا بە داخستن دا و تاوەکو ئێستاش نەکراونەتەوە، ئەمەش ئەو دەرفەتانەی کەمکردووەتەوە کە ئەو کۆمپانیایانە لە هەرێمی کوردستان دروستیان کردووە.  بە گوتەی خاوەنی بەشێک لە کۆمپانیاکان، لەو ماوەیەدا نە هیچ هاندانێکی دارایی هەبووە، نە لێخۆشبوونیش لە باج، تەنانەت باج لەسەر بەشێک لە کۆمپانیاکان و شوێنەکانی بازرگانیش زیادکراوە، ئەمەش وایکردووە تۆمارکردنی کۆمپانیای نوێ کەم ببێتەوە.  هۆکارێکی دیکەی پاشەکشەی تۆمارکردنی کۆمپانیاکان و کردنەوەی لقی کۆمپانیای بیانی لە هەرێمی کوردستان، ئەو رۆتینیاتەیە کە بۆ تۆمارکردنی کۆمپانیاکان هەیە، بەپێی رێنوێنییەکانی حکومەتی هەرێمی کوردستان تۆمارکردنی کۆمپانیا لە هەرێمی کوردستان ٣٨ رۆژی دەوێت، ئەمەش لە کاتێکدایە کە لە عێراق ٣٥ رۆژ، لە ئیمارات ٨ رۆژ، لە تورکیا ٧ رۆژ و لە ئەمریکا ٦ رۆژی پێویستە.  لە دوو مانگى سەرەتاى ئەمساڵدا لە سلێمانى تەنیا ٨٠ کۆمپانیا مامەڵەى دامەزراندنیان کردووە، لە بەرامبەردا نیوەى ئەو ژمارەیە کە ٤٠ کۆمپانیایە، کارەکانى خۆیان راگرتووە و وازیان هێناوە.  بەپێی ئاماری بەڕێوەبەرایەتیی پەرەپێدانی پیشەسازیی پارێزگاکان، لە ساڵی ٢٠٢٠ دا ١٧١ کارگە لە هەرێمی کوردستان دامەزراون و مۆڵەتیان بە زیاتر لە سێ هەزار و ٩٤٣ هەزار کارگەی نوێش داوە، بەڵام لەم ژمارەیەدا تەنیا ١٩٠٥ کارگە لە کاردان و ٢٠٣٨ کارگەش داخراون کە دەکاتە ٥١ % ی کارگەکان.