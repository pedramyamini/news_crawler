کچەکە ناوی (ئامارا)ـیە، پەیامنێری رووداو دەچێتە ئەو شوێنەی کە کچەکە تێدا سووتێنراوە. لەنێو ماڵەکە مێزێک دەبینرێت کە هی ئامارا دوالای تەمەن ١٣ ساڵانە، لەسەر ئەو مێزە هەرچی خەون و خەیاڵی هەبوو لەگەڵ خۆی بردنیە ژێر گڵ.  محەممەد دوالای باوکی، بە ئەسید و تەنەر کچەکەی سووتاندووە. بەگوێرەی شاهێدحاڵان "باوکەکە ویستوویەتی ژن بە ژن بە کچەکەی بکات، بەڵام لەبەرئەوەی کچەکەی ئەوەی قبووڵنەکردووە، بەشێوەیەکی دڕندانە کوشتوویەتی. "  دوای ئەوەی باوکەکە، کچە ١٣ ساڵەکەی دەسووتێنێت، لەنێو حەمام و لەسەر دەست تاوەکو بەردەرگەی ماڵەکەیان دەڕوات و دواتر دراوسێکانی دەزانن کە رووداوێک هەیە.   کاتێک دراوسێکان بە رووداوەکە دەزانن، باوکەکە هەڵدێ.  یەشار کەرپیچ شاهێدحاڵی رووداوەکەیە و بە تۆڕی میدیایی رووداوی راگەیاند "هاتم و بە چەکوچ دەرگاکەم شکاند، کچێک لێرە کەوتبوو، رووخساری دیار نەبوو، وەکو رەژوو و خۆڵەمێشی لێهاتبوو، دوای کاژێرێک نەیتوانی قسە بکات، تەنیا دەستی خۆی بەرزکردەوە و داینایەوە. "  بەگوێرەی قسەی دراوسێکان، بۆ ئەوەی کەس بە رووداوی کوشتنەکەی ئامارا نەزانێت، باوکەکە لە تیڤی دەنگی قورئانی بەزرکردبوو، بەجۆرێک دەنگەکە هەموو گەڕەکی شێخ مەخسوودی رووهای گرتبووەوە.  سەمرا کەرپیچ، دراوسێی ماڵی ئامارا دەڵێت "لە کاژێر ١٠ دەنگی قورئان دەهات و دەنگەکەش زۆر بەرزبوو، بۆ ئەوەی کەس پێی نەزانێ، بۆ ئەوە دەنگی ئاوا بەرزکردبووەوە. "  فاتمە دۆغان، دراوسێی ئەو ماڵە دەڵێت "ئەوە مرۆڤ نییە، منداڵەکانم دەترسن، ئەوە دراوسێکانم شاهێدن. کچەکەم ٢٠ ساڵانە، ئارام ناگرێ، هاوار دەکات و دەڵێ دەبێ باوکی منیش وام لێنەکات؟ "  دوای چەند کاژێرێک محەممەد دوالا لەلایەن پۆلیسەوە دەستگیردەکرێت، ئەو کچە ١١ ساڵانەی کە لەگەڵ خۆیی بردبوو، لێی دەستێنن و رادەستی خانەی بێسەرپەرشتانی دەکەن، لەبەرئەوەی خێزانەکە بێسەرپەرشت مانەوە.   تەرمی ئامارای بچووکیش لەلایەن بەڕێوەبەرایەتی خێزانی رووهاوە بەخاکسپێردرا.  بەگوێرەی قسەی دراوسێکان، تاوانبار محەممەد دوالا بەهۆی شەڕەوە لە سووریاوە کۆچبەر بووە و بە رەچەڵەک فەڵەستینییە.