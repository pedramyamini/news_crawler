محەممەد باقری، سەرۆک ئەرکانی هێزە چەکدارەکانی ئێران رایگەیاند، "لەم یەک دوو ساڵەی دواییدا گرووپە چەکدارەکان بە دنەدانی ئەمریکا، زایۆنییەکان و هەندێک لە وڵاتانی دواکەوتووی عەرەبی، هەوڵیانداوە پەرە بە توانا و چالاکییەکانیان بدەن، ئێمە تەحەمولی ئەو سەرەڕۆییانە ناکەین، عێراق و هەرێمی باکووری عێراق نابێت رێگە بدەن دژە شۆڕشی چەکدار، لەوێ بنکەی راهێنانیان هەبێت، رادیۆ و تەلەڤیزیۆن، کەمپی حەسانەوەیان هەبێت، کۆنگرە بکەن، کەلوپەلی سەربازییان هەبێت و هێرش بکەنە سەر سنوورەکانی ئێمە. جەخت دەکەمەوە، ئۆپەراسیۆنەکانی دوو هەفتەی رابردوو بەردەوام دەبن. بەرپرسانی هەرێمی باکووری عێراق و بەرپرسانی حکومەت عێراق رادەسپێرم کە خۆیان ئەمانە کۆبکەنەوە، ئەگەر چالاکییەکانیان بەردەوام بن، ئۆپەراسیۆنەکانمان پەرەپێدەدەین و لەنێویان دەبەین".  کاوە بەهرامی، بەرپرسی دەزگای فەرماندەیی هێزی پێشمەرگەی کوردستان سەر بە حیزبی دیموکراتی کوردستان ئێران - حدکا، دەڵێت "ئەو هەڕەشانە چالاکیی ئێمە راناگرێت".  حیزبەکانی رۆژهەڵاتی کوردستان، ئێران تۆمەتبار دەکەن کە تەنیا دەیەوێت گوشار بۆ حکومەتی هەرێمی کوردستان بێنێت و دەڵێن، لەبەر بەرژەوەندییەکانی حکومەتی هەرێمی کوردستان، دوو دەیەیە چالاکییە سەربازییەکانیان راگرتووە. ئەو حیزبانە رەتیدەکەنەوە وڵاتانی دیکە یارمەتییان بدەن.  هەڕەشەکانی بەرپرسانی ئێران لە حیزبەکانی رۆژهەڵاتی کوردستان نزیکەی ٤٠ رۆژ لەمەوبەر دەستیانپێکرد، کاتێک سکرتێری ئەنجوومەنی باڵای ئاسایشی نیشتمانیی ئێران لە کۆبوونەوە لەگەڵ وەزیری دەرەوەی عێراق داوای دەرکردنیانی کرد. دواتر هەڕەشەکانی فەرماندەکانی سوپای پاسدارانی بەدوادا هات، دوای ئەمانەش تۆپباران و بۆردوومانەکان دەستیان پێکرد.  محەممەد باقری، سەرۆک ئەرکانی ئێران گوتی، لەم قۆناخەدا بۆئەوەی زەرەر و زیانی گیانی لێنەکەوێتەوە، حیزبەکانی رۆژهەڵاتی کوردستانیان لە هێرشەکان ئاگادارکردووەتەوە و تەنیا هێرشیان کردووەتە سەر ناوەندی فەرماندەیی حیزبەکان.  بەرپرسی دەزگای فەرماندەیی هێزی پێشمەرگەی کوردستان رەتیدەکاتەوە ئێران راستەوخۆ و ناڕاستەوخۆ پەیامی بۆیان ناردبێت و دەڵێت "کۆماری ئیسلامی لەو هێرشانەدا هیچ دەستکەوتێکی نەبوو، بۆیە دەیەوێت بیروڕای گشتی بەلاڕێدا ببات".