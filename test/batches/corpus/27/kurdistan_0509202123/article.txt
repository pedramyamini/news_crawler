رۆژی یەکشەممە ٠٥ - ٠٩ - ٢٠٢١ ئەنجوومەنی ئاسایشی هەرێمی کوردستان ڤیدیۆی دانپێدانانی ئەو گرووپەی بڵاوکردەوە و دەڵێت "ئەو گرووپە تیرۆریستییەی داعش پێکهاتوون لە مەفرەزەیەکی ئەمنی و پیلانیان هەبووە لەناو شاری هەولێر کردەوەی تیرۆریستی ئەنجام بدەن. "  بەپێی راگەیێندراوێکی ئەنجوومەنی ئاسایشی هەرێمی کوردستان "ئەم گرووپە تیرۆریستە لە سەرەتای ئەم ساڵەوە لەلایەن ئەمنی عامی گرووپی تیرۆریستی داعش چالاک کراونەتەوە و لەلایەن ئەمیرێکی ئەمنی ناسراو بە (ئەبو حارس) فەرمانیان پێدراوە بۆ ئەوەی کردەوەی تیرۆریستی لە شاری هەولێر ئەنجام بدەن. "  هەر لە راگەیێندراوەکەدا ئاماژە بەوە دراوە کە گرووپەکە "هەوڵیانداوە بۆمبی چێندراو بۆ ناو شاری هەولێر بهێنن و لەنێو شاری هەولێر کردەوەی تیرۆریستی پێ ئەنجام بدەن و کەسانی بیانی و ئەمنی بکەنە ئامانج. "  ئەنجوومەنی ئاسایشی هەرێمی کوردستان دەڵێت، بە هەوڵی تیمەکانی بەڕێوەبەرایەتی گشتیی دژەتیرۆر و بەڕێوەبەرایەتی ئاسایشی هەولێر "توانراوە پێش ئەنجامدانی کردەوە تیرۆریستییەکان، ئەندامی ئەم تۆڕە لەناو شاری هەولێر دەستگیربکەن و پیلانەکەیان پووچەڵ بکرێتەوە. "  لە راگەیێندراوەکەدا هاتووە کە لە لێکۆڵینەوەکانی ئەنجوومەنی ئاسایشی هەرێمی کوردستان دەرکەوتووە کە "گرووپی تیرۆریستی داعش و سەرکردەکانیان وەک پیشەی پێشوویان بەردەوام لە هەوڵدان بۆ ئەوەی مێردمنداڵ و گەنجەکان، بەتایبەتی ئەوانەی پێشت یەکێک لە ئەندامانی خانەوادەکانیان ئەندامی داعش بوون تەجنید بکەن و کردەوەی تیرۆریستی پێ ئەنجام بدەن. "  ناوی ئەو "گرووپە تیرۆریستییەی داعش" کە لە هەولێر دەستگیرکراون:  - حەیدەر عەبدولوەهاب جحێشی  - ئەحمەد هەیسەم ئەحمەد جحێشی  - حەمزە ئیبراهیم وسمی عوبێد   - سێ لە تۆمەتبارەکان تەمەنیان خوار ١٨ ساڵە، ناو و دەمووچاویان شاردراوەتەوە