کامران دوپلۆرەیی، چالاکڤانی ژینگە و ئەندامی ئەنجوومەنی ژینگەپارێزی زاگرۆس، کە خاوەنپێداویستیی تایبەتە، رۆژی چوارشەممە بڕیاری دا، رێگەی ٧٠٠ کیلۆمەتری مەریوان بۆ تاران، بە کورسیی خاوەن پێداویستی تایبەت ببڕێت و بچێتە بەردەم پەرلەمانی ئێران لە تاران.   کامران دوپلۆرەیی کە خۆی پێشتر کۆڵبەر بووە و بە تەقەی هێزە سەربازییەکانی ئێران لە کاتی کۆڵبەریدا، قاچی لەدەستداوە، تائێستا ٢٠ جار نەشتەرگەریی قاچی بۆ کراوە و ئێستا خاوەنی قاچی دەستکردە.   ئەو چالاکڤانە دەڵێت وەک دەربڕینی ناڕەزایی لە دژی کوشتنی کۆڵبەرانی کورد ئەو رێگەیە بە کورسی تایبەت دەبڕێت و دەچێتە پەرلەمانی ئێران تاوەکو دەنگی ناڕەزایەتی خۆی بە پەرلەمانتاران بگەیێنێت. ئەو هەروەها دەڵێت؛ ناڕەزایەتییەکەی بۆ دۆخی خراپی ژینگەی رۆژهەڵاتی کوردستان و نەبوونی خزمەتگوزاری بۆ کەسانی خاوەنپێداویستی تایبەتیشە.