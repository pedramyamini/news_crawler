ئارام حەنا، گوتەبێژی هەسەدە لەبارەی هێرشەکەوە بە تۆڕی میدیایی رووداوی راگەیاند، "لە چوار - پێنج رۆژی رابردوودا سوپای تورکیا و چەکدارانی ئۆپۆزیسیۆنی سووریا هێرشەکانیان لە سنووری تلتەمر و زڕگان لە پارێزگای حەسەکە زیادکردووە، لە ئەنجامدا خەڵکی سڤیل بوونەتە قوربانی".  تۆپبارانەکە شەوی سێشەممە ١٧ - ٠٨ - ٢٠٢١ روویدا، بارزان فەرمان، پەیامنێری رووداو رایدەگەیێنێت، بەشێک لە بریندارەکان بەهۆی سەختیی برینەکەیانەوە رەوانەی نەخۆشخانەیەک لە حەسەکە کراون.     هەروەها ئەمڕۆ چوارشەممە ١٨ - ٠٨ - ٢٠٢١ لە ناوچەی زڕگان تۆپباران کەمبووەتەوە، بەڵام ناوە ناوە سوپای تورکیا و ئۆپۆزیسیۆنی سووریا هێرشدەکەنە سەر شارۆچکەی زڕگان و ناوچەی تلتەمر.  دکتۆر تامر، پزیشکێک لە نەخۆشخانەکە بە تۆڕی میدیایی رووداوی راگەیاند، " ١٦ بریندار گەیێندراونەتە نەخۆشخانەکە، بەشێک لە بریندارەکانیشمان رەوانەی نەخۆشخانەکانی لە حەسەکە و قامشلۆ کردوون. "  یەکێک لە بریندارەکان لەبارەی هێرشەکەوە دەڵێت، "لە ماڵەوە دانیشتبووم، نەمزانی روو لە کوێ بکەم، لە کوێ خۆم بشارمەوە منداڵەکانم دەگریان، نەمدەزانی چییان پێ بڵێم".   نالین حەسەن، پێشکێشکار و پەیامنێری رووداو دەڵێت، هەشت برینداری تۆپبارانەکە گەیێندراونەتە نەخۆشخانەی گەل لە شاری حەسەکە، سێ لە بریندارەکان دوای وەرگرتنی چارەسەر رەوانەی ماڵەوە کراون و دوو برینداری دیکە پێویستییان بە نەشتەرگەرییە، هەروەها سێ برینداری دیکەش رەوانەی نەخۆشخانەیەکی دیکە کراون.  فەرحان عیسا، پەرستارێک لە نەخۆشخانەی گەل لە حەسەکە بە تۆڕی میدیایی رووداوی راگەیاند، "کاژێر ١٠: ٠٠ یەکەم بریندار گەیێندرایە نەخۆشخانەکەمان و پێویستی بە نەشتەرگەری هەبوو و نەشتەرگەریمان بۆ کرد. " هەروەها دەشڵێت، "ئەوانەی گەیێندرانە نەخۆشخانە سنگ، چاو و دەستیان بریندار بوون".  لە سنووری تلتەمر و زڕگان ناوبەناو پێکدادان لە نێوان هێزەکانی سووریای دیموکرات - هەسەدە و هێزە چەکدارەکانی سەربە تورکیادا روودەدات.