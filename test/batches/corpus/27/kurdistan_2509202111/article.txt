ئەمڕۆ ٢٥ - ٩ - ٢٠٢١، قوباد تاڵەبانی، جێگری سەرۆکوەزیرانی هەرێمی کوردستان و سەرۆکی لیستی هاوپەیمانی کوردستان لە دیدارێکیدا لەگەڵ رۆژنامەڤانان لەبارەی دۆخی میدیا، هەڵبژاردنی عێراق، کێشەکانی سلێمانی و یەکێتی قسەیکرد. گوتی ئەو میدیا و سۆشیاڵمیدیایانە "بە پارەی شەرعی و ناشەرعی بەڕێوەدەبران، بەشێک لەو میدیایانە بە پارەی یەکێتی بەڕێوەدەبران و دژایەتیی یەکێتیشیان دەکرد، چەندین دۆسیەشیان لەسەر بەرپرسانی یەکێتی کردووەتەوە. "  لەبارەی ئازادیی میدیا و میدیاکارانەوە قوباد تاڵەبانی رایگەیاند، "هەتا هەبم رێگە نادەم لە زۆنی سەوز بە هەمانشێوەی بادینان رۆژنامەنووس بدرێتە دادگە، لە کفری هەتاوەکو دێگەڵە فەرهەنگێکی جیاواز بەراورد بە دێگەڵە بۆ زاخۆ هەیە. "  ئەو لێدوانەی قوباد تاڵەبانی لەکاتێکدایە کە چەند مانگێکە "بە تۆمەتی نووسینی کۆمێنت" رۆژنامەڤانێک لە هەڵەبجە  زیندانیکراوە. قوباد تاڵەبانی گوتی "بەدواداچوونی بۆ دەکەین و رێوشوێنی پێویست دەگرینەبەر. "  قوباد تاڵەبانی باسی کارەکانی خۆی وەکو جێگری سەرۆکوەزیران کرد، ئاماژەی بەوە دا، "ئێستا لێپرسینەوە هەیە، هەوڵەکانیش بەو ئاراستەیە دەڕۆن کە دەسەڵات شۆڕ ببێتەوە. "  لەبارەی دۆخی ناوخۆی یەکێتیشەوە، جێگری سەرۆکوەزیرانی هەرێمی کوردستان ئاماژەی بەوە کرد، "کاتەکەی ئێمە دیاریمان نەکرد بەڵکو رووداوەکان کاتەکەیان دیاریکرد. " ئەو کەسانەیشی کە فەرمانی دەستگیرکردنیان بۆ دەرچووە، بە گوتەی قوباد تاڵەبانی، "لەسەر سکاڵای ماڵی مام جەلال نەبووە، ئێمە سکاڵامان لەسەر کەس تۆمارنەکردووە. "  خەرجییەکانی سلێمانی وەکو قوباد تاڵەبانی بەو رۆژنامەڤانانەی گوت، "لە داهاتی زیاترن و داوای سەربەخۆیی دارایی نەکراوە، بەڵام دەسەڵاتەکان شۆڕ دەبنەوە بۆ ئیدارەی شارەکان. "  بەشێکی دیکەی گفتوگۆکان تایبەت بوون بە هەڵبژاردن، عێراقی دوای هەڵبژاردن و پەیوەندییەکانی هەرێمی کوردستان و عێراق، لەوبارەیەوە قوباد تاڵەبانی رایگەیاند، "فشارەکان و مەترسییەکان لەسەر هەرێمی کوردستان زیاتر دەبن، بەشێک لە کوردیش پێشڕەوی و هاوکاری ئەوانە دەکەن کە گوشار لەسەر هەرێمی کوردستان دروستدەکەن و هەوڵی زۆریش دەدرێت لە چەند ساڵی داهاتوودا دەستکاریی دەستوور بکرێت، ئەگەر کورد یەکگرتوو نەبێت ناتوانین رووبەڕووی ئەو هەوڵانە ببینەوە. "  لەبارەی پۆستی سەرۆککۆماریشەوە، قوباد تاڵەبانی رایگەیاند "یەکێتی نایەوێت لە بەرامبەر وەرگرتنی هیچ پۆستێکدا دەستبەرداری پۆستی سەرۆککۆمار ببێت. "  جێگری سەرۆکوەزیران سەبارەت بە قاچاخچێتی لە سنوورەکانی سلێمانیش قسەیکرد و باسی لەوە کرد کە "قاچاخچێتی بەشێوەی پێشتر نییە و کەمبووەتەوە، بەڵام بنبڕنەکراوە، هەوڵ دەدەین بنبڕی بکەین. "