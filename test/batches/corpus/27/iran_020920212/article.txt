بەپێی راگەیاندنی فەرمیی ناوەندی گواستنەوەی خوێنی پارێزگاکانی رۆژهەڵاتی کوردستان، خوێنی پاشەکەوتکراوی بانکەکانی ئەو ناوەندانە بەراورد بە ساڵی رابردوو کەمیکردووە و ئەمەش بووەتە کێشە لە نەخۆشخانەکان لە کاتی نەشتەرگەریدا. سەرۆکی ناوەندی گواستنەوەی خوێنی پارێزگاکانی ئیلام و کرماشان داوا لە خەڵک دەکەن، بچنە ئەو ناوەندانە و خوێن ببەخشن.  بەپێی ئامارەکانی ئەو ناوەندانە، ئەمساڵ لە پارێزگای ئیلام رێژەی خوێنی پاشەکەوتکراو ١٢.٥ % و لە پارێزگای کرماشانیش نزیکەی ٢١ % دابەزیوە. لە پارێزگای سنەش رێژەی خوێنی پاشەکەوتکراو تا ٨ %، لە پارێزگای لۆرستان ١٤ % و لە پارێزگای ورمێش نزیکەی ١٦ % دابەزیوە کە زۆرترین ئاستی دابەزینی بڕی خوێن لە ناوەندەکانی گواستنەوەی خوێن، لە شاری مهابادە کە کێشەیەکی گەورەی بۆ نەخۆشخانەکان دروستکردووە.  ئێستا لە هەندێک لە پارێزگاکانی رۆژهەڵاتی کوردستان، بۆ قەرەبووکردنەوەی ئەو کورتهێنانی خوێنە، تیمی گەڕۆک لەلایەن ناوەندی گواستنەوەی خوێنەوە، پێکهێنراوە کە بچنە گەڕەکەکان و داوای خوێن، بەتایبەت لە گرووپی خوێنی نێگەتیڤدا، لە خەڵک بکەن.  زۆربەی بەرپرسانی ئەو ناوەندانە لە رۆژهەڵاتی کوردستان، هۆکاری کەمبوونی خوێن لە بانکەکانی خوێن دەگەڕێننەوە بۆ ترسی خەڵک لە تووشبوون بە کۆرۆنا لەو ناوەندانە و دڵنیایی دەدەنە خەڵک کە رێکارەکانی پاراستنیان لە کۆرۆنا، رەچاو کراوە.  بە گوتەی پسپۆڕانی تەندروستی، کەمهێنانی خوێن لە بانکەکان هێشتا نەبووەتە قەیران، بەڵام نیگەرانیی خەڵک لە تووشبوونیان بە کۆرۆنا لە کاتی بەخشینی خوێندا، ئەگەری هەیە لە داهاتوویەکی نزیکدا ئەو قەیرانە دروستبکات.