لیوا قارەمان کەمال، جێگری سوپاسالاری پێشمەرگە بە تۆڕی میدیایی رووداوی راگەیاند، ئەمریکا مووچەی مانگی تەممووزی ١٢ لیوا هاوبەشەکەی سەر بە وەزارەتی پێشمەرگەی ناردووە و دەست بە دابەشکردنی کراوە.  لە کۆی نزیکەی ١٧٠ هەزار پێشمەرگە، نزیکەی ٤٤ هەزار پێشمەرگە لە چوارچێوەی ١٥ لیوای هاوبەشدا لەژێر چەتری وەزارەتی پێشمەرگە رێکخراونەتەوە. هەر لیوایەک لە چوار فەوجەوە کراوەتە سێ فەوج. مووچەی ١٢ لیوایان لەلایەن هاوپەیمانیی نێودەوڵەتیی دژی داعش دابین دەکرێت.  لە سەرەتای ئەمساڵدا عەقید وەین مارۆتۆ، گوتەبێژی هاوپەیمانان هاوپەیمانی نێودەوڵەتی دژ بە داعش بە (رووداو)ی راگەیاند: ئەمریکا لە پاڵپشتیکردنی هێزەکانی پێشمەرگە بۆ تێکشاندنی یەکجارەکی داعش بەردەوام دەبێت و گوتیشی لە ٢٠١٥ ەوە ٨٥٠ ملیۆن دۆلاریان خستووەتە سەر مووچەی وەزارەتی پێشمەرگەوە.  ئەو بەرپرسە ئەمریکییە گوتیشی پاڵپشتیکردنی هێزەکانی پێشمەرگە لە بودجەی ٢٠٢١ دا خۆراک، سووتەمەنی، کەرەستەی بیناسازی، کەرەستەی پزیشکی و پارچەی یەدەگی چاککردنەوە لەخۆ دەگرێت.  رۆژی ٢٦ - ٠١ - ٢٠٢١ سەربەست لەزگین، بریکاری وەزیری پێشمەرگەی هەرێمی کوردستان بەشداریی بەرنامەی رووداوی ئەمڕۆی تۆڕی میدیایی رووداوی کرد و رایگەیاند: "ئەمریکا مانگانە ٢٠ بۆ ٢٥ ملیۆن دۆلار بۆ پێشمەرگە دەنێرێت، ئەو پارەیەش بۆ ١٣ لیوایە و نزیکەی ٣٠ هەزار پێشمەرگە لێی سوودمەند دەبن. "