لە سەرەتای هەفتەی رابردوو، بە سەرپەرشتی ژەنەڕاڵ تێری وۆرد، زانکۆی بەرگریی نیشتیمانی لە واشنتنی پایتەختی ئەمریکا، بە بەشداری دامەزراوە ئەمنیەکانی عێراق و ئەمریکا کۆنفڕانسی ئاسایش بەڕێوەچوو، کە هەفتەیەکی خایاند.  شاندی وەزارەتی پێشمەرگە بە سەرپەرشتی سەربەست لەزگین، بریکاری وەزیری پێشمەرگە و ئەندامێتی لیوا روکن بەختیار سدیق، راوێژکاری وەزارەتی پێشمەرگە و عەمید روکن هۆشمەند رەشید، جێگری سوپاسالار بۆ ئیدارەو میرە بەشدارییان لە کۆنفڕانسەکەدا کرد.   دوای هەفتەیەک بەشدار بوون لە کۆنفڕانسەکەدا، ئەمڕۆ رێوڕەسمێکی تایبەت بە کۆتاییهاتنی کۆنفڕانسەکە بەڕێوەچوو، تیێیدا چەند گوتەیەک پێشکەشکران، سەربەست لەزگین بریکاری وەزیری پێشمەرگە، گوتارێکی پێشکێشکرد و سوپاسی ویلایەتە یەکگرتووەکانی ئەمریکا و زانکۆی بەرگریی نیشتیمانی ئەو وڵاتەی کرد  و رایگەیاند، ئەوان سوودێکی باشیان لە گفتوگۆکانی کۆنفڕانسەکە وەرگرتووە و لەگەڵ شاندی عێراقیشدا چەند گفتوگۆیەکیان هەبووە.   بریکاری وەزیری پشمەرگە گوتی: تێگەیشتنی باش لەنێوان شاندی هەرێمی کوردستان و شاندی ئەمنی عێراقی دروستبووە "ئومێدەوارین، کە هەردوولا، لەدوای گەڕانەوەی هەردوو شاندەکە، ئەم گفتوگۆیانە پەرەپێبدەن و بەردەوامبن، بۆ باشترکردنی پەیوەندییە ئاسایشییەکان لەنێوان هەرێمی کوردستان و عێراقدا".   رۆژی شەممە، ١٨ی ئەیلوولی ٢٠٢١، سەربەست لەزگین لە واشنتن لە کۆنگرەیەکی رۆژنامەڤانیدا رایگەیاند" بنکەکانی هه‌ماهه‌نگیی هاوبەش، ماوه‌یه‌كی كه‌مه له خانه‌قین، كه‌ركووك، مه‌خموور و رۆژئاوای موسڵ، پێكهێنراون، دوو ناوه‌ندە سه‌ره‌كییەکەی له هه‌ولێر و به‌غداش چالاک كراونەتەوە، ماوه‌یه‌كه ده‌ستبه‌كارن".  روونیشیكرده‌وه، ئه‌و دوو ناوه‌نده، لە تیمێك له ئه‌فسه‌رانی هه‌ردوو وه‌زاره‌تی پێشمه‌رگه‌ی هه‌رێمی كوردستان و وه‌زاره‌تی به‌رگریی عێراق پێکدێن و كار ده‌كه‌ن بۆ دروستكردنی دوو لیوای هاوبه‌ش، بۆ پاراستنی ئه‌و ناوچانه‌ی كه له نێوان هه‌رێمی كوردستان و عێراق ناوچەی تەماسن، ئه‌م هه‌ماهه‌نگییه ده‌ستپێكێكی زۆرباشه، كه له نێوان حكومه‌تی هه‌رێمی كوردستان و به‌غدا دروستبووه، به‌تایبه‌تی له‌نێوانی ده‌زگاكانی ئه‌منی و سه‌ربازیدا".  تایبه‌ت به رێكکه‌وتنی شنگال، سەربەست لەزگین، روونیكرده‌وه"لایه‌نی عێراقی ئاماده‌یی بۆ جێبه‌جێكردنی رێكکه‌وتننامه‌ی شنگال وه‌ك خۆی دەربڕیوە، لەهەمان کاتدا ئاسته‌نگ هه‌یه بۆ جێبه‌جێکردنی ئه‌و رێكه‌وتنه، ئه‌ویش ئه‌و گرووپ و چه‌كدارانه‌ی له لایه‌ن په‌كه‌كه‌وه دروستكراون، له شنگال ئاراسته ده‌كرێن و ئه‌و لایه‌نانه له رۆژئاواوه دێنه  چیای شنگال، تاوه‌كو دۆخی ئه‌و ناوچه‌یه تێكبده‌ن".  بریکاری وەزارەتی پێشمەرگە هەروەها گوتی: "رێكه‌وتنی شنگال وه‌ك پراكتیك جێبه‌جێ نه‌كراوه، به‌ڵام ئاماده‌ییه‌ك له لایه‌نی عێراقی بۆ ئه‌و بابه‌ته هه‌یه، جیا له‌وه‌ش گرووپێك له حه‌شدی شه‌عبی پاڵپشتی ئه‌و چه‌كدار و میلیشیایانه ده‌كه‌ن، كه تائێستا له شنگالن، پێویسته حكومه‌تی عێراقی ئه‌وان له‌وێ ده‌ربكات و ئاواره‌كانی شنگال بگه‌ڕێنه‌وه شوێنی خۆیان".  مانگی ئابی ئەمساڵ وەزارەتی پێشمەرگە و سوپای عێراق گەیشتنە رێککەوتن لەبارەی پێکهێنانی دوو لیوای هاوبەشی پیشمەرگە و سوپای عێراق بۆ ئەوەی لەو ناوچانە بڵاوبکرێنەوە کە بۆشایین لەنێوان بەغدا و هەرێمی کوردستان و چەکدارانی داعش سوودیان لێوەردەگرێت بۆ هێرشکردنە سەر ئەو هێزانە و  خەڵکی ئەو ناوچانە  ناسر هەرکی، ئەندامی لێژنەی ئاسایش و بەرگری لە ئەنجوومەنی نوێنەرانی عێراق بە تۆڕی میدیایی رووداوی راگەیاند: "ئێستا تەنیا کاری مەشق و راهێنان ماوە بۆ ئەوەی ئەو دوو لیوایە بیکەن، چونکە هەموو ئامادەکاری و رێککەوتن و پێداویستییەکانیش تەواو و ئامادەن و حکومەتی عێراق پابەندە بەدابینکردنی پێداویستییە سەربازییەکانی ئەو هێزانە".  ناسر هەرکی گوتیشی: "ئەو دوو لیوایە هەرچەندە ژمارەیان کەمە بەتایبەت لەو ناوچانە کە زۆر فراوان و بەربڵاون، بەڵام سەرەتایەکی باشە بۆ هەماهەنگی و پاراستنی خەڵکی ئەو ناوچانە کە هێرشەکانی عێراق تێیاندا زۆرتربووە لە جاران".