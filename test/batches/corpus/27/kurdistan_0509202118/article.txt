ئەمڕۆ یەکشەممە ٠٥ - ٠٩ - ٢٠٢١ عەبدولمونعم عودات، سەرۆکی پەرلەمانی ئوردن گەیشتە هەرێمی کوردستان و سەردانی نێچیرڤان بارزانی، سەرۆکی هەرێمی کوردستانی کرد. بە ئامادەبوونی رێواز فایەق، سەرۆکى پەرلەمان و جەعفەر شێخ مستەفا و مستەفا سەید قادر، جێگرانى سەرۆکى هەرێمى کوردستان و هێمن هەورامی، جێگرى سەرۆکى پەرلەمان و چەند بەرپرسێکی دیکە لەگەڵ شاندی سەرۆکایەتیی پەرلەمانی ئوردن کۆبوونەوە.  سەرۆکایەتیی هەرێمی کوردستان لە راگەیێندراوێکدا ئاماژەی بە کۆبوونەوەکەدا و رایگەیاند، "شاندى ئوردنى، بەردەوامیى پشتگیریى شا عەبدوڵڵا و شانشینى ئوردنیى هاشمییان بۆ هەرێمى کوردستان دووپات کردەوە و رێز و پێزانینیان بۆ رۆڵى هەرێمى کوردستان لە شەڕى دژى تیرۆر و تێکشكاندنى داعش دووپاتکردەوە و بە بایەخەوە باسیان لە رۆڵ و پێگەى هەرێمى کوردستان لەسەر ئاستى عێراق و ناوچەکە بۆ پاراستنى هاوسەنگى و سەقامگیرى کرد".  لە بەشێکی دیکەی راگەیێندراوەکەدا هاتووە، "نێچیرڤان بارزانى سوپاس و پێزانینى هەرێمى کوردستانى بۆ پشتگیریى بەردەوامى خاوەنشکۆ شا عەبدوڵڵاى دووەم و ئوردن چ لە سەردەمە سەختەکانى رابردوو و چ ئێستا لە هەرێمى کوردستان دووپاتکردەوە و خواستى هەرێمى کوردستانى بۆ برەودان بە هەموو بوارەکانى پەیوەندیى لەگەڵ ئوردن نیشان دا".  دۆخى سیاسى و ئەمنیى عێراق و هەرێمى کوردستان و برەودان بە بوارەکانى هاریکارى و هاوبەشى، هەڵبژاردنەکانى داهاتووى عێراق، مەترسییەکانى تیرۆر و بەرەنگاربوونەوەى داعش، پەتاى کۆڤید - ١٩ و لێکەوتەکانى، دەرفەتى کار و وەبەرهێنان لە هەرێمى کوردستان، پەیوەندییەکانى هەولێر - بەغدا و گفتوگۆى چارەسەرکردنى کێشەکانیان لەگەڵ چەند بابەتێکى جێى بایەخى هاوبەش، تەوەرانى دیکەى کۆبوونەوەکە بوون.  دەقی راگەیێندراوی سەرۆکایەتیی هەرێمی کوردستان:  نیوەڕۆى ئەمڕۆ یەکشەممە ٢٠٢١/٩/٥ بەڕێز نێچیرڤان بارزانى، سەرۆکى هەرێمى کوردستان، پێشوازى لە بەڕێز عەبدولمونعم ئەلعەودات سەرۆکى پەرلەمانى شانشینى ئوردنیى هاشمى و شاندێکى یاوەرى کرد.  لە کۆبوونەوەیەکدا کە بەڕێزان سەرۆکى پەرلەمان و جێگرانى سەرۆکى هەرێمى کوردسان و جێگرانى سەرۆکى پەرلەمان و وەزیرى کاروبارى پەرلەمان و باڵیۆزى ئوردن لە عیراق ئامادەى بوون، پەیوەندییەکانى هەرێمى کوردستان و شانشینى ئوردنى و چۆنیەتیى بەرەوپێشبردنیان تاوتوێ کران و هەردوولا پەیوەندییەکانیان بە مێژوویى لە قەڵەم دا.  شاندى ئوردنى، بەردەوامیى پشتگیریى شا عەبدوڵڵا و شانشینى ئوردنیى هاشمییان بۆ هەرێمى کوردستان دووپات کردەوە و ڕێز و پێزانینیان بۆ ڕۆڵى هەرێمى کوردستان لە شەڕى دژى تیرۆر و تێکشكاندنى داعش دووپات کردەوە و بە بایەخەوە باسیان لە ڕۆڵ و پێگەى هەرێمى کوردستان لەسەر ئاستى عیراق و ناوچەکە بۆ پاراستنى هاوسەنگى و سەقامگیرى کرد.  لاى خۆیەوە سەرۆک نێچیرڤان بارزانى، سوپاس و پێزانینى هەرێمى کوردستانى بۆ پشتگیریى بەردەوامى خاوەنشکۆ شا عەبدوڵڵاى دووەم و ئوردن چ لە سەردەمە سەختەکانى ڕابردوو و چ ئێستا لە هەرێمى کوردستان دووپات کردەوە و خواستى هەرێمى کوردستانى بۆ برەودان بە هەموو بوارەکانى پەیوەندیى لەگەڵ ئوردن نیشان دا.  دۆخى سیاسى و ئەمنیى عیراق و هەرێمى کوردستان و برەودان بە بوارەکانى هاریکارى و هاوبەشى، هەڵبژردانەکانى داهاتووى عیراق، مەترسییەکانى تیرۆر و بەرەنگاربوونەوەى داعش، پەتاى کۆڤید - ١٩ و لێکەوتەکانى، دەرفەتى کار و وەبەرهێنان لە هەرێمى کوردستان، پەیوەندییەکانى هەولێر - بەغدا و گفتوگۆى چارەسەرکردنى کێشەکانیان لەگەڵ چەند بابەتێکى جێى بایەخى هاوبەش، تەوەرێکى دیکەى کۆبوونەوەکە بوون.