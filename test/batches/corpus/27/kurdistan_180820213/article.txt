هەرچەندە تاوەکو ئێستا ئەنجوومەنی سەرکردایەتیی یەکێتی سێ جار داوای کۆبوونەوەی لە هاوسەرۆکانی حیزبەکە کردووە، بەڵام نەتوانراوە ئەو کۆبوونەوەیە رێکبخرێت.  شادمان مەلا حەسەن، ئەندامی ئەنجوومەنی سەرکردایەتیی یەکێتیی نیشتمانیی کوردستان بە تۆڕی میدیایی رووداوی راگەیاند، "هۆکاری کۆنەبوونەوەی ئەنجوومەنی سەرکردایەتی، ئامادەنەبوونی هاوسەرۆکانە، ئەوانیش ئامادە نەبن، ناتوانین رێژەی یاسایی بۆ کۆبوونەوە تەواو بکەین، چونکە زۆربەی ئەندامانی سەرکردایەتی ئامادە نابن".  درێژەکێشانی گرفتەکان، کاریگەریی لەسەر قەبارەی ئەو حیزبە دەبێت لە هەڵبژاردنی داهاتووی پەرلەمانی عێراقدا، بۆیە ئێستا بەرپرسانی ئەو حیزبە، دەستیان بە را گۆڕینەوە و کۆبوونەوەی نافەرمی کردووە.  ئەنجوومەنی سەرکردایەتیی یەکێتی ١٢٤ ئەندامی هەیە و بەپێی پەیڕەوی ناوخۆی یەکێتی، بۆ تەواوکردنی رێژەی یاسایی دەبێت ٥٠+١ % ئامادەبن، واتە ٦٣ ئەندامی سەرکردایەتی.  بە گوتەی شادمان مەلا حەسەن "بەشێک لە ئەندامانی سەرکردایەتی رێککەوتوون لەسەر ئەوەی تەنیا بە ئامادەبوونی هەردوو هاوسەرۆک بەشداریی کۆبوونەوە بکەن، ئەوەش بووەتە هۆی ئەوەی ئەگەر هاوسەرۆکان بەشداری نەکەن، رێژەی یاسایی دانیشتنەکە تەواو نەبێت".  لەوەتەی کێشەکانی نێو هاوسەرۆکانی یەکێتیی نیشتیمانیی کوردستان لە رۆژی ٠٨ - ٠٧ - ٢٠٢١ سەریانهەڵداوە، مەکتەبی سیاسیی ئەو حیزبە دوو جار کۆبووەتەوە و سەرکردایەتیی ئەو حیزبە کە بەپێی پەیڕەوی نێوخۆیی یەکێتی پرسی یەکلاییکردنەوەی کێشەی هاوسەرۆکانی لەئەستۆدایە، هیچ کۆبوونەوەیەکی سازنەکردووە.