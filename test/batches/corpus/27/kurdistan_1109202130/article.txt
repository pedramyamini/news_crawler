عەلی حوسێنی، بەرپرسی راگەیاندنی میحوەری باکووری حەشدی شەعبی بە تۆڕی میدیایی رووداوی راگەیاند، "کاژێر ٨: ٣٠ی ئەمشەو شەممە ١١ - ٠٩ - ٢٠٢١ چەکدارانی داعش لە سنووری قەزای داقووق هێرشیان کردە سەر هێزێکی پۆلیسی فیدراڵی و سێ پۆلیسیان شەهید کرد".  عەلی حوسێنی گوتی، چەکدارەکان سەرەتا بۆمبیان بۆ پۆلیسی فیدراڵی چاندووە و دواتریش بە چەک هێرشیانکردووەتە سەریان، لەبەرئەوە "سێ پۆلیس بە گوللە شەهیدبوون".  لەبارەی زیانەکانی داعشیش گوتی، لە شوێنەکەیان خوێنێکی زۆر رژاوە، بەڵام کوژراو و برینداریان جێنەهێشتووە.  سەرچاوەیەکی ئاگادار لە پۆلیسی فیدراڵی بە تۆڕی میدیایی رووداوی راگەیاند، هێرشەکە لە گوندی شبێجەی باشووری داقووق و نزیک چەمی رۆخانە روویداوە، "داعشەکان تەقەیان لە خاڵێکی هێزەکانی لیوای ٢٠ی سەر بە فیرقەی ٥ ـی پۆلیسی فیدراڵی کردووە و بەنیشان شکێن سێ پۆلیسی فیدراڵی کراونەتە ئامانج. "  ئەو سەرچاوەیە گوتیشی، سەرەتا دوو پۆلیس گیانیان لەدەستداوە و یەکێکی دیکەیان برینداربوونە، بەڵام دوای گەیاندنی بریندارەکە بە نەخۆشخانەی داقووق گیانی لەدەستداوە.