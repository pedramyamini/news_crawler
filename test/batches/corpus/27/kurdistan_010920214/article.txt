عەلیڕەزا تلوعی، بەرپرسی ناوەندی تەندروستیی شاری کرماشان دەڵێت، ئەمڕۆ چوارشەممە ١ی ئەیلوولی ٢٠٢١ سێ ناوەندی وەرگرتنی ڤاکسینیان تاوەکو کاتێکی نادیار داخستووە، بەڵام هەرکات ڤاکسینیان بەدەست گەیشت، ئەو ناوەندانە دەکەنەوە.  دوابەدوای ئەو لێدوانە، ئیبراهیم شەکیبا، سەرۆکی ناوەندی تەندروستیی پارێزگای کرماشان بە میدیای ئێرانی راگەیاند، "بەدواداچوون بۆ کەمیی ڤاکسین کراوە؛ ئێستا خەریکە ڤاکسین دابین دەکرێت و رۆژی پێنجشەممە ناوەندە داخراوەکانی وەرگرتنی ڤاکسین دەکرێنەوە".  ئیبراهیم شەکیبا رۆژی ١١ - ٠٨ - ٢٠٢١ یش گوتبووی، لە پارێزگای کرماشاندا بە هیچ شێوەیەک کەمیی ڤاکسین نییە.  بەپێی راپۆرتی ناوەندی تەندروستیی کرماشان، تاوەکو رۆژی ٣١ - ٠٨ - ٢٠٢١ زیاتر لە ٨٣٣ هەزار قورچکە ڤاکسین لە خەڵک دراوە؛ لەو ژمارەیە ٥٨٤ هەزار قورچکی یەکەم و ٢٥٠ هەزاریش قورچکی دووەم بووە.  بە گوتەی ئیبراهیم شەکیبا، لە کرماشان یەک ملیۆن و ٤٨٠ هەزار کەس مەرجەکانی کوتانیان هەیە و ئەگەر ڤاکسین بە گوێرەی پێویست دابینبکرێت، پێشبینی دەکرێت تاوەکو ٤٠ رۆژی داهاتوو وەرگرتنی قورچکی یەکەمی کۆرۆنا تەواو ببێت.  ئەوەش لە کاتێکدایە، لە پارێزگای کرماشان دوو هەزار و ١٨٤ کەس بە کۆرۆنا مردوون.