رائیدی مافپەروەر رێباز زێوەر، گوتەبێژی بەڕێوەبەرایەتیی بەرەنگاربوونەوەی تووندوتیژی دژی ئافرەتان و خێزانی هەولێر بە تۆڕی میدیایی رووداوی راگەیاند: "ئێوارەی چوارشەممە ٨.٩.٢٠٢١ نووسینگەی قەڵای سەر بە بەڕێوەبەرایەتیی بەرەنگاربوونەوەی تووندوتیژی دژی ئافرەتان و خێزانی هەولێر ئاگادارکرایەوە کە بریندارێکی پیاو لە نەخۆشخانەی ئیمرجنسی هەولێرە و بەهۆی کێشەی خێزانییەوە برینداربووە، دوای لێکۆڵینەوە دەرکەوت کە لەلایەن هاوژینەکەیەوە بریندارکراوە.  رێباز زێوەر گوتی: "رووداوەکە کاژێر ٥: ٣٠ی ئێوارە بووە و پیاوەکە (ج، م، ت) کە لە کۆمپانیایەک پاسەوانە، گەڕاوەتەوە و لە ماڵەوە نووستووە، هاوژینەکەشی (ک، ع، ک) بە دەمانچەکەی خۆی گوللەیەکی لێدەدا و دواتر هەڵدێ".  لەبارەی هۆکاری روواوەکەش گوتەبێژی بەڕێوەبەرایەتیی بەرەنگاربوونەوەی تووندوتیژی دژی ئافرەتان و خێزانی هەولێر گوتی: "پێشتر دەمەقاڵێیەکی ئاساییان بووە، بەڵام چاوەڕواننەکراوە ژنەکە کاردانەوەی بەو جۆرە بێت".  سەبارەت بە تەندروستیی پیاوەکەش رائید رێباز گوتی: "تەندروستیی پیاوەکە جێگیرە".  رووداوەکە لە گەڕەکی سەیداوەی هەولێر روویداوە و رێباز زێوەر دەڵێ: "ژنەکە بە دەمانچەکەوە هەڵاتووە و دادوەریش فەرمانی دەستگیرکردنی بۆ دەرکردووە".  ئەو رووداوە لە کاتێکدایە شەوی رابردوو لە هوتێلێکی شاری هەولێر، ژنێک لەلایەن هاوژینەکەیەوە کوژرا و دواتر پۆلیس بکوژی ژنەکەی دەستگیرکرد.