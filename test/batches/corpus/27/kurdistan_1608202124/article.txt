ئەحمەد کانی، بەرپرسی لقی دووی پارتی دیموکراتی کوردستان بە رووداوی رایگەیاند، "وەکو لقی دووی پارتی دیموکراتی کوردستان پێنج بەربژێرمان لە پارێزگای هەولێر هەیە و دەنگی پێویستمان هەیە بۆ سەرکەوتنیان. "  نێو شاری هەولێر دوو بازنە و حەوت کورسیی هەڵبژاردنە، پێنج بەربژێرەکەی پارتی لەگەڵ ٢٢ بەربژێری حیزبەکانی دیکە رکابەریی دەکەن.  تاهیر خۆشناو، یەکێک لە بەربژێرەکانی پارتییە و لە ئاهەنگی ناساندنەکەیدا گوتی، دەبێت "بە دڵێکی گەورە و دڵفراوانییەوە بەشداریی هەڵبژاردنەکان بکەین، ئەرکێکی نیشتمانی و ئەخلاقییە بەشداریی هەڵبژاردنەکان بکەین. "  سیروان تۆفیق بەربژێرێکی دیکەی پارتییە و رایگەیاند، "پشتئەستوورین بە هەڤاڵان، دۆست و ئەندام و کادیرانمان. پشتئەستوورین بەو خزمەتەی حکومەت دەیکات. "  لە دوای رووداوەکانی ١٦ ـی ئۆکتۆبەری ٢٠١٧ ـەوە، پارتی هیچ بارەگایەکی لە ناوچە کوردستانییەکانی دەرەوەی ئیدارەی هەرێمی کوردستان نییە، بەڵام ئەوە نەبووەتە رێگر کە لەو ناوچانەش دەست بە بانگەشە بکات، لە هەوڵیشدایە لەنێو رۆژانی بانگەشە بارەگاکانی بە تایبەتی لە کەرکووک وەربگرێتەوە.  کاکەمین نەجاڕ، ئەندامی مەکتەبی سیاسیی پارتی دیموکراتی کوردستان بە رووداوی گوت، "گفتوگۆ هەیە لەنێوانمان و شاندمان هەیە، لەم رۆژانەدا شاندێکی دیکەمان دەچێتە کەرکووک... هیوادارم بارەگاکانمان بگەڕێتەوە و کارەکانی خۆمان بە باشی بکەین. "  بۆ هەڵبژاردنی پێشوەختەی پەرلەمانی عێراق کە بڕیارە لە مانگی تشرینی یەکەمدا بەڕێوەبچێت، پارتی ٥٣ بەربژێری هەن، لە کۆی ٨٣ بازنەی هەڵبژاردن لە ٣٢ بازنە و ١٢ پارێزگادا بەشدارە.