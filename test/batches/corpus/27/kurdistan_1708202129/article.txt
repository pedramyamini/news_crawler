دکتۆر جەمال حوسێن، به‌ڕێوه‌به‌رى کەرتی ته‌ندروستىی شنگال بە تۆڕی میدیایی رووداوی راگەیاند، "ئەو نەخۆشخانەیەی هێرشی کراوەتە سەر، سەر بە ئێمە و حکومەتی عێراق نییە".   بەپێی ئەو زانیارییانەی لە سەرچاوەیەکی بەرپرس لە نەخۆشخانەی گشتیی شنگال دەست تۆڕی میدیایی رووداو کەوتوون، لە ئەنجامی هێرشی تورکیا بۆ سەر ئەو نەخۆشخانەیە تاوەکو ئێستا ئه‌وانه‌ى گه‌یێندراونەته نه‌خوشخانه‌ى شنگال ژمارەیان نۆ کەسە، کە پێنج کەس گیانیان لەدەستداوە، چوار كه‌سى دیكه‌ش بریندارن و لە ژێر چارەسەریدان.  سەبارەت ناسنامەی ئەوانەی بریندارن و گیانیان لەدەستداوە، سەرچاوەکە بە رووداوی راگەیاند کە تێکەڵن لە شەڕڤانانی یەکینەکانی بەرخۆدانی شنگال (یەبەشە) و خەڵکی سڤیل.  دوای ٢٤ كاژێر له هێرشی فڕۆکە بێفڕۆکەوانەکانی تورکیا بۆ سەر ئۆتۆمبێلێكى جۆرى تۆیۆتا له سه‌نته‌رى شنگال، كه دوو كه‌س گیانیان له‌ده‌ستدا و سێ كه‌سى دیكه‌ش برینداربوون، کە یەکێکیان فەرماندەیەکی هێزەکانی یەبەشە بوو، كاژێر ١٥: ٣٠ ئەمڕۆ سێشه‌ممه ١٧ی ئابی ٢٠٢١ فڕۆكه‌كانى توركیا نەخۆشخانەیەکیان له گوندى سكنیێ لە  ناحیه‌ى گرعزێری قه‌زاى شنگال كرده ئامانج و چوارجار له‌سه‌ر یه‌ك بۆردوومانیان كرد.