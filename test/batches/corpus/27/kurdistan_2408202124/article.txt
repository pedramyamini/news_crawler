ئەمڕۆ سێشەممە ٢٤ - ٨ - ٢٠٢١ ئۆتۆمبێلێکی جۆری پیکاب وەرگەڕاوە. شەریف رەحیم، گوتەبێژی تەندروستیی چەمچەماڵ بە تۆڕی میدیایی رووداوی گوت، تەرمی هاوڵاتییەک و چوار برینداری رووداوەکە براونەتە نەخۆشخانەکانی ئەوان.  گوتەبێژی تەندروستیی چەمچەماڵ ئاماژەی بەوەش دا، یەکێک لە سەرنشینەکان کە ژن بووە چاوێکی لەدەستداوە. هەروەها بەهۆی سەختیی برینەکانەوە، هەر چوار بریندارەکە رەوانەی نەخۆشخانەکانی سلێمانی کراون.  سێ لە قوربانییەکان لە بە بنەچە عەرەبن و دووانەکەی دیکەش کوردن و تەمەنیان لە ٢١ بۆ ٤٥ ساڵدایە.  لە هەرێمی کوردستان لە شەش مانگی ئەمساڵدا هەزار و ٩٢٠ رووداوی هاتووچۆ روویانداوە، لە ئەنجامدا ٣ هەزار و ٣٩٤ کەس برینداربوون و ٢٧٣ کەسیش گیانیان لەدەستداوە.