فەخرەدین عەبدوڵڵا، بەڕێوەبەری گشتیی بەشە ناوخۆییەکانی کوڕان لە زانکۆی سەلاحەدین بە رادیۆی رووداوی راگەیاند: "ئێمە نەمانگوتووە کە بەشە ناوخۆییەکان ناکەینەوە، سەرۆکی زانکۆیش ئەوەی خستووەتەڕوو کە بەشە ناوخۆییەکان دەکرێنەوە. بەڵام کەموکوڕیمان هەیە. گازمان نییە، ئەگەر کارەبا بکوژێتەوە، من ناتوانم بۆیان هەڵبکەمەوە. بەڵام وەکو بینا ئامادەیە و هیچ کێشەیەکمان نییە. سەرۆکی زانکۆیش ئەو دەسەڵاتانەی نەدراوەتێ کە پارە خەرج بکات. "  فەخرەدین عەبدوڵڵا ئاماژەی بەوە دا، ساڵانە لە کاتی پشووەکاندا کەموکوڕییەکانی بەشە ناوخۆییەکان چاک دەکەینەوە و بۆ وەرگرتنی قوتابیان ئامادەیان دەکەین و گوتیشی: "مانگانە پێویستمان بە ٧٥ هەزار لیتر گاز. بۆیلەرەکانی ئاومان لە کاژێرێکدا ١٤٠ لیتر گازیان دەوێت. "  تاوەکو ئێستا لە وەزارەتی دارایی بڕیار نەدراوە کە خەمڵاندنی کۆتایی بۆ کۆمپانیاکانی پاککەرەوە بکرێت تاوەکو بچن لەگەڵ سەرۆکایەتیی زانکۆی سەلاحەدین گرێبەست بکەن.   بەڕێوەبەری گشتیی بەشە ناوخۆییەکانی کوڕان لە زانکۆی سەلاحەدین گوتی: "لە زانکۆی سەلاحەدین ئێمە چوار هەزار و ٥٠٠ خوێندکاری بەشە ناوخۆییمان هەیە و بەخێرهاتنەوەیان دەکەین. ئەو خوێندکارانە میوانمانن و ئێمە ئەرکمانە خزمەتیان بکەین. "  فەخرەدین عەبدوڵڵا دڵنیایی دەدات و دەڵێت: "هیچ رۆژێکمان بۆ ئامادەکاری لە بەردەستدا نەماوە. سبەینێ دەرگای بەشە ناوخۆییەکان کراوە دەبن و لە پێشوازییاندا دەبین. "