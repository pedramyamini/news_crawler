ئاری جەلال، سەرۆکی دەزگای لووتکە بۆ کاروباری پەنابەران بە تۆڕی میدیایی رووداوی راگەیاند، رێکارە یاساییەکانی گەڕاندنەوەی ئەو ٥٤ گەنجە لە عێراق و سووریا تەواوبوون و چاوەڕێی دەرچوونی پاسپۆرتی کاتی (جواز مرور) دەکەین بۆ ئەوەی لە رێگەی تورکیاوە بگەڕێندرێنەوە هەرێمی کوردستان.  هاوکات موسەننا ئەمین، پەرلەمانتاری کورد لە پەرلەمانی عێراق بە رووداوی راگەیاند، دوێنێ چوارشەممە لەگەڵ باڵیۆزی عێراق لە تورکیا قسەی لەوبارەوە کردووە و پێیڕاگەیاندووە کە "چاودێری گەنجەکان دەکەن و بۆ گەڕانەوەیان هەموو رێکارەکان تەواوبوون و چاوەڕێی رەزامەندی تورکیا دەکەن بۆ ئەوەی رێگە بدەن بە خاکی ئەواندا بگەڕێنەوە".  رێبوار بابکەیی، پەرلەمانتاری کوردستان لەوبارەوە بە رووداوی گوت: پەیوەندییان بە وەزارەتی دەرەوەی عێراقەوە کردووە و ئەوانیش نووسراویان بۆ باڵیۆزخانەی عێراق لە سووریا کردووە بۆ ئەوەی رێکارەکانی گەڕاندنەوەی ئەو گەنجانە بگرنەبەر: "بەڵام لەبەرئەوەی پاسپۆرتیان فڕێداوە، چارەسەرکردنی کێشەکە پێویستی بە کاتە".  ئەو گەنجانە خەڵکی چەند ناوچەیەکی جیاوازی باشووری کوردستان و ژمارەیان ٥٤ کەسە، مانگی رابردوو لە تورکیا دەستگیرکران، بەڵام بەهۆی ئەوەی خۆیان بە سووری ناساند، رەوانەی سووریا کران و ئێستا لە شاری ئەعزازن لە سنووری حەلەب لە نێو کامپێکی ئاوارەکاندا نیشتەجێکراون.  ئەمڕۆ پێنجشەممە، ئەمیر ئیبراهیم، لەنێو کامپەکەوە قسەی بۆ رووداو کرد و گوتی: "ژیانمان زۆر ناخۆشە و لە رووی دەروونییەوە باش نین، چونکە تاوەکو ئێستا وەڵامێکمان دەستنەکەوتووە لەبارەی گەڕاندنەوەمان".