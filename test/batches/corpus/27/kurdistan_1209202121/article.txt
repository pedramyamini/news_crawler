کاروان ئەنوەر جاف، خاوەنی چاپخانە دەڵێت، "تاوەکو ئێستا کەس نەهاتووە، ئەگەر هەڵبژاردنی ئەمجارە بە هەڵبژاردنەکانی پێشووتر بەراورد بکەین، یەک و سەدی فەرقە، پێشتر بەربژێرەکان دەهاتن سەرەیان دەگرت و واستەیان دەکرد تاوەکو پۆستەریان بۆ چاپ بکەین، بەڵام بۆ ئەم هەڵبژاردنە ئاوها نییە و رەنگ و بۆنی هەڵبژاردنی لێنایەت ئەم کاتی بانگەشەیە".  دەبوو ئێستا گەرمەی کاری چاپخانەکان بوایە، بەڵام بەربژێرێکی پارتی دەڵێت، سەرنجی ئەو و دەنگدەرەکانیشی زیاتر لەسەر مۆبایل و سۆشیاڵمیدیایە، بۆ پۆستەری هەڵبژاردنیش جارێ زووە و هێشتا دەستی پێنەکردووە.  لەیلا ئەکرەم، بەربژێری پارتی دیموکراتی کوردستان لە هەولێر بە رووداوی گوت "ژمارەی بازنە و بەربژێرییەکەمان پێویستی بە پۆستەراتە، لەوانەیە ناوی من و ژمارەکەم لە مێشکیاندا نەمێنێتەوە، لەم رووەوە پۆستەر گرنگە، بەڵام هەر سۆشیاڵمیدیا گرنگترە و کاریگەریی زیاترە لەسەر خەڵک".  پێچەوانەی چاپخانەکان، وەرزی بانگەشە ئێستا لە کۆمپانیاکانی بەرهەمهێنانی ریکلامە، بەربژێران لە رێگەی ڤیدیۆی سەرنجراکێش، وێنەی ئاست بەرز و میوزیکی هەستبزوێن دەیانەوێت سەرنجی دەنگدەر بۆلای خۆیان رابکێشن.  ئەنەس ئیسماعیل، گرافیست دەڵێت، "لە رێگەی سۆشیاڵمیدیاوە زیاتر دەتوانیت بگەیت بە خەڵک، ئەو پەیامەی هەتە دەتوانیت باشتر بیگەیێنیت، بەڵام ئەوەی لە کۆندا هەبووە و پۆستەر لەسەر شەقامەکانە شتێکی وەستاوە و یەک پەیامە و لەیەک شوێنی تایبەت دادەنرێت، بەڵام لە سۆشیاڵمیدیادا دەتوانیت زانیاریی زیاتر دابنێیت، بۆ نموونە دەتوانیت ڤیدیۆ بڵاوبکەیتەوە کە لەسەر شەقامەکان ناتوانیت یان ئەم شتە زەحمەتە".  ئەگەر شارێکی وەکو هەولێر بە نموونە وەربگیرێت، بە ئەستەم فلێکس و پۆستەری بەربژێران لە شەقامەکان دەبینرێت، ئەوەی هەیە، بەربژێرانی سەربەخۆن، ئەوانیش وا هێشتا مانگێکی ماوە بۆ هەڵبژاردن هەندێک لە پۆستەر و فلێکسەکانیان تێکچوون یان دڕاون.