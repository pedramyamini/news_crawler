ئیسماعیل ئەحمەد، ئاوارەی کەرکووکە لە هەولێر کە دوای ١٦ ـی ئۆکتۆبەر ئاوارە بووە، دەڵێت، "لە هەڵبژاردنی رابردوو لە هەولێر بەشداریی هەڵبژاردنەکانمان کرد، حەزدەکەین ئەمجارەش هەر لێرە بەشداریی هەڵبژاردن بکەین لێرە بێت یان کەرکووک هەر بەشداریی هەڵبژاردن دەکەین... ئەگەر حیزب فەرمان بکات، دەگەڕێینەوە کەرکووک. "  یەشار جەباریش وەکو ئیسماعیلە، ئەو ئاماژە بەوە دەکات، "من و منداڵەکانم پێنج دەنگدەرین، بۆ کورد و کەرکووک گرنگە بەشداریی پرۆسەی هەڵبژاردنەکان بکەین، چونکە بەشداری نەکردنمان کاریگەری لەسەر رێژەی دەنگدەرانی کورد دەبێت لە کەرکووک. "  جگە لە ئاوارەکانی ١٦ ـی ئۆکتۆبەر، هەشت هەزار خێزانی ئاوارەی سەردەمی بەعسیش لە هەولێر نیشتەجێن، ئاوارەکانی سەردەمی بەعس بەهۆی ئەوەی لە بەڕێوەبەرایەتیی کۆچ و کۆچبەرانی هەولێر تۆمارنەکراون، بەردەوام لە کاتی هەڵبژاردنەکان دەبێت لە بنکەکانی سنووری پارێزگای کەرکووک دەنگ بدەن.  مەهدی و منداڵەکانی یەکێکن لەو هەزاران ئاوارەیەی سەردەمی بەعس کە دەبێت بگەڕێنەوە بازنەی دەنگدانەکەیان لە سنووری کەرکووک.  مەهدی زریان، ئاوارەی سەردەمی رژێمی بەعسە، دەڵێت، "لە ساڵی ١٩٨٦ ـەوە لە سەردەمی بەعس ئاوارەی هەولێر بووین، من ناسنامەم کەرکووکە و دەبێت بگەڕێمەوە پردێ لە سنووری کەرکووک بەشداریی هەڵبژاردن بکەم. دەنگیشمان بۆ کوردە. "  ئەو ئاوارە کەرکووکییانەی کە فۆڕمی خۆراک و ناسنامەیان کەرکووکە، دەتوانن لە بازنەکەی خۆیان دەنگ بدەن. ئەوانەی فۆڕمی خۆراکیان گواستووەتەوە سەر هەرێمی کوردستان لە چوار بازنەکەی کوردستان مافی دەنگدانیان دەبێت، ئەوانەی وەک ئاوارە لە بەڕێوەبەرایەتیی کۆچ و کۆچبەرانی عێراق - لقی هەولێر تۆمارکراون، دەتوانن لە ٢٠ بنکەی دەنگدان کە تایبەتن بە ئاوارەکان لە هەولێر بەشداریی هەڵبژاردنەکان بکەن.  بۆتان شێرکۆ جاف، بەرپرسی هونەری لە ئۆفیسی هەولێری کۆمسیۆنی هەڵبژاردنەکانی عێراق دەڵێت، "ئێمە وەکو کۆمیسیۆنی هەڵبژاردنەکان هەر ئاوارەیەک لە بەڕێوەبەرایەتیی کۆچ و کۆچبەرانی عێراق لقی هەولێر تۆمار کرابێت و کارتی بایۆمەتری هەبێت، دەتوانێ بەشداریی هەڵبژاردنەکان بکات. زیاتر لە ٢٥ هەزار ئاوارە مافی دەنگدانیان هەیە لە ٢٠ بنکەی دەنگدان لە هەولێر. "  بەپێی ئامارەکانی لقی هەولێری بەڕێوەبەرایەتیی کۆچ و کۆچبەرانی عێراق، لە دوای رووداوەکانی ١٦ ـی ئۆکتۆبەر، نزیکەی ٧ هەزار خێزانی کەرکووک ئاوارەی هەولێر بوونە و لەو ژمارەیە ئێستا نزیکەی پێنج هەزار خێزان گەڕاونەتەوە کەرکووک و نزیکەی دوو هەزار خێزانیش هێشتا لە ئاوارەیدا ماونەتەوە، هەشت هەزار خێزانیش لە سەردەمی رژێمی بەعس لە ساڵی ١٩٨٦ ئاوارەی هەولێر بوون و نەگەڕاونەتەوە.