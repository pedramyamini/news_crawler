لە نووسراوێکی فەرمیی کۆمیسیۆنی باڵای سەربەخۆی هەڵبژاردنەکانی عێراق، ژمارە (أ. و ٨٥)، کە کۆپییەکی بۆ تۆڕی میدیایی رووداو نێردراوە و رۆژی ١٥ی ئەیلوولی ٢٠٢١ دەرچووە، هاوکات واژووی دادوەر جەلیل عەدنان خەڵەف، سەرۆکی کۆمیسیۆنی هەڵبژاردنەکانی لەسەرە؛ هاتووە: "بەو دەسەڵاتانەی کە پێماندراون و بەپێی ناوەڕۆکی بڕیاری ئەنجوومەنی کۆمیسیاران ژمارە (١)ی کۆنووسی نائاسایی ژمارە (٥٣) لە ١٢/٩/٢٠٢١ و لەبەر بەرژەوەندی گشتیی بڕیارمان دا؛ لیژنەی پاڵپشتی و هاوکاریی تەکنیکی لە نووسینگەی هەڵبژاردن لە پارێزگای کەرکووک کە بە فەرمانی وزاریی ژمارە (٤١) و لە ٢/٦/٢٠٢١ پێکهێندرا هەڵبوەشێنینەوە".  هەر لە نووسراوەکەدا هاتووە: "لیژنەیەک بە سەرۆکایەتی عامر موسا محەممەد،  ئەندامی ئەنجوومەنی کۆمیسیاران و ئەندامێتیی (عەلی ئەمان عەلی ئەحمەد، خالید ئیبراهیم عەلی، رائید رەشید قەهرەمان، حەیدەر عادل حوسێن عەبدولڕەحمان)، خاتوو ماریا تولیدانووش لە نووسینگەی هاریکاریی هەڵبژاردن کە سەر بە تیمی نێردراوی نەتەوە یەکگرتووەکانە لە عێراق - یونامی راوێژکاری پێکهێندرا. ئەرکی ئەو لیژنە سەرپەرشتیکردنی بەڕێوەبردنی نووسینگەی هەڵبژاردن دەبێت لە پارێزگای کەرکووک".  هەر لە نووسراوەکەدا هاتووە: "سەرۆکی فەرمانگەی هەڵبژاردن رادەسپێرین بۆ پێدانی دەسەڵاتی پێویست بەو لیژنەیە بۆ سەرپەرشتیکردنی بەڕێوەبردنی نووسینگەی هەڵبژاردن لە کەرکووک، ئەو بڕیارەش لە ١٥/٩/٢٠٢١ وە جێبەجێ دەکرێت".  دەرچوونی ئەم بڕیارەی کۆمیسیۆنی هەڵبژاردنەکانی عێراق هاوکات بوو لەگەڵ بڵاوکردنەوەی راگەیێندراوێکی ئەندامانی تورکمان و عەرەب لە پەرلەمانی عێراق کە سەر بە پارێزگای کەرکووکن، تێیدا رایانگەیاند: "پێشێلکاری ئیداریی لە نووسینگەی کۆمیسیۆنی هەڵبژاردنەکان لە کەرکووک روودەدەن و کار بۆ بەرژەوەندیی ئەجیندای حیزبی دەکەن بۆ دووبارەکردنەوەی ئەوەی لە هەڵبژاردنی ساڵی ٢٠١٨ روویدا؛ بۆیە هەردوو پێکهاتەی عەرەب و تورکمان داوا دەکەن هەڵبژاردن لە کەرکووک بۆ ماوەی یەک هەفتە دوابخرێت و لە ژێر سەرپەرشتی و چاودێری ئەنجوومەنی کۆمیسیاراندا بەڕێوەبچێت، لەگەڵ بانگهێشتکردنی هەموو چاودێرە نێودەوڵەتییەکان بۆ چاودێریکردنی هەڵبژاردن لە کەرکووک کە بە تایبەتمەندیی و فرەپێکهاتەیی ناسراوە".  بە درێژایی چەند مانگی رابردوو لایەنە سیاسییەکانی عەرەب و تورکمان لە کەرکووک داوایان دەکرد بەرپرسی نووسینگەی کۆمیسیۆنی هەڵبژاردنەکان لە کەرکووک بگۆڕدرێن و بانگەشەی ئەوەیان دەکرد گوایە ژمارەی فەرمانبەرانی کورد لە نووسینگەی کۆمیسیۆنی هەڵبژاردن لە کەرکووک زۆر زیاترە بەراورد بە ژمارەی فەرمانبەرانی عەرەب و تورکمان، بەڵام لایەنە کوردستانییەکان ئەو تۆمەتانە رەتدەکەنەوە.  لە هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ٢٠٢١ بەڕێوەبچێت؛ پارێزگای کەرکووک بەسەر سێ بازنەی هەڵبژاردندا دابەشکراوە، لایەنە سەرەکییە بەشدارەکانیش لەو هەڵبژاردنە لە کەرکووک بریتین لە هاوپەیمانی کوردستانی کە لە (یەکێتی نیشتمانیی کوردستان و بزووتنەوەی گۆڕان) پێکهاتووە، پارتی دیموکراتی کوردستان، بەرەی تورکمانی، هاوپەیمانی عەرەبی لە کەرکووک، لەگەڵ (٥٦) بەربژێری سەربەخۆ، کە رکابەری دەکەن بۆ بەدەستهێنانی ١٢ کورسی پەرلەمان، جیا لەوە کورسییەکی کۆتای کریستانەکان لە کەرکووکە.