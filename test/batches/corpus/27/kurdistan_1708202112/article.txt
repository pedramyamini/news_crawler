ئەو ئافرەتە کە نیشتەجێی شاری زاخۆی باشووری کوردستانە و نەیویست ناوی ئاشکرا بکرێت، گوتی: "من نەخۆشم، تووشی شێرپەنجە بووم. دوای چەند رۆژ مانەوە و ماندووبوون و نەخۆشییەکی زۆر لەسەر سنوور بوورامەوە. دوای ئەوە خۆمان گەیاندە ماڵێکی سەر سنوور لە بێلاڕووس، پیاوێکی لێبوو. دوو شەو ئێمەیان حەواندەوە. سوێند بە خوا ئەو دوو شەوە کە بارانێکی زۆر زۆر دەباری ئەگەر هەر لە دەرەوە ماباینەوە لەوانەیە منداڵەکانی ئێمە گیانیان لەدەستدابا، بەڵام ئەو پیاوە بۆ ئەو دوو شەوە ئێمەی بردە نێو خانوویەکی چۆڵ لە خوار گوندەکە. "  ئەو ئافرەتە باسی لەوەیش کرد، دوای ئەوە پۆلیس زانیویەتی کە لەو خانووەدان، بەیانی زوو هاتن لە دەرگەیان دا و پاڵیاننا و "بە زۆر ئێمەیان دەرکرد. هەرچەند کردمان و پێمان گوتن کە بەو سەرمایە لێمان گەڕێن و منداڵمان پێیە، بەڵام بە زۆر ئێمەیان سوورای ئۆتۆمبێلی سەربازی کرد و بردینیان بۆ سەر سنوور. "  وەکو ئەو ئافرەتە باسی کرد، زۆر تکایان لێکردوون کە هەندێک نان یان ئاویان پێبدەن بۆ منداڵەکانیان تاوەکو بتوانن خۆیان بگرن و بە رێ بکەون، "بەڵام یەک دڵۆپ ئاویشیان بە منداڵەکانی ئێمە نەدا و پێیان گوتین: ' دەبێت بچن بۆ لیتوانیا.' لە کاتێکدا بارانێکی زۆر زۆریش دەباری، بەو شێوەیە بە رێ کەوتین، هەموومان تەڕ بووین و نەخۆش کەوتین. "  لەبارەی رەوشی سەر سنوور و دۆخی ئەو کۆچبەرانەی کە گیریان خواردووە ئەو ئافرەتە گوتی: "لەنێو داراستانەکاندا زۆر پەرێشان بووین. من نەخۆشم منداڵی ساوامان پێبوو منداڵێکی خێزانێکی دیکەش کە تووشی شێرپەنجە بووە و یەک گورچیلەیشی هەیە. بە ناچاری لە بەر باران بە رێ کەوتین بۆ لیتوانیا. کاتێک گەیشتینە گوندێک، خەڵکەکەی پەیوەندییان بە پاسەوانی سنووری لیتوانیاوە کرد و جارێکی دیکە ئەوانیش دەستگیریان کردین و ئێمەیان هێنایەوە سەر سنوور. چەند تکامان کرد کە نەخۆشین و منداڵمان پێیە و راپۆرتی پزیشکیی خۆم پێشاندان، بەڵام سوودی نەبوو و تووندوتیژییان بەکارهێنا. بە داری کارەبایی لە پیاوەکانیان دا و بە پاڵدان و بۆکس کەوتنە سەریان و ئەوانیش پێیان گوتین کەس ناحەوێنینەوە و دەبێت بچن بۆ بێلاڕووس. "  ئەو ئافرەتە کاتێک قسەی بۆ رێیا سۆر دەکرد جارێک دەنگی گریان و جاروباریش دەنگی یاریکردنی منداڵەکانی لە دەوروبەری دەبیسترا و گوتی: "نازانم ئێستا ئەوانی دیکە لە کوێن. تەنیا دەزانم لەسەر سنوورن، تاوەکو دوێنێ هیچیم لەبارەیانەوە نەدەزانی، بەڵام دوێنێ شەو هاوژینم نامەیەکی دەنگیی بۆ ناردم و تەنیا گوتی: ' تاوەکو ئێستا لەسەر سنوورین، رێگەمان نادەن بگەڕێینەوە.' ئەو و خێزانێکی دیکەی خەڵکی زاخۆ و خێزانێکی ئێزدی و دوو سێ گەنج کە نزیکەی ٢٠ رۆژە لەگەڵ یەک لەسەر سنوور گیریان خواردبوو، جیا کراونەتەوە و هەر یەکێیان براونەتە شوێنێک، سەربازە لیتوانییەکان دەیانپرسی: ' کێ کەسوکار و خێزانی یەکدین؟' ئەوەی ئاشکرا بووبا، جیا دەکرانەوە. ئەگەر دوو کەسیش بن، جیا کراونەتەوە و هەر یەک دەبرایە سەر خاڵێکی سنووری بۆ ئەوەی تووشی کێشە ببن. دوای ئەو نامە کورتەیش هیچی دیکە لە بارەیانەوە نازانم و پەیوەندی ناڕوات. من ٧ - ٨ رۆژە هێندراوم بۆ نێو ئەم کەمپە. "  ئەو ئافرەتە دەڵێت هاوژینەکەی لە تۆمارە دەنگییەکەدا پێیشی گووتوە: " لەنێو دارستانەکاندا زۆر زۆر تینوو و برسیین. ئەگەر خواردنمان دەست بکەوێت رۆژێک، تەنیا سێوێکە و باراناو دەخۆینەوە. ئەوە دۆخی من و منداڵەکانیشم بوو لەسەر سنوور. تەنیا سێوێکمان دەست دەکەوت. تەنانەت نە کانییەک نە رووبارێک هەیە. ئەو باراناوەی کە لە شوێنی تایەی ئۆتۆمبێلەکان دەمایەوە بە منداڵەکانمان دەدا. "  ئەو خێزانە بەر لەوەی یەکەم جار بەرەو لیتوانیا بە رێ بکەون نزیکەی دوو مانگ لە بێلاڕووس ماونەتەوە. ئەو کۆچبەرە ئاماژە بەوە دەکات کە لەو وڵاتە باجیان لێوەرگیراوە و دەڵێت: "لێرە خۆمان رادەستی UN  کرد گوتمان بەڵکو هاوکاریمان بکەن. نزیکەی دوو مانگ لایان ماینەوە، یەک جار مووچەیەکیان پێداوین بەحاڵ بەشی کردین. ئەو پارەیەی ئێمەیش پێمانبوو ئەو کاتەی یەکەم جار لە بێلاڕووس دەستگیر کراین، هەموویمان لێ وەرگیرا بە بیانووی باجی سنوور و بە چەند ناوێکی دیکە هیچ پارەیەکیان بە ئێمە نەهێشت. نزیکەی ٣٠ هەزار دۆلارمان خەرج کرد. زۆر پەنامان برد بۆ رێکخراوی UN و ئاگادارمان کردنەوە کە خەریکە منداڵەکانمان لە برسان بمرن، بەڵام هەر هیچی دیکەیان بۆ نەکردین. منیش نەخۆش بووم. لەم وڵاتە نەخۆشیی وەک من قورس وەرناگرن ئەگەر بە پارەی خۆت نەبێت، دوای ئەوەی خۆمان رادەست کردبوو، ناچار بووین بەرەو لیتوانیا بە رێ بکەوین، ئەگەر نا نیەتی ئەوەمان نەبوو دەربچین. "  لەو کاتەوەی ئەو خێزانە شەش کەسییە لەسەر سنوور جیا دەکرێنەوە، پەیوەندییان پچڕاوە و بە کۆخینێکی زۆرەوە گوتی: "چوار منداڵم هەن، ئێستا ئەوان لای منن. تەمەنیان لەنێوان ٤ بۆ ١١ ساڵیدایە. سەرما و ئاوی پیس نەخۆشی خستوون، قاچیان هەمووی بریندار بووە و تووشی هەوکردنی سینگ بوون. لێرەیش تەنیا بۆ نەخۆشیی سووک چارەسەر هەیە. "   ئەو ئافرەتە کۆچبەرە ئەوەشی گوت کە "لە عێراق چارسەریم زۆر وەرگرت، بەڵام دواجار کە سوودی نەبوو، پێیان گوتین: ' دەبێت بڕۆی بۆ ئێران. دوای ئەوەی چەند جار بۆ وەرگرتنی چارەسەری پزیشکی چووم بۆ ئەو وڵاتەیش، هەندێک باشتر بوو. بە سەختی بژێوی ژیانی خۆمان پەیدا دەکرد، چونکە ئەوە پێنج ساڵە من بەو نەخۆشییەوە دەناڵێنم و هەموو رۆژێک نەخۆشخانە و پشکنینم هەبوو، بۆیە هەرچی پارەمان هەبوو بۆ ئەوە و نزیکەی ٧ نەشتەرگەری چوو، بەڵام دواتر لەوێیش پێیان گوتم: ' دەبێت بۆ چارەسەری یەکجاری سەردانی ئەڵمانیا، سوێد یان هیندستان بکەیت.' چەندین جار لە رێگەی یاساییەوە هەوڵم دا، بەڵام کەس هاوکاریی نەکردین. تەنانەت چەند جارێک بۆ پارەی پشکنین داوای هاوکاریمان لە هەر کەسێک دەکرد، نەبوو. هەرچی کەسوکار و دەوروبەرمان بوون ئەوانیش دوای هاوکاریکردنێکی زۆر هیچیان نەما، بۆیە ناچار بووین بێینە سەر ئەم رێیە. "  حکومەتی عێراق بڕیاری داوە ئەو خێزانانەی لە بێلاڕووس، لیتوانیا و لاتڤیا یان لەسەر سنووری ئەو وڵاتانە گیریان خواردووە، دەتوانن ئارەزوومەندانە بگەڕێنەوە.  بە گوتەی د. ئەحمەد سەحاف، گۆتەبێژی وەزارەتی دەرەوەی عێراق، تاوەکو ئێستا بە چوار کاروان نزیکەی ٦٩٠ کۆچبەری عێراق و هەرێمی کوردستان گەڕێنراونەتەوە و بەردەوام دەبن لە گەڕاندنەوەی ئارەزوومەندانەی کۆچبەران.  لەبارەی بڕیاری گەڕانەوەوە ئەو کۆچبەرە کە ئاماژە بەوە کردووە، دەیان خێزانی دیکەیش لە هەمان دوخی ئەودا لەو وڵاتانەن، دەڵێت: "کارتی نشینگەیان بۆ ٦ مانگ بۆ دروست کردبووین. ئێستا ئەوم لانییە. لای هاوژینەکەم بوو، نازانم بزر بوون یان تێکچوون.  پاسپۆرتەکانیشمان لای UNـن. بە یەکجاری ناتوانم بگەڕێمەوە عێراق. هیچم لەوێ نەماوە خۆم پێی بەخێو بکەم و چارسەری نەخۆشیی منیش لەوێ نییە. من بۆ خۆشیی خۆم نەهاتوومەتە ئێرە. کەس پێی خۆش نییە کەسوکاری بەجێبهێڵێت و بێتە نێو بێگانان، بەڵام باوەڕم پێبکەن ناچار بووم و تاوەکو شتێک لەبارەی هاوژینەکەم و چارەنووسیەوە نەزانم، ناتوانم هیچ بڕیارێک بدەم. قەت حەزم نەکردووە بچم بۆ ئەوروپا؛ پێویستم بە هاوکارییە و داوا لە رێکخراوەکان دەکەم بە هانامەوە بێن و لەبەر خاتری نەخۆشییەکەم بمگەیننە شوێنێک. "