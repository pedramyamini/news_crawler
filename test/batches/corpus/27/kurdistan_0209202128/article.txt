چاوان ئەحمەد، دەرچووی زانکۆ دەڵێت، "جارێکیان چووم داواکاریی کارم لە کۆمپانیایەک پێشکێش کرد، بە چەند فلتەرێکدا تێپەڕیم، یەکەم و دووەمم تێپەڕاند، بەڵام لە سێیەم دانەدا لەبەرئەوەی سەر بە حیزبێکی ئەو کۆمپانیایە نەبووم، منیان رەتکردەوە و کەسێکی لەو حیزبەیان خستە جێگەم، دەڕۆمە کۆمپانیایەک داوای ئەزموونی پێنج ساڵم لێدەکات، من چۆن بتوانم پێنج ساڵ ئەزموون پەیدا بکەم، لە کاتێکدا تازە لە زانکۆ دەرچووم".  کۆڕبەندی روانگە بۆ لاوان بۆ تاوتوێکردنی کێشەی بێکاری سێ پانێڵی لەخۆگرت، دووەم ساڵە ئەو کۆڕبەندە سازدەکرێت، ساڵی پار بەهۆی کۆرۆناوە کۆڕبەندەکە بە ئۆنلاین بەڕێوەچوو؛ بەڵام ئەمساڵ بە ئامادەبوونی زیاتر لە ١٠٠ کەس لە نوێنەرانی حکومەت، کۆنسوڵخانەکان، رێکخراوەکانی گەنجان و نوێنەرانی گەنجان بەڕێوەچوو.  عەبدولسەلام مەدەنی، بەڕێوەبەری گشتیی دەزگای روانگە دەڵێت، "ئێمە لە نێوان چوار هەزار بۆ چوار هەزار و ٥٠٠ هەلی کارمان دۆزیوەتەوە، لە رێگەی پۆرتاڵی فوڕەس راستەوخۆ یان ناڕاستەوخۆ زیاتر لە ٧٠٠٠ هەلی کارمان دۆزیوەتەوە، ٤٥ پرۆژە بە هاوئاهەنگی لەگەڵ رێکخراوی نێودەوڵەتیی گەنج دەستیان بە پرۆژەی خۆیان کردووە، لەگەڵ هەندێک چالاکیی دیکە، ئەوە بەشێکە لە چارەسەر. ئایا ئێمە هەموو بارودۆخەکەمان چارەسەر کرد؟! نەخێر؛ بەڵام ئەوەندەمان پێ کراوە و بەردەوامیش دەبین، وەکو ئێمە و جگە لە ئێمەش هەیە، ئێمە دێین باسی ئەم شتانە دەکەین، رۆڵەکان دابەشدەکەین، چارەسەرێک دەدۆزینەوە".  کوێستان محەمەد، وەزیری کار و کاروباری کۆمەڵایەتی دەڵێت، "هێنانی کرێکاری بیانی زۆر کەم بکرێتەوە و پشت بە کرێکاری خۆماڵی ببەسترێت، رێژەشمان داناوە بۆ ئەمە، ئەوەشی دێتە هەرێمی کوردستان دەبێت هونەری بێت و ئەو پیشەیەی ئەو لێرە نەبێت، بە بڕوای من سەرووی ١٠٠ هەزار کرێکاری بیانیی ئێرانی، تورکی، سووری و وڵاتانی دیکە بۆ هەرێمی کوردستان هاتوون".  بەپێی ئامارەکانی دەزگای روانگە ٥٠ % ی دانیشتووانی هەرێمی کوردستان لە خوار تەمەنی ٢٠ ساڵیدان و رێژەی بێکاری لە هەرێمی کوردستان لەنێوان ساڵانی ٢٠١٩ بۆ سەرەتای ساڵی ٢٠٢١ لە ٩ % بۆ ١٢ % بەرزبووەتەوە؛ رێژەی بێکارییش لەنێو کچانی گەنجدا سێ هێندەی کوڕانە.