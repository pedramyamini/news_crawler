ئەمڕۆ چوارشەممە، ١ی ئەیلوولی ٢٠٢١ سەرۆکی ئەرکان لە وەزارەتی پێشمەرگە، فەریق جەمال محەممەد رایگەیاند: "هەوڵەکان خێراترکراون و بەرەو پێشچوونی باش هاتووەتە ئاراوە لە رێکخستنەوەی ئەو هێزە هاوبەشەی بڕیارە لەنێوان هێزی پێشمەرگە و سوپای عێراق پێکبهێنرێت".  ئەو قسانەی ئەو بەرپرسەی وەزارەتی پێشمەرگە لە میانی کۆبوونەوەیەکی هات لەگەڵ کۆلۆنێڵ پاتریک دۆگلاس، راوێژکاری باڵای سەنتەری هەماهەنگی ئاسایشی هەرێمی ئەمریکا سەر بەکونسوڵخانەی ئەو وڵاتە لەهەولێر.  هەروەها باسی لەوەشکرد کە یەکخستن و رێکخستنەوەی هێزەکانی ٧٠ و ٨٠ بۆ سەر وەزارەتی پێشمەرگە کە لە پرۆژەکانی چاکسازی و بەرنامەی "پێشمەرگە لە ئایندەدا" بە هاوکاری هێزەکانی هاوپەیمانان کاری لەسەر کراوە، تاوتوێکردنی دوایین هەنگاوەکانی یەکخستنەوەی هەیکەلییەت و میلاکاتی هەردوو فەرماندەیی هێزەکانی پشتیوانی یەک و پشتیوانی دووی پێشمەرگه بوو بەشێکی دیکەی کۆبوونەوەکەی بۆ تەرخانکرا.  ناسر هەرکی، ئەندامی لێژنەی ئاسایش و بەرگریی ئەنجوومەنی نوێنەرانی عێراق بە تۆڕی میدیایی رووداوی راگەیاند: "عێراق و هەرێمی کوردستان رێککەوتنی کۆتاییان لەسەر پێکهێنانی دوو لیوا بۆ پاراستنی ناوچە کێشە لەسەرەکان کردووە کە ئەرکییان لەو ناوچانە دەبێت کە بۆشاییان لەنێوان پێشمەرگە و سوپای عێراق لە شنگال و ئەو ناوچانەوە تا دەگاتە کەرکووک و خانەقین، حکومەتی عێراق ماوە بڕیار لەکاتی مەشق و راهێنانی ئەو هێزانە بدات و دەست بەکارەکانییان بکەن بۆ ئەوەی دواتر بڵاوبکرێنەوە".  راوێژکاری باڵای تیمی هەماهەنگی ئاسایشی هەرێمی ئەمریکا ئاشکرای کرد لەکۆبوونەوەکەیدا لەگەڵ سەرۆکی دەستەی ئەرکان لە وەزارەتی پێشمەرگە ئەمڕۆ چوارشەممە، لەبارەی یەکخستنەوەی هێزەکانی پێشمەرگەوە رایگەیاند: "بۆ کۆکردنەوەی تەواوی هێزەکان و گەڕانەوەیان بۆ سەر وەزارەتی پێشمەرگە پاڵپشت و هاوکار دەبن و خوازیاری سەرکەوتن و پێشخستنی ئەو پڕۆسەیەن".  فەریق جەمال محەممەد، رایگەیاند: "هاوکاری و یارمەتییەکانی هاوپەیمانان جێی بایەخ و گرنگی زۆری ئێمەیە و رۆژ بە رۆژ هێزەکانی پێشمەرگە بەهێزتر و رێکخراوتر دەبن".  هەروەها سەرۆکی ئەرکان ئامادەیی وەزارەتی پێشمەرگەی نیشاندا بۆ جێبەجێکردنی هەر ئەرکێک کە لەمیانی پێکهێنانی ئەو دوو لیوا هاوبەشە دێتە ئاراوە، ئەمەش بە ئامانجی گەڕانەوەی ئاسایش و سەقامگیری و پاراستنی دانیشتووانی ناوچە کوردستانییەکانی دەرەوەی ئیدارەی هەرێم، باس لە مەترسییەکانی ئێستای چەکدارانی داعش و جموجۆڵەکانی ئەمدواییە و تێکشکان و راوەدوونان و لەناوبردنییان کراوە.