محەممەد عەلی زولفی گوڵ، وەزیری خوێندنی باڵای ئێرانە و دەڵێت، "ئەمساڵ بۆ هەموو قۆناخەکانی خوێندن، خوێندنگەکان ناکرێنەوە. تەنیا بۆ خوێندکارانی قۆناخی دکتۆرا و ماستەر، خوێندنگەکان دەکەینەوە، بەڵام بۆ قۆناخەکانی دیکە تاوەکو پێش کوتانی گشتیی مامۆستایان و خوێندکاران بە ڤاکسینی کۆرۆنا، خوێندن هەر بەشێوەی ئۆنلاین دەبێت. "  پێشتر حکومەتی ئێران بڕیاری دابوو بەر لە کردنەوەی ناوەندەکانی خوێندن، مامۆستایان، فەرمانبەران و خوێندکارانی تەمەن ٣٠ ساڵ، لانیکەم قورچکی یەکەمی ڤاکسینی کۆرۆنا و لە ١٥ رۆژی سەرەتایی یەکەم مانگی پاییزیشدا قورچکی دووەمی ڤاکسینی کۆرۆنا وەربگرن، بەڵام تائێستا، تەنیا ٣٠ % ـی مامۆستایان و قوتابیان ڤاکسینیان وەرگرتووە.   ئیبراهیم رەئیسی، سەرۆککۆماری ئێران دەڵێت، "بۆ ئەوەی خوێندنگە و ناوەندە زانستییەکان و بکرێنەوە، پێویستمان بەوەیە پەلە بکەین لە کوتانی خەڵک. ئێمە بەڵێنمان داوە هەموو خەڵک بکوترێن کە تا سەرەتای زستان یان لانیکەم مانگی رێبەندان، کوتانی گشتی خەڵک تەواو ببێت. "  وێڕای ئەوەش، خوێندن بەشێوەی ئۆنلاین کە بڕیارە لە سەرەتای پاییزەوە تاوەکو دووەم مانگی پاییز بەردەوام بێت و لەوە بەدوا قوتابیان لە قوتابخانەکان ئامادە ببن، ناڕەزایەتی خێزانەکان و هەندێک لە پسپۆڕانی بواری پەروەردەشی لێکەوتووەتەوە. وەزارەتی پەروەردەی ئێران دەڵێت، بەهۆی نەبوونی کەلوپەلی پێویست بە خوێندنی ئۆنلاین، ٣٠ % ـی قوتابیان دەستیان بە خوێندنی ئۆنلاین راناگات.  عەلی عەبدولعالی، پسپۆڕی بواری پەروەردەیە، ئەو دەڵێت، "لەنێوان ٣ بۆ ٥ ملیۆن قوتابی، دەستیان بە خوێندنی ئۆنلاین رانەگەیشتووە. ئەمە کارەساتە. بەڕێوەبەرایەتیی پەروەردەی خوراسان دەڵێت ' ٤٠ هەزار قوتابی لە خوێندن دواکەوتوون.' جێگری وەزیری پەروەردە دەڵێت ' ١٠٠ هەزار قوتابی پۆلی یەکەم ناویان بۆ خوێندن نەنووسیوە.' بەوە دەڵێن دادپەروەریی پەروەردە؟ بە کۆکردنەوەی ئەو ئامارانەی کە بەڕێوبەرایەتی پارێزگاکانی باسی لێدەکەن، نزیکەی ١ ملیۆن و ٥٠٠ هەزار قوتابی لە خوێندن دواکەوتوون. "  ئێران و رۆژهەڵاتی کوردستان بە دەست شەپۆلی پێنجەمی کۆرۆنا گیرۆدەن، ئێستا رۆژانە سەرووی ٢٠ هەزار کەس تووشی کۆرۆنا دەبن و زیاتر لە ٥٠٠ کەسیش دەمرن، بۆیە ئەگەر ئامارەکان هەروا روو لە هەڵکشان بن، پێناچێت قوتابیان بەمنزیکانە بە پۆلەکانیان شادببنەوە.