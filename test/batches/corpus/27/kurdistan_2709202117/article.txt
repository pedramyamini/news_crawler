جومعە محەممەد رێکانی، بەربژێری سەربەخۆ لە بازنەی یەک لە سنووری پارێزگای دهۆک بە تۆڕی میدیایی رووداوی راگەیاند، خۆی کشاندووەتەوە و هیچ بانگەیەشەیەک ناکات.  جومعە محەممەد کە هاوکات پارێزەرە، دەڵێت، "پێش ئەوەی خۆم بەربژێر بکەم ئەندامی پارتی دیموکراتی کوردستان بووم". لە وەڵامی ئەوەی بۆچی وەک سەربەخۆ خۆی بەربژێر کردووە، گوتی: "هەر بەئیرادەی خۆم بوو. ئێستاش هاوڕێمان هەیە خۆی هەڵبژاردووە، من خۆم کشاندەوە".  لەبارەی ئەوەی ئێستا پشتیوانیی کێ دەکات، جومعە محەممەد گوتی، "پشتیوانیی حیزبی خۆم دەکەم. پشتیوانیی پارتی دیموکراتی کورستان دەکەم، چونکە حیزبی خۆمانە و حیزبی دایکە".  لە سنووری پارێزگای دهۆک ١١ کورسی گشتی و کورسییەکی کۆتای کریستیانەکان هەن و دابەشکراون بەسەر سێ بازنەدا. ٢٤ بەربژێری حیزب، هاوپەیمانی و سەربەخۆکان کێبڕکێی بەدەستهێنانی دەکەن. بۆ کورسی کۆتاکانیش شەش بەربژێر هەن.  بڕیارە ١٠ - ١٠ - ٢٠٢١ هەڵبژاردنی پەرلەمانی عێراق لە هەرێمی کوردستان و عێراق بەڕێوەبچێت. لە پارێزگای دهۆک ٨٢٢ هەزار و ٧٠٣ کەس مافی دەنگدانیان هەیە.