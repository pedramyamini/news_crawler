بەپێی راگەیێندراوی قایمقامیەتی قەزای ناوەندیی هەولێر، لەلایەن بنکەی ئاسایشی بازگەکانی هەولێر لە بازگەی (خازر) توانراوە دەست بەسەر ئەو گۆشتە هیندییە قەدەخەکراوەدا بگیرێت کە لەنێو بارهەڵگرێکدا بووە. ئاماژە بەوەش کراوە، "خاوەنەکەی هەوڵیداوە لە پارێزگای موسڵ هاوردەی پارێزگای هەولێری بکات، بەشێوەی (دەفن) شاراوە".  وەکو لەو وێنانەدا دەردەکەوێت کە لەلایەن قایمقامیەتی قەزای ناوەندی هەولێرەوە بڵاوکراوەنەتەوە، لە ژێرەوەی بارهەڵگرەکەی شوێنێکی تایبەتی دروستکردووە و لەوێدا شاردوونیەتەوە.  لەلایەن لیژنەی پشکنین و چاودێریی بازاڕ لە قایمقامیەتی قەزای ناوەندیی هەولێر پشکنینی بۆ ئەنجامدراوە، قایمقامیەتی قەزای ناوەندی هەولێر دەڵێت، "دەرکەوت هاوردەکردنی ئەم جۆرە گۆشتە بەپێی رێنوێنییەکانی وەزارەتی کشتوکاڵ قەدەخەکراوە".  هەر لە راگەیێندراوەکەدا هاتووە، رێکارە یاساییەکان بەرامبەر خاوەنی گۆشتەکە گیراونەتەبەر.