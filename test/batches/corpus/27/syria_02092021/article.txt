ئەو گەنجانە رۆژی ٢٠ی ئاب لە ئیزمیری رۆژئاوای تورکیا لەلایەن پۆلیسەوە پێش گەیشتنیان بە کەناراوەکانی تورکیا بۆ ئیتاڵیا دەستگیر کرابوون، خۆیان وەکو سووری ناساندووە، دوای ١٠ رۆژ لە دەستگیرکردنیان دیپۆرتی سووریا کراون و دراونەتە دەست سوپای ئازادی سووریا.  محەممەد ئەحمەد، یەکێکە لە کۆچبەرەکان و بە رووداوی گوت، "ئەم کەمپەی ئێمەی بۆ هێندراوین هیچ ژیانی تێدا نییە، هەموو شتێکمان بووە بە سەرەگرتن، بۆ نان خواردن و خۆشۆردن دەبێت سەرە بگرین، نە ئاو نە کارەبا نە هیچ هەیە، تەنانەت رۆژی یەک جار نانمان دەدەنێ".  هەموو خولەکێک تارا تەماشای وێنەی میری کوڕی دەکات کە تەمەنی ١٧ ساڵە، ئەو بە رووداوی گوت، لەوەتەی کوڕەکەیان رادەستی ئەو هێزە چەکدارە سوورییە کراوە، لە خەمدا خەو و ژیانیان نەماوە.  تارا جەمال، دایکی یەکێک لەو کۆچبەرانەی دیپۆرتی سووریا کراونەتەوە، دەڵێت "کوڕەکەم تەلەفۆنی بۆ کردم، گوتی دایکە زۆر دەترسین، دۆخمان زۆر خراپە، نان و ئاومان نادەنێ و سوپای سووریای ئازادیش پێیان گوتووین، دوای کاژێر ١٢: ٠٠ی شەو کەس ناتوانێت گەرەنتیی سەلامەتیتان بکات، چونکە ئەگەری بۆمباران هەیە و هەر زوو زوو گوێمان لە دەنگی تەقەکردن دەبێت".  دەزگای لووتکە ناوی سیانی و وێنەی سەرجەم کۆچبەرەکانی داوەتە حکومەت و لە هەوڵدایە بۆ گەڕانەوەیان، حکومەتی هەرێمی کوردستان و عێراقیش بە فەرمی تورکیایان ئاگادارکردووەتەوە کە دەبێت کۆچبەرەکان لە ماوەیەکی نزیکدا ئازاد بکرێن.  ئاری جەلال، سەرۆکی دەزگای لووتکە بۆ کاروباری پەنابەران باسی لەوە کرد، "نووسینگەی جێگری سەرۆکی حکومەتمان ئاگادارکردووەتەوە و ئەوانیش بەڵێنی پاڵپشتییان داوە و هەموو هەوڵێکمان خستووەتەگەڕ تاوەکو رێگەیەکی سەلامەت بدۆزینەوە و بیانگێڕینەوە بۆ هەرێمی کوردستان".  بەپێی زانیارییەکانی رووداو، سوپای سووریای ئازاد سەرژمێریی بۆ سەرجەم کۆچبەرەکان کردووە و لە ماوەی کەمتر لە چوار رۆژدا رادەستی تورکیایان دەکاتەوە و لەوێشەوە بە ئۆتۆمبێلی تایبەت دەگەڕێندرێنەوە هەرێمی کوردستان.