ئەمڕۆ هەینی ١٧ - ٠٩ - ٢٠٢١ بۆریس جۆنسن، سەرۆکوەزیرانی بەریتانیا لەبەردەم خانووی ژمارە ١٠ی شەقامی داونینگ لە لەندەنی پایتەخت پێشوازی لە نێچیرڤان بارزانی، سەرۆکی هەرێمی کوردستان کرد و دواتر پێکەوە چوونەژوورەوە و کۆبوونەوەکەیان دەستیپێکرد.  دەیڤید ھانت، کونسوڵی گشتیی بەریتانیا لە هەولێر لەبارەی سەردانەکە لە تویتەری خۆی دەنووسێت، "جێگەی شانازیمە بە بوونم لەم تیمە نايابەی کە کاریان لەسەر بەرنامەکانی ئەم سەردانە کردووە".   دوێنێ سەرۆکی هەرێمی کوردستان لەگەڵ لیز ترەس، وەزیری دەرەوەی بەریتانیا کۆبووەوە، لەبارەی کۆبوونەوەکە کۆنسوڵی بەریتانیا لە تویتێکدا خۆشحاڵیی خۆی دەربڕی و رایگەیاند، "ئەو کۆبوونەوەیە وایکرد، رۆژانی سەرەتای دەستبەکاربوونی وەکو کۆنسوڵ لە هەولێر تایبەتتر بن. "  رۆژی ١١ی ئەم مانگە دەیڤد هەنت بووە کۆنسوڵی نوێی بەریتانیا لە هەرێمی کوردستان و لە ماوەی ئەم چەند رۆژەی رابردووشدا لەگەڵ بەرپرسانی باڵای هەرێمی کوردستان کۆبووەتەوە. هەنت رۆژی ١٢ی مانگ بە جیا لەگەڵ نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکوەزیرانی هەرێمی کوردستان کۆبووەوە؛ کۆنسوڵی نوێی بەریتانیا رۆژی ١٤ی مانگیش لەگەڵ سەرۆک بارزانی کۆبووەوە.