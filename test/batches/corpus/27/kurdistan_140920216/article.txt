نەبەز ئیسماعیل، گوتەبێژی وەزارەتی ئەوقاف و کاروباری ئایینی حکومەتی هەرێمی کوردستان لە لێدوانێکدا بە تۆڕی میدیایی رووداوی راگەیاند، "لە رێگەی لیژنەیەکی وەزاریی باڵا لەسەر ئاستی وەزارەت و ژمارەیەک لیژنە کە لەسەر ئاستی پارێزگاکان دروستکراون، دەمانەوێت جەردێکی تەواوی موڵکەکانی وەزارەتی ئەوقاف بکەین بۆ ئەوەی بەتەواوی بزانین موڵکەکانی وەزارەت ژمارەیان چەندە، لەم پێناوەدا کاری باش کراوە و چاوەڕوانین لیژنەکە کارەکانی تەواو بکات. "  ژمارەیەکی زۆر لە موڵکەکانی وەزارەتی ئەوقاف بە تایبەت زەوییەکانی بە گوتەی نەبەز ئیسماعیل، "دەستدرێژییان کراوەتە سەر و کراونەتە باڵەخانە و داگیرکراون، هەندێکیشیان بزرن و دیارنیین، " بۆیە ئەوان دەیانەوێت لە رێگەی ئەو لیژنەیەوە جەردیان بکەن.   گوتەبێژی ئەوقاف دەشڵێت، دوای ئەوەی داوایان لە داواکاری گشتی کردووە، ئەوان وەڵامیان داونەتەوە بەوەی ئامادەن ئەو موڵکانە بەپێی یاسا بۆ وەزارەت بگەڕێننەوە.  نەبەز ئیسماعیل هەروەها باسی لەوە کرد کە ئێستا بەشێک لەو کرێیانەی لەبری موڵکەکانی وەزارەتی ئەوقاف وەریدەگرن کەمن و لەگەڵ بارودۆخی دارایی ئێستا ناگونجێن، بۆیە "وەزارەت دەیەوێت ئەو پرسەش یەکلایی بکاتەوە و کرێکان لەگەڵ دۆخی ئێستا بگونجێنێت، ئەوەش دەبێتە هۆکارێک بۆ زیادکردنی داهاتەکانی حکومەت. "