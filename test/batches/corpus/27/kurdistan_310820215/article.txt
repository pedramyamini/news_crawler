هەڵکەوت عەزیز، پەیامنێری رووداو لە بەغدا لە هۆڵی دیداری رافیدەینەوە رایگەیاند، پانێڵەکانی دیداری رافیدەین بەردەوامن، بڕیاربوو شەوی رابردوو کاژێر ٩: ٣٠ تاوەکو ١٠: ٠٠ تەرخانبکرێت بۆ گوتارێکی لاهوور شێخ جەنگی، هاوسەرۆکی یەکێتی نیشتمانی کوردستان. بەڵام پەیامنێری رووداو لە بەغدا گوتی: کاتەکەی هەڵوەشاوەتەوە.  لەبارەی هۆکاری هەڵوەشانەوەی وتارەکەی لاهوور شێخ جەنگی، پەیامنێری رووداو گوتی: "پرسیاری هۆکارەکەم لە سەرۆکی ناوەندی دیدارەکە کردووە و پێیگوتووم: پێیانگوتووم کە چوونە دەرەوە لە سلێمانی، لە لاهوور شێخ جەنگی قەدەخە کراوە".  رەحمان غەریب، سەرۆکی سەنتەری میترۆ بۆ داکۆکیکردن لە مافەکانی رۆژنامەنووسان کە بەشدارە لە دیدارەکەدا بە رووداوی راگەیاند، ئەم دیدارە زۆر گرنگە بۆ عێراق و هەرێمی کوردستانیش "پێموایە بەشداریکردنی نوێنەرانی سیاسیی و رۆشنبیری لە هەرێمی کوردستان لاوازبوو، رەنگە ئەوەش پەیوەندیی بە رێکخەرانی دیدارەوەکە هەبێ".  رەحمان غەریب گوتی: "لە دیدارەکەدا باسی هەرێمی کوردستان زۆرکرا، بەتایبەت لە قسەکانی کۆنسوڵی ئێران و تورکیا، بەڵام لە بەرامبەردا کەسێک نەبوو بە فەرمی بتوانێت وەڵامبداتەوە و لە پانێڵەکاندا بەشداربن. لەکاتێکدا قسەکانی ئەوان تایبەتبوو بە سنوور، دەستێوەردان و هاتنە نێو خاکی عێراق (هەرێمی کوردستان) لەلایەن وڵاتانی دراوسێوە".  دیداری رافیدەین، دیدارێکی ساڵانەیە کە سێ رۆژ بەردەوامدەبێت و تێیدا پرسە ئابووری، سیاسیی، کۆمەڵایەتی و چەند پرسێکی دیکە تاوتوێ دەکرێن. دیدارەکە سێ رۆژ دەخایەنێت و ئەمڕۆ دوایین رۆژی دیدارەکە دەبێت.