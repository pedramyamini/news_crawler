کوردۆ عومەر، گوتەبێژی وەزارەتی شارەوانی و گەشتوگوزاری هەرێمی کوردستان بە (رووداو)ی راگەیاند، بە مەبەستی پەرەپێدانی سێكتەری ئاو و نۆژەنكردنەوەی پرۆژەكانی ئاوی خواردنەوە لە شاری هەولێر، وەزارەتی شارەوانی و گەشتوگوزار بڕیاری خەرجكردنی زیاتر لە ٣٨٠ ملیۆن دیناریدا بۆ جێبەجێكردنی ١٤ پرۆژەی تایبەت بە ئاو لە شاری هەولێر.  کوردۆ عومەر گوتی: "كۆی گوژمەكە بریتییە لە ٣٨٠ ملیۆن و ٤٧٧ هەزار و ٥٠ دینار و لەسەر % ١٧ی داهاتی بەڕێوەبەرایەتیی ئاو و ئاوەڕۆی هەولێر بە مەبەستی جێبەجێكردنی ١٤ پرۆژەی ئاو لە شاری هەولێر خەرج دەكرێت".  بە گوتەی کوردۆ شابان، ئەو بڕە پارەیە بۆ درێژكردنەوەی تۆڕەكانی ئاو، دانانی بۆری، كڕینی پاككەرەوە و کڕین و گۆڕینی كەلوپەلی پێویست و نۆژەنكردنەوە و پەرەپێدانی پرۆژەكانی ئاوی خواردنەوە لە شاری هەولێر خەرج دەكرێت، كە ئەمەش كاریگەری لەسەر بەرزكردنەوەی خزمەتگوزاری ئاو لەو شارە دەبێت.  هەر ئەمڕۆ یەکشەممە، ساسان عەونی، وەزیری شارەوانی و گەشتوگوزار بڕیاریدا بە خەرجكردنی بڕی زیاتر لە ٤٩٩ ملیۆن دینار بە مەبەستی جێبەجێكردنی پرۆژەی دروستكردنی تۆڕی ئاوەڕۆ بۆ شەقام و كۆڵانەكانی جیاكراوەی (٢١٢)ی كەرتی ٨ی ئابڵاخ لە شاری سلێمانی.