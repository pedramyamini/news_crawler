سەربەست سەبری، بەڕێوەبەری ناحیەی کانی ماسێ، بە رووداوی راگەیاند، کەمێک لەمەوبەر تورکیا دەوروبەری گوندی هروورێی تۆپباران کرد، "بەو هۆیەوە هاونیشتمانییە بەناوی سابت حوسێن، کە تەمەنی ٥٥ ساڵە، برینداربووە، دۆخی تەندروستیی باش نییە و رەوانەی بنکەی تەندروستیی بێگوڤا کراوە".  بەڕێوەبەری ناحیەی کانی ماسێ لەبارەی رەوشی ناوچەکە ئاماژەی بەوە کرد، پێنج مانگە بەردەوام تورکیا بە بیانووی بوونی گەریلاکانی پەکەکە ناوچەکە بۆردوومان دەکات و ترس و دڵەڕاوکێ بۆ خەڵک دروستبووە.  لە ٢٣ی نیسانی ئەمساڵ تورکیا لە دژی پەکەکە دەستی بە ئۆپەراسیۆنێک کرد بۆسەر ناوچەکانی سنووری ناحیەی کانی ماسێ. تاوەکو ئێستا هێزەکانی لە ١٢ خاڵی ستراتیژی جێگیرکردووە و جگە لە زیانی ماددی و سووتانی نزیکەی ٢٣ هەزار دۆنم زەوی و چۆڵکردنی شەش گوند، بەهۆی شەڕی نێوان تورکیا و پەکەکە هاونیشتمانییەک شەهید بووە و پێنج هاونیشتمانیی دیکەش برینداربوون.