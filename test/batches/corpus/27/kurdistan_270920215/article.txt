ئەمڕۆ دووشەممە ٢٧ - ٠٩ - ٢٠٢١ ڤیدیۆیەک لە تۆڕە کۆمەڵایەتییەکان بڵاوبووەوە کە تێیدا دەردەکەوێت، فەرمانبەرانی بانکی سەیدسادق مووچەی دیاریکراو لە فەردەیەکدا لەسەر دەرگاوە بۆ لیژنەی مووچە ئاودیو دەکەن.   دیاری رەفیق، قایمقامی قەزای سەیدسادق بە تۆڕی میدیایی رووداوی راگەیاند، ڤیدیۆکە هی ئەمڕۆیە و بانکەکەش سەیدسادقە و پێدانی مووچەی تەندروستییە، بەڵام تاوەکو ئێستا نازانین بۆچی بەوجۆرە مووچەکەیان پێداون.  قایمقامی قەزاکە ئاماژەی بەوەش دا، لایەنی پەیوەندیداریان لەبارەی رووداوەکە ئاگادارکردووەتەوە و دەستیان بە لێکۆڵینەوە کردووە، دوای یەکلایی بوونەوەی هۆکارەکەی، قسەی لەسە دەکەن.  قایمقامی سەیدسادق دەشڵێت، داواکاریی گشتی هاتووەتە سەر هێڵ و لێکۆڵینەوە لە رووداوەکە دەکەن.