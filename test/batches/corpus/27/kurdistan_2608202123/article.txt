کاری فلتەر گلدانەوەی ئەو نەوتەیە کە تێکەڵ بە غاز دەبێت و لە کاتی سووتاندنی، دووکەڵی رەش دەکات، ئەمەش وایکردووە ماوەی دوو هەفتەیە دووکەڵ و بۆنی غازی کێڵگە نەوتییەکان دانیشتووانی بەشێک لە گەڕەکەکانی کەرکووک هەرەسان بکات.  وان فایەق، دانیشتووی گەڕەکی حوڕییە بە تۆڕی میدیایی رووداوی گوت "بۆنی غازەکە لە ناوچەکانی سەرەوە دێت و هەست بە تێکچوون دەکەیت، هەر ئەوەش تووشی نەخۆشیت دەکات و ئەوەش کاری حکومەتە، دەبێت چارەسەری بکات و بەدواداچوونی بۆ بکات، بزانێت ئەو کارگانە کێشەیان چییە".  لێچوونی نەوت لە بۆرییەکانی گواستنەوەی نەوت، هۆکارێکی دیکەی پیسبوونی ژینگەی کەرکووکە، چونکە ئەو نەوتە رەشە لە دۆڵ و نشێویەکانی نزیک لە گەڕەکەکانی پەنجا عەلی و دەروازە کۆدەبێتەوە و دواتر لە رێگەی سووتاندنیانەوە لەنێودەبرێن، چواردەوی کەرکووک کێڵگەی نەوتییە و پشتێنەی سەوزایی لە چواردەوی کێڵگە نەوتییەکان نییە، کارنەکردنی بەشێک لە فلتەرەکانی ئەو کێڵگە نەوتییانە مەترسیی لەسەر ژینگەی شارەکە دروستکردووە.  فەرهاد حەمزە ئەندازیار لە کۆمپانیای نەوتی باکوور دەڵێت، "ئەم فلتەرانە جاری وا هەیە کۆن دەبن و بێکەڵک دەبن، ئەو کات ناتوانن ئەو بڕە نەوتە گلبدەنەوە، بۆیە دووکەڵی رەش دروست دەکات، کۆمپانیای نەوتی باکوور پێش چەند ساڵێک پرۆژەی سەوزکردنی تەواوی سنووری کۆمپانیاکەی هەبوو، بەڵام نەبوونی بودجە ئەو کارەی راگرت".  ماوەی چوار رۆژە لیژنەیەکی لێکۆڵینەوە بۆ دۆزینەوەی سەرچاوەی ئەو غازە پێکهێنراوە کە لە چەند گەڕەکێکی شارەکە بڵاوبووەتەوە و هێشتاش بە تەواوەتی هۆکاری بڵاوبوونەوەی ئەو غازە نەزانراوە.  مەحموود فایەق، بەڕێوەبەری فەرمانگەی ژینگەی کەرکووک دەڵێت، "ناتوانین هۆکارەکە دیاری بکەین، هەندێک ناوچەمان دیاریکرد کە غازی تێدایە، بەڵام ئەو پێوەرە بەرزەیان نەبوو، ئەگەر سەرپێچییەکان هەڵنەگیرێن، سزایان ئاراستە دەکرێت و دوای سزاکە سکاڵایان لەسەر تۆمار دەکرێت و چالاکیەکانیان رادەگیرێت، تاوەکو ئێستاش سەرپێچی هەر دەکرێت".  بەشێکی زۆری بۆرییەکانی گواستنەوەی نەوتی کەرکووک، مێژوویەکی کۆنیان هەیە و چەندین جار بوونەتە ئامانجی گرووپە تووندئاژۆکان، بە گوتەی کۆمپانیای نەوتی کەرکووک بێت، ئەو بۆریانە لیک دەکەن، ئەمەش ژینگەی کەرکووکی خستووەتە قۆناخێکی مەترسیدارەوە.