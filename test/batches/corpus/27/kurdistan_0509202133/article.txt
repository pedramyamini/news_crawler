بەپێی راگەیێندراوی ئاسایشی هەولێر، ئەو کەسە ئێوارەی ئەمڕۆ رێککەوتی ٥ی ئەیلوولی ٢٠٢١ لەناو شاری هەولێر لە گەڕەکی مەهاباد هێزەکانیان هەوڵی دەستگیرکردنیان داوە، "بەڵام تاوانبار بۆ جارێکی دیکە بە چەک و تەقەکردن رووبەڕووی هێزەکانمان بووەوە و دوو کارمەندی دیکەی بریندارکرد و دواتر تاوانباریش لەو رووبەڕووبوونەوەیەدا کوژراوە".  ئەو کەسە، وەکو ئاسایشی هەولێر دەڵێت، ناوی "ئەحمەد حەمەدەمین رەسوول"ە، دانیشتووی شاری هەولێرە و داواکراوە لە دادگە بە ماددەی ٤٠٦. ئاماژە بەوەش کراوە، لە رێککەوتی ٢٣ی ئایاری ٢٠٢١ "مەفرەزەکانمان لە هەوڵی دەستگیرکردنی بوون، داواکراو تەقەی لێکردوون و دوو کارمەند و هاووڵاتییەکی ئافرەت بە ناوی (ش. و. ر)ی بریندارکردوون و تاوانباریش توانیی رابکات".  ئاسایشی هەولێر دەڵیت، "دواتریش ئەو کەسە بەردەوام هەڕەشەی لە هاووڵاتییان دەکرد و مەترسی بوو لەسەر گیانی هاووڵاتییان، لە رێککەوتی ١٨ی حوزەیرانی ٢٠٢١ هەستا بە کوشتنی هاووڵاتی، فەرهاد جەبار محەممەد و خۆی لە شوێنێکی نادیار حەشاردا".  ئەو کەسە حەوت فەرمانی دەستگیرکردنی بە ماددەکانی "تیرۆر، هەڕەشە و کوشتن" هەبووە، بۆیە ئاسایشی هەولێر لێکۆڵینەوە و بەدواداچوونی کرد و لە ئەنجامدا توانیویەتی "شوێنی تاوانبار دەستنیشان بکات" و ئەمڕۆ کوژراوە.  ئاسایشی هەولێر دەڵێت، هاووڵاتییان دڵنیا دەکەنەوە کەوا "هێزەکانمان هەمیشە لە ئامادەباشیدان بۆ پاراستنی گیان و ماڵیان، هەر کەسێکی دەرچوو لە یاسا رووبەڕووی هێزە یاساپارێزەکان رابوەستێت، ئەوا بە تووندترین شێوە بەرپەرچی دەدرێتەوە".