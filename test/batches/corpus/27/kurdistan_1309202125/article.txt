ئەو کەسەی گیانی لەدەستداوە ناوی ئیبراهیم گولە و خەڵکی رووهای باکووری کوردستانە، ئیبراهیم بە مەبەستی ئەنجامدانی نەشتەرگەریی چاندنەوەی قژ سەردانی ئیستەنبووڵی کردبوو.  پزیشکەکان دەڵێن، ئەو لەکاتی نەشتەرگەرییەکەدا جەڵتە لێیداوە و مردووە. ئەوەش لەکاتێکدایە کەسوکاری ئیبراهیم گول ستافی نەشتەرگەری تۆمەتبار دەکەن و پێداگرن لەسەر ئەوەی سکاڵایان لەسەر تۆمار بکەن.  ئیبراهیم گول تەمەنی ٢٧ ساڵ بوو و باوکی منداڵێکە. دوای رۆژێک لە مردنی، ئەمڕۆ ١٣ - ٠٩ - ٢٠٢١ لە شارۆچکەی هالفەتی لە رووها بە خاک سپێردرا.  رەمەزان گول، برای ئیبراهیم بە رۆژنامەڤانانی گوت کە براکەی پێشتر هیچ گرفتێکی تەندروستیی نەبووە، بۆیە بەدوای کەیسەکەدا دەڕۆن و سکاڵا تۆمار دەکەن.  هەروەها عەلی گول کە مامی کۆچکردووەکەیە نیگەرانیی خۆی نیشاندا و بە پێویستی زانی ئەو کارانە بدرێنە دەست کەسانی شارەزا و لێزان.  خزم و کەسی گول دەڵێن، مردن لە میانی نەشتەرگەریی چاندنەوەی قژ، شتێکی ئاسایی نییە و دەگمەنە، هەر بۆیە متمانەیان بە قسەی پزیشکەکاکانی نەخۆشخانەکە نییە و دۆسیەکە دەبەنە بەردەم دادوەر.