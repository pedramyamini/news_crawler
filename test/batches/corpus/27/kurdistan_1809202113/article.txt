شێرزاد رەشید، بەرپرسی بەشی خوێندنی کوردی لە کەرکووک بە رادیۆی رووداوی راگەیاند، "ئێمە هەموو پێداویستی و مووچەی مامۆستایانمان و دابینکردنی کتێب لەلایەن هەرێمی کوردستانەوەیە. زۆر هەوڵمان دا تاقیکردنەوەکانمان لەگەڵ هەرێمی کوردستاندا بن، بەڵام رێگری کرا و، حکومەتی عێراق گوتی ئەگەر تاقیکردنەوەکانتان لەگەڵ هەرێمی کوردستاندا بێت و ئەوان سەرپەرشتی بکەن، ئەوا خوێندکاری خوێندنی کوردی لە وەرگرتنی کۆدی زانکۆلاینی عێراق بێبەش دەبێت و لە زانکۆکانی عێراق وەرناگیردرێت. ئیتر ئەو کاتە خوێندکاری ئێمە لە هەموو زانکۆکانی کەرکووک و عێراق بێبەش دەبوو، بۆیە ئێمە خوێندنمان لەگەڵ قوتابخانەکانی حکومەتی عێراق دەست پێدەکات. "  بەرپرسی بەشی خوێندنی کوردی لە کەرکووک ئاماژەی بەوە دا، مامۆستایانیان لە ٢٠٢١/٠٩/١٢ دەستبەکار بوون. هێشتا وەزارەتی پەروەردەی عێراق سەرەتای ساڵی نوێی خوێندنی رانەگەیاندووە، دەشڵێت، "پێشبینی دەکەین دوای هەڵبژاردنەکانی عێراق دەست پێبکەینەوە، چونکە هێشتا تاقیکردنەوە وەزارییەکانی خولی دووەم دەستیان پێنەکردووە. "  شێرزاد رەشید ئەوەی خستەڕوو، هەر کات وەزارەتی پەروەردەی عێراق کاتێکی بۆ دەستپێکی خوێندن دیاری کرد، یان بڕیاری دا دەوام لە قوتابخانەدا بێت یان بە ئۆنلاین، ئەوا ئەوان پێوەی پابەند دەبن.   شێرزاد رەشید ئاشکرای کرد کە حکومەتی هەرێمی کوردستان ٢٦٠ ملیۆن دیناری بۆ کڕینی پێداویستیی خوێندنی کوردی تەرخان کردووە، هەروەها ماددە خاوێنەرەوەکانی خۆپارێزی لە کۆرۆنایشی دابین کردووە. هەر ئەمساڵ لە کاتی بەرزبوونەوەی پلەی گەرمادا نزیکەی ١٠٠ ئامێری فێنککەرەوەی بۆ هۆڵەکانی تاقیکردنەوە بۆ دابین کردوون.   لەبارەی ناردنی پەرتووکی پێویست لە هەرێمی کوردستانەوە بۆ کەرکووک و خوێندنی کوردی لەو شارە، بەرپرسی بەشی خوێندنی کوردی لە کەرکووک گوتی، "ئەمساڵ حکومەتی هەرێمی کوردستان هەموو پەرتووکەکانی بۆ ناردووین و هیچ کێشەی پەرتووکمان نییە. "  شێرزاد رەشید گوتیشی: "زۆر جار لە کاتی تاقیکردنەوە وەزارییەکاندا لەگەڵ حکومەتی عێراقدا کێشەمان بۆ دروست دەبێت. ئێمە پرۆگرامەکانمان داونەتە لیژنەی باڵای تاقیکردنەوەکان و وەزارەتی پەروەردەی عێراق. ئێستا بەهۆی ئەم دۆخەی کۆرۆنا هێناویەتە ئاراوە پرۆگرامەکان کورت دەکرێنەوە، لە هەرێمی کوردستان کۆمەڵێک وانە پرۆگرامەکەیان کورت کرایەوە، ئێمەیش ئەو کورتکراوەیەمان دایە وەزارەتی پەروەردەی عێراق، هەرچەندە مامۆستای خوێندنی کوردی لە کەرکووکەوە دەچێت پرسیارەکان دادەنێن، بەڵام زۆر جار لەبەرئەوەی لەو لیژنەی باڵایەی تاقیکردنەوەکاندا ئەنداممان نییە، کێشە لە تاقیکردنەوەکاندا دروست دەبێت؛ پرسیار لە بابەتی تەرککراودا و پرسیاری هەڵە دێتەوە. "  ئەو بەرپرسەی خوێندنی کوردی باسی لەوە کرد، لەبەرئەوەی خوێندکاری ئەوان خوێندنەکەی کوردییە، لە زانکۆکانی عێراق کێشەی بۆ دروست دەبێت، بۆیە پێشنیازێکیان داوەتە وەزارەتی خوێندنی باڵای هەرێمی کوردستان کە خوێندکارانیان بتوانن پێشکەشی زانکۆکانی عێراق و هەرێمی کوردستانیشی بکەن کە ئەوە چوار ساڵە کاری پێدەکرێت.  بەپێی ئاماری خوێندنی کوردی، پار نزیکەی ٩٢ هەزار خوێندکاریان لە هەموو قۆناخەکان و ٧٦٠٠ منداڵیان لە باخچەکاندا هەبووە. ٥٠٠ قوتابخانە و ٣٧ باخچەی منداڵان بە زمانی کوردی دەخوێنن. ٧٦٠٠ مامۆستایان لەسەر هەرێمی کوردستانن، ١٢٠٠ مامۆستایان لەسەر عێراقن، ١٤٠٥ فەرمانبەریشیان هەیە. پار ٢٠٢ وانەبێژیان هەبووە.