ئەمڕۆ یەکشەممە ٠٥ - ٠٩ - ٢٠٢١، ناسر عەلی، بەڕێوەبەری نووسینگەی رووداو لە دهۆک، رایگەیاند: نوێترین زانیاری لەسەر ئەو رووداوەی دوو رۆژ پێش ئێستا لە سەنتەری شاری دهۆک روویدا، ئەو کەسەی دزییەکەی کردووە، ژنێکی خەڵکی جۆرجیایە و ماوەی چەند ساڵێکە وەکو خزمەتکار لەو ماڵەدا کاردەکات، هاوکات دوو کەسی دیکەی بە ناسنامە عێراقی دەستیان لە دزییەکەدا هەبووە.  لە کۆی ئەو پارەیەی کە دزراوە، ژنە جۆرجییەکە ٢٠ هەزاری دۆلاری لەگەڵ خۆی بردووەتە تورکیا. بەڵام ئەوانەی هاوکارییان کردووە بۆ ئەوەی ئەو پارەیە رەوانەی دەرەوەی وڵات بکەن هێشتا دەستگیر نەکراون، ئەو بازرگانەی کە دزی لێکراوە دەڵێت، پیاوێکی دیکە کە ئەویش خەڵکی جۆرجیایە هاوکاریان بووە.  بەپێی ئەو زانیارییانەی کە لەو بازرگانەکەوە دەست رووداو کەوتووە، ژنە جۆرجییەکە شارەزای ماڵەکە بووە و متمانەیان پێی هەبووە، کلیلەکانی ماڵەکە و تەنانەت قاسەشیان لەبەردەست داناوە، چەند ساڵێکە لەنێو ئەو ماڵەدا کاردەکات، کاتێک دزییەکەی کردووە رووخساری داپۆشیوە بۆ ئەوە لە کامێراکانیش دەرنەچێت، ئەو رۆژەی دزییەکەی کردووە خاوەن ماڵ لە ماڵ نەبووە رۆژی هەینی بووە و لە گەشت بوونە.  گوتەبێژی پۆلیسی پارێزگای دهۆک، لە کۆنگرەیەکی رۆژنامەڤانیدا رایگەیاند، شەوی سێ لەسەر چواری ئەم مانگە، نووسینگەی نەهێشتنی تاوانی ماڵتا لە رووداوێكی دزیکردن لە سەنتەری شاری دهۆک لە گەڕەکی ماڵتای خواروو ئاگادارکرایەوە، دەستبەجێ تیمی تایبەتمەندی پۆلیسی پارێزگای دهۆک و پۆلیسی نەهێشتنی تاوان و هەروەها پۆلیسی بەڵگەی تاوان لە شوێنی تاوانەکانە ئامادەبوون، دیاربوو کە ماڵی هاووڵاتییەک تووشی دزییەکی گەورە بوونە، بە گوتەی خاوەن ماڵەکە ٢٦٠ دەفتەر و چوار کیلۆ زێڕ لە ماڵەکەی دزراوە، دەستبەجێ دەست بە لێکۆڵینەوە بەدواداچوون کرا، بە فەرمانی جەنابی دادوەری لێکۆڵینەوە پەڕاوی لێکۆڵینەوە بەپێی بەندی ٤٤٣ لە یاسای سزادان بۆ ئەو تاوانە کرایەوە.  هێمن سلێمان ئەوەشی گوت، ئەفسەر و پۆلیسی نەهێشتنی تاوانی دهۆک، بە تایبەت نووسینگەی ماڵتا لە قۆناخی لێکۆڵینەوەدان، بە فەرمانی بەڕێوەبەری پۆلیسی پارێزگای دهۆک ژمارەیەکی زۆر لە ئەفەسەر و پۆلیسی تایبەتمەندی نەهێشتنی تاوان راسپێردران بۆ ئەوەی لێکۆڵینەوە لەو کەیسەدا بکەن. بۆ ئەوەی ئەو تۆمەتبارانەی ئەو تاوانەیان ئەنجامداوە دەستبەسەر بکرێن و رادەستی دادگە بکرێن. "ئێمە وەکو بەڕێوەبەرایەتی پۆلیسی پارێزگای دهۆک رایدەگەیێنین هەموو نهێنییەکانی ئەو تاوانە لە بەڕێوەبەرایەتی پۆلیسی پارێزگای دهۆک و بە تایبەت پۆلیسی نەهێشتنی تاوان پارێزراوە، ئێستا لە قۆناخی لێکۆڵینەوەداین، هەر کاتێک پۆلیس گەیشتە ئەنجامێکی راست بۆ رای گشتی رایدەگەیێنین. "