د. ئازاد مستەفا، بەڕێوەبەری تەندروستیی هەڵەبجە بە تۆڕی میدیایی رووداوی راگەیاند، ژمارەکانی لەبەردەستیانە لەبارەی وەرگرتنی ڤاکسین لەلایەن خەڵکەوە، "ئەنجامێکی دڵخۆشکەرن. " دەشڵێت، "ئەگەر وەزارەتی تەندروستیی عێراق و لایەنە پەیوەندیدارەکان یارمەتیدەرمان بن بۆ دابینکردنی ڤاکسینی زیاتر، ئێمە پلانمان هەیە کە یەکەم شار بین لە عێراق هاووڵاتیانی بەتەواوی ڤاکسینی کۆرۆنا وەربگرن. "  لە بەشێک لە ناوچە جیاوازەکانی پارێزگاکانی هەرێمی کوردستان هاونیشتمانیان گلەییان هەیە کە درەنگ ناویان دەگەڕێتەوە بۆ ئەوەی خۆیان بە ڤاکسین بکوتن، د. ئازاد مستەفا رایگەیاند، "لە هەڵەبجە ژمارەی دانیشتووان کەمترن و رووبەرێکی زۆر گەورەیشی نییە، زۆرترین بنکەمان دابین کردووە، لەم هەفتەیەدا شەشەمین بنکەی پێدانی ڤاکسین دەکەینەوە، بەمەش دەبینە یەکەم پارێزگا زۆرترین بنکەمان دەبێت، بۆ ئەوەی هاووڵاتیان بێگرفت و بێ دروستبوونی قەرەباڵخی سەردان بکەن و ڤاکسین وەربگرن. "  لەبارەی پێدانی ڤاکسین بە مامۆستایانی سنووری پارێزگاکە، ئازاد مستەفا، بەڕێوەبەری تەندروستیی هەڵەبجە رایگەیاند، "مامۆستایان دەتوانن لە بنکە گشتییەکان ڤاکسین وەربگرن، بەڵام ئەگەر بگەینە حاڵەتی پێویست، ئەوکات ئامادەین بنکەیەکی تایبەت بۆ مامۆستایان بکەینەوە. "  یەکێک لە کێشەکانی تەندروستیی هەڵەبجە بە گوتەی ئازاد محەممەد، کەمیی دەرمانە لە نەخۆشخانەکان، دەڵێت، "هەندێک  دەرمان نرخیان گرانە و بۆمان دابین نەکراوە، هاووڵاتیان خۆیان دەیکڕن، سەبارەت بە پشکنینی هاووڵاتیانیش دەڵێت "کۆمپانیای (ئیبن سینا) کە کۆمپانیایەکی عێراقییە، پشکنین بۆ هاووڵاتیان دەکات بێبەرامبەر و هیچ پارەیەکیش لە حکومەتی هەرێمی کوردستان وەرناگرێت، چونکە لە هەموو عێراق پشکنین بێبەرامبەر دەکات. "  دوایین ئاماری کۆرۆنا لە پارێزگای هەڵەبجە بەمشێوەیەیە: لە کۆی ١٠٠ پشکنین کە ئەنجامدراوە، ٣٧ کەس تووشبوون، ٤٩ کەس چاکبوونەتەوە و دوو کەسیش گیانیان لەدەستداوە.