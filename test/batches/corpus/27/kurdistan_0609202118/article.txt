لە بەرنامەی گفتوگۆی رۆژنامەنووسدا کە هەریەکە لە رۆژنامەڤانان لەتیف فاتیح، کاوێز مەلا پەروێز، ئاکۆ محممەد و عارف قوربانی تێیدا بەشداربوون، باس لە هەڵبژاردنی پەرلەمانی عێراق لە کەرکووک کرا کە بۆ کورد یەکێکە لە شارە کوردستانییە گرنگەکان و دەیەوێت تێیدا لە شەش کورسی کەمتر بەدەست نەهێنێت.  لەتیف فاتیح، رۆژنامەڤان رایگەیاند، "لە ساڵی ٢٠٠٣ ـوە تاوەکو ٢٠١٧ کورد لە ناوچەکانی حەویجە و دەوروبەری رادەگوێزران و راوەدوونران و کەسیش لەسەریان بە دەنگن نەدەهات کە هەزار و ١٦٠ خێزانی کورد لە بازنەی سێ لە رەشاد و عەباسییە و ئەو شوێنانە دەرکراون. ئێستاکە حکومەتی عێراقی پرۆژەیەکی هەیە ١٠٠ ملیۆن دینار دەداتە هەر خێزانێکی عەرەب کە دەیانەوێت لە کەرکووک یان هەرێمی کوردستاندا نیشتەجێ ببن. هاووڵاتییەک کە نایەوێت لە بەسرە بژی و دەیەوێت لە هەولێر بژی، ١٠٠ ملیۆن دیناری دەداتێ بۆئەوەی خانووی پێ بکڕێت. ئەم پارەیە وەک قەرز دەدات و دوایی وەریدەگرێتەوە. بۆیە هەولێر و سلێمانی پڕ دەبن لە عەرەب".  بەشێکی زۆر لە چاودێرانی سیاسیی کورد پێیانوایە لەم هەڵبژاردنەدا کەرکووک و ناوچە دابڕێندراوەکان مەترسییان لەسەرە، چونکە کورد بە پەرتەوازەیی لەو ناوچانەدا بەشدارە و بە یەک لیست و هاوپەیمانێتی بەشدارییان نەکردووە تاوەکو دەنگی دەنگدەرانی کورد پەرشوبڵاو نەبێت و شەش کورسی بەدەست بهێنێت کە ئەوە بە قازانجی عەرەب دەزانن.  کاوێز مەلا پەروێز، رۆژنامەڤان ئاماژەی بەوە کرد، "مەترسییەکە راستەقینەیە. کەمبوونەوەی کورسییەکانی کورد مەترسیی گەورەی بەدوادا دێت. ئەگەر دوای ئەم هەڵبژاردنە کورد کورسییەکانی کەم بکات، ئایا دانیشتووە کوردەکانی کەرکووک بەرگەی گوشاری زیاتر دەگرن؟ ئایا کەرکووک بەرەو چۆڵبوون ناڕوات؟ ئەمە کاریگەریی لەسەر پێگەی کورد لە ئیدارەی کەرکووکدا دەبێت. مەترسییەکە زۆر گەورەیە. خەڵک نیگەرانە و بەشێکی زۆری ناڕەحەتە و بەرەو بایکۆتی هەڵبژاردن دەچن".  عارف قوربانی، رۆژنامەڤانیش باس لەوە دەکات، "مەترسییەکانی سەر کەرکووک تەنیا لە خودی هەڵبژاردنەکەدا نییە. ئەنجام و لێکەوتەکانی هەڵبژاردن کۆمەڵێک پێشهات دەهێننە ئاراوە کە رەنگە مەترسییان بۆ کورد لێ بکەوێتەوە. چوار ساڵی دوای ١٦ی ئۆکتۆبەر ئیدارەی کەرکووک بە شێوەیەکی کاتی لەلایەن عەرەبێکی شۆڤێنییەوە بەڕێوەبراوە کە سیاسەتی بەعەرەبکردنی پەیڕەو کردووە. ئەنجامی هەڵبژاردنەکە یەکلاییکەرەوە دەبێت لەوەی چ حوکمێک لە کەرکووکدا دەکرێت. کورد لە چوار ساڵی رابردوودا لە ئیدارەی کەرکووکدا بێبەش و پەراوێزخراو بووە".  ئەو رۆژنامەڤانە پێیوایە ئەگەر سیستەمی هەڵبژاردنەکە بازنە نەبووایە، دۆخی کورد زۆر خراپ دەبوو، چونکە لەم چوار ساڵەی رابردوودا عەرەبێکی زۆر هێندراونەتە کەرکووکەوە و کوردێکی زۆریش لەوێ نەماون. ئەگەر یەک بازنە بووایە، رەنگە کورد سێ - چوار کورسیی بهێنایە. ئەو حیزبە کوردییانەی خۆیان دڵنیان لە ناوچە دابڕێنراوەکان و کەرکووک دەنگ ناهێنن، باشترە بەربژێرەکانیان بکشێننەوە و هەق نەبوو بەربژێریان هەبووایە.  لەتیف فاتیحیش جەختی لەوە کردەوە، "کەرکووک مەترسیی لەسەرە نەک ئەوەی کورد شەش کورسی دەهێنێت یان نا. ناوچە دابڕێندراوەکان مەترسییان لەسەرە، لەبەرئەوەی ئاوەزێک و تێگەیشتنێک ئەم وڵاتە بەڕێوەدەبات کە نازانێت وڵات بەڕێوەببات. مەترسییەکە ئەوەیە کە هەرێمی کوردستان و ناوچە دابڕێنراوەکان لە مەترسیدان. بەردەوام ئەمەمان گوتووە، بەداخەوە دەسەڵاتی کوردی گوێی نەداوەتێ. ئەگەر کورسی کەمتر بهێنین، شەش نەبێت و پێنج بێت، ئەوە مەترسییەکی ئەوتۆ نییە کە عەرەب یان تورکمان بڵێن کەرکووک یان ناوچە دابڕێندراوەکان کوردستانی نین. کوردستانیبوونی ناوچە دابڕێندراوەکان پەیوەندیی بە ژمارەی خەڵکەوە نییە، پەیوەندیی بە خاک و مێژووەوە هەیە".  جگە لە بەربژێرە کوردەکانی لایەنە کوردییەکان، چەندین بەربژێری کورد بە سەربەخۆ لە کێبڕکێی هەڵبژاردنەکەدان.  لەتیف فاتیح ئەوەی خستەڕوو، "کێشەکە ئەوەیە کە هەندێک لایەن ئەگەر پێنج - شەش هەزار دەنگ بفەوتێنن هەر زۆرە. هاوکات بەربژێری سەربەخۆی کورد هەیە حیزبی ناکوردی پشتیوانییان دەکەن و دەنگیان بۆ کۆ دەکەنەوە".  کاوێز مەلا پەروێزیش باسی لەوە کرد، "خەڵکی کەرکووک بێزارن لە ململانێی لایەنە کوردییەکان بە ئەندامانی یەکێتی و پارتییشەوە. هەروەها عەرەب و تورکمانیش لە کەرکووک دڵساردن و ماڵی ئەوانیش پەرتەوازەیە؛ ململانێکە لەناو ئەوانیشدا زۆر تووندە؛ بەڵام شەڕی گەورە لە بازنەی دوودایە کە کورد، عەرەب و تورکمانی تێدایە. کوردی سەربەخۆیش هەن کە خەڵکی دیکە پشتیوانییان دەکات و لایەنگرییان بۆ هێزی دەرەوەی کوردە. من پێم خۆشە عەرەبێک بە روانگە عەرەبییەکەیەوە دەربچێت نەک کوردێکی لەم چەشنە دەربچێت".  چاودێران پێیانوایە کە بەشداریکردنی لایەنە کوردییەکان لە کەرکووکدا بەو جیاجیاییە و نەبوونی رێککەوتن لەنێوانیاندا، بە تایبەتی لەنێوان پارتی و یەکێتیدا، دەبێتە مایەی ئەوەی نەتوانن ئەو شەش کورسییە بەدەست بهێننەوە کە پێشتر لەوێ هەیانبووە.  عارف قوربانی دەڵێت، "هەڵبژاردنەکە گرنگە بەو مانایەی دوای هەڵبژاردن کاریگەریی لەسەر کەرکووک دەبێت. وای دەبینم پێشتر لە دابەشکردنی بازنەکاندا کورد و عەرەب و تورکمان رێککەوتنیان کردووە، چونکە بە جۆرێکە کە تاوەکو ئەندازەیەک کورسیی لایەنەکانیان یەکلایی کردووەتەوە. پێنج کورسییەکەی بازنەی یەکەم بۆ کورد یەکلایی بوونەتەوە. عەرەبیش سێ کورسییەکەی بازنەی سێ دەبەن. ئەوەی دەمێنێتەوە، چوار کورسین لە بازنەی دوو کە پێشبینی دەکەم تورکمان دوو کورسی ببات. کوردیش لە کەرکووک ئەگەر بە پلان و بەرنامەوە ئەم هەڵبژاردنە بەڕێوە ببات، ئەگەری زۆرە کورسیی کۆتای ئافرەتانی ئەم بازنەیە بۆ ئەو بێت. لە خراپترین دۆخدا کورد پێنج کورسی دەهێنێت. بەشێکی زۆری دەنگدەری کورد دەکەوێتە ناوچەی داقووقەوە. ئەگەر هەیە کورد لەوێ کورسیی کۆتایی ئافرەتان ببات. ئەگەر یەکێتی و پارتی لەوێ رێکبکەون، ئەوا کورد بەم دۆخەیشەوە شەش کورسییەکەی خۆی دەبات".  کاوێز مەلا پەروێزیش پێیوایە "کات ماوە بۆ ئەوەی پارتی و یەکێتی رێکبکەون. دەکرێت یەکێتی نەینەوا بۆ پارتی جێبهێڵێت و پارتییش کەرکووک بۆ یەکێتی. بەم شێوەیەی ئێستا پارتی و یەکێتی زیان لە کورد دەدەن و دەنگی یەکدی دەفەوتێنن".  بە گوێرەی یاسای هەڵبژاردنی ئەمجارە پارێزگای کەرکووک کراوە بە سێ بازنەی هەڵبژاردنەوە. ژمارەی دەنگدەرەکانی ملیۆنێک و ٩٦ هەزار و ٦٠٩ کەسە و ١٢ کورسیی هەیە. بەربژێرەکانی ١٠٣ کەسن، ٧٤ یان بەربژێری حیزب و هاوپەیمانێتییەکانن، ٥٦ ـیان بەربژێری سەربەخۆن. لیستە کوردییەکان ١٧ بەربژێریان هەیە: هاوپەیمانیی کوردستان هەشت بەربژێر، نەوەی نوێ سێ، پارتی دوو، سۆسیالیست دیموکراتی کوردستان دوو، زەحمەتکێشان یەکێک و بزووتنەوەی ئیسلامی یەکێک.