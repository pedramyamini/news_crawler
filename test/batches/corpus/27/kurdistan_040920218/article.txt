لە بەرنامەی مژاری رادیۆی رووداودا کە رێبوار عەلی پێشکەشی کرد، باس لە رێنوینیی شارەوانییەکان بۆ بانگەشەی بەربژێرە بەشدارەکانی هەڵبژاردنی پێشوەختەی عێراق کرا کە هەریەکە لە توانا کەمال، سەرۆکی شارەوانیی سلێمانی؛ کوێستان ئەکرەم، سەرۆکی شارەوانیی ھەڵەبجە؛ دیار بەحری، بەڕێوەبەری گشتیی شارەوانیی دهۆک و؛ د. فەرمان غەفووری، بەڕێوەبەری خزمەتگوزاری و ژینگە لە شارەوانیی هەولێر تێیدا بەشدار بوون.  توانا کەمال، سەرۆکی شارەوانیی سلێمانی گوتی: "ئێمە رێنوێنیی ساڵانی پێشوومان لایە کە تێیدا کۆمەڵێک شوێن قەدەخە کراون و نابێت بانگەشەکان لەوێ هەڵبواسرێن، وەک دیواری فەرمانگەکان، مزگەوتەکان و خوێندنگەکان. ئەگەر رێنوێنیی تازەمان بۆ نەیەت، هەر لەسەر ئەو رێنوێنییە کۆنە دەچین. هەر بەربژێر و قەوارەیەک سەرپێچی بکات، سزای ماددی دەدرێت. "  کوێستان ئەکرەم، سەرۆکی شارەوانیی ھەڵەبجەیش گوتی: "بەپێی ئەو تایبەتمەندێتییەی هەڵەبجە هەیەتی، بەهۆی ئەوەی گۆڕانکاریی زۆر لە شاردا نەکراوە و هەندێک شەقامی سەرەکی لە ناوەندی شاردان، هەروەها بەهۆی چڕیی دانیشتووانەکەیەوە، ئەوەی  ئەمساڵ خۆمان دەستپێشخەریمان کرد و لە هەندێک شوێندا هەڵواسینی بانگەشەمان قەدەخە کردووە. نووسراویشمان بۆ کۆمیسیۆنی باڵای سەربەخۆی هەڵبژاردنەکان کردووە کە بەپێی چەند خاڵێکی سەرەکی لەناو هەڵەبجەدا بانگەشە بکرێت. دوای ئەوەی کۆمیسیۆن وەڵامی داینەوە، نووسراوی فەرمی بۆ قەوارە سیاسییەکان دەکەین بۆ ئەوەی پابەندی رێنوێنییەکان بن. لە ئەگەری پابەندنەبووندا بە بڕێک پارە سزایان دەدەین. "  سەرۆکی شارەوانیی ھەڵەبجە ئاماژەی بەوەیش دا، شوێنی تایبەتیان لەسەر نەخشە بۆ هەڵواسینی بانگەشەکان دیاری کردووە. هیچ لایەنێکی سیاسی بۆی نییە بانگەشەی هەڵبژاردن لە ناوەندی شاری هەڵەبجەدا هەڵبواسێت. هەروەها نابێت بە هیچ جۆرێک بانگەشەکان لەزگە بن. چەند شوێنێکیان هەیە لە هەڵەبجە کە دەکرێت بۆ هەڵواسینی بانگەشەی هەڵبژاردن بە گەڕانەوە بۆ سەرووی خۆیان و رێنماییەکان پارە لە لایەنە بەشدارەکان وەربگرن، وەک رێگەی زانکۆ.   لە کاتی هەڵبژاردن و دوای هەڵبژاردندا زۆریی بانگەشە هەڵواسراو، لکێنراو و داکوتراوەکانی هەڵبژاردن لە شوێنە گشتییەکاندا هاووڵاتییان بێزار دەکەن.  دیار بەحری، بەڕێوەبەری گشتیی شارەوانیی دهۆک گوتی: "ئێمە هەندێک رێنوێنیی گونجاومان بۆ لایەنە بەشدارەکانی هەڵبژاردن ئامادە کردوون بۆ ئەوەی نەبنە مایەی بێزارکردنی خەڵکی. لەم هەفتەیەدا رێنوێنییەکان دەردەکرێن و بۆ قەوارەکان دەنێردرێن. داوا لە بەربژێر و قەوارەکان دەکەین پابەندی رێنوێنییەکان بن. "  د. فەرمان غەفووری، بەڕێوەبەری خزمەتگوزاری و ژینگە لە شارەوانیی هەولێریش گوتی: "هەمیشە لە کاتی هەڵبژاردندا زۆربەی بەربژێر و قەوارەکان بەشێوەیەکی پێویست پابەندی رێنوێنییەکان نابن. لە هەڵبژاردنی رابردوودا مانگێک دانرابوو تا دوای هەڵبژاردن بانگەشەکان لێبکرێنەوە کە ئەوەیش ماوەیەکی زۆرە. "  بڕیارە رۆژی ٢٠٢١/١٠/١٠ هەڵبژاردنی پێشوەختەی ئەنجوومەنی نوێنەرانی عێراق بکرێت. زیاتر لە سێ هەزار کەس خۆیان بەربژێر کردووە کە کێبڕکێ لەسەر ٣٢٩ کورسیی پەرلەمان دەکەن.  بەپێی دوایین ئاماری کۆمیسیۆن، ٢٧٦ حیزب و ٤٤ هاوپەیمانی لە پرۆسەی هەڵبژاردنی پێشوەختەی پەرلەمانی عێراق لە ١٠ی ئۆکتۆبەری ٢٠٢١ بەشدارن، زیاتر لە ٢٤ ملیۆن کەس لە ٨٣ بازنەی هەڵبژاردنەوە ٣٢٩ بەربژێری پەرلەمان هەڵدەبژێرن کە نۆ کورسییان بۆ پێكهاتەکانە.