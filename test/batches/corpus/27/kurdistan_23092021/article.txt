د. تاڤگە سلێمان، پسپۆڕی کشتوکاڵ و وەرگری خەڵاتی یەکەمی کۆنفرانسەکە لە رادیۆی رووداو باسی کۆنفرانسەکە و کار و چالاکی و توێژینەوەکانیانی کرد.  د. تاڤگە سلێمان گوتی: "کۆنفرانسەکە هەر ساڵە و لە وڵاتێک دەکرێت کە لەسەر داهێنانی نوێیە. ئەمە دووەم جارمان بوو کە بەشدار بووین. پار لە کۆریای باشوور بەشدار بووین. ئەوەی پار بە ناوی "Toronto International Society of Innovation and Advanced Skill" بوو کە ناونیشانی داهێنانەکەمان "Blast Blaster RS ٤ " بوو و پلەی یەکەممان بە دەست هێنا. "  ئەو لەبارەی ئەو داهێنانەی یەکەمیانەوە باسی لەوە کرد کە داهێنانەکە بەکتریایەکی نوێ بووە و بۆ چارەسەرکردنی نەخۆشییەکانی برنج بەکاریان هێناوە و گوتی: "سەرەڕای ئەوەی ١٠٠ % نەخۆشییەکانی برنجی چارەسەر کرد، ٦٠ % ـیش بەرهەمەکەیی زیاد کرد. لە مالیزیا ئەو داهێنانەمان کرد و ئێستا بەرهەمەکەمان لەوێ سێ ساڵە کاری لەسەر دەکرێت و دەفرۆشرێت. کە هاتینەوە داهێنانەکەمان پێشکەشی وەزارەتی کشتوکاڵی هەرێمی کوردستان کرد، بەڵام تاوەکو ئێستا کاری لەسەر نەکراوە. "  ئەو پسپۆڕەی کشتوکاڵ جەختی لەوە کردەوە، پێویستە لێرەیش کاری لەسەر بکرێت، چونکە برنجی ئێرە زۆر نەخۆشە و زۆر قڕکەری کیمیاییشی بەسەردا دەکرێت کە ئەوەیش زیان بە ژینگە و تەندروستی دەگەیێنێت. گوتیشی: "ئێمە جگە لەوەی قڕکەری کیمیایی بەکار ناهێنین، دەتوانین وەک پەیینیش بەکاری بهێنین کە بەرهەمی برنج زیاد دەکات. "  بە گوتەی د. تاڤگە، ئەو بەکتریایەی ئەوان بەکاری دەهێنن سوودبەخشە و زیانی بۆ مرۆڤ و رووەک نییە و هەر لە زەوییەوە وەریانگرتووە.  کۆنفرانسی دووەم لە کەنەدا بووە کە ٢٨ - ٠٨ - ٢٠٢١ ساز کراوە تێیدا پلەی یەکەم و خەڵاتی زێڕینیان بەدەست هێناوە.   د. تاڤگە سلێمان گوتی: "کۆنفرانسەکە ناوی ' Six International Innovation Competition in Canada '  بوو درووشمەکەی ' I can (من دەتوانم)' بوو. ناونیشانی داهێنانەکەی ئەم جارەمان ' Nano Emotion biopeschiraschores ' بوو. ئەمەیشیان هەر قڕکەرە، بەڵام لە بەکتریا دروستمان نەکردووە، بەڵکو لە سماقاو وەرمانگرتووە کە هەرچی بەکتریای زیانبەخش و کەڕووی زیانبەخشی کشتووکاڵییە دەکوژێت. زیاتر لەسەر نەخۆشییەکانی تەماتە تاقیمان کردەوە. ئەمەیش لە کەنەدا یەکەم بوو. "  پسپۆڕە کشتوکاڵییەکە ئاماژەی بەوە دا کە ئەم داهێنانەیان ئامادەیە و ئێستا دەتوانرێت وەک قڕکەر بفرۆشرێت و تا دوو ساڵ بە هەمان کاریگەریی خۆی دەمێنێتەوە. ئەمەیش نەخۆشییەکانی تەماتە ناهێڵێت و بەرهەمەکەی زیاد دەکات. ئەم قڕکەرە سرووشتییە و وەک قڕکەرە کیمیاییەکان نییە کە زیان بە مرۆڤ و ژینگە بگەیێنێت. ئەمە لە رووەکێک دروست کراوە کە مرۆڤ دەیخوات و هیچ شتێکی کیمیایی تێدا بەکار نەهاتووە.  ئەو پسۆڕە ئاشکرای کرد کە ئەم بەرهەمەیشیان دوای کۆنفرانسەکەی کەنەدا کۆمپانیای "MIA"ـی کەنەدی گرتوویەتیە خۆی و بازاڕسازیی بۆ دەکات.  لەبارەی ئەوەی کە بۆچی ئەم بەرهەمە لە هەرێمی کوردستان بڵاوناکەنەوە، د. تاڤگە سلێمان گوتی: "بڵاوکردنەوە و بەرهەمهێنانی ئەم بەرهەمە لە هەرێمی کوردستان بە تەنیا بە من ناکرێت، دەبێت وەزارەتی کشتوکاڵ و زانکۆکان پشتیوان بن.   د. تاڤگە سلێمان و هاوژینەکەی هەردووکیان یەک پسپۆڕییان خوێندووە و هەر پێکیشەوە ماستەریان خوێندووە و دکتۆرایشیان لە مالیزیا تەوا کردووە.   د. تاڤگە باسی لەوە کرد کە لە لە کۆنفرانسەکەی کەنەدادا ٦٦٨ داهێنان بەشدار بوون و ئەوەی ئەوان لەنێویاندا یەکەم بووە. ئەوەیشی خستەڕوو کە پێنج کەس لە عێراقەوە بەشدار بوون، دووانیان ئەوان بوون لە هەرێمی کوردستان.   د. تاڤگە مامۆستای زانکۆیە و خوێندکاری ماستەری هەیە کە ئەوانیش خەریکی توێژینەوەن، بەڵام نەبوونی ئامێری پێویست کاری لەسەر قورس کردوون.  ئەو گوتی: "ئێستا کار لەسەر داهێنانی نوێ دەکەین، بەڵام بە داخەوە لە زانکۆکانی کوردستان هەندێک ئامێرمان دەست ناکەون کە زۆر جار بۆ تاقیکردنەوەیەکی بچووک دەبێت نموونە بنێرینە تورکیا یان وڵاتێکی دیکە. بە داخەوە زۆر ئامێری سادە هەن کە نیمانن. ئێمە لەبەر ئەوەی کار لەسەر شتێکی نوێ دەکەین، دەبێت بۆ خۆمان بیپارێزین، بەڵام کاتێک دەینێرینە دەرەوە، مەرج نییە هەموو شتەکانی بزانن، بەس بیرۆکەکەی وەردەگرن. "  لەبارەی داهێنانی دیکەیانەوە ئاشکرای کرد، پێش دوو ساڵ داهێنانێکی دیکەیان کردووە کە ئێستا کاری لەسەر دەکەن. ئەویش بەکتریایەیمان بۆ پەتاتە بەکار هێناوە بۆ ئەوەی بەرهەمەکەی پێ زیاد بکەن.   پەتاتە لە زۆربەی وڵاتان دەچێنرێت و پێویستی بە پەیینێکی زۆری کیمیایی هەیە. د. تاڤگە گوتی: "ئێمە لە بری پەیینە کیمیاییەکە بەکتریا بەکار دەهێنین کە هەمان کاری پەیینە کیمیاییەکان دەکات. جا ئەو پەتاتەیشی دەمانداتێ هیچ نەخۆشییەکی لەسەر نییە. "  ئەو پێی وایە: "کارکردن لەسەر بەرهەمێک کە بە سرووشتی پێگەیشتبێت و قڕکەر و پەینی کیمیایی بۆ بەکار نەهێنرابێت کاری وەزارەتی کشتوکاڵە کە پشت بە وەزارەتی خوێندنی باڵا ببەستێت، بە تایبەتی کۆلێژی کشتوکاڵ، ئەگەر پشت بە یەکدی ببەستن و پلان دابنێن، بۆ نموونە نەخۆشییەک هەیە، لەگەڵ کۆلێژی کشتوکاڵ رێکبکەون بڵێن با توێژینەوەی ئەمساڵی قوتابییەکانتان لەسەر ئەوە بێت. پێکەوە ئامێر و پارە دابین بکەن، ئەو کاتە چارەسەریش دەدۆزنەوە، ئەو کاتە پێویستمان بە قڕکەر و پەیینی کیمیایی نابێت. "  د. تاڤگە باسی لەوە کرد کە لە وڵاتان حکومەت بەشە بودجەیەک بۆ توێژینەوە تەرخان دەکات. ئەو بەشە بودجەیە دەدرێتە هەموو زانکۆکان بە تایبەتی زانکۆ زانستییەکان، ئەوانەی نەخۆشیی مرۆیی یان رووەکی چارەسەر دەکەن. ساڵانە ئەو بودجەیە نوێ دەکرێتەوە یان کۆمپانیاکان بەشە بودجەیەک بۆ زانکۆکان تەرخان دەکەن.   ئەو خۆزگەی خواست کە لە هەرێمی کوردستانیش ئەوە هەبووایە و گوتی: "ئێمە بودجەی کارەکانمان هەمووی لەسەر خۆمان بووە. تەنانەت تێچووی بەشداریکردنیشمان لە کۆنفرانسەکاندا هەر لەسەر خۆمان بووە. "