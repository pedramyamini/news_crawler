ئەمرۆ چوارشەممە ٢٢.٩.٢٠٢١ بەڕێوەبەرایەتیی ئاسایشى پارێزگاى سلێمانى رایگەیاند، بەسەرپەرشتى و رێنوێنیی دەزگاى ئاسایشى هەرێمی کوردستان و بە فەرمانى دادوەر توانیان لە رۆژی ١٣ - ٠٩ - ٢٠٢١ تۆمەتبارێک بەناوی (ج - ع - ع) لەدایکبووی ساڵی ١٩٧٩ دەستگیربکەن لە ناو شارۆچکەی دووکان، کە دزی لەماڵان کردووە و دوو دەمانچەی جۆری کڵۆک و ویلتەر و زیاتر لە ٥٠٠ هەزار دینار و چەند پارچە زێڕێکی دزیوە.  ئاسایشی سلێمانی ئاماژەی بەوەکردووە، تۆمەتبارەکە پێشتر چەندین فەرمانی دەستگیرکردنی هەبووە لە لایەن دادگە لەسەر هەمان تۆمەت، پێشینەی گرتن و سزادانی بۆماوەی ١١ ساڵ زیندانی هەبووە و "دوای ئازادکردنی، دەستی داوەتەوە ئەنجامدانی هەمان تاوان".  تۆمەتبارەکە بەپێی ماددەی ٤٤٦ لە یاساى سزادانى عێراقى دەستگیرکراوە و ئاسایشی سلێمانی دەڵێ: بەپێی تایبەتمەندیی تاوانەکەی رادەستی بەڕێوەبەرایەتیی پۆلیسی دووکان کراوە.