رۆژی دووشەممە ٢٧ - ٠٩ - ٢٠٢١ بە سەرپەرشتى د. ئارام محەممەد قادر، وەزیرى خوێندنى باڵا و توێژینەوەى زانستى و ئامادەبوونى راوێژکار و بەڕێوەبەرانى گشتیى وەزارەتەکە، کۆبوونەوەى لیژنەى باڵاى وەرگرتن بە بەشداریى نوێنەرى سەرجەم زانکۆ حکومییەکانى هەرێمى کوردستان بەڕێوەچوو، لە کۆبونەوەکەدا پلان و بەرنامەکانى وەزارەتی خوێندنی باڵا تایبەت بە وەرگرتنى خوێندکاران و قوتابیان بۆ ساڵى خوێندنى ٢٠٢١ - ٢٠٢٢ گفتوگۆى لەبارەوە کرا، هەروەها چەند بابەتێکى "گرنگ و پەیوەست بە شێوازى وەرگرتن لە زانکۆ و پەیمانگەکان" خراوەتەڕوو.  لە سەرەتای کۆبوونەوەکەدا وەزیرى خوێندنى باڵا باسی سیاسەت و کارنامەى وەزارەتەکەی و دامه‌زراوه‌كانی خوێندنى باڵای بە شێوەیەکى گشتى کرد، دووپاتیشی کردەوە، ئامانج لە کۆبوونەوەکەیان دانانى میکانیزم و پلانى وەرگرتنە بۆ ساڵى نوێى خوێندن، بە شێوەیەک "پلانەکان هاوتەریب بێت بۆ سوودى دەرچووان و پێداویستییەکانى بازاڕى کار"، بۆ ئەوەش گوتی، "بۆ یەکەمجار لە مێژووى خوێندنى باڵا لە هەرێمى کوردستان لە ماوەى دوو ساڵى رابردوودا، توانیمان زۆرترین رێژەى پلانى وەرگرتن بۆ دەرچووانى ١٢ی ئامادەیى لە زانکۆ و پەیمانگەکان تەرخان بکەین و هەلى گونجاوى خوێندن لە زانکۆ حکومییەکان بۆ دەرچووان بڕەخسێنین".  د. ئارام محمد قادر جەختی لەوە کردووەتەوە، "وەزارەتى خوێندنى باڵا بە رەچاوکردنى کوالێتیی خوێندن و لە چوارچێوەى جێبەجێکردنى پلانێکى تۆکمە، کار بۆ وەرگرتنى خوێندکاران لە زانکۆ و پەیمانگەکان دەکات، بۆ ئەمەش بە زانکۆکانمان راگەیاندووە، بە رەچاوکردنى کوالێتی، زۆرترین دەرفەتى خوێندن بۆ دەرچووانى ئامادەیى لە زانکۆ و پەیمانگە حکومییەکانى هەرێمى کوردستان بڕەخسێنن، لەو چوارچێوەیەشدا وەزارەت هاوکار و پاڵپشتى زانکۆکان دەبێت".  وەکو لە راگەیێندراوی وەزارەتی خوێندنی باڵادا هاتووە، لە بەشێکى دیکەى کۆبوونەوەکەدا لەلایەن بەڕێوەبەرایەتیى گشتیى خوێندن و پلاندانان و بەدواداچوون و بەڕێوەبەرى تۆمارى گشتیى زانکۆکان، گفتوگۆ لەبارەى شێواز و بابەتەکانى تایبەت بە پلانى وەرگرتن بۆ ساڵى نوێى خوێندن کرا و بڕیارى پێویستیان لەبارەوە دراوە.