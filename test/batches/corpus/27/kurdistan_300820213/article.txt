رێبوار تاڵەبانی، راوێژکاری ئەنجوومەنی وەزیرانی هەرێمی کوردستان بۆ کاروباری ماددەی ١٤٠ بە تۆڕی میدیایی رووداوی راگەیاند "هەرچەند گفتوگۆمان لەگەڵ عێراقدا کرد و رێککەوتین، بەڵام نەتوانرا رێککەوتنەکە جێبەجێ بکرێت، بۆیە پێشنیازمکردووە کە حکومەتی هەرێمی کوردستان لەمەودوا دانوستاندن لەگەڵ ئێراندا بکات".  رێبوار تاڵەبانی پێیوایە لە سنووری ماددەی ١٤٠ گرووپی چەکداری جیاواز هەن و لە بوارەکانی سیاسی، دەستووری و سەربازی پێشێلکاریی دەکەن و دەشڵێت "بۆ ئەوەی لەکاتی بانگەشەی هەڵبژاردندا بەرگێکی دیموکراسییانە بە بەر ئەو ناوچانەدا بکرێت، چاوەڕێی ئەوەین لەگەڵ بەغدا بگەینە ئەنجامێکی باش".  ئەو راوێژکارەی ئەنجوومەنی وەزیرانی هەرێمی کوردستان بێهیوایی خۆی لە دانوستاندن لەگەڵ بەغدا لەبارەی ناوچە دابڕێندراوەکان [سنووری ماددەی ١٤٠] نەشاردەوە و گوتی: "پێشنیازمکردووە بۆ لەمەودوا حکومەتی هەرێمی کوردستان دانوستاندن لەگەڵ ئێراندا بکات، چونکە هەر رێککەوتنێکیش لەگەڵ بەغدا بکرێت، ئەگەر بە دڵی ئێران نەبێت، عێراق ناتوانێت جێبەجێی بکات".