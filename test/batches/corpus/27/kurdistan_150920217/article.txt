هەرچەندە کورد لەو سەردەمەدا قەوارەیەکی سیاسیی بەهێزی نەبوو، بەڵام هەر لە سەرەتاوە بەریتانیا بە بایەخەوە تەماشای پەیوەندییەکانی لەگەڵ کورددا دەکرد.  سەرەتای پاڵپشتیی بەریتانیا بۆ کورد لە هەڵوێستی جۆن مەیجەر، سەرۆکوەزیرانی ئەو دەمەی بەریتانیا دەرکەوت کە بە هەوڵی کەسی خۆی و بە پاڵپشتیی ژمارەیەک لە پەرلەمانتارانی پارتی پارێزگارانی خاوەن زۆرینەی پەرلەمانی، لە ریزی ئەمریکا و فەرەنسا وەستا بۆ دروستکردنی ناوچەی دژە فڕین لە باشووری کوردستان و پاراستنی گەلی کورد لە هێرش و هەڕەشەکانی بەعسییەکان.  لەنێوان ساڵانی ١٩٩١ تاوەکو ٢٠٠٣ کە رژێمی بەعس بەر سزای ئابووری و سیاسیی وڵاتانی رۆژئاوا کەوتبوو، بەریتانیا رۆڵی سەرەکیی گێڕا لە کۆکردنەوەی ئۆپۆزیسیۆنی عێراق لەنێویاندا کورد کە لەو کاتەدا خاوەن تاکە هێزی رێکخراوی پێشمەرگە بوو لە عێراق.  لە دوای هەرەسهێنانی دەسەڵاتە ٣٥ ساڵەکەی بەعسییەکان لە ٢٠٠٣ دا، قۆناخێكی یەکجار جیاواز دەستیپێکرد؛  دەستوور لە ٢٠٠٥ دا نووسرایەوە و هەرێمی کوردستان وەک قەوارەیەکی سیاسی لە چوارچێوەی عێراقێکی فیدراڵی، چەسپێندرا.  بەریتانیا لەلایەک پەیوەندیی سیاسی و ئابوورییەکانی لەگەڵ حکومەتی هەرێمی کوردستان تۆکمەتر و رێکخراوتر کرد و لەلایەکی دیکەوە دەستی بە راهێنانەکانی بە هێزەکانی پێشمەرگە و هاوکارییکردنیانی کرد بەتایبەتی لە شەڕیدا دژ بە داعش.  بێل رابێل، سەرۆکی پێشووی زانکۆی کوردستان دەڵێت، "ئەوە حکومەتی بەریتانیا بوو بە سەرۆکایەتیی جۆن مەیجەر، سەرۆکوەزیرانی ئەو کاتە دەستپێشخەریی لە دروستکردنی هەرێمی نەفڕێن کرد بۆ پاڵپشتیکردن و پاراستنی کوردان، ئەوەش لەسەر بنەمای نیگەرانیی مرۆیی و پەیوەندیی بەهێزی نێوان بەریتانیا و کوردان بوو. "  لەگەڵ زیاتربوونی هەڕەشە و ململانێکان لە ناوچەی رۆژهەڵاتی نێوەڕاست و تا رادەیەک گۆڕینی عێراق بۆ گۆڕەپانی پێکدادانە سیاسی و هەندێکجار سەربازییەکان، پێدەچێت بەریتانیا و بەشێکی دیکەی وڵاتانی رۆژئاوا لە هەموو کاتێک زیاتر هەڵسەنگاندنی دروست بۆ پێگەی گرنگی هەرێمی کوردستانیان کردبێت.