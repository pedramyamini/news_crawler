فازڵ حاجی، گوتەبێژی هاتووچۆی هەولێر بە تۆڕی میدیایی رووداوی راگەیاند: "پێش ١ - ١١ - ٢٠٢١ شۆفێرانی تەکسی دەبێت لەزگە و لۆگۆ لە تەکسییەکانیان بدەن، بە پێچەوانەوە سزا دەدرێن".   فازڵ حاجی دەشڵێت: "لە کۆی نزیکەی ٣٧ هەزار تەکسی تاوەکو ئێستا نزیکەی ١٠ هەزار شۆفێر لۆگۆ و لەزگەیان بۆ تاکسییەکانیان کردووە".  بە گوێرەی بڕیاری وەزارەتەکانی ناوخۆ و گواستنەوە و گەیاندن، هەر کەسێک لۆگۆ و لەزگە لە تاکسییەکەی نەدات لە دوای ١ - ١١ - ٢٠٢١ ەوە بە بڕی ٥٠٠ هەزار دینار سزای دارایی دەدرێت.  بە گوێرەی گرێبەستەکان، نرخی لەزگە و لۆگۆ لە هەولێر بە ١٨ هەزار دینار، لە سلێمانی بە ١٨ هەزار و ٧٥٠ دینار، لە دهۆک بە ١٣ هەزار دینارە.  لێدانی لۆگۆی تەکسی پرۆژەیەکی وەزارەتی گواستنەوە و گەیاندنە کە پێش بڵاوبوونەوەی کۆرۆنا لە ساڵی ٢٠١٩ دەستیپێکردووە، بەڵام بەهۆی لێکەوتەکانی پەتای کۆرۆنا و کەرەنتین، داتابەیسەکەی وەستا بوو.  ئانۆ جەوهەر، وەزیری گواستنەوە و گەیاندن پێشتر بە رووداوی راگەیاندبوو: "ئەم پرۆژەیە بۆ ئەوەیە تەکسییەکانی هەولێر لە هەولێر کار بکەن، ئەوانەی دهۆک لە دهۆک کار بکەن و تاکسییەکانی سلێمانیش لە سلێمانی کار بکەن. هەروەها ئەوانەی ناوەندی شارەکانیش تەنیا لە ناوەندی شارەکان کار بکەن".