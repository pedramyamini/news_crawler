نێچیرڤان بارزانی و بۆریس جۆنسن لەبارەی پەیوەندییەکانی نێوان هەولێر و لەندەن، شەڕی دژی تیرۆر، پێشهاتەکانی عێراق و ناوچەکە قسە دەکەن.  لە دوو رۆژی رابردووشدا، سەرۆکی هەرێمی کوردستان کۆمەڵێک کۆبوونەوەی لەگەڵ بەرپرسانی باڵای بەریتانیا هەبووە.  لە یەکەم رۆژی گەشتە دیپلۆماسییەکەیدا، نێچیرڤان بارزانی لەگەڵ وەزیری بەرگری و کۆمەڵێک پەرلەمانتاری دۆستی کورد و رۆژی دووەمیش لەگەڵ سەرۆکی ئەنجوومەنی لۆردانی بەریتانیا کۆبووەوە، پاشانیش لیز ترەس، وەزیری نوێی دەرەوەی بەریتانیا، لە یەکەمین کۆبوونەوەی خۆیدا لەگەڵ سەرکردەیەکی جیهان دوای دەستبەکاربوونی وەکو وەزیری دەرەوە، لەگەڵ سەرۆکی هەرێمی کوردستان کۆبووەوە.  سەرۆکی هەرێمی کوردستان لەو بارەوە لە تویتێکدا رایگەیاند، "لەگەڵ لیز ترەس، وەزیری نوێی دەرەوەی بەریتانیا کۆبوومەوە، لە یەکەمین کۆبوونەوەی خۆیدا وەکو باڵاترین دیپلۆماتی بەریتانیا و بەبۆنەی وەرگرتنی پۆستە نوێیەکەیەوە پیرۆزباییم لێکرد. ئێمە گفتوگۆمان لەبارەی چۆنێتی بەرەوپێشبردنی پەیوەندییە بەهێزەکانمان و پاڵپشتیی بەریتانیا بۆ هەرێمی کوردستان، سەقامگیریی ناوچەکە و پرسە هەنووکییەکانی دیکە کرد".  سەرۆکایەتیی هەرێمی کوردستانیش لە راگەیێندراوێکدا لەبارەی کۆبوونەوەکە ئاماژەی بەوە کرد، وەزیری دەرەوەی بەریتانیا "خۆشحاڵيى خۆى به پێشوازيكردن لە سه‌رۆك نێچيرڤان بارزانى له له‌نده‌ن ده‌ربڕى و دووپاتى كرده‌وه كه به‌ريتانيا پابه‌نده و به‌رده‌وام ده‌بێت له پشتگيريكردنى عێراق و هه‌رێمى كوردستان، هەروەها له كاركردن له‌گه‌ڵ هاوبه‌شه‌كانی له هاوپه‌يمانيى نێوده‌وڵه‌تیی دژى داعش".  هەروەها لیز ترەس، وەزیری دەرەوەی بەریتانیا لە تویتێکدا لەبارەی کۆبوونەوەکەی لەگەڵ سەرۆکی هەرێمی کوردستان، نووسیویەتی، "خۆشحاڵ بووم بە بینینی نێچیرڤان بارزانی، سەرۆکی هەرێمی کوردستانی عێراق لە لەندەن. نێچیرڤان بارزانیم دڵنیاکردەوە لە پابەندبوونی بەردەوامی بەریتانیا بە: هاوپەیمانیی نێودەوڵەتیی دژی داعش و سەقامگیریی هەرێمی کوردستانی عێراق، هەڵبژاردنەکانی داهاتووی عێراق و بازرگانیی گەشەسەندووی نێوان شانشینی یەکگرتووی بەریتانیا و هەرێمی کوردستانی عێراق".  بەهێزبوونی پەیوەندییەکانی نێوان هەرێمی کوردستان و بەریتانیا بۆ ساڵی ١٩٩١ دەگەڕێتەوە، کاتێک کە سێر جۆن مەیجەر، سەرۆکوەزیرانی ئەو کاتی شانشینی یەکگرتوو شانبەشانی سەرکردەکانی فەرەنسا و ئەمریکا وەستا بۆ جێبەجێکردنی بڕیاری ٦٨٨ی ئەنجوومەنی ئاسایشی نەتەوە یەکگرتووەکان بۆ راگەیاندنی هەرێمی نەفڕین و پاراستنی خەڵکی هەرێمی کوردستان لە دەسەڵاتی بەعس.  سەرۆکی هەرێمی کوردستانیش لەم سەردانەیدا لە لەندەن، پێشوازی لە جۆن مەیجەر وەکو دۆستێکی دێرینی گەلی کوردستان کرد. سەرۆکایەتیی هەرێمی کوردستان لەو بارەیەوە رایگەیاند، نێچيرڤان بارزانى سوپاس و پێزانينى گه‌لى كوردستانى بۆ جۆن مەیجه‌ر دووپات كرده‌وه بۆ ئەو پشتیوانییەی لە رابردوودا پێشکێشی کردووە.