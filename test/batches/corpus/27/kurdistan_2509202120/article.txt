لەمیانی گوتارێکی لە کۆنفرانسی (عێراق: قەدەرێکی تراژیدی)، نێچیرڤان بارزانی، سەرۆکی هەرێمی کوردستان رایگەیاند، "گەلی کوردستان بە هەموو پێکهاتەکانیەوە ئەوە ١٠٠ ساڵە زۆریان چەشتووە بە داخەوە دوای سەدەیەکیش هێشتا گەلی کوردستان گیرۆدەی بەدەستهێنانی مافەکانیەتی، وەک چۆن هەمیشە ترسی لە رابردوو هەبووە، ئەمڕۆش هێشتا ترسی لە ئێستا و رابردوو هەیە. "  سەرۆکی هەرێمی کوردستان عێراقی بە وڵاتی ویلایەتەکان ناوبرد و ئاماژەی بەوە کرد کە عێراق واتە وڵاتی پێکهاتەکان، هەر لە سەرەتای دامەزراندنیەوە لە سێ ویلایەتی (موسڵ، بەغدا و بەسرە) پێکهاتووە، ئەو سێ ویلایەتە بەپێی هەڵکەوتەی جوگرافیایی و پێکهاتەی کولتوورییان لێک جیابوونەتەوە. کورد لە باکوور، سوننە لە ناوەڕاست و شیعە لە باشوور. لەگەڵ ئەمانەشدا چەندین پێکهاتەی دیکەی ئایینی و نەتەوەیی لە عێراقدا هەن.  لەبارەی کێشەکانی عێراقیشەوە نێچیرڤان بارزانی رایگەیاند، "کێشەی سەرەکیی لە عێراق بریتییە لە کێشە لەسەر دەسەڵات. ئەوە کاتێک دەبێتە گرفت کە لایەنێک بیەوێت بۆچوونی خۆی بەسەر هەموو لایەنەکانی دیکە بسەپێنێت، یان بۆ یەکلاکردنەوەی کێشەکان پەنا بۆ بەکارهێنانی هێز یان سزا ببات، وەکو ئەوەی هەمیشە لە عێراق روویداوە. "  سەرۆکی هەرێمی کوردستان باسی لەوەشکرد کە دەبێت کوردستان هاوبەشێکی راستەقینە بێت لە دەوڵەتی فیدراڵیدا، بەشدارییەکی راستەقینەی لە دەسەڵاتدا بە هەموو فۆرمەکانیەوە هەبێت، "ئەمە گەرەنتی و سەقامگیری و یەکپارچەیی عێراقی نوێیە. "  سەرۆکی هەرێمی کوردستان بە ئاماژەدان بە سەرهەڵدانی داعش لە عێراق دەڵێت، "ئەگەر عێراق سەقامگیر نەبێت، ناوچەکەش سەقامگیر نابێت.. ئەگەر هیچ نەگۆڕێت، کێشەکانی عێراق چارەسەر نەکرێت، هەمان هەڵەی سیاسی و پەراوێزخستنی پێکهاتەکان هەمان عەقڵیەتی هێز و خۆسەپاندن و نەخوێندنەوەی بەرامبەر بەردەوام بێت، بە تەئکید سبەینێ داعشێکی دیکە لەدایکدەبێت. "  نێچیرڤان بارزانی چارەسەرکردنی کێشەکانی هەرێمی کوردستان لەگەڵ بەغدا بە کۆد و کلیلی چارەسەرکردنی کێشەکانی عێراق دانا و گوتی، " ١٠٠ ساڵە بەغدا نایەوێ کێشەکانی هەرێمی کوردستان چارەسەر بکات. ١٠٠ ساڵە عێراق نائارام و ناسەقامگیرە. ١٠٠ ساڵە دەوڵەمەندی و تواناکانی عێراق بۆ کڕینی چەک و شەڕ خەرجدەکرێت کە جگە لە کارەسات و مەینەتیی بێ بڕانەوە هیچی دیکە بۆ عێراق نەهاتووەتەدی. ئەوە دەمەوێ بڵێم ئەوەیە کە ئارامی و سەقامگیریی هەولێر و بەغدا پێکەوە بەستراوەتەوە. هەولێر و بەغدایەکی سەقامگیر؛ واتا عێراقێکی ئارام بۆ خۆی و بۆ رۆژهەڵاتی ناوەڕاست. بۆیە کۆمەڵگەی نێودەوڵەتیش ئەرکی لەسەرە و دەبێت یارمەتی عێراق بدات بۆ چارەسەرکردنی کێشەکانی. "  دواتر ئيريك شۆڤاليێ، باڵیۆزی فەرەنسا لە عێراق گوتارێکی پێشکەشکرد و رایگەیاند، دەمەوێت لێرە تیشک بخەمە سەر رۆڵی فەرەنسا لە عێراق و هەرێمی کوردستان کە دەیەوێت چ شتێك بکات. باڵیۆزی فەڕەنسا گوتی، سەرۆکی فەرەنسا سەردانی عێراق  و هەرێمی کوردستانی کرد  و پەیامێكی ئاراستەی گەلانی عێراق کرد  و تێیدا رایگەیاند کە فەڕەنسا دۆستی هەموو عێراقییەکانە، گوتیشی لەبەر ئەوەی ئێمە ئێستا لە کوردستانین بیرم لای خاتوو میتەرانە  چونکە من لەوەوە نزیک بووم و ئەویش بەرجەستەی دۆستایەتی نێوان فەڕەنسا، کوردستان و عێراق دەکات.  باڵیۆزی فەرەنسا بەڵێنەکەی سەرۆکی وڵاتەکەی دووپاتکردەوە لە هاوکاریکردنی عێراق لە شەڕی دژی داعش و گوتی، فەرەنسا هەر وەک سەرۆک ئیمانوێل ماکرۆن بەڵێنیدا "تاوەکو ئەو دەمەی کە عێراق بیەوێت هاوکاری دەکات لە شەڕی دژی داعش و پاڵپشتی لە هەموو هەوڵە دیپلۆماسییەکانی وڵاتەکەی لەگەڵ هەرێمی کوردستان و عێراق دەکات. "  دواتر پانێڵەکانی کۆنفرانسەکە دەستیان پێکرد.  پانێڵی یەکەم بەناوی (مێژووی عێراق لە ساتەوەختی هەردوو داگیرکاریی بەریتانی و ئەمەریکیدا) بەڕێوەچوو.   د. عادل باخەوان، بەڕێوەبەری ناوەندی فەرەنسی بۆ توێژینەوە لەسەر عێراق ئاماژەی بە سێ خاڵدا کە هاوپەیمانان لە کاتی پرۆسەی ئازادکردنی عێراق دژی حکومەتی ئەو کاتی وڵاتەکە بەکاریان هێنا بۆ "داگیرکردنی" عێراق.  د. عادل باخەوان رایگەیاند، "ئەو سیستەمەی ویستیان عێراقی پێ داگیربکەن لەسەر سێ خاڵ دایاننابوو. خاڵی یەکەم بریتیبوو لەوەی عێراقی سەدام حوسێن لە ساڵی ٢٠٠٣ چەکی کۆمەڵکوژی هەیە. روونە کە خودی ئەمریکییەکان و نوێنەرانی نەتەوە یەکگرتووەکان لە ساڵانی نێوان ١٩٩١ - ٢٠٠٣ چی چەکی کیمیایی و کۆمەڵکوژی هەبوو لە عێراق لەنێویان بردبوو. کاتێکیش عێراق لە ١٦ - ٣ - ١٩٨٨ لە هەڵەبجە چەکی کیمیایی بەرامبەر گەلەکەی خۆی بەکارهێنا، ئەو کاتە خودی ئەمریکییەکان بێدەنگ بوون. کۆمەڵگەی نێودەوڵەتیش بێدەنگ بوون. واتا ئەوکاتەی دەبوو قسەیان بکردایە بێدەنگ بوون، کەچی لەوکاتەی عێراق هیچ چەکێکی کۆمەڵکوژیی نەما، گوتیان دەڕۆین بەناوی ئەوەی کە چەکی کۆمەڵکوژیی هەیە، داگیری دەکەین. هەر بۆیە خاڵی یەکەمی داگیرکردنەکە لە بەرچاوی کۆمەڵگەی نێودەوڵەتی شەرعیەتی نەبوو. دووەمیان، بریتی بوو لەوەی کە عێراق پەیوەندی بە قاعیدەوە هەیە. هەموومان دەزانین کە عێراق هەموو شتێک بوو، بەڵام پەیوەندی بە قاعیدەوە نەبوو. سەرۆکی ئەمریکا جۆرج بووش، خۆی سێ هەفتە دوای داگیرکردنەکە گوتی: هێشتا هیچ بەڵگەیەکمان لەبەردەستدا نییە بیسەلمێنێت عێراقی سەدام حوسێن پەیوەندیی لەگەڵ قاعیدە هەبووە. خاڵی سێیەم، ئەوەیە کە سیستمێکی دیکتاتۆری حوکمی عێراق دەکات. وەک ئەوەی سعودیە و میسری حوسنی موبارەک بەهەشتی دیموکراسیەت بووبێت. ئەم خاڵەش رەوایەتییەکی وەهای نەبوو. "  عادل باخەوان چەندین نموونەی هێنایەوە لەوەی کە لە (پێرسی کۆکس)ـە و هەوڵەکانی پێکهێنانی نەتەوەیەک لە عێراق هەرەسیان هێناوە، بەڵام هەوڵدەدەن ئەوان بە شێوەیەکی شەرەفمەندانە پاشەکشە بکەن.  پانێڵی دووەم لەلایەن پرۆفیسۆر پیەر بلان، بەڕێوەچوو و تێیدا گفتوگۆ لەسەر عێراق و ژینگە هەرێمایەتییەکەی کرا.  پرۆفیسۆر ژان مارکۆ، شرۆڤەکاری سیاسی و شارەزا لە سیاسەتی تورکیا باسی پەیوەندییەکانی نێوان تورکیا و عێراق لە ١٩٢١ ـەوە تا ٢٠٢١ کرد و گوتی، "تورکیا پەیوەندییەکانی تۆزێک ئاڵۆزە لەگەڵ جیهانی عەرەبی، لەوکاتەوە ئاکپارتی هاتە سەر دەسەڵات لە ساڵی ٢٠٠٢، وامانزانی پەیوەندییەکانی تورکیا لەگەڵ وڵاتانی عەرەبی پتەو دەبن، بەڵام بە داخەوە بە پێچەوانەوە بوو. بیروبۆچوونی تورکەکان لەسەر عێراق و باکووری عێراق بەو جۆرە بوو، کاتێک کە شەڕی یەکەمی کەنداو دەستیپێکرد، ئەو تێڕوانینە لە تورکیا هەبوو کە دەیانگوت جارێکی دیکە ویلایەتی موسڵ بەدەستدەهێنینەوە. ئەمە بیروبۆچوونی تورکەکان بوو لەو سەردەمە. "  پرۆفیسۆر ژان مارکۆ، وەبیریشی خستەوە کە دوای جەنگی دووەمی جیهانی، پەیوەندییەکانی نێوان عێراق و تورکیا لە ئاستێکی زۆر باشدا بووە.  هەر لە پانێڵی دووەمدا ئانیەس لۆڤالوا، شرۆڤەکاری سیاسی ئاماژەی بەوە دا، لە رووی جوگرافییەوە عێراق بۆ ئێران گرنگیی و تایبەتمەندیی خۆی هەیە، کە بە درێژایی ٢٥٠ کیلۆمەتر سنووری لەگەڵ عێراق هەیە، ئەوەش هۆکارێکە بۆ بەرژەوەندییەکانی ئێران لە عێراق بۆ ئەوەی چ پێکەوە کاربکەن چ کێبڕکێی یەکدی بکەن.  لە بەشێکی دیکەی قسەکانیدا ئەو شرۆڤەکارە ئاماژەی بەوە دا، بەرژەوەندییەکانی ئێران لە عێراق دەگەڕێتەوە بۆ لۆژیکێک کە ئەویش ئایینییە، کە بەشێکی گەورەی عێراقییەکان لە پێکهاتەی شیعەن و ناوەندی ئایینی گرنگ لە نەجەف و کەربەلا هەن.  پانێڵی سێیەم لەژێر ناوی (دەوڵەت و پرسی ئامێزانبوونی نیشتمانی) بوو کە لەلایەن ڤێرژینی سۆنەر، بەڕێوەچوو کە تێیدا د. سەردار عەزیز باسی (عێراقی پاش سەتەیەک و چەمکی لادەولە)ی کرد و گوتی: لا دەولە، واتە ئەو هێزانەی کە لە دژی وڵات کاردەکەن، ئێستا دەبینین ئەو چەمکە لە عێراق باوە و بە روونی لەلایەن سیاسییەکانی عێراقەوە دەبیندرێت.   سەردار عەزیز ئاماژەی بەوەکرد، "لا" واتە نەخێر و "دەولە" واتە دەوڵەت، چەمکی "لا دەولە"، پەیوەندی بە چەمکی دەوڵەتەوە هەیە و دەبێ بزانین دەوڵەت خۆی چییە؟ "ئێستا عێراق بەدەست کێشەی سەروەرییەوە دەناڵێنێت، چونکە سەروەرییەکەی ناتەواوە، لەوبارەشەوە چەمکی سەروەری لە رووی یاساییەوە گۆڕدراوە بۆ هەڵوێستێکی دەروونی، کە سیاسییەکانی عێراق وای نیشاندەدەن کە بەدەست ئەوانەوە نییە. "  د. شێرکۆ کرمانجیش کە لە پانێڵەکەدا بەشداربوو، باسی [رۆڵی حیزبە سیاسییە عێراقییەکان لە پرسی ئامێزانی نیشتمانیدا] کرد و ئاماژەی بەوەکرد، لەسەر چەمکی ئامێزان بۆچوونی جیاواز هەن، سەرەکییەکەیان کە ئەوروپییە ئەوەیە کە دوو لایەن ئامێزانبن، دەبێ شتێکی نوێ دروستببێ، بەڵام بۆچوونی من بۆ ئامێزان جیایە و دەکرێ دوو شت یان زیاتر پێکبێت.   د. شێرکۆ کرمانج رایگەیاند، "دامەزراندنی دەوڵەت شتێکە و بونیاتنانی نیشتمان و شوناس و نیشتمانی شتگەلی دیکەن. دروستبوونی شوناسێکی نیشتمانی گشتگیر و لەخۆگر، کۆڵەگەیەکی سەرەکی ئامێزانی نیشتمانییە، بەڵام لاوازبوون و (لەوانەیە هەندێ لە کۆنە شیوعییەکان پێیان ناخۆشبێت) بە کوردبوونی حیزبی شیوعی، بە تائیفی بوون و سوننی بوونی حیزبی بەعس، ئامرازی ئامێزانبوونی نیشتمانی نەهێشت. "  ئاماژەی بەوەشکرد، زۆر کەس پێیانوابوو (ئەوانەی کە عێراقیان دامەزراند، بۆ نموونە بەریتانیا) بە تێپەڕبوونی کات، سەرزەمی عێراق دەبێ بە دەوڵەتێکی نەتەوەدار، بەڵام دوای ١٠٠ ساڵ، پێناچێت ئەو تێگەیشتنە دروستبێت. "عێراق لە قەیرانێکی سەراتاسەریدا دەژی، شوناسێکی تۆکمە و لەخۆگری نییە، پڕە لە ململانێی نەتەوەیی، مەزهەبی و کەسی، تا ئاستی یەکتربڕینەوە، کە هەموویان نیشانی شکستی ئامێزانی نیشتمانی و تۆکمە نەبوونی شوناسە. تەنانەت تێگەیشتنیش لە عێراقیبوونیش پڕ کێشمەکێشمە. "  لەبارەی ئامێزانی نیشتمانییەوە شێرکۆ کرمانج زیاتر گوتی: دەوڵەت نەتەوە تەنیا خاک و خۆڵ نییە، بەڵکو رێکخراوێکی خاوەن ئەندام و رووحە، بە واتایەکی دیکە، بێ ئامێزانی نیشتمانی ناتوانین قسە لەسەر دەوڵەت نەتەوە بکەین. "ئامێزانی نیشتمانی، واتە ئامێزانی سیاسی، یەکتر تەواوکردن، تێکەڵبوون، تێکئاڵان، بونیاتنانی نیشتمان، نیشتمانسازی، گەشەی سیاسیی و بوونی شوناسێکی گشتگیرو لەخۆگر، " بەڵام کاتێک کە من دەڵێم شکستیهێناوە، تەنانەت ئەو ئامێزانە ئەوروپییەش شکستیهێناوە نەک هەر ئەو ئامێزانەی کە من باسیدەکەم.  پانێڵی چوارەم لە ژێر ناوی (داعش و حەشدی شەعبی) لەلایەن لویس دوو پەمپلیۆن بەڕێوەچوو.  ڤێرژینی سۆنەر، بابەتێکی باسکرد بەناوی لەدایکبوون و گەشەکردن و لاوازبوونی داعش لە چرکەساتی ئامادەیی دەوڵەتێکی لەرزۆک لە عێراقدا. سۆنەر لە بەشێکی گوتەکانیدا ئاماژەی بە دۆخی دوای سەدام حوسێن و رۆڵی ئەمریکا لە عێراق کرد و گوتی: ئەوکاتە دەسەڵات و کاریگەریی سوننە لە عێراق لاوازبوون و ئەمریکاش هەڵەی کرد لەوەی پشتیوانیی سوننەی عێراقی نەکرد، ئەوەبوو دۆخەکە وەها بەردەوامبوو کە ئاکامەکەی زنجیرەیەک ناڕەزایی بوون لە ناوچە زۆرینە سوننەکان.   ڤێرژینی سۆنەر، هەروەها رایگەیاند، بەشێک لە سوننەکان بەردەوام لە پرۆسەی سیاسیی عێراق کە ئەمریکا سەرپەرشتی دەکرد، دوور دەخرانەوە کە دواجار ئەوە کێشەی زۆری دروستکرد و دابەشکاریی زیاتر لەنێو گرووپی سوننەکان روویدا. بۆ نموونە شەڕ و پشێوییەکانی فەلووجەش بەشێک بوون لەو هۆکارانە.  یەکێکی دیکە لە میوانەکان (سیلڤان مێرکادیە) بوو کە رۆژنامەڤانێکی فەرەنسی بوو و گوتەیەکی لەژێر ناونیشانی (میلیشیا عێراقییەکان، سیمبوولی دەوڵەتێکی شکستخواردوو) پێشکێشکرد.   سیلڤان مێرکادیە باسی لە سەردەمی سەدام حوسێن و چۆنێتیی سەرکوتکردنی شیعەکان کرد و دواتریش باسی ئەو ناکۆکییانەی کرد کە دوای ٢٠٠٣ لە عێراق روویاندا. هەروەها بوونی میلیشیاکانی عێراق و رۆڵی ئێرانی لەو وڵاتەدا کرد.  رۆژی یەکشەممەش کۆنفرانسی (عێراق: قەدەرێکی تراژیدی) بەردەوامدەبێت و چوار پانێڵ بەڕێوەدەچن. یەکەمین پانێڵ لەژێر ناوی (کەمينەکانى عێراق)، دووەمیش لەژێر ناوی (عێراق و کۆنتێکستى زەبروزەنگ] سێیەم پانێڵیش لەژێر ناوی (گرەوەکانى پرسى سەرچاوە سرووشتيیەکان لە عێراقدا) و چوارەم پانێڵیش لەژێر ناوی (شۆڕش، بزووتنەوەی کۆمەڵايەتى، تیرۆریزم: چ داهاتوویەک بۆ عێراق لە کۆنتێکستی رۆژهەڵاتی نێوەڕاستدا) بەڕێوەدەبرێت.