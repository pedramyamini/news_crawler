ئەمڕۆ شەممە ٠٤ - ٠٩ - ٢٠٢١ عەبدوڵڵا خەیات، هونەرمەندێکی دیاری شانۆ و سینەمای کوردی دوای نزیکەی ١٨ رۆژ تووشبوون بە پەتای کۆرۆنا گیانی لەدەستدا.  سەرۆکایەتیی هەرێمی کوردستان پەیامی نێچیرڤان بارزانی، سەرۆکی هەرێمی کوردستانی بڵاوکردەوە کە تێیدا هاتووە، "  بەداخەوە هەواڵی کۆچی دوایيی هونەرمەندی ناسراوی بواری شانۆ و دراما خوالێخۆشبوو عەبدوڵڵای خەیاتم پێگەیشت.. لە خوای مەزن داواکارم گيانى خوالێخۆشبوو به به‌زه‌يى و میهرەبانيی خۆی شاد بكات و سەبووری و ئارامی بە هەموو لایەک ببەخشێت. "  عەبدوڵڵا حەمە ساڵح حەمەئەمین کە لە دوای درامای وەسێتنامە بە "گوڵی بامێ" ناسرا، ئەو هونەرمەندە لە ساڵی ١٩٦٤ لە هەڵەبجە لەدایکبووە و دەرچووی ئامادەیی پیشەسازییە، بۆ ماوەی زیاتر لە ٤٠ ساڵ لە بواری هونەری شانۆ و درامای کوردیدا خزمەتی کردووە.  ئەو هونەرمەندە لە دوای هەشت رۆژ مانەوە لە ژێر ئامێری هەناسەدان، ئەمڕۆ لە تەمەنی ٥٧ ساڵیدا کۆچی دوایی کرد.  دەقی پەیامی سەرۆکی هەرێمی کوردستان:  بەداخەوە هەواڵی کۆچی دوایيی هونەرمەندی ناسراوی بواری شانۆ و دراما خوالێخۆشبوو عەبدوڵڵای خەیات - م پێگەیشت.  پرسه و سەرەخۆشی له بنەماڵە و کەسوکار و دۆست و هاوڕێیانی و له هونەرمەندانی سلێمانی و کوردستان دەکەم و هاوخه‌ميانم.  لە خوای مەزن داواکارم گيانى خوالێخۆشبوو به به‌زه‌يى و میهرەبانيی خۆی شاد بكات و سەبووری و ئارامی بە هەموو لایەک ببەخشێت.