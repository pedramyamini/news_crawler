ئەحمەد محەممەد، گوتەبێژی دەستەی ژینگەی هەرێمی کوردستان بە رووداوی راگەیاند، لیژنەیەکی بەدواداچوونیان بۆ رێکخستنەوەی کاروباری مۆلیدە ئەهلییەکان هەیە و رۆژانە بەسەریاندا دەگەڕێن، هەر مۆلیدەیەک دووکەڵی رەش بکات، ئاگادار دەکرێتەوە و کاتێکی بۆ دیاری دەکرێت بۆ ئەوەی چارەسەری بکات، ئەگەر لەو وادەیەدا چارەسەری نەکرد، سزا دەدرێت و رێکاری یاساییشی لە دژ دەگرینەبەر.  ئەحمەد محەممەد گوتی: "سزاکان جیاوازن و سەرەتا بە ئاگادارکردنەوە و مۆڵەتدان دەستپێدەکات تاوەکو دەگاتە سزای ماددی و دادگاش هەفتەی رابردوو خاوەن مۆلیدەیەکی بە ٦ ملیۆن دینار سزادا لەبەرئەوەی کێشەی دووکەڵی رەشی چارەسەر نەکردبوو".  لە هەرێمی کوردستاندا زیاتر لە ٥ هەزار و ٥٠٠ مۆلیدەی ئەهلی هەن، سەرجەمیان بە گاز کاردەکەن، بەڵام گوتەبێژی دەستەی ژینگەی هەرێمی کوردستان دەڵێت: "ئەو گازەی بەکاردەهێنن کواڵێتی زۆر خراپە و مەترسییە بۆ سەر ژینگە".  لەبارەی سەرچاوەی دروستکردنی گازەکەشەوە گوتی: "لە پاڵاوگە نایاساییەکان دروستدەکرێ، رۆنی پیسی ئۆتۆمبێل، تێزاب، خۆڵ و چەند ماددەیەکی دیکەی کیمیایی تێکەڵدەکەن و ئەو جۆرە گازە خراپەی لێ بەرهەمدێنن، ئەمەش مەترسییەکی راستەوخۆی هەیە بۆ سەر ژینگە".  وەزارەتی کارەبا هەڵمەتێکی فراوانی بۆ بەستنی پێوەری زیرەک دەستپێکردووە، گوتەبێژی دەستەی ژینگەش دەڵێ: "تەواوبوونی ئەم پرۆسەیە سوودێکی زۆری بۆ ژینگە دەبێت، چونکە رەنگە چیدی هاونیشتمانییان پێویستییان بە مۆلیدەی ئەهلی نەبێت".