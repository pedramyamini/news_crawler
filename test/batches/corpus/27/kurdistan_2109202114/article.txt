دلێرعەبدوڵڵا حەسەن، بەڕێوەبەری پەروەردەی ناوەندیی هەولێر بە رادیۆی رووداوی راگەیاند، ئەمساڵ کێشەی پەرتووکمان نابێت، چونکە ژمارەیەکی زۆری پەرتووک لەلایەن وەزارەتی پەروەردەوە لە چاپخانەکانی نێوخۆی هەرێمی کوردستان چاپکراون، بەشێکیشیان گەیشتوونەتە کۆگای پەروەردەکان و بەسەر قوتابخانەکاندا دابەشکراون، بەڵام هەندێکیان هێشتا چاپکردنیان تەواو نەبووە.  لەبارەی نیگەرانیی هەندێک لە دایک و باوکی قوتابیان کە گوایە لە هەندێک قوتابخانە داوا لە قوتابیان کرابێت خۆیان پەرتووک دابین بکەن، مامۆستا دلێر عەبدوڵڵا گوتی، "لە هیچ قوتابخانەیەک داوا لە قوتابی نەکراوە خۆی پەرتووک دابین بکات، چونکە پەرتووک هەیە و دەدرێتە قوتابیان، ئەوەی دابەشیش نەکرابێت رەنگە چاپکردنی تەواونەبووبێت و بەزووترین کات دابەشدەکرێت، هیچ لەو پەرتووکانە لە دەرەوە نافرۆشرێن و دەستناکەون، چونکە ئەمساڵ زۆربەی پرۆگرامەکانیش دەستکاری کراون و گۆڕاون، مەلزەمەکانیش جێگرەوەی کتێب نین، ئەمەش شتێکە قوتابی خۆی دەیکات و لەلایەن پەروەردە و قوتابخانەکانەوە داوا ناکرێت کەس بچێت مەلزەمە بکڕێت، چونکە ئێمە کتێب دەدەینە قوتابیان. "  ئەو بەڕێوەبەرە ئاماژەی بەوە دا، ئەمساڵ وەزارەتی پەروەردە بە نیازە بە ژمارەی قوتابیان کتێبی نوێ چاپ بکات و بەسەر قوتابیانیدا دابەش بکات. ساڵانی پێشوو ئەو ژمارە کتێبەی کە پێویست بوو لە دەرەوەی وڵات چاپ نەدەکرا، بەڵام ئەمساڵ بە هەوڵێکی حکومەتی هەرێمی کوردستان، وەزارەتی پەروەردە توانیویەتی بە رێژەی پێویستی کتێب چاپ بکات.  هەروەها بۆ وەرگرتنی قوتابیانی پۆلی ١٠ ـی ئامادەیی لە قوتابخانەکان و کێشەی ئەو قوتابیانەی قوتابخانەکان وەریانناگرن، بەڕێوەبەری پەروەردەی ناوەندی هەولێر رایگەیاند، "ئەمساڵ بە بڕیاری وەزارەتی پەروەردە جگە لە قوتابخانەکانی سیستمی ئینگلیزی لە هیچ قوتابخانەیەکی دیکە قوتابی بە نمرە یان بە تیروپشک وەرناگیرێت، دەبێت لەسەر بنەمای شوێنی جوگرافی هەر قوتابخانەیەک چەند شونێکی بۆ دیاریکراوە ئەو قوتابیانە وەربگرێت، ئەگەر دوای ئەوە شوێنی هەبوو دەتوانێت قوتابی دیکە وەربگرێت، بەڵام لەپێشینە بۆ ئەو قوتابیانەیە کە بەپێی شوێنی جوگرافی بۆ قوتابخانەکە دیاریکراون. "  بەپێی دوایین ئاماری وەزارەتی پەروەردە، ژمارەی قوتابیان لە هەرێمی کوردستان گەیشتووەتە ملیۆنێک و ٨١٥ هەزار قوتابی، لەو ژمارەیە ملیۆنێک و ٧١٥ هەزار قوتابی لە قوتابخانەی حکومی دەخوێنن و ٩٠ هەزار قوتابیش لە قوتابخانە ناحکومییەکانن.  هەر بەپێی ئاماری وەزارەتی پەروەردە ١٦٢ هەزار مامۆستا و فەرمانبەر لە قوتابخانە حکومییەکانن و لەگەڵ ١٠ هەزار مامۆستاش لە قوتابخانە ناحکومییەکان وانە دەڵێنەوە. ٢١ هەزار مامۆستای وانەبێژیش هەن.  بەپێی ساڵنامەی خوێندن، وەزارەتی پەروەردەی حکومەتی هەرێمی کوردستان سێ هەفتەی یەکەمی خوێندنی بۆ قەرەبووکردنەوەی خوێندنی لەدەستچووی ساڵی خوێندنی ٢٠٢٠ - ٢٠٢١ تەرخان کردووە.  قەرەبووەکە پۆلەکانی " ٢، ٣، ٤، ٥، ٦، ٧، ٨، ٩ "ی بنەڕەتی لەگەڵ قۆناخی ١١ ـی ئامادەیی دەگرێتەوە. بەڕێوەبەرایەتیی گشتیی پرۆگرامەکان ئەو بەشە وانانەی دیاری کردوون کە پێویستە لە ماوەی ئەو سێ هەفتەیەدا بخوێندرێن.  بەپێی ساڵنامەی خوێندنی ساڵی ٢٠٢١ - ٢٠٢٢ بڕیارە رۆژی ١٠ ـی ئایاری ٢٠٢٢ تاقیکردنەوەکانی وەرزی دووەم دەست پێبکەن، نزیکەی ٤٠ رۆژیش پشووی بۆنە و یادەکان دەبێت.  ژمارەی قوتابخانەکانیش بەپێی ئامارەکەی وەزارەتی پەروەردە شەش هەزار و ٧٠٠ قوتابخانەی حکومین، لەگەڵ ٤٤٥ قوتابخانەی ناحکومی، بەڵام ژمارەی قوتابخانەکان بەراورد بە ژمارەی قوتابیان کەمە و وەزارەتی پەروەردە پێویستی بە سێ قوتابخانەی دیکەیە.