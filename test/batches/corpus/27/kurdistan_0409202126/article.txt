ئەحمەد گەرمیانی، جێگری سەرۆکی یەکێتیی مامۆستایانی کوردستان، رۆژی شەممە، ٤ ـی ئەیلوولی ٢٠٢١ بە تۆڕی میدیایی رووداوی راگەیاند "بۆ چارەسەرکردنی کێشەی وانەبێژان و دامەزراندنیان دوو پێشنیازمان خستووەتە بەردەستی وەزارەتەکانی پەروەردە و دارایی حکومەتی هەرێمی کوردستان و ئەوان لەو بابەتە دەکۆڵنەوە. "  ئەحمەد گەرمیانی لەبارەی پێشنیازەکانەوە رایگەیاند، "یەکەمیان پیشنیازمان کردووە ساڵانە چەند مامۆستایەک خانەنشین دەبن، حکومەتی هەرێمی کوردستان ئەوەندە مامۆستای وانەبێژ لە شوێنی ئەوان دابمەزرێنێت، بەتایبەت لە دوو ساڵی داهاتوو پێشبینی دەکەین ژمارەیەکی زۆری مامۆستایان بەهۆی تەمەنیانەوە خانەشین بکرێن، ئەم پێشنیازە زۆر گونجاوە و کێشەی وانەبێژان بە چەند ساڵێک چارەسەردەبێت. "  سەبارەت بە پێشنیازی دووەمیش ئەحمەد گەرمیانی گوتی "پێشنیازمان کردووە کە مامۆستایان بە گرێبەست دابمەزرێن و دوای ئەوەی وەزارەتی پەروەردە داتابەیسی خۆی تەواوکرد، گرێبەست بۆ مامۆستایان بکرێت بۆ ئەوەی بەپێی یاسا مافەکانیان پارێزراو بن و ئەوەش سەرەتایەک بێت بۆ دامەزراندیان. "  هەروەها باسی لەچەند پێشنیازێکی دیکە کرد کە خراونەتەڕوو بۆ چارەسەرکردنی دامەزراندنی وانەبێژان کە بەپێی زانیارییەکانی یەکێتیی مامۆستایان ژمارەیان زیاترە لە ١٨ هەزار کەس، ئەحمەد گەرمیانی گوتی "یەکێک لە پێشنیازەکان ئەوەیە وانەبێژان مووچەیەکی دیاریکراویان بۆ ببڕێتەوە. "  ئەحمەد گەرمیانی، جێگری سەرۆکی یەکێتیی مامۆستایانی کوردستان ئاماژەی بۆ ئەوەشکرد، کە دەخوازن حکومەتی هەرێمی کوردستان بەزووترین کات بگاتە رێگەچارەیەک بۆ دامەزراندنی وانەبێژان و بودجەیەکی تایبەتیان بۆ تەرخانبکات بۆ ئەوەی دایان بمەزرێنێت.  لە ساڵی ٢٠١٥ ـەوە لە هەرێمی کوردستان بەهۆی شەڕی داعش و قەیرانی داراییەوە، بەدەگمەن نەبێت دامەزراندن نەماوە و بەشێکی وانەبێژان چەند ساڵێکە داوای دامەزراندن دەکەن، لەکاتێکدا حکومەتی هەرێمی کوردستان زیاتر لە ملیۆنێک و ٢٠٠ هەزار مووچەخۆر و فەرمانبەری هەن.