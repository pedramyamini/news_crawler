مەحموود ئەلروبەیعی، گوتەبێژی مەکتەبی سیاسیی بزووتنەوەی سادیقوون بە تۆڕی میدیایی رووداوی راگەیاند: "شارۆچکەی تارمیەی گرێیەکی شێرپەنجەیە لە کەمەری بەغدای پایتەخت و دەبێ چارە بکرێت، بەڵام وای دەبینین حکومەت لە پرسی تارمیە، کە بووەتە شوێن و پێگەی تیرۆر کەمتەرخەمە، چونکە هۆکاری سیاسی و ئەمریکا رێگرن لە پاککردنەوەی ناوچەکە، بەڵام هیوادارین ئەو خوێنە پیرۆزانەی کە بەدرێژایی ماوەی رابردوو لەسەر خاکی تارمیە رژان؛ بە تایبەت ئەوەی لە دوو رۆژی رابردوو روویدا ببنە هۆکارێک بۆ پاککردنەوەی تارمیە و رزگارکردنی بەغدا لە هەڕەشەکانی".  گوتەبێژی مەکتەبی سیاسی بزووتنەوەی سادیقوون گوتیشی: "هەمووان دەزانن تارمیە پێگەیەکی ستراتیژیی گرنگ و ترسناکی هەیە و سرووشتێکی ئاڵۆزی هەیە، چونکە لە نێوان دوو رێگایە رێگای بەغدا - کەرکووک و رێگای بەغدا - سامەڕا؛ بۆیە تارمیە بووەتە پێگەیەک بۆ چەتە تیرۆریستییەکان بە پاڵپشتیی لایەنی سیاسی، بەڵام پێویستە حکومەت هەڵوێستێکی جددی بنوێنێ بۆ چارەکردنی".  هەرچەندە دەستەی حەشدی شەعبی بەردەوام رەتیدەکاتەوە بە هۆکاری مەزهەبی ناوچە سوننەنشینەکان بکاتە ئامانج، بەڵام عەلی حوسێنی، گوتەبێژی میحوەری باکووری حەشدی شەعبی، دوێنێ ٢١/٨/٢٠٢١، بە تۆڕی میدیایی رووداوی راگەیاند: "تارمیە پێویستی بە چاوسوورکردنەوەیە، پێویستە بەهێز دەستوەردان لە بابەتی تارمیەدا بکرێت، بە تایبەتی حەشدی شەعبی  کوژراو و برینداری داوە، بەهۆی دووبارەبوونەوەی کەموکوڕییە ئەمنییەکان. پێویستە ئەو بابەتە بەبێ دەستوەردانی سیاسەتڤانان چارە بکرێت".  دەستەی حەشدی شەعبی، شەوی هەینی رابردوو رایگەیاند؛ داعش لە شارۆچکەی تارمیە لە باکووری بەغدا هێرشی کردە سەر هێزەکانی لیوای ١٢ی حەشدی شەعبی و هێرشەکە بووە هۆی کوژرانی ٤ چەکداری حەشد و برینداربوونی ٦ چەکداری دیکە.  هاوکات ئەمیندارێتیی گشتیی دەستەی زانایانی موسڵمانان لە عێراق، دوێنێ شەممە، سەبارەت بە ئۆپەراسیۆنە سەربازییەکان لە شارۆچکەی تارمیە رایگەیاند؛ "میلیشیا تیرۆریستەکانی حەشدی شەعبی سوورن لەسەر بەئامانجکردنی شارۆچکەی تارمیە و وەدەرنانی دانیشتووانی لە پێشی چاوی هەموو جیهان، چونکە چەند رۆژێکە گرژیی و پێشێلکارییەکانی مافەکانی مرۆڤ لە شارۆچکەی تارمیە لە باکووری بەغدا زۆر بوونە، هەروەها رێکاری ئەمنی و ناڕەوا بەرامبەر رۆڵەکانی شارۆچەکەکە گیراونەتەبەر، کە هاوکاتن لەگەڵ هەڵمەتەکانی بە هەڕەمەکیی هەڵکوتانەسەر دەیان رۆڵەی بێتاوانی تارمیە، لەپاڵ تەقاندنەوەی چەندین خانوو، بەڵام دوێنێ ئەو هەڵمەتانە پێشهاتێکی ترسناکیان بەخۆیانەوە بینی بەهۆی گێچەڵیکردن بە هاووڵاتیان لە شارۆچکەکە و بەدەستگەیشتنی هەواڵی لە سێدارەدانی بە ئاشکرا لەلایەن میلیشیاکانی حەشدەوە، ئەو هەواڵانەش هاوکات بوون لەگەڵ دەستپێکردنی هەڵمەتێکی هاندان لە لایەن سیاسەتڤانان و سەرکردەکانی میلیشیا تایفەگەرییەکان دژی دانیشتووانی تارمیە، تەنانەت ئەوان داوا دەکەن چەندین ناوچەی نیشتەجێبوون لە شارۆچکەی تارمیە تەخت بکرێن وەک ئەوەی لە شارەدێی جورف ئەلسەخر لە باشووری بەغدا کرا".