فازڵ حاجی، گوتەبێژی هاتووچۆی هەولێر دەڵێت، رووداوەکە لەسەر رێگەی هەولێر - بەحرکە کاژێر ١١: ٠٠ی پێشنیوەڕۆ بووە، دوو ئۆتۆمبێل لە جۆری تۆیۆتای تایبەت، تووشی رووداوی هاتووچۆ بوون و دەرەنجامەکەی بە وەرگەڕانی یەکێکیان و چوون بۆ سایدەکەی دیکەی شەقامی ئەوی دیکەیان کۆتایی هاتووە.  لە رووداوەکەدا زیانی گیانی نەبووە، گوتەبێژی هاتووچۆی هەولێر دەڵێت، بەڵام زیانێکی زۆری ماددی کەوتووەتەوە، کاتێکیش ئەفسەرانی هاتووچۆ گەیشتوونەتە شوێنی رووداوەکە بۆ لێکۆڵینەوە، دەرکەوتووە "یەکێک لە ئۆتۆمبێلەکان لەناکاو شکاندوویەتییەوە سەر ئەوی دیکە کە لە تەنیشتیەوە رۆشتووە و پێکدادانەکە دروستبووە و ئۆتۆمبێلەکەی کە شکانەوەکەی کراوەتەسەر وەرگەڕاوە".  فازڵ حاجی دەڵێت، کاتێک لەو شۆفێرەیان پرسیوە "بۆچی دەستی شکاندووەتەوە سەر ئۆتۆمبێلەکەی تەنیشتی؟ "، وەڵامێکی "زۆر سەیر"ی داوەتەوە و گوتوویەتی، "ویستم بەسەر تاسە پلاستیکییەکە نەکەوم لەو رێڕەوەی لەسەری دەڕۆیشتم و بینیم لە شوێنێک تاسەکە شکاوە، ویستم لەوێ تێپەڕم، نەمزانی ئۆتۆمبێلێک لە تەنیشتم هەیە".  گوتەبێژی هاتووچۆی هەولێر سەرسوڕمانی خۆی دەربڕیوە و دەڵێت، "سەیرەکە لێرەدا ئەوەیە، بەداخەوە شوفێری ئێمە هەندێکیان درزی تاسەیەک دەبینن، کەچی ئۆتۆمبێلێکی گەورە نابینن لە تەنیشتیان یان لە پێشیان".  فازڵ حاجی تکا لە شۆفێران دەکات کە "پەند وەرگرن" و دەڵێت، "ناکرێت بەو هۆکارە بچووکانە ئەم کارەساتە گەورانە بنێنەوە، ئەی باشە ئۆتۆمبێل بۆچی سێ ئاوێنەی هەیە کە تەماشایان ناکەن؟ "