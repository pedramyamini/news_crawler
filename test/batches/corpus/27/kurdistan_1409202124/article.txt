ئاکەد موراد، بەربژێر دەڵێت، "ریکلاممان لە ئاستی راگەیاندن و لە ئاستی هەندێک شوێنی میدیایی بەردەوامە، بەڵام وەکو پۆستەر لەنێو شەقام و شوێنەکان، بەمزووانە بڵاویان دەکەینەوە".  سەنا یەعقووب، بەربژێر ئاماژەی بەوە کرد، "عێراق لەدوای ساڵی ٢٠٠٥ دەستوورێکی دانابوو کە مافی هەموو پێکهاتەکانی تێدا چەسپابوو، بەڵام بەداخەوە ئەو دەستوورە تێیدا جێبەجێ نەکرا، ئێمە دەچین شەڕی ئەو مافانە دەکەین و بەرگری لە مافە دەستوورییەکان دەکەین، حەز دەکەین ئەو مافانە لە دەستووردا هەن جێبەجێ بکرێن".  تاوەکو پێش ساڵی ٢٠٠٣ زیاتر لە یەک ملیۆن و ٥٠٠ هەزار کریستیان لە عێراق و هەرێمی کوردستان بوون، بەڵام ئێستا بەگوێرەی ئامارەکانی پاتریارکی کلدانییەکان لە عێراق، ژمارەیان بۆ ٣٠٠ هەزار کەس کەمی کردووە.  رۆما عەزیز، بەڕێوەبەری قوتابخانە جەخت لەوە دەکاتەوە کە "ئەم هەڵبژاردنە وەکو هەڵبژاردنەکانی دیکە گرینگیی خۆی هەیە و لەم هەڵبژاردنەشدا بەشداری دەکەین".  کریستیان لە هەموو عێراق لە یەک بازنەی هەڵبژاردن دەنگ دەدەن، واتە هەر کریستیانێک دەتوانێت لە شوێنی نیشتەجێبوونی خۆی دەنگ بدات، بەربژێرەکان بەسەر شەش پارتی سیاسیدا دابەش بوون، هەروەها ١٠ بەربژێری سەربەخۆیان هەیە، بە تێکڕاش کریستیانەکان لە پێنج پارێزگا کورسی کۆتایان بۆ دانراوە.