نووری گەرمیانی، گۆرانیبێژی میللیی شاری هەولێر بە (تۆڕی میدیایی رووداو)ی راگەیاند: "ماوەی دوو مانگە وەکو ئەندامی مەڵبەندی سێی یەکێتی و راوێژکاری هونەریی مەڵبەندەکە دەستبەکاربووم".  نووری گەرمیانی ئاماژەی بەوەدا کە لەسەر داوای هەر یەک لە شاڵاو کۆسرەت رەسوڵ، ئەندامی سەرکردایەتیی یەکێتی و  لیوا ئەیوب یوسف سەعید، لێپرسراوی دەستەی سەرپەرشتیاری لیواکانی ٣ و ٧ی تایبەت بووە.  نووری گەرمیانی ئاشکرای کرد بێجگە لە خۆی کە پۆستی وەرگرتووە، یەکێتی مووچەی مانگانەی بۆ ژمارەیەک هونەرمەند و گۆرانبێژی هەولێر بڕیوەتەوە، لەوانەش فەرهاد زیرەک، هونەرمەندیی ناسراوی شاری هەولێر.   نووری گەرمیانی گوتی: "کاک دەرباز کۆسرەت رەسوڵ، دوای ئەوەی پێشوازی لە کاک فەرهاد زیرەک کرد، مووچەی بۆ بڕیوەتەوە".  سەبارەت بە پێشبیبنی خۆی بۆ دەنگەکانی لیستی هاوپەیمانیی کوردستان (یەکێتی و گۆڕان) بۆ هەڵبژاردنی پەرلەمانی عێراق، نووری گەرمیانی گوتی: "پێشبینی دەکەم دەنگێکی باش بهێنێت"، گوتیشی بەنیازە گۆرانییەک بۆ بانگەشەی لیستی هاوپەیمانیی کوردستان بڵێت.