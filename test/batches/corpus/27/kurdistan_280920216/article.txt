بەپێی نووسراوێکی فەرمی کە بە ژمارە ٥٨٥ لە رۆژی ٢٧ی ئەیلوولی ٢٠٢١ دەرچووە، دەستەی دامەزرێنەری سەحوەی رۆڵەکانی عێراق کە ویسام حەردان سەرۆکایەتیی دەکرد، رۆژی ٢٥ی ئەیلوول کۆبووەوە و بڕیاریدا بە:  ١ - دانانی شێخ محەممەد عەلی سلێمان خەلەف، جێگری یەکەمی سەرۆکی سەحوەی رۆڵەکانی عێراق بۆ راییکردنی کاروبارەکانی سەحوە و بەڕێوەبردنی کارەکان.  ٢ - دەستەی دامەزرێنەری رۆڵەکانی سەحوەی عێراق بڕیاریدا بە دانانی شێخ موئەیەد ئیبراهیم ئەلحمێشی، جێگری دووەمی سەرۆکی سەحوە بۆ کاروباری کارگێڕی، بە گوتەبێژی سەحوەی رۆڵەکانی عێراق.  ٣ - ئەم بڕیارانە لە رۆژی بڵاوکردنەوەیەوە کاری پێدەکرێت تاوەکو رۆژی هەڵبژاردنی سەرۆکایەتییەکی نوێ بۆ سەحوەی رۆڵەکانی عێراق.  ویسام حەردان، یەکێکە لە کەسە دیارەکانی کۆنگرەی (السلام والاسترداد) کە رۆژی ٢٥ی ئەیلوول لە هەولێر بەسترا و تێیدا داوای ئاساییکردنەوەی پەیوەندییەکانی عێراق و ئیسرائیل کرا، لەدایکبووی شارۆچکەی فەللوجەیە لە پارێزگای ئەنبار، تەمەنی ٦٧ ساڵە، رۆژی ٢٥ی ئەیلوول داوایکرد عێراق هاوشێوەی بەشێک لە وڵاتانی عەرەبی بچێتە نێو رێککەوتننامەی ئیبراهیمی و پەیوەندییەکانی لەگەڵ ئیسرائیل ئاسایی بکاتەوە.  رۆژی هەینی ٢٤ - ٠٩ - ٢٠٢١ ژمارەیەک کەسایەتیی عەرەب لە شاری هەولێر، کۆنگرەیەکیان لەژێر ناوی (السلام والاسترداد) بەست. بەشێک لە بەشداربووانی کۆبوونەوەکە داوای ئاساییکردنەوەی پەیوەندیی عێراق و ئیسرائیلیان کرد، بەشێکیشیان دژی ئەوە وەستانەوە و هۆڵی کۆنگرەکەیان جێهێشت.  سەرۆکایەتیی هەرێمی کوردستان لەبارەی کۆنگرەکەوە لە راگەیێندراوێکدا رایگەیاند، بە هیچ شێوەیەک ئاگادارى کۆبوونەوەی (السلام والاسترداد) و نێوەڕۆکەکەی نەبوون کە لە هەولێر کراوە و ئه‌وه‌ی له کۆبوونه‌وه‌که ده‌رچووه، "به هیچ شێوەیه‌ک بۆچوون و سیاسه‌ت و هه‌ڵوێستی هه‌رێمی کوردستان نییه".  وەزارەتی ناوخۆی هەرێمی کوردستانیش رۆژی شەممە ٢٥ - ٠٩ - ٢٠٢١ راگەیێندراوێکی لەبارەی ئەو کۆبوونەوەیە بڵاوکردووەتەوە و دەڵێت، "وەزارەتی ناوخۆ، رێکاری یاسایی دەگرێتەبەر بەرامبەر بەو کەسانەی کە ئەم کۆبوونەوەیان بە لاڕێدا بردووە و هەروەها کەسە کەمتەرخەمەکان بە سزا دەگەیێنێت لە هەر لایەکەوە بن".  جووتیار عادل، گوتەبێژی حکومەتی هەرێمی کوردستان بە تۆڕی میدیایی رووداوی راگەیاند، "رێکخەرانی ئەو کۆنفرانسە بەرپرس دەبن و.. رێکاری پێویستیش لە بەرامبەر چۆنێتیی بەستنی ئەو کۆبوونەوەیە دەگرینەبەر".  هەواڵی کۆنگرە هەر زوو گەیشتە ئیسرائیل و لە میدیاکاندا بڵاوبووەوە، لە هەمان رۆژدا وەزیری دەرەوەی ئیسرائیل قسەی لەسەر ئەو کۆبوونەوەیە کرد و گوتی، "ئەو رووداوە سەرچاوەیەکی هیوا و گەشبینییە". لە کەمتر لە ٢٤ کاژێریشدا، سەرکردە دیارەکانی عێراق و حکومەت هاتنە دەنگ دژی ئەو کۆبوونەوەیە.