ئەمڕۆ هەینی ١٧ - ٠٩ - ٢٠٢١ نێچیرڤان بارزانی، سەرۆکی هەرێمی کوردستان لە دوایین رۆژی سەردانەکەیدا بۆ بەریتانیا لەگەڵ نەدیم زەهاوی، وەزیری پەروەردەی بەریتانیا کۆبووەوە. سەرۆکی هەرێمی کوردستان دەڵێت، "مايه‌ى شانازييه كه ده‌بينين بۆ يه‌كه‌مجاره كوردێك له به‌ريتانيا له بوارێكى گرنگدا ده‌بێته وه‌زير و له زۆر بوارى ژيانى سياسى و كارگێڕيیدا سه‌رده‌كه‌وێت".  بەپێی راگەیێندراوی سەرۆکایەتیی هەرێمی کوردستان، نه‌ديم زه‌هاوى خۆشحاڵيى خۆى به سه‌ردان و ديدارى نێچيرڤان بارزانى ده‌ربڕی، هه‌روه‌ها جه‌ختى له ئاماده‌يی به‌ريتانيا بۆ هاوكارى له‌گه‌ڵ هه‌رێمى كوردستان و عێراق له بوارى په‌روه‌رده‌دا كرده‌وه و رايگه‌ياند، هه‌رێمى كوردستانيش وه‌ك وڵاتانى ديكه‌ى رۆژهه‌ڵاتى نێوەڕاست، ده‌توانێت له بوارى كارى هاوبه‌ش سوودمه‌ند بێت.  نەدیم زەهاوی بە رەچەڵەک کوردە و وڵاتینامەی بەریتانیای هەیە، لە ساڵی ١٩٦٧ لە بەغدا لەدایکبووە. لە کۆلێژی لەندەن بڕوانامەی بەکالۆیۆسی لە بواری ئەندازیاریی کیمیادا بەدەستهێناوە.  نەدیم زەهاوی ئەندامی پارتی پارێزگارانی بەریتانیایە و لە ساڵی ٢٠١٠ بووە ئەندامی پەرلەمانی بەریتانیا، دواتر لە ساڵی ٢٠١٨ تاوەکو تەممووزی ٢٠١٩ وەزیری دەوڵەت بەوەکالەت بۆ کاروباری خێزان و منداڵان بووە.   لەگەڵ بڵاوبوونەوەی پەتای کۆرۆنا و پێویستیی وڵاتان بە خێراترکردنی پرۆسەی وەرگرتنی ڤاکسین، نەدیم زەهاوی بووە وەزیری دەوڵەت بەوەکالەت بۆ کاروباری ڤاکسین. دوو رۆژ پێش ئێستاش بووە وەزیری پەروەردەی بەریتانیا.