پوربە، رۆژی ٢١ی تەممووز دوای هەفتەیەک لە تووشبوونی بە کۆرۆنا لە نەخۆشخانە گیانی لەدەستدا. جێنیسێرڤا پورگەتامان، پورزای پوربەیە، بە رووداوی گوت "پوربە سەرەتا هیچ کێشەی نەبوو، ئیشی خۆی دەکرد، بەڵام لەپڕ لە ناوەڕاستی مانگی تەممووز تووشی کۆرۆنا بوو، هەر دەیگوت پشتی دێشێت، کە چووبوو بۆ لای پزیشک و پشکنینی کردبوو، دەرکەوت تووشی کۆرۆنا بووە، دوای مانەوەی لە نەخۆشخانە بە چەند رۆژێک، گیانی لەدەستدا".  دوای ٣٦ رۆژ لە مردنی و تەواوکردنی وەفاتنامەکەی، لەسەر رەزامەندیی حکومەتی هەرێمی کوردستان و عێراق و نیپاڵ پوربە لە گۆڕستانێکی سلێمانی بە خاک سپێردرا.  سانویسیرڤەر تەینجین، هاوڕێی پوربە، ئاماژەی بەوە کرد، "دوو رۆژ پێش ئەوەی پوربە تووشی کۆرۆنا ببێ، پێکەوە چووین بۆ شەقامی ئۆرزدی و هیچ کێشەی نەبوو، بەڵام دواتر پشکنینی کرد و بەرە بەرە بێتاقەت بوو، ئیدی مرد، ئێمەش زۆر دڵتەنگین".  ئەمە ١٥ هەمین کرێکاری بیانییە کە ساڵی ٢٠٢١ لە هەرێمی کوردستان گیانیان لەدەستدابێت و چوارەمین کرێکاریشە کە بە کۆرۆنا مردبێت.  محەممەد هەژار، سەرۆکی رێکخراوی رۆشنبیری و داکۆکیکردن لە کرێکارانی بیانی بە رووداوی گوت، "ئەو کاتەی پوربە لە نەخۆشخانە لەژێر چاودێری پزیشکدا بوو، ئێمە چەند جارێک چوینە لای، بەڵام بارودۆخی هەر خراپ بوو، دوای مردنیشی لەگەڵ باڵیۆزخانەی نیپاڵ قسەمان کرد، ئەوان گوتیان وڵاتەکەمان تەرمی هیچ کەسێک وەرناگرێتەوە کە بە کۆرۆنا مردبێت، بۆیە رەزامەندییان پێداین کە لە کوردستان بە خاک بسپێردێت".  لە هەرێمی کوردستان نزیکەی ٣١٠٠ کرێکاری بیانی هەن و کار دەکەن، لەدوای بڵاوبوونەوەی کۆرۆناوە نیپاڵ و زۆر وڵاتی دیکە وەرگرتنەوەی تەرمی ئەو هاووڵاتییانەیان راگرتووە کە لە دەرەوەی وڵاتەکەیان مردوون، بۆیە تەرمەکەی پوربەش لە سلێمانی بە خاک سپێردرا.