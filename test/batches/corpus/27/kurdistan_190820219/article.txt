دکتۆر کامەران عەباس شێخانی، بەڕێوەبەری تەندروستیی کۆیە بە تۆڕی میدیایی رووداوی راگەیاند، رۆژی چوارشەممە ١٨ - ٠٨ - ٢٠٢١ گرێبەستێکمان بە گوژمەی زیاتر لە ٥٠٠ ملیۆن دینار لەگەڵ کۆمپانیای سەدا واژۆکرد بەمەبەستی بەرهەمهێنانی ئۆکسجین لە قەزای کۆیە.  بەڕێوەبەری تەندروستیی کۆیە دەڵێت، تاوەکو ئێستا لە هەولێرەوە ئۆکسجینمان بۆ دابین دەکرا، بەڵام لێرە بەدواوە خۆمان کارگەیەکمان دەبێت بۆ بەرهەمهێنانی ئۆکسجین.  دەشڵێت، ئەم كارگەیە توانای بەرهەمهێنانی ئۆكسجینی هەیە بە شێوەیەكی مەركەزی کە بەسەر بەشەكانی نەخۆشخانەی فێركاریی شەهید دکتۆر خالید دابەشدەكرێت، هەروەها توانای دابینكردنی ئۆكسجینی هەیە بە شێوەی بوتڵ بۆ سەنتەری ماد و نەخۆشخانە و مەڵبەند و بنكە تەندروستییەكانی سنووری كۆیە.  سەبارەت بە رێژەی تووشبوانی کۆرۆنا لە قەزای کۆیە دکتۆر کامەران گوتی، ١٤ توشبووی کۆرۆنا هەن و باری تەندروستییان جێگیرە.