بەپێی بڕیارێک کە دەست تۆڕی میدیایی رووداو کەوتووە، ئاوات شێخ جەناب، وەزیری دارایی و ئابووریی هەرێمی کوردستان لە نووسراوێکدا بۆ پاریزگاری سلێمانی رایگەیاندووە، رازین بە جێبەجێکردنی پرۆژەی دروستکردنی راکێشانی بۆری ئاو بۆ جیاکەرەوەکانی ٣٩ یەکانی نزیک فڕۆکەخانەی سلێمانی لە گەڕەکی راپەڕین بە گوژمەی ٤٠٦ ملیۆن و ٢٤٠ هەزار و ٥٠٠ دینار بە کۆدی ٢١ - ٣٣٠٠٠٠٦ بەپێی رێنمایی ژمارە ٢ ـی ساڵی ٢٠١٦ ـی وەزارەتی پلاندانان رێنماییەکان جێبەجێکردنی گرێبەستە حکومەییەکان.  ساسان عەونی: خزمەتگوزاری دەگەیێنینە هەموو ئەو شوێنانەی پێویستیان بە پرۆژە هەیە  وەزیری شارەوانی و گەشتوگوزاری هەرێمی کوردستان دەڵێت؛ هەر شار و گەڕەك و شارۆچكەیەكی هەرێمی كوردستان پێویستی بە خزمەتگوزاریی هەبێت لەسەر راسپاردە و رێنمایی سەرۆكی حكومەتی هەرێمی كوردستان خزمەتگوزاریان بۆ دەبردرێت و بەڵێنیش دەدەن "بەوپەڕی لەخۆبوردەییەوە كار بۆ گەیاندنی خزمەتگوزاری بە هەموو شوێنەكان دەكەین".  بەپێی راگەیێندراوێکی وەزارەتی شارەوانیی و گەشتوگوزار، ساسان عەونی وەزیری شارەوانی و گەشتوگوزار، هاونیشتمانیانی هەرێمی كوردستان دڵنیا دەكاتەوە کە "بەردەوام جەنابی كاك مەسرور بارزانی سەرۆكی حكوومەتی هەرێمی كوردستان رێنمایی ئێمە لە وەزارەتی شارەوانی و گەشتوگوزار و هەموو دامودەزگاكانی حكومەت دەكات بەوەی دەبێت خزمەتگوزاریی بگەیەندرێتە هەموو شوێنەكانی كوردستان و ئێمەش بە دڵسۆزییەوە بۆ گەیاندنی خزمەتگوزاریی بۆ هەموو شوێنەكان كار دەكەین و بەردەوام دەبین".  ساسان عەونی لەبارەی گەیاندنی خزمەتگوزاریی بۆ سەرجەم شار و شارۆچكە و شوێنە نیشتەجێبووەكانی كوردستان، دەڵێت: "وەكو حكومەتی هەرێمی كوردستان بەڵێن دەدەین و هاووڵاتییانی خۆشەویستی كوردستان دڵنیادەكەینەوە هەر شار و گەڕەك و شارۆچكەیەكی كوردستان پێویستی بە خزمەتگوزاری هەبێت، بەوپەڕی لەخۆبووردەییەوە هەوڵ دەدەین خزمەتگوزارییان پێ بگەیەنین".  وەزیری شارەوانی و گەشتوگوزار دەڵێت "ئامانجی حكومەتی هەرێمی كوردستانە خزمەتگوزاری بگەیێنێتە هەموو ئەو شوێنانەی پێویستیان بە پرۆژە و خزمەتگوزاریی هەبێت، ئێمەش وەك وەزارەتی شارەوانی و گەشتوگوزار هەموو هەوڵەكانی خۆمان بۆ ئەو بابەتە چڕكردووەتەوە تاوەکو باشترین خزمەتگوزاریی پێشكەشی هاووڵاتییان بكەین".