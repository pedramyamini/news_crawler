ئەکرەم ئەحمەد، بەڕێوەبەری گشتیی بەنداوەکان و کۆگاکانی ئاو لە هەرێمی کوردستان بە تۆڕی میدیایی رووداوی راگەیاند، "پێشتر بەهۆی قەیرانی داراییەوە کارکردن لە پرۆژەی بەنداوی گۆمەسپان راگیرا؛ ئەو ١٠ ملیار دینارەی حکومەتی هەرێمی کوردستان تەرخانی کردووە بەشی تەواوکردنی بەشێکی دیکە لە بەنداوەکە دەکات کە توانای گلدانەوەی بڕی زیاتر لە ٨٠ ملیۆن مەتر سێجا ئاوی ھەیە و نزیکەی ١٤ ھەزار و ٤٠٠ دۆنم زەویی کشتوکاڵی بەراودەکات".  رۆژی یەکشەممە ١٩ی ئەیلوولی ٢٠٢١ حکومەتی هەرێمی کوردستان تەرخانکردنی بڕی ١٠ ملیار دیناری بۆ دەستپێکردنەوەی پرۆژەی بەنداوی گۆمەسپان راگەیاند، کە پارەکەش بە شێوەی نەختینە و لەسەر بودجەی وەبەرهێنانی وەزارەتی کشتوکاڵ و سەرچاوەکانی ئاو خەرج دەکرێت.  پرۆژەی بەنداوی گۆمەسپان / بەستۆرەکە بە دووریی ٣٥ کیلۆمەتر دەکەوێتە باکووری رۆژھەڵاتی شاری ھەولێر، لە ٢٠ی ئابی ٢٠١٣ دەست بە کارکردن تێیدا کرا و  زیاتر لە ٨٧٩ مەتر لە ئاستی دەریاوە بەرزە و بەرزییەکەی ٧٠ مەتر دەبێت.