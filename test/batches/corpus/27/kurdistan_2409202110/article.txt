ئەمڕۆ هەینی ٢٤ی ئەیلولی ٢٠٢١، فەرهاد ئەسعەد بەرپرسی هۆبەی کاروباری پارتە سیاسییەکان و پاڵێوراوان لە لقی هەولێری کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، تاوەکوو ئەمڕۆش لیستی پارتی دیموکراتی کوردستان و هاوپەیمانی کوردستان وەک دوو لسیتی دیار سەردانیان نەکردوون بۆ بردنەوەی کارتی (باج) چاودێرەکانیان بۆ رۆژی هەڵبژاردن.  فەرهاد ئەسعەد داوای لە هەموو حیزب و لایەنە سیاسییەکان کرد، کە سەردانیان بکەن و فۆڕم بۆ کارتی چاودێری بۆ چاودێرەکانیان وەربگرن.  بە گوتەی فەرهاد ئەسعەد، سێ لایەن و چەند بەربژێرێک سەردانیان کردوون بۆ تۆمارکردنی چاودێرەکانیان. گوتیشی، بەپێی بەشداربوونی بەربژێرەکانیان حیزب و هاوپەیمانییەکان دەتوانن چاودێر دابنێن. ئەگەر حیزبێک لە هەموو بازنەکان بەربژێری هەبێت، دەتوانێت لە "هەموو وێستگەکان کە ژمارەیان ٢ هەزار و ٦١٠ وێستگەیە چاودێریان هەبێت".  بەرپرسی هۆبەی کاروباری پارتە سیاسییەکان و پاڵێوراوان لە کۆمیسیۆنی هەڵبژاردنەکانی عێراق - لقی هەولێر ئاماژەی بەوەشکرد، کە تەنیا پارتی دیموکراتی کوردستان لە سەرجەم بازنەکانی هەولێر بەربژێری هەیە و دەتوانێت ٢ هەزار و ٦١٠ چاودێری هەبێت.  بەپێی رێنماییەکان، لە کۆمیسیۆنەوە فۆرمێک دەدرێتە لایەنە سیاسییەکان و بەرژێرەکان بۆ ئەوەی هەرکەس بیدات بە چاودێرەکانی و زانیارییەکانی پڕبکەنەوە و دواتر بۆ وەرگرتنی پێناسەکە بیگێڕنەوە بۆ کۆمیسیۆن. وەک فەرهاد ئەسعەد گوتی، بەهیچ شێوەیەک نابێت کەسێک ببێتە چاودێر و نوێنەری لایەنەکان و بەربژێرەکان کە کارمەند و "مووچەخۆر"ی کۆمیسیۆنی باڵای سەربەخۆی هەڵبژاردنەکانی عێراق بێت.  ئەرکی چاودێرانی حیزب و بەربژێرەکان جیاوازە لە فەرمانبەرانی کۆمیسیۆن. بەوپێیەی تەنیا ئەوان دەتوانن لەکاتی پێشێلکاریدا راستەوخۆ سکاڵا تۆماربکەن.  جگە لە چاودێرانی حیزب و بەربژێرەکان. بڕیارە سەتان چاودێری نێودەوڵەتی و ناوخۆیی و چەندین رێکخراو چاودێریی هەڵبژاردنی داهاتوو بکەن.  بۆ هەڵبژاردنی پێشوەختەی عێراق کە بڕیارە ١٠ی مانگی داهاتوو بەڕێوەبچێت، لە سنووری پارێزگای هەولێر لە چوار بازنەدا، ملیۆنێک و ٢٣٨ هەزار و ٣٧٩ کەس مافی دەنگدانیان هەیە بۆ هەڵبژاردنی ١٥ کورسی ئەنجوومەنی نوێنەرانی عێراق.