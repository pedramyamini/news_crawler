سیروان زێباری، مامۆستا و کادیری یەکگرتوو لە ئاکرێ باس لەوە دەکات کە نەبوونی بەربژێرێکی یەکگرتوو لە قەزاکە دەنگی نزیکەی ٩ هەزار کەسی وەکو ئەوی بە هەڵپەسێردراوی هێشتووەتەوە و دەڵێت "جێگەی دڵگرانییە. "  سیروان زێباری، مامۆستا بە رووداوی راگەیاند "نەبوونی بەربژێرێک کە بە دڵی ئێمەیە بووەتە جێگەی نیگەرانی، خۆزگە ئێمەش بەربژێرێکمان هەبووایە و بە دڵی خۆمان دەنگمان پێدابایە. ئەو هەستەش لای ئێمەی یەکگرتوو ناخۆشە. "  هەرێمی کوردستان بەسەر ١٢ بازنەی هەڵبژاردن دابەشبووە، یەکگرتوو لە شەش بازنە بەربژێری هەیە. لە هەر سێ بازنەی دهۆک تەنیا لە دوو بازنە بەربژێری هەنە، بۆ پاراستنی ئەو ٣١ هەزار دەنگەی کە لە هەڵبژاردنی رابردوو بەدەستیهێنا رێککەوتنی لەگەڵ هیچ لایەنێک نەکردووە.  سەعید عەلی، ئەندامی ئەنجوومەنی سەرکردایەتیی یەکگرتووی ئیسلامیی کوردستان بە رووداوی راگەیاند "کاتی هاوپەیمانی نەماوە و بەسەرچووە، ئێستا کاتی لێکتێگەیشتن و بایکۆت ماوە. "  لە دەستپێکی بانگەشەی هەڵبژاردن تاوەکو ئێستا، دەنگۆی لێکتێگەیشتنی یەکێتی و یەکگرتوو هەیە، بەڵام تاوەکو ئێستا هیچ لێکتێگەیشتنێک لەنێوان ئەواندا واژۆنەکراوە.  ناجی باکۆزی، بەرپرسی بەشی هەڵبژاردن لە مەڵبەندی ٤ی یەکێتیی نیشتمانیی کوردستان لە دهۆک بە رووداوی راگەیاند "چاوەڕێن، هەر رێنماییەک بۆ ئێمە بێت وەکو خۆی جێبەجێی دەکەین، تاوەکو ئێستا لە سەر ئاستی مەڵبەند هیچ شتێکمان پێنەگەیشتووە. "  پارێزگای دهۆک سێ بازنەی هەڵبژاردن لەخۆ دەگرێت کە ٣٠ بەربژێر کێبڕکێ لەسەر بەدەستهێنانی ١١ کورسی پارێزگای دهۆک دەکەن بۆ ئەنجوومەنی نوێنەرانی عێراق.