لە دوایین رۆژی سەردانەکەی بۆ بەریتانیا، نێچیرڤان بارزانی، سەرۆکی هەرێمی کوردستان لەلایەن محەممەد بن زاید، جێنشینی ئەبوزەبی و جێگری فەرماندەی گشتیی هێزە چەکدارەکانی ئیمارات پێشوازی لێکرا.  بەپێی راگەیێندراوی سەرۆکایەتیی هەرێمی کوردستان، لە کۆبوونەوەکەدا گفتوگۆ لەبارەی "دۆخى سياسى و هه‌ڵبژاردن و پێشبينييه‌كان بۆ داهاتووى عێراق" کراوە.  پێشتر نێچیرڤان بارزانی و محەممەد بن زاید لە ١٢ - ٠٦ - ٢٠٢١ لە ئەبوزەبی کۆبوونەوە و گفتوگۆیان لەبارەی پتەوکردنی پەیوەندییە دووقۆڵییەکان و پاراستنی ئارامیی ناوچەکە کرد.  بەپێی راگەیێندراوی سەرۆکایەتیی هەرێمی کوردستان، لە کۆبوونەوەی ئەمجارەیاندا سه‌ردانى هه‌ردوولا بۆ له‌نده‌ن و كۆبوونه‌وه و گفتوگۆيان له‌گه‌ڵ بۆريس جۆنسۆن، سه‌رۆكوه‌زيرانى به‌ريتانيا، دوايين پێشهات و په‌ره‌سه‌ندنه‌كانى ناوچه‌كه به‌گشتى و چه‌ند پرسێكى دیکە تاوتوێكراون.     نێچیرڤان بارزانی لە تویتێکدا دەڵێت، "خۆشحاڵ بووم بە بینینی محەممەد بن زایدی هاوڕێم لە لەندەن، لە کۆبوونەوەکەدا پەیوەندییەکانی هەرێمی کوردستان و ئیمارات، هەڵبژاردنی داهاتووی عێراق، سەقامگیریی ناوچەکەمان و پرسەکانی دیکەی جێگەی بایەختی هەردوولا تاوتوێکران. "  له كۆبوونه‌وه‌كه‌دا هه‌ردوولا جه‌ختيان له پته‌وكردنى دۆستايه‌تى و په‌يوه‌ندييه‌كان له هه‌موو بواره‌كاندا كرده‌وه، بەپێی راگەیێندراوەکە له‌سه‌ر گرنگيى بره‌ودان به هه‌وڵه‌كان و هاريكارى و كارى هاوبه‌ش له‌پێناو پاراستنى سه‌قامگيرى و چارەسه‌ركردنى كێشه و ئاڵۆزييه‌كانى ناوچه‌كه‌دا هاوڕابوون و له‌و باره‌يه‌وه بيروڕايان ئاڵوگۆڕ كرد.  سەرۆکی هەرێمی کوردستان لە رۆژی چوارشەممەوە بە سەردانێكی فەرمی لە بەریتانیایە. لەو سەردانەدا لەگەڵ بۆریس جۆنسن، سەرۆکوەزیرانی بەریتانیا، بێن وۆڵەس، وەزیری بەرگری، لیز تروس، وەزیری دەرەوە و نەدیم زەهاوی، وەزیری پەروەردەی وڵاتەکە کۆبووەوە.     رۆژی هەینی ١٧ - ٠٩ - ٢٠٢١ لە دوایین وێستگەی گەشتەکەیدا، نێچیرڤان بارزانی سەردانی ئەکادیمیای سەربازیی شاهانەی ساندهێرستی بەریتانیای کرد کە تێیدا دوو کچە کورد راهێنان دەکەن و هیوای خواست کە دەرفەت بڕەخسێت بۆئەوەی لە وەزارەتی پێشمەرگەوە خەڵکی زیاتر بۆ ئەو ئەکادیمیایە بنێردرێت.