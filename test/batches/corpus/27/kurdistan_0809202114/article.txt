ئێستا لە کێڵگەی کۆرمۆر ٤٤٠ ملیۆن پێ سێجا گاز بەرهەم دەهێندرێت، پێرل پێترۆڵیەم رێککەوتنێکی لەگەڵ دامەزراوەی دارایی پەرەپێدانی نێودەوڵەتیی ئەمریکا واژۆکرد بۆ وەرگرتنی ٢٥٠ ملیۆن دۆلار قەرز بۆ پەرەپێدانی کێڵگەی کۆرمۆر بۆئەوەی بەرهەمهێنانی گاز لە کێڵگەکە بگەیێننە ٦٣٠ ملیۆن پێ سێجا لە رۆژێکدا.  مەجید جەعفەر، بەڕێوەبەری جێبەجێکاری کۆمپانیای کرێسنت پێترۆڵیەم گوتی، "ئێمە بڕی پێویستی سەرچاوەی گازمان لە کێڵگەکانی کۆرمۆر و چەمچەماڵ دۆزیوەتەوە کە پێویستییەکانی نێوخۆی هەرێمی کوردستان پڕدەکاتەوە، نەک تەنیا بۆ بەرهەمهێنانی کارەبا بەڵکو بۆ پیشەسازی، دەکرێت زیادەکەشی هەناردەی بەشەکانی دیکەی عێراق و بازاڕەکانی جیهان بکرێت. بەڕاستی دەکرێت هەرێمی کوردستان ببێتە ناوەندێکی جیهانیی گاز، ئەوەش دیدگەی حکومەتی هەرێمی کوردستانە".  لە هەرێمی کوردستاندا پێنج کێڵگەی گاز هەن، کە بریتین لە کێڵگەکانی کۆرمۆر، چەمچەماڵ، میران، بنەباوی و کوردەمیر، بەڵام تەنیا لە کێڵگەی کۆرمۆر گاز بەرهەم دەهێندرێت، بە تێکڕا نزیکەی ٢٥ تریلیۆن پێ سێجا گاز لە هەرێمی کوردستان هەیە، بەڵام وەبەرهێنان لەو کێڵگانە تێچووی زۆری دەوێت.  ساڵی رابردوو وەزارەتی وزەی ئەمریکا توێژینەوەیەکی لەسەر گازی هەرێمی کوردستان کرد و داوای لە کۆنسیۆرتۆمی پێرل پێترۆڵیەم کرد ئاستی وەبەرهێنانەکانی فراوان بکات بۆئەوەی بڕێکی زیاتری گاز بەرهەم بهێندرێت. ئەمریکا پێیوایە گازی سرووشتیی هەرێمی کوردستان دەکرێت ببێتە جێگرەوە بۆ گازی هاوردەی ئێران کە عێراق بۆ بەرهەمهێنانی کارەبا لە ئێران هاوردەی دەکات.  مارک مینز، جێگری وەزیری وزەی ئەمریکا لە کابینەی پێشوو ئاماژەی بەوە کرد، "تاوەکو کوردستان زیاتر سەرچاوەکانی گازی خۆی پەرەپێبدات و نزیکدەبێتەوە لەوەی ببێتە ناوەندێکی هەرێمی لەو بارەوە، حکومەتی عێراق کەمتر ناچارە گازی ئێران هاوردە بکات. بە واتایەکی دیکە، ئاسایشی وزە دەتوانێت ئاسایشی نیشتمانی بەهێز بکات. لەبەر ئەوەیە وەزارەتی وزەی ئێمە شانازی بەوەوە دەکات کە لێکۆڵینەوە دەکات لەسەر پەرەپێدانی سەرچاوەکانی گازی هەرێمی کوردستان".  پێرل پێترۆڵیەم ئاماژەی بەوە داوە، لە کەمکردنەوەی کاریگەریی گۆڕانی کەشوهەوا بە وەبەرهێنانەکانیان لە گازدا هاوکاریی هەرێمی کوردستانیان کردووە، بە شێوەیەک دەردانی ٤٢ ملیۆن تۆن لە گازی دوانۆکسیدی کاربۆنیان کەمکردووەتەوە، ئەوەش بە دابینکردنی گازی سرووشتی بۆ وێستگەکانی بەرهەمهێنانی کارەبا. هاوکات دەشڵێت، سوودی زیاتر لە ٢٠ ملیار دۆلاریان بە هەرێمی کوردستان گەیاندووە.