لەبارەی گرنگیی پێگەی ستراتیژیی هەرێمی کوردستان بۆ فەرەنسا، عادل باخەوان، نووسەر و شارەزای کاروباری فەرەنسا بە رووداوی راگەیاند، "زۆرجار باسی پەیوەندییەکانی نێوان هەولێر و پاریس دەکرێت، دەخرێتە چوارچێوەی سۆز و خۆشەویستی خەڵکی فەرەنسا بۆ خەڵکی کوردستان و پەیوەندی کەسییەوە، بێگومان ئەمانە هەمووی راستن، بەڵام ئەوەش راستە کە پێش هەموو ئەمانە فەرەنسا بە عەقڵی دەوڵەت لەگەڵ هەرێمی کوردستان مامەڵە دەکات. "  عەقڵی دەوڵەت وەکو عادل باخەوان روونیکردەوە، "بە مانای بەرژەوەندییە، فەرەنسا کۆمەڵێک بەرژەوەندیی لە بوارەکانی ئاسایش، سەقامگیری، گەشەی ئابووری و جیۆپۆلەتیکدا لەگەڵ هەرێمی کوردستان هەیە. "  شەڕی داعشیش لەلایەن پێشمەرگەوە بە گوتەی عادل باخەوان یەکێکە لەو هۆکارانەی پێگەی هەرێمی کوردستانی لەلای فەرەنسا بەهێزکردووە، گوتی، "بەهێزیی داعش لەنێوان عێراق و سووریایە، لە سووریا و عێراقیش یەکێک لە ئەکتەرە هەرە بەهێزەکان کە رووبەڕووی داعش دەبێتەوە، بریتییە لە ئەکتەری کورد لەمدیو و ئەودیوی سنوور، بۆیە مامەڵەی کۆماری فەرەنسا لەگەڵ کورد بە شێوەیەکی گشتی و بە شێوەیەکی تایبەتی لەگەڵ هەرێمی کوردستاندا، مامەڵەیەکی ستراتیژیی زۆر بەهێزە. "  ئەو شارەزایەی کاروباری فەرەنسا کە لە رووماڵی رووداو بۆ هاتنی ئیمانوێل ماکرۆن قسەی کرد، ئاماژەی بەوە دا، "ململانێی نێوان تورکیا و فەرەنسا لەنێوان هەموو ئاستەکاندا، هاتنی تورکیا بۆ کوردستان و جێگیرکردنی نزیکەی ٣٧ بنکەی سەربازی لە سنوورەکانی هەرێمی کوردستان بە بیانووی ئەوەی کە پەکەکە لێرەیە و دەوڵەتی عێراقی ناتوانێت وەکو پێویست مامەڵە لەگەڵ پەکەکە بکات، بۆیە کۆماری تورکیا ناچارە بنکە سەربازییەکانی لە هەرێمی کوردستان جێگیر بکات و ململانێ و شەڕی پەکەکە بکات، ئەمە خۆی یەکێکە لەو دۆسیانەی کە بووەتە مۆتەکە بەسەر دیپلۆماسیەتی فەرەنسییەوە. "  ئەکتەرێک کە راستەوخۆ مامەڵە لەگەڵ ئەو دۆسیەیە دەکات، وەکو عادل باخەوان دەڵێت، "بەغدا نییە، چونکە بەغدا زۆر دوورە. بەڵکو هەولێرە، حکومەتی هەرێمی کوردستانە، بۆیە عەقڵی دەوڵەتی کۆماری فەرەنسی ناچارە لەگەڵ هەولێر لەسەر ئەو دۆسیەیە مامەڵە بکات و پێکەوە دابنیشن نەخشەڕێگە دابنێن بۆ مامەڵەکردن لەگەڵ هاتنە ناوەوەی سەربازی تورکیا بۆ هەرێمی کوردستان و عێراق. "  یەکێکی دیکە لە دۆسیە گرنگەکان "پەیوەندی بە کورستانی سووریا و سووریا بە گشتی هەیە. لە رێگەی هەرێمی کوردستانەوە هێزە سەربازییەکانی فەرەنسا دەڕۆنە ئەودیوی سنوور، تەنیاش لە رێگەی کوردستانەوە دەڕۆن. "  عادل باخەوان گوتی، "سووریا و پرسی سووریا و کێشەی سووریا کێشەیەکی فەندەمێنتاڵی زۆر گرنگە لە رۆژهەڵاتی نێوەڕاستدا بۆ کۆماری فەرەنسا، هەروەها کۆماری فەرەنسا گەیشتووەتە ئەو بڕوایەی کە بەبێ هەرێمی کوردستان و بەبێ ئەکتەری کورد مومکین نییە چارەسەری کێشەی سووریا بکرێت. "  ئەو نووسەر و شارەزایەی کاروباری فەرەنسا راشیگەیاند، "ئەکتەری کورد هاوپەیمانێکی ستراتیژیی بەهێزە لە سووریا بۆ کۆماری فەرەنسا، بۆ گەیشتن بەو ئەکتەرە دەبێت بە هەرێمی کوردستاندا تێپەڕببێت. "  ئەمڕۆ یەکشەممە، ئیمانوێل ماکرۆن دوای گەڕانەوەی لە موسڵ، لەگەڵ نێچیرڤان بارزانی، سەرۆکی هەرێمی کوردستان و سەرۆک بارزانی کۆدەبێتەوە.