لە هەرێمی کوردستان ٣ ملیۆن و ٤٨٤ هەزار کەس مافی دەنگدانیان هەیە. کۆمیسیۆن داوا لە خەڵک دەکات پەلە بکەن لە وەرگرتنەوەی کارتەکانی دەنگدان، چونکە بەبێ ئەو کارتانە رێگە بە کەس نادرێت دەنگبدات و دەنگەکەی دەفەوتێ.   سەردار حەسەن، شوفێری تەکسییە و دەڵێت، "بە بۆچوونی من ئەم دەنگدانەی ئێستا ئەرکێکی نیشتیمانییە". قاسم عومەر، شۆفێرێکی دیکەی تەکسی دەڵێت، "ئیشەڵا دەنگدەدەین، کارتی دەنگدانیشمان هەیە، چوار کەسین منداڵێکم هەیە لەگەڵ دوو خێزان".  لەلایەکی دیکە هاونیشتیمانییەک بە ناوی هەمزە قادر بۆچوونی جیاوازە و دەڵێت، "دەڕۆم بۆ دەنگدان، بەڵام ئەو خەڵکانەی کە برادەر و خزم و دۆستن بەڕاستی ئومێدیان نییە، یانی هیچ ئومێدیان بە گۆڕانکاری نییە. لەبەر ئەوەی هەر ئەو دەموچاوانەن، ئێستا ئەو بەربژێرانە دێنە ناو خەڵک یانی نازانم داوای چی لە خەڵک دەکەن".  کارزان محەمەد، بەڕێوەبەری هۆبەی یاسایی و قەوارە سیاسییەکان لە کۆمیسیۆن لقی هەولێر دەڵێت، لە کۆی ٢٤ ملیۆن دەنگدەر لە عێراق ١٩ ملیۆن کەس لەسەر ئاستی عێراق کارتی بایۆمەتریان وەرگرتووەتەوە، هەولێر لە % ٨٥ لەو کارتانە پێکدێنێت، دهۆک % ٨٥ و، سلێمانی رێژەی % ٨٠،   ئەو بەڕێوەبەرەی کۆمیسیۆن دەشڵێت، "ئێمەش سەبارەت بە هەولێر قسە بکەین لە کۆی ١ ملیۆن ٢٢٨ هەزار دەنگدەر ٨٠٠ هەزار دەنگدەر کارتی بایۆمەتری کردووە و، لەو ژمارەیەش ٧٠٠ هەزار کەس کارتی بایۆمەتری وەرگرتووە".