سەبارەت بە رێژەی سەوازیی لە هەرێمی کوردستان، عەبدولڕەحمان سدیق، سەرۆکی دەستەی ژینگە گوتی: "بەپێی ئەو رووپێوەی وەزارەتی کشتوکاڵ و سەرچاوەکانی ئاوی هەرێمی کوردستان لە ٢٠١٥ ئەنجامیداوە لە رێگەی رێکخراوێکی جیهانی باوەڕپێکراو، ئەوکات رێژەی سەوزایی ١٢.٤ % بووە، مانای ئەوەی ئەوەندەی دیکەمان پێویستە. بە داخەوە بەهۆی دراوسێیەتی خراپ و ناهۆشیاری خۆشمان ئامارەکان پێمان دەڵێن لە ساڵی ٢٠١٠ تاوەکو سەرەتای ٢٠٢٠، یەک ملیۆن و ٣٠ هەزار دۆنم دارستانمان سووتاوە، ئەمەش بێگومان جارێکی دیکە پڕکردنەوەی دەوێت".  ئەمڕۆ شەممە ١٨ - ٠٩ - ٢٠٢١، عەبدولڕەحمان سدیق، سەرۆکی دەستەی ژینگەی هەرێمی کوردستان لەکاتی بەشداریکردنی لە بوولتەنی تایبەت بە کەشوهەوا، کە رۆژانەی شێخ دارا لە تۆڕی میدیایی رووداو پێشکەشی دەکات، لەبارەی دابەزینی پلەکانی و گۆڕانی وەرز لە کوردستان و جیهاندا گۆڕانی کەشوهەوا و کاریگەرییەکانی لەسەر ژیانی مرۆڤ، رایگەیاند: "بەپێی دوایین راپۆرتی نەتەوەیەکگرتووەکان کە مانگی رابردوو بڵاویکردەوە، کێشەیەک لەنێوانی ئەوەی ئەو گۆڕانکارییانە خەتای سرووشت خۆیەتی یان دەستی مرۆڤی تێدایە؟ ئەم پرسە یەکلاکرایەوە کە بەڵێ ئەمە دەستی مرۆڤی تێدایە".  عەبدولڕەحمان سدیق دەڵێت، راپۆرتەکەی نەتەوەیەکگرتووەکان ئەوەمان پێدەڵێت، "ئەو ململانێ ناپەسندەی لە رووی ئابوورییەوە لەنێوان زلهێزەکانی دونیادا هەیە، تەنیا بیر لەوە دەکەنەوە کە قازانج بکەن و پارەکان لەسەر یەک کەڵەکە بکەن بەبێ ئەوەی گوێ بە ژینگە بدەن، بۆیە زیاتر لە ٣٠ % ی گەرمبوون و قەتیسبوونی گەرمای گۆی زەوی لە چینەوە دێت، ٢١ % ی لە ویلایەتەیەکگرتووەکانی ئەمریکا، ١١ % ی لە هیندستان، ٩ % ئەڵمانیا و بەو شێوەیە رێژەکە دادەبەزێت".  سەرۆکی دەستەی ژینگەی هەرێمی کوردستان دەڵێت: "وڵاتێکی وەکو ئێمە بووەتە قوربانی، وێڕای ئەوەی کە نەوتیشمان هەیە، بەڵام هێشتا کاریگەریی ئێمە لەسەر گەرمبوونی گۆی زەوی ٠.٢ % ـە، ئەمەش ئەوە دەسەلمێنێت کە کاتی ئەوەیە وڵاتە زلهێزەکان پابەندبن بەو بەڵێنانەی کە داویانە لەپێناوی کەمکردنەوە و خۆگونجاندن لەگەڵ گۆڕانکارییەکانی کەشوهەوا".  سەبارەت بە کاریگەریی پەنگخواردنەوەی ئەو گازە ژەهراوییانە لەسەر کوردستان، عەبدولڕەحمان سدیق دەڵێت: "کاریگەرییان زۆرە، بەشێکیان ئێمە وەکو هەرێمی کوردستان دەستی خۆمانی تێدایە، بەشێکیش کاریگەریی ئەوەیە کە ژینگە سنوور ناناسێت، لە ئەنجامدا کاریگەریی وڵاتانی دیکەی دێتەسەر".  سەبارەت بەو هۆکارانەی کە دەستی خۆمانی تێدایە، عەبدولڕەحمان سدیق ئاماژە بە چەند خاڵێک دەکات و دەڵێت: "کاتێک باسی ئەوە دەکرێت کە پلەی گەرما لە وەرزی پایز و زستان دادەبەزێت، دابەزین و بەرزبوونەوەی پلەی گەرما لە کەشوهەوا جیاوازە لە بەرزبوونەوە و نزمبوونەوەی پلەی گەرمای خودی گۆی زەوی. خودی گۆی زەوی گەرمبووە لە ئەنجامی بەکارهێنانێکی لە راددەبەدەری دەرامەتییەکانی نێو سرووشت".     سەرۆکی دەستەی ژینگەی هەرێمی کوردستان دەشڵێت: "هۆکارەکانی گواستنەوە یەکێکە لەوانەی کە دەستی خۆمانی تێدایە، لە ساڵی ١٩٩٢ تەنیا ٦٤ هەزار ئۆتۆمبێل لە پارێزگای هەولێر هەبووە، پاش ٢٩ ساڵ ئێستا سەرووی ٩٠٠ هەزار ئۆتۆمبێل لە پارێزگای هەولێر هەن".  عەبدولڕەحمان سدیق پێیوایە رووپۆشی سەوزایی کاریگەری لەسەر کەمکردنەوەی گازە ژەهراوییە دەردراوەکان و پەنگخواردنەوەی پلەکانی گەرما "زۆرە، هۆکاری کەمبوونەوەی رێژەی باران بارین کەمی رووپۆشی سەوزاییە، رووپۆشی سەوزایی دەبێتە مایەی هەڵماندنەوە".