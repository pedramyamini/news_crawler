عەبدولوەهاب سلێمان، بەڕێوەبەری شوێنەواری سۆران بە تۆڕی میدیایی رووداوی راگەیاند، "ئەو گلێنانە نەخشێندراون کە نەخشی مرۆڤی، ئاژەڵی، نەخشی ئەندازیاری و هەروەها نەخشی فەلەکیشیان لەسەرە. لە مێژوودا باسکراوە کە بابلییەکان یەکەم کەس بوونە کەڵکیان لە زانستی کەشوهەوا وەرگرتووە و ئەوان دۆزیویانەتەوە، بەڵام ئەو گلێنانە راستیی مێژوو دەردەخەن و کوردەکانن بە هەزاران ساڵ پێش بابلییەکان سوودیان لەو زانستە وەرگرتووە. "  شوێنەکە گردی بانەهێلکی سۆرانە، تیمەکانی هەردوو زانکۆی ئۆتۆنۆموسی بەرشلۆنە و زانکۆی سەلاحەدین کاری تێدا دەکەن، شوێنەکە ناوچەیەکی ئاوەدانییە، لە رووبەری ٥٠٠ مەتری دووجا، پارچەی شوێنەواری زۆر دەست تیمە شوێنەوارییەکە کەوتوون.  ئانا گۆمێز، سەرۆکی تیمی زانکۆی ئۆتۆنۆموسی بەرشلۆنەیە و دەڵێت، "هەندێک کەلوپەلمان دۆزینەوە کە لە ژیانی رۆژانەدا بەکاردەهێندران وەکو بازنگ و ملوانکە، هەروەها کەلوپەلی بواری کشتوکاڵیش. "  لە ڤیدیۆکەدا چاڵێک دەبینن کە قوڵییەکەی ٨٠ سانتیمەترە، سەردەمی ئیسلام، ساسانی، برۆنزی و حەلەفی لێدۆزراوەتەوە. ئەو پارچە شوێنەوارییانەی پێشتر لەوێ دۆزراونەتەوە، لە ئیسپانیا و لە تاقیگەی کاربۆنی چواردەدا پشکنینیان بۆ کراوە و دەرخەری سەردەمی پێش مێژوون.  سرود تاڵیب، مامۆستای زانکۆی سەلاحەدین دەڵێت، کەلوپەلەکان هی سەردەمێکن کە سەردەمی پێش مێژووە، سەردەمی گەشەسندنە و بەرەو کۆمەڵگە چوونە، "سەردەمێکی هەستیارە لە کوردستان و زۆر گرنگە لە سەری بزاندرێت. "  ساڵی ١٩٥٠ تیمی زانکۆی شیکاگۆی ئەمریکی، هەمان ئەو تیمەی گوندی چەرمۆیان بە یەکەم ناوچەی کشتوکاڵی لە جیهاندا ناساند، بانە هێلکیان لەسەر نەخشەی شوێنەواری نووسییەوە.