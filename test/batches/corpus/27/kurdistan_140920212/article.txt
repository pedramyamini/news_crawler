هەڵگورد شێخ نەجیب، قایمقامی قەزای سۆران بە تۆڕی میدیایی رووداوی راگەیاند: "ئەمڕۆ کاژێر ١٠: ٠٠ بە ئامادەبوونی مەسرور بارزانی، سەرۆکی حکومەتی هەرێمی کوردستان رێوڕەسمی راگەیاندنی ئیدارەی سەربەخۆی سۆران بەڕێوەدەچێت و سەرۆکی حکومەت، سەرۆکی یەکەی ئیداری رادەگەیێنێت".  سەبارەت بە هەنگاوەکانی بە ئیدارەکردنی سۆران، هەڵگورد شێخ نەجیب گوتی: "ئامادەکارییەکانمان دەستپێکردووە بۆ بەستنەوەی فەرمانگەکان بە وەزارەتە پەیوەندیدارەکان. تائێستا بڕیار لەسەر کردنەوەی چوار بەڕێوەبەرایەتیی گشتی دراوە، کە بەڕێوەبەرایەتی کشتوکاڵ، پەروەردە، تەندروستی و شارەوانییەکانن".  قائیمقامی سۆران گوتیشی گوژمەیەک لە لایەن حکومەتەوە تەرخانکراوە بۆ بە ئیدارەکردنی سۆران، کە ئەمڕۆ لە مەراسیمەکەدا سەرۆکی حکومەت رایدەگەیێنێت.  پێشتریش  قایمقامی سۆران بە رووداوی راگەیاندبوو: "بە ئیدارەکردنی سۆران بە پلەی یەکەم سوودی بۆ خەڵکی سۆران و دەوروبەری هەیە. یەکە ئیدارییەکانیش زۆر سوودمەند دەبن و راستەوخۆ پەیوەندی بە وەزارەتەکان و شوێنەکانی بڕیارەوە دەکەن. هەروەها هەولێریش لەو رووەوە سوودمەند دەبێت کە گوشاری لەسەر کەمدەبێتەوە. لە قەزای سۆران نزیکەی ٥٢ بەڕێوەبەراتەی و فەرمانگە هەن. ئێمە بەهۆی ئەم بڕیارەوە لە هەبوونی دەسەڵاتەکان سوودمەند دەبین و بۆ زۆر لە بڕیارەکان بۆ هەولێر ناگەڕێینەوە، کە لەوێ بەهۆی قەرەباڵخییەوە زوو کارەکانمان بۆ نەدەکرا. "  دوایین هەنگاوی بە ئیدارەکردنی سۆران لە چەند رۆژی رابردوو بوو، کە بەڕێوەبەرایەتیی گەشتوگوزاری سۆران لە بەڕێوەبەرایەتیی گەشتوگوزاری هەولێر جیا کرایەوە و کرایە بەڕێوەبەرایەتیی گشتیی گەشتوگوزاری سۆران.  قەزای سۆران سێ ناحیە (دیانا، خەلیفان و سیدەكان) و  ٣٦ گەڕەك و ٣٤٦ گوند لەخۆدەگرێت.