بەپێی راگەیێندراوی ئاسایشی رۆژئاوای سلێمانی، لە رێککەوتی ٧ی ئەیلوولی ٢٠٢١ لەلایەن بەڕێوەبەرایەتیی پۆلیسی پارێزگای سلێمانی ئاگادارکراونەتەوە کە سێ کەس لە ناو شاری سلێمانی هەستاون بە "قۆڵبڕین، بردن و رفاندنی" ئۆتۆمبێلێکی جۆری "نیسان ناڤارا، رەنگی سپی" کە خاوەندارێتییەکەی دەگەڕێتەوە بۆ هاونیشتمانییەک بەناوی "شاڵاو ئەحمەد فەقێ رەشید" و دانیشتووی سلێمانییە.  دوای ئاگادارکردنەوەشیان، وەکو ئاسایشی رۆژئاوای سلێمانی دەڵێت، دەستبەجێ سەرجەم بازگە و مەفرەزە و هێزەکانیان لە بەڕێوەبەرایەتیی ئاسایشی رۆژئاوای سلێمانی لەو رووداوە ئاگادارکرانەوە و پاش دوو کاژێر ئۆتۆمبێلەکە و حائیزەکانی لە سنووری بەڕێوەبەرایەتییەکە دەستگیرکران.  ئاسایشی رۆژئاوای سلێمانی دەڵێت، ئەو کەسانە سەرجەمیان داواکراوبوون بەپێی ماددەی ٤٥٦ لە یاسای سزادانی عێراقی و بە بڕیاری دادوەر و بەپێی تایبەتمەندیی کەیسەکە لە سلێمانی رادەستی بنکەی پۆلیسی هەواری شار کران.