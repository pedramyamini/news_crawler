موقەدەم هۆگر عەزیز، گوتەبێژی پۆلیسی پارێزگای هەولێر ئەمڕۆ چوارشەممە ٢٥ی ئابی ٢٠٢١، بە تۆڕی میدیایی رووداوی گوت: "ئەمڕۆ لە هەبوونی رووداوی کوشتن لە سنووری کۆمەڵگەی سێبیرانی قەزای خەبات ئاگادارکراینەوە، دەستبەجێ هێزەکانی بەڕێوەبەرایەتیی پۆلیسی پارێزگای هەولێر چوونە شوێنی مەبەست و دەستیانکرد بە لێکۆڵینەوە، لە ئەنجامدا دەرکەوت کە دوو برا بەناوەکانی رێناس ستار خدر و رەنجدەر ستار خدر کوژران".  سەبارەت بە تۆمەتبارەکە و هۆکاری رووداوەکەش، موقەدەم هۆگر عەزیز گوتی: "زانیاریی لەسەر کێشەکە و تۆمەتباری سەرەکی رووداوەکە کۆکرایەوە کە کەسێکە بەناوی (ی. ق. ع)ە و ناسیاوی دوو برا کورژاوەکەیە. هۆکارەکەشی لەسەر کێشەی کۆمەڵایەتی بووە، پەڕاوی لێکۆڵینەوەش بۆ رووداوەکە کراوەتەوە".  هەر لەوبارەیەوە سەرچاوەیەکی ئاگادار لە کۆمەڵگەی سێبیران بە تۆڕی میدیایی رووداوی گوت: "رووداوەکە پاش نیوەڕۆی ئەمڕۆ چوارشەممە بووە و ئەو  دوو برایە لەنێو ئۆتۆمبیلێکدا بوون لە جۆری ئۆپترا رەنگ سپی. تەقە لە دوو براکە کراوە  و بەو هۆیەوە ئۆتۆمبێلەکەیان سووتاوە".