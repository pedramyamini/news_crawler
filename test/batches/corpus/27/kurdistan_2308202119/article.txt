رێکخراوە مرۆییەکان باس لەوە دەکەن، ئەو دوو وڵاتە دراوسێیە کە بەهۆی شەڕ و ململانێ و گەندەڵییەوە زیانیی زۆریان بەرکەوتووە، پێویستیان بە هەنگاوی بەپەلەیە بۆ رووبەڕووبوونەوەی کەمئاوی.   وشکەساڵی بووەتە هۆی کەمبوونەوەی کارەباش، چونکە کەمبوونەوەی ئاو کاریگەری کردووەتە سەر بەنداوە کارۆئاوییەکان، بەوەش ژێرخانی ئەو دوو وڵاتە، لە نێویشیاندا دامەزراوە تەندروستییەکان لە بێ کارەباییدا زیانیان بەرکەوتووە.   لە عێراق و سووریا، زیاتر لە ١٢ ملیۆن کەس کەوتوونەتە نێو ئەو مەترسییەوە، لە نێویاندا ٥ ملیۆنیان لە سووریان، کە بەشێوەیەکی راستەوخۆ پشت بە رووباری فورات دەبەستن. لە عێراقیش، کەمبوونەوەی ئاوی رووبارەکانی دیجلە و فوڕات و وشکەساڵی هەڕەشە لە ٧ ملیۆن کەس دەکات.  ئەو رێکخراوە مرۆییانە ئاماژەیان بەوە کردووە، نزیکەی ٤٠٠ کیلۆمەتر دووجا لە زەوییە کشتوکاڵییەکان رووبەڕووی وشکبوون بوونەتەوە.   هەروەها دوو بەنداو لە سووریا، کە کارەبای ٣ ملیۆن کەس دابیندەکەن، وشکبوونیان بووەتە شتێکی مسۆگەر و لە ماوەیەکی نزیکدا روودەدات.   کاستن هێنسن، بەڕێوەبەری هەرێمیی رێکخراوی ئەنجوومەنی نەرویجیی پەنابەرانە کە یەکێکە لەو گروپانەی هۆشدارییەکەیان راگەیاندووە، دەڵێت، بۆ سەدان هەزار ئاوارەی عێراق و ژمارەیەکی زیاتری خەڵک کە لە نێو سووریادا بۆ ژیانیان رادەکەن، قەیرانی ئاو "لە ماوەیەکی نزیکدا دەبێتە کارەساتێکی بێ وێنە و ژمارەیەکی زیاتری خەڵک بەهۆیەوە ئاوارە دەبن. "  رێکخراوەکانی دیکە بریتین لە مێرسی کۆر، ئەنجوومەنی دانیمارکیی پەنابەران، کەیر ئینتەرناشناڵ، ئەکتێد و رێکخراوی تێکۆشان لە دژی برسێتی (Action Against Hunger).  ئەو رێکخراوانە هۆشدارییان داوە، کە لە ژمارەیەک پارێزگەی رۆژئاوای کوردستان و سووریا، لە نێویشیاندا لە حەسەکە، حەلەب و دێرەزۆر، ئەو نەخۆشیانەی کە لە ئاوەوە سەرچاوە دەگرن، روویان لە زیادبوون کردووە. بەتایبەتیش لە نێو کەمپەکان کە دەیان هەزار ئاوارەی شەڕی ١٠ ساڵەی سووریا تێدا دەژین.  نیرڤانا شەوقی، بەڕێوەبەری هەرێمیی رێکخراوی کەیر لە رۆژهەڵاتی نێوەڕاست و باکووری ئەفریقا، داوای لە حکومەت و وڵاتە کۆمەکبەخشەکان کرد، خێرا هەنگاو بنێن بۆ ئەوەی ژیانی خەڵک لە قەیرانی بێ ئاوی رزگاربکەن، کە ئەوە دوایین کێشەیە لە دوای شەڕ، کۆرۆنا و قەیرانی ئابووری بەسەریان دێت.   جێری گارڤی لە ئەنجوومەنی دانیمارکی بۆ کاروباری پەنابەران دەڵێت: "هیچ کاتمان نییە بۆ لەدەستدان، " باسیشی لەوە کرد کە ئەگەری ئەوە هەیە قەیرانی ئاو ببێتە هۆی دروستبوونی ململانێی نوێ لەو ناوچەیە کە هەر خۆی بەهۆی شەڕەوە ناسەقامگیر بووە.   کەمئاوی لە لوبنانانیشی داوە، لە کاتێکدا کە ئەو وڵاتە بەدەست خراپترین قەیرانی دارایی و ئابووری لە مێژووی نوێی مرۆڤاییەتیدا دەناڵێنێت. لەو وڵاتە چوار ملیۆن کەس، زۆربەیان منداڵ و ژن، رووبەڕووی کەمئاوی بوونەتەوە.   لە لوبنان، هەروەها قەیرانی سووتەمەنی وایکردووە کە هەزاران مۆلیدەی تایبەت لە کاربکەون کە بەشی هەرە زۆری ئەو وڵاتە بۆ کارەبا پشتیان پێدەبەست.   یونسێف داوایکرد بە زووترین کات کارەبا بۆ هاووڵاتیانی لوبنان دابینبکرێت بۆ ئەوەی بتوانرێت ئاو بەرەو ماڵەکانیان پەمپبدرێت.   رووبارەکانی لوبنانیش بە سەختی پیسبوون. چالاکڤانان لە مێژەوە هۆشدارییان لە بارەی ئاستی پیسیی رووبارەکان داوە و کە بەهۆی ئاوەڕۆی ماڵان و خۆڵ و پاشماوەکان رووباری لیتانییان وا لێکردووە بە کەڵکی ژیان نەیەت، لە کاتێکدا کە درێژترین رووبار و سەرەکیترین سەرچاوەی ئاویی خواردنەوە، ئاودێری، بەرهەمهێنانی کارەبایە.