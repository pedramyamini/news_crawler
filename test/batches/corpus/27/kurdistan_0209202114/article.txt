یەکێک لەو گەنجە کۆچبەرانە بە ناوی سەفین سەرگەڵوویی بە رووداوی گوت: " کەمێک لەمەوبەر بە پاسێکی تایبەت گواستراینەوە بۆ کامپێکی ئاوارەکان بە ناوی (ئیوائـ)، بەڵام هەر لە شاری عەزازە".  ئەو گەنجانە خەڵکی چەند ناوچەیەکی جیاوازی باشووری کوردستان و ژمارەیان ٥٤ کەسە، چەند رۆژێک لەمەوبەر لە تورکیا دەستگیرکران، بەڵام بەهۆی ئەوەی خۆیان بە سووری ناساندووە، رەوانەی سووریا کران و ئێستا لە شاری ئەعزازن لە سنووری حەلەب.  موسەننا ئەمین، پەرلەمانتاری کورد لە پەرلەمانی عێراق بە رووداوی راگەیاند، پەیوەندیی بە رێکخراوی IHHی تورکییەوە کردووە بۆ ئەوەی لە رێگەی ئەوانەوە بتوانن گەنجەکان بگەڕێننەوە.  وەقفی مافی مرۆڤ و ئازادی و هاوکاریی مرۆیی ناسراو بە IHH رێکخراوێکی مرۆیی تورکیایە و سەر بە پارتی داد و گەشەپێدانە. موسەننا ئەمین دەڵێت: "ئەو رێکخراوە لقیان لە سووریا و حەلەب هەیە و دەتوانن هاوکارێکی باشبن".  هاوکات هەڤاڵ ئەبووبەکر، پارێزگاری سلێمانی بە تۆڕی میدیایی رووداوی راگەیاند، بۆ گەڕاندنەوەی ئەو ٥٤ گەنجە، لەگەڵ وەزارەتی دەرەوەی عێراق لە پەیوەندیدان، بۆ ئەوەی بە هاوکاری حکومەتی سووریا ئەو گەنجانە بگەڕێندرێنەوە بۆ هەرێمی کوردستان.  هەڤاڵ ئەبووبەکر ئاماژەی بەوەکرد، هەروەها لەگەڵ فەرمانگەی پەیوەندییەکانی دەرەوەی هەرێمی کوردستانیش گفتوگۆیانکردووە بۆ هەمان مەبەست و گوتی: "چەند پەرلەمانتارێکی عێراق لە رێگەی پەیوەندییەکانی خۆیانەوە دەستیان بە هەوڵدان کردووە".