ئەمڕۆ سێشەممە ٢١ - ٠٩ - ٢٠٢١ نێچیرڤان بارزانى، سەرۆکى هەرێمى کوردستان پێشوازیى لە جەنەراڵ کیس فلپس، بەرپرسى باڵاى سەربازى و بەرپرسى نووسینگەى هاریکاریى ئەمنیى ئەمریکى لە عێراق و رۆبەرت پاڵادینۆ، کۆنسوڵی ئەمریکا لە هەرێمی کوردستان و شاندێکى سەربازى و دیپلۆماتیى یاوەرى کرد.  بەپێی راگەیێندراوی سەرۆکایەتیی هەرێمی کوردستان، لە کۆبوونەوەکەدا چەند تەوەرێک خراونەتەڕوو کە گرنگترینیان بریتی بوون لە دوایین پێشهاتە ئەمنى و سەربازییەکان لە عێراق و بەرەنگاربوونەوەى تیرۆر و جموجوڵ و کردارەکانى داعش لە عێراق و سووریا.   لە بەشێکی دیکەی کۆبوونەوەکەدا، دۆخى دەشتى نەینەوا و شنگال، چاکسازییەکانى وەزارەتى پێشمەرگە و هاریکارى و هاوئاهەنگیى نێوان پێشمەرگە، سوپاى عێراق و هێزەکانى هاوپەیمانان و بەئامانجگرتنى هێزەکانى هاوپەیمانان لە هەولێر، تاوتوێکران.  دیداری نێچیرڤان بارزانی و شاندێکی سەربازیی ئەمریکی. وێنە: سەرۆکایەتیی هەرێمی کوردستان  بەپێی راگەیێندراوەکە، لە کۆبوونەوەکەدا نێچیرڤان بارزانى دووپاتى کردووەتەوە کە تێکشکاندنى داعش، بۆ ئارامى و سەقامگیریى عێراق و ناوچەکە گرنگە و سوپاسى هاوکارى و پشتگیریى ئەمریکا و هاوپەیمانیى نێودەوڵەتى لە عێراق و هەرێمى کوردستان کرد.  لەبارەی گۆڕانکاریی ئەرکی هێزەکانی ئەمریکا لە عێراق جەنەراڵ فلپس جەختى لە هاریکارى و هاوئاهەنگی بۆ دڵنیابوون لە تێکشکاندنى یەکجارەکیى داعش کردەوە، هەروەها رایگەیاندووە، ئەوان بە بایەخەوە لە پرۆسەى چاکسازى لە وەزارەتى پێشمەرگە دەڕوانن و لەو بارەیەوە هاوکار دەبن.