ماوەی چەند ساڵێکە شاری بانە کێشەی خراپیی کوالیتیی ئاویان هەیە، بەڵام ئەوەی بۆ ئەمساڵ نوێیە، ئەوەیە کە تەنانەت ئەو ئاوە کوالیتیی خراپەش بەقورسی و بە کەمی دەستیان دەکەوێت.  بەشێوەیەکی گشتی ئاوی شارەکە لە دوو بەنداوی بانە و عەباسئاباد دابیندەکرێت، ئەنوەر کەریمیکانی، بەڕێوەبەری ئاوی بانە بە میدیای وڵاتەکەی گوتووە، ئاوی بەنداوەی بانە بە رێژەی ٩٠ % کەمیکردووە و بەنداوی عەباسئابادیش ١٥ % کەمیکردووە، ئەوەش لە کاتێکدایە کە مانگانە بە تێکڕا پێویستیان بە ملیۆنێک لیتر ئاو هەیە.  بەهۆی کەمبوونەوەی ئاوی بەنداوەکان، کوالیتیی ئاوەکەش تێکچووە و، رێژەیەکی زۆر قوڕ تێکەڵی ئاوەکە بووە. ئەوەش بووەتەهۆی ئەوەی کە خەڵك ئاوی کانییەکان بە دەبە بکڕن و تەنیا بۆ خواردنەوە بەکاریبهێنن.   خالید عەزیزی، فرۆشیارێکی ئاوە رۆژانە تەنکەرەکەی دەبات و لە کانیی وشکەدەرە و کەژەرووە پڕی دەکات، دواتر دێتەوە شار چاوەڕێی تەلەفۆنی خەڵک دەکات، خالید بە میدیای ئێرانی گوتووە، هەر دەبەیەک ئاو بە سێ هەزار تمەن دەفرۆشێت کە دەکاتە نزیکەی ١٥٠ دینار، هەندێک لە خێزانەکان ناچارن مانگانە بە بەهای ٥٠ هەزار تمەن ئاوی خواردنەوە بکڕن کە ئەوەش بۆ بەشێکیان پارەیەکی زۆرە.     ئازاد کەریمی، دانیشتووێکی بانەیە و بە میدیای وڵاتەکەی گوتووە، جگە لەوەی کە رۆژانە چەند کاژێرێک ئاو دەبڕێت، ئەو ئاوەشی کە هەیە بە کەڵکی خواردنەوە نایەت، لەگەڵ ئەوەشدا بەشێک لە خەڵک ناچارن بیخۆنەوە.       ئەوەی کە زۆرتر خەڵکی نیگەران کردووە، کەمبوونەوە ئاوی کانییەکانە، بەشێک لە خەڵکی بانە خۆیان دەچنە کانییەکان و دەبەکانیان پڕ دەکەن.   محەممەد کەریمپەنا، پسپۆرێکی بەڕێوەبەرایەتیی ئاو و ئاوەڕۆی بانە بە میدیای ئێرانی گوتووە، تەنیا چارەسەری کێشەکە ئەوەیە کە رۆژانە ئاوی چەند گەڕەکێک ببڕن، ئەوەی کە زۆرتر بۆ خەڵکی ئێران دەبێتە کێشە ئەوەیە کە تەنکییان نییە و ئەگەر یەک کاژێریش ئاو ببڕێت، خەڵک بێئاو دەبن.  ٤٣ هەزار هاوبەشی ئاو لە شاری بانە هەن کە ٣٣ هەزاریان لە سەنتەری شارەکەن و ١٠ هەزاریشیان لە گوندەکانی دەوروبەری، ژمارەی دانیشتووانی شارەکەش دەگاتە ١٥٨ هەزار کەس. شارەکە لە نزیک سنووری باشووری کوردستانە و دەکەوێتە رۆژئاوای پارێزگای سنە.