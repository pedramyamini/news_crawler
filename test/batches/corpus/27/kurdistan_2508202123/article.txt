ئەمڕۆ چوارشەممە ٢٥ی ئابی ٢٠٢١، موقەدەم بەرزان عوسمان، گوتەبێژی پۆلیسی پارێزگای هەڵەبجە بە تۆڕی میدیایی رووداوی راگەیاند: "ئەمڕۆ دوو کەسمان دەستگیرکرد کە کۆتایی مانگی تەمموزی ٢٠٢١ قاسەی خێری مزگەوتی بەڵخیان لە ناحیەی بیارە بڕی بوو، ئەو دوو تۆمەتبارە دانیان بەتاوانەکانیان ناوە و گوتویانە لەبەر ئەوەی پارەیان پێ نەبووە، بۆیە پەنایان بۆ دزینی قاسەی مزگەوتەکە بردووە".  هەروەها گوتی: "ئەو دوو تۆماتبارە پیشەیان کاسبە و لە بەردەم دادوەر دانیان بە کردەوەکەیان ناوە و بەپێی ماددەی ٤٤٤ی یاسای سزاکانی عێراق لە بنکەی پۆلیسی بیارە گیراون و لێکۆڵینەوە لەگەڵیان بەردەوامە.  رۆژی ١٠ی حوزەیرانی ٢٠٢١ یش ئاسایشی ناحیەی چوارقوڕنەی سەر بە قەزای رانیە لە پارێزگای سلێمانی سێ گەنجیان بەتۆمەتی دزینی قاسەی مزگەوتی شافیعی لە ناحیەکە دەستگیرکرد.