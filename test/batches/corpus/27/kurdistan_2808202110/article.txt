پەیوەندییەکانی هەرێمی کوردستان و فەرەنسا، سەرەتاکەی دەگەڕێتەوە بۆ سەرەتای شۆڕشی ئەیلوول، لەکاتی شۆڕشدا، سێ رۆژنامەڤانی فەرەنسی بۆ رووماڵکردنی شۆڕشەکە سەردانی باشووری کوردستان دەکەن و هەڤپەیڤینێک لەگەڵ سەرۆک بارزانیدا دەکەن، ئەو هەڤپەیڤینە، پەیامی کوردستان و پێشمەرگە بە فەرەنسا دەگەیێنێت و دەبێتە سەرەتایەک بۆ دروستبوونی پەیوەندییەکی مێژوویی.  لە ناوەڕاستی هەشتاکانی سەتەی رابردووشدا، سەرۆک بارزانی پەیوەندییەکی بەهێزی لەگەڵ فەرەنسا و بەتایبەتی پارتی سۆسیالیستی فەرەنسا دروستکرد.   عەلی دۆلەمەڕی، نوێنەری حکومەتی هەرێمی کوردستان لە فەرەنسا رایگەیاند، "ئەم پەیوەندییە تاوەکو ئێستا بەردەوامە، پەیوەندییەکی تووندوتۆڵ هەیە لەنێوان سەرۆک بارزانی و حکومەت و گەلی فەرەنسا. "  لە ساڵی ٢٠١٤ ـەشدا ئەوکاتەی پێشمەرگە لە شەڕێکی قورسدابوو بەرامبەر داعش، جارێکی دیکە فەرەنسا لە دژوارترین کاتدا هەرێمی کوردستانی لەیاد نەکرد.   فرانسۆ ئۆلاند، سەرۆکی ئەو کاتەی فەرەنسا، بەهۆی پەیوەندییە پتەوەکەیەوە لەگەڵ سەرۆک بارزانی، سەردانی هەرێمی کوردستانی کرد. ئەمجارەش بە هانای هەرێمی کوردستانەوە هات و هاوکاری چەک و تەقەمەنی و راوێژی سەربازیی پێشکەش بە پێشمەرگە و گەلی کوردستان کرد.  ئەوە سەرەڕای ئەوەی کە فڕۆکەکانی فەرەنسا لە چوارچێوەی هێزەکانی هاوپەیمانیی نێودەوڵەتی بۆ شەڕی دژ بە داعش لە بەرژەوەندیی پێشمەرگە هێرشی ئاسمانییان بۆ سەر داعش ئەنجامداوە و تاوەکو ئێستاش بەردەوامن.