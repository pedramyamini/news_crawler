رۆژی پێنجشەممە ٢٦ - ٠٨ - ٢٠٢١، یوسف مووسا، پەیامنێری رووداو لە زاخۆ گوتی، پێش چەند رۆژێک لەلایەن بەڕێوەبەرایەتی ئاسایشی زاخۆ دوو باند دەستگیرکران، کە کاری هەردوو باندەکە تایبەت بووە بە گواستنەوەی خەڵکی رۆژئاوای کوردستان لەنێو هەرێمی کوردستانەوە بۆ گوندە سنوورییەکان بەو پێیەی ئەوە سنووری تورکیایە، پارەشیان لە کەسوکارەکانیان وەرگرتووە.  بەشێک لەوانەی کە لەلایەن ئەو باندانەوە فێڵیان لێکراوە، سکاڵایان تۆمارکردووە، هەم لەسەر ئەوەی فێڵیان لێ کراوە و هەمیش لەژێر هەڕەشە پارەیان لە کەسوکارەکانیان وەرگیراوە. لەسەر سکاڵای ئەو کەسانەش دەستبەجێ بەڕێوەبەرایەتیی ئاسایشی زاخۆ تیمێکی پێکهێناوە بۆ دەستگیردنی ئەو باندانە.  عەلی عوسمان، ئەفسەری لێکۆڵینەوە لە بەڕێوەبەرایەتیی ئاسایشی زاخۆ، لەبارەی کاری ئەو باندانە و دەستگیرکردنیان، بە رووداوی گوت، "ئەو کەسانە بەناوی قاچاخچی لەنێوان سنووری هەرێمی کوردستان و تورکیا فێڵیان لە ژماریەک هاووڵاتیی بیانی کردووە و هەڕەشەیان لێکردوون".  بە گوتەی عەلی عوسمان، "لەلایەن ئەو باندانەوە فێڵ لە نزیکەی ٢٠ کەس کراوە، کە سێ گرووپ بوون، لە هەر یەکێکیشیان بڕی ١٠٠٠ بۆ ١٥٠٠ دۆلاریان وەرگرتووە".  ئەو ئەفسەرەی لێکۆڵینەوە لە ئاسایشی زاخۆ ئاماژە بەوەش دەدات، "ئەو قاچخچییانە کاتێک ئەو کەسانەیان گواستووەتەوە گوندە سنوورییەکانی هەرێمی کوردستان، لەژێر هەڕەشە ڤیدیۆیان پێ تۆمارکردوون و بۆ کەسوکارەکانیان ناردووە کە گەیشتوونەتە تورکیا و داوای پارەکانیان لێکردوون".  سێ لە تۆمەتبارەکان دەستگیرکراون، عەلی عوسمان دەڵێت، "لێکۆڵینەوەکان بەردەوامن بۆ دۆزینەوەی ئەندامانی دیکەی ئەو باندانە، ناسنامەی چەند کەسێکیش ئاشکرا کراوە، بەدواداچوونەکانیشمان بۆ دەستگیرکردنیان بەردەوامە".  ئەو ئەفسەرە ئاماژەی بەوەش کرد، "قاچاخچییەکان خەڵکی سنووری پارێزگای دهۆکن، سێ چوار رۆژ پێش ئێستا لەلایەن هێزەکانی ئاسایشی زاخۆوە دەستگیرکراون، ئێستاش بە بڕیاری دادوەری لێکۆڵینەوە ئەو تۆمەتبارانە بەپێی ماددەی ٤٥٦ لە یاسای سزادان راگیراون".