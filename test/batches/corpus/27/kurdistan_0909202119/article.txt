عەلی جیهانگیر، گوتەبێژی وەزارەتی کۆچ و کۆچبەرانی عێراق بە رووداوی راگەیاند، ئەو گەنجانەی هەرێمی کوردستان کە دیپۆرتی سووریا کرابوون، ئێستا لە تورکیان، "خەرجیی هێنانەوەی ئەو گەنجانەمان لە ئەستۆ گرتووە".  بە گوتەی گوتەبێژی وەزارەتی کۆچ و کۆچبەرانی عێراق، ئێستا ئەو گەنجانە "کە ژمارەیان ٥٧ گەنجە" و خەڵکی شارە جیهاوازەکانی هەرێمی کوردستانن، لە شاری دیلۆکی باکووری کوردستانن، ئاماژەی بەوەش کرد کە ئەو کارەیان "بە هاوئاهەنگی لەگەڵ بەرپرسانی هەرێمی کوردستان کردووە".  عەلی جیهانگیر دەڵێت، سبەی کاژێر ٠٨: ٠٠ی بەیانی ئەو کۆچبەرانە بەڕێدەکەون و کاژێر ٠٤: ٠٠ی ئێوارە ئەو کۆچبەرە کوردانە دەگەنەوە دەروازەی ئیبراهیم خەلیل.  گوتەبێژی وەزارەتی کۆچ و کۆچبەران دەڵێت، بۆ گەڕانەوەی ئەو گەنجانە هاوئاهەنگییان لەگەڵ هێزە ئەمنییەکانی حکومەتی سووریا کردووە، تیمێکیان لە ئەنقەرەوە چوونەتە ئیدلب و لەوێشەوە چوونەتە ئەعزاز "وەزارەتی گواستنەوە و گەیاندن دوو پاسی لە بەغداوە بۆ گواستنەوەی ئەو گەنجانە تەرخانکردووە".  عەلی جیهانگیر ئەوەشی خستەڕوو، بۆ گەڕاندنەوەی ئەو گەنجانە نووسراویان بۆ وەزارەتی ناوخۆی هەرێمی کوردستان کردووە و ئەوانیش رەزامەندییان نیشانداوە بۆ گەڕاندنەوەیان، گوتیشی، "تەواوی کۆچبەرەکان خەڵکی سنووری پارێزگای سلێمانین".