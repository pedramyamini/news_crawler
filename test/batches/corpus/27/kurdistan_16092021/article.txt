ئێوارەی رۆژی شەممە ١١ - ٠٩ - ٢٠٢١ لەنێو بازاڕی قەزای خەبات بەهۆی شەڕی نێوان دوو بنەماڵەوە سێ کەس کوژران، کە باوکێک و  دوو کوڕ بوون. دواتریش یەکێک لە بریندارەکان گیانی لەدەستدا.  شەڕەکەی درەنگانی شەوی رابردووش هەمان ئەو دوو بنەماڵەیە بوون، لەوبارەوە، ئومێد خۆشناو، پارێزگاری هەولێر بە رووداوی راگەیاند، لە شەڕەکەدا هیچ زیانێکی گیانی نەکەوتووەتەوە و تەقەکان بە ئاسماندا کراون و دەستبەجێ هێزێکی زۆری ئەمنی (ئاسایش، پێشمەرگەی زێرەڤانی و پۆلیس)مان رەوانەی شارۆچکەکە کرد و دۆخەکەیان کۆنترۆڵکرد.  ئومێد خۆشناو گوتی: "ئەو دۆسییەیە پەیوەندی بە عەشیرەتەکانی خەیلانی و گۆرانەوە نییە و تەنیا شەڕی نێوان دوو بنەماڵەیە".  لەبارەی دۆسییەکەوە پارێزگاری هەولێر ئاماژەی بەوەکرد، ئەو دۆسیەیە دەبێ یاسا یەکلایی بکاتەوە و تاوانبار بە سزای خۆی بگات، چەند تۆمەتبارێک دەستگیرکراون و هەرکەسێکی دیکەش تۆمەتی لەسەربێت دەستگیر دەکرێت و دادگا حوکمی خۆی دەکات.  لە شەڕی نێوان ئەو دوو بنەماڵەدا کە رۆژی شەممەی رابردوو روویدا، گوتەبێژی پۆلیسی هەولێر لە لێدوانێکیدا بە رووداوی گوتبوو"رووداوەکە لەسەر کێشەی منداڵان بووە و دواتر دەمەقاڵی لەنێوان دوو بنەماڵەدا روویداوە و بووەتە شەڕیان. "  ئەوانەی لەو شەڕەدا کوژران، باوک و دوو کوڕی بوون بە ناوەکانی: "محەممەد قادر تەمەن ٥٠ ساڵ، لەگەڵ کوڕەکانی شێرزاد محەممەد تەمەن نزیکەی ٣٠ ساڵ، بەدرخان محەممەد تەمەن نزیکەی ٣٥ ساڵ. " هەروەها کەسێکی دیکە لەلایەنەکەی دیکە بریندار بووبوو بەهۆی سەختی برینەکەیەوە گیانی لە دەستدا.