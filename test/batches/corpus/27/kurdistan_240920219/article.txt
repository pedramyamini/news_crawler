سۆما حوسێن ژنێکی بێکارە، بڕوای بە دەنگدان بە بەربژێرانی ژن هەیە و دەڵێت، "پێمخۆشە ئەندامەکانی پەرلەمان هەموویان ژن بن، ئێستا خۆم خوێندەواریم نییە و بڕوانامەم نییە، ئەگەرنا هەوڵم دەدا بچمە پەرلەمان دەنگی ئەو خەڵکە بەرزبکەمەوە".  نیبراس ئەبو سۆدا، یاریدەدەری گوتەبێژی کۆمیسیۆنی باڵای هەڵبژاردنەکانی عێراق دەڵێت، "لەم هەڵبژاردنە لە هەر بازنەیەکی هەڵبژاردن تەنانەت ئەگەر ئەو ئافرەتەی کە بەربژێرە، زۆرترین دەنگیش بەدەستبهێنێت، هەر لە چوارچێوەی کۆتا هەژماردەکرێت، چونکە یاسا سیستەمی کۆتای لەپێناو نوێنەرایەتیکردنی ئافرەتان دیاریکردووە و لێرە نوێنەرایەتییەکە دێتە دی و ئافرەتێک لە بازنەکەیە و لە سیستەمی کۆتا دەبێت".  چالاکڤانان لە بواری مافەکانی ژنان سیستەمی ئەمجارەی هەڵبژاردن بە زیان بۆ پێگە و رۆڵی ژنان و سنووردارکردنی کورسییەکانی ژنان لە چوارچێوەی ٨٣ کورسییەکەی کۆتا دەبینن.  پەروین حەسەن، ئەندامی ئەنجوومەنی باڵای کاروباری خانمان ئاماژە بەوە دەکات، "بەڕاستی ئەمە غەدرێکی زۆرە لە ژنان کراوە بەوەی کە جارێکی دیکە رۆڵی ژنان کەم دەبینرێت و جارێکی دیکە ژنان ناتوانن هەنگاوێکی زیاتر بڕۆنە پێشەوە و بۆ پێگەی ژنان بە هەمان شێوە، ئێمە دەمانەوێت پێگەی ژنان لە ناوەندی بڕیاردا زیادبکرێت، بەڵام بەداخەوە لێرەشدا دیسان پێگەی ژنان وەکو پێویست نییە لە ناوەندی بڕیاردا؛ تۆ لەو ٨٣ کورسییە کە دایدەنێیت و سیستەمی کۆتاشت فەرز کردووە بەسەر ئەو ژمارە کورسییە، بەڕاستی ئەمە غەدرێکی زۆرە و پێشێلکارییەکە بەرامبەر ژنان کراوە".  بەپێی ئاماری وەزارەتی پلاندانانی عێراق، رێژەی ژنان لە عێراق ٤٩.٥ % ـە، واتە نزیکەی نیوەی کۆمەڵگەی عێراقی پێکدەهێنێت.  لەم هەڵبژاردنەی پەرلەمانی عێراق ٩٨٢ بەربژێری ژن لە ٨٣ بازنەدا رکابەری دەکەن بۆ بەدەستهێنانی ٨٣ کورسیی پەرلەمان، لە بەربژێرە ژنەکان ١٦٢ یان وەکو بەرژێری سەربەخۆ بەشدارن و ٨٢٠ بەربژێری دیکەش لەنێو هاوپەیمانی و لیستی حیزبەکاندان و تەمەنیشیان لە نێوان ٢٠ بۆ ٤٠ ساڵدایە.