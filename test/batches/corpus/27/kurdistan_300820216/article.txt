ئەکبەر تایوغ، بەرپرسی پەیوەندییەکانی بەڕێوەبەرایەتی دادگەکانی پارێزگای ورمێ گوتی: "لەبەر ئەوەی ئەو بەرپرسە کەمتەرخەمی کردووە، کەلوپەلی فەرمانگەکەی دزراوە".  بەگوتەی تایوغ، بە بەهای نزیکەی ٢٠٠ ملیۆن تمەن دزی لەو شوێنە کراوە.  تایوغ نەیگوتووە ئەو بەرپرسە ناوی چییە یان بەرپرسی کام فەرمانگەیە، بەڵام سەرچاوەیەک لە سەردەشت بە رووداوی گوت، ئەو کەسەی گیراوە ناوی جەمال ئیبراهیم زادەیە، کە ئێستا بە دانانی بارمتە ئازادکراوە و شوێنەکەش کە دزی لێکراوە، سەر بە رێکخراوی تەلەفزیۆنیی ئێرانە.  سەرچاوەیەکی دیکە بە رووداوی گوت، جەمال ئیبراهیم زادە کە خەڵکی بۆکانە، بەرپرسی ئەو شوێنە نییە، بەڵکو تەنیا وێنەگر بووە و بۆ هەر بەرنامەیەکیش ١٠ هەزار تمەنی وەرگرتووە.  ئەو سەرچاوەیە هەروەها گوتیشی، ئەگەری دەستبەسەرکردنی بەرپرسی فەرمانگەی کولتوور و ئیرشادی سەردەشتیش هەیە، ئەوەش لەبەر دزرانی کەلوپەل لە بینای ناوەندی کولتووری شارەکە.   ئەکبەر تایوغ گوتی، مانگی رابردوو دزی لە ناوەندێکی دیکەی حکومی کراوە و ئێستا خەریکن دۆسیەی بۆ دەکەنەوە.