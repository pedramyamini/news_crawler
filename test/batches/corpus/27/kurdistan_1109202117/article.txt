ئەمڕۆ شەممە ١١ - ٠٩ - ٢٠٢١ سەرۆک مەسعود بارزانی گوتارێکی لە رێوڕەسمی دەستپێکردنی بانگەشەی پارتی دیموکراتی کوردستان بۆ هەڵبژاردنی پەرلەمانی عێراق پێشکێشکرد و رایگەیاند، "تێبینی زۆرمان لەسەر یاسای هەڵبژاردن و دابەشکردنی کورسییەکانی پارێزگاکان هەبوو کە هیچ دادپەروەریی تێدا نەبوو و لەسەر هیچ بنەمایەکی راست نییە، چونکە سەرژمێری نەکراوە، بەڵام لەبەر بەرژەوەندیی گشتی و بۆ ئەوەی سەنگی پارتی بپارێزین بڕیارماندا بەشداریی هەڵبژاردن بکەین".     ئەگەر وەکو حیزب ئەژمار بکرێت جگە لە هاوپەیمانیێتییەکان، پارتی گەورەترین حیزبە لەسەر ئاستی عێراق و هەرێمی کوردستان، لەوبارەوە سەرۆک بارزانی دەڵێت، "هیوادارم لەم هەڵبژاردنەش پارتی بە حیزبی ژمارە یەک بمێنێتەوە".     لە بەشێکی دیکەی قسەکانیدا سەرۆک بارزانی ئاماژەی بەوەدا، "داوای ئێمە و هەموو خەڵکی عێراق و هەموو ئەو لایەنانەی بەشدار دەبن لە هەڵبژاردن ئەوەیە هەڵبژاردنێکی خاوێن بێت، ساختەکاریی تێدا نەبێت. ئەمە داخوازی یوئێن و کۆمەڵگەی نێودەوڵەتیشە".     سەرۆک بارزانی دەڵێت، "بێگومان هەڵبژاردن باشترین و راستترین رێگەیە بۆ هەر گۆڕانکارییەک لە دەسەڵاتدا بکرێت و پارتی خۆی خاوەنی بیرۆکەی هەڵبژاردنە. هەمووتان لەبیرتانە لە نەورۆزی ساڵی ٩١ و لە شاری کۆیە بە هەموو جیهانمان راگەیاند کە دەمانەوێت هەڵبژاردن بکەین و لە شەرعیەتی شۆڕشگێڕییەوە، بچین بۆ شەرعیەتی دەستووری و یاسایی بە هەڵبژاردن. نە کەس فەرزی کردبوو لەسەرمان و باوەڕ ناکەم کەسیش بیری بووبێت".     ئەمڕۆ ٦٠ ساڵ بەسەر دەستپێکردنی شۆڕشی ئەیلوول تێدەپەڕێت، سەرۆک بارزانی شۆڕشەکە بە "قوتابخانەیەکی گەورە" ناودەبات و دەڵێت، "قارەمانی زۆر گەورەی پێگەیاند و دەستکەوتی گەورەشی بۆ گەلی کوردستان بەدەیهێنا. لە هەمووشی گەورەتر میللەتی هۆشیارکردەوە و بووە میللەتی خاوەن بڕوابەخۆبوون کە ئەمە لە هەموو شتێک گەورەتر بوو".  دەقی قسەکانی سەرۆک مەسعود بارزانی:  لەم رۆژە پیرۆزەدا رۆژی ١١ی ئەیلوول، کە رۆژێکی یەکجار زۆر پیرۆزە، ئێمە لێرە کۆبووینەتەوە، بۆ ئەوەی هەڵمەتی هەڵبژاردن بۆ کاندیدەکانمان رابگەیێنین.  شۆڕشی ئەیلوول نەک شۆڕشێكی چەکداری بوو بە تەنیا، بەڵکو شۆڕشێكی سیاسی و کۆمەڵایەتی بوو، شۆڕشی دروستکردنی تاکی کورد بوو، شۆڕشی دروستکردنی بڕوا بوو لەناو میللەتێک کە بزانێت خاوەن دۆزە و چۆن بتوانێت بەرگری لە دۆزی خۆی بکات و چۆن پلانی دووژمنان پووچەڵ بکاتەوە.  هەروەها شۆڕشی ئەیلوول بووە پەناگەیەک بۆ هەموو تێکۆشەرانی عێراق هەموو پێکهاتەکانی خەڵکی عێراق، حیکمەتێکی گەورەشی تێدابوو هیی سەرکردایەتیی شۆڕش، کە درووشمی ناوەندی بریتی بوو لە دیموکراسی بۆ عێراق و ئۆتۆنۆمی بۆ کوردستان.  شۆڕشی ئەیلوول بناخەی هەموو بزووتنەوەی رزگاریخوازی کوردە دوای ساڵی ١٩٦١ تاوەکو ئەمڕۆ بۆ ئاییندەش هەر بناخەی سەرەکیی بزووتنەوەی رزگاریخوازی کوردستان شۆڕشی ئەیلوولە. قوتابخانەیەکی گەورەیە، قارەمانی زۆر گەورەی پێگەیاند و دەستکەوتی گەورەشی بۆ گەلی کوردستان بەدیهێنا. لە هەمووشی گەورەتر ئەوەبوو میللەتێکی وشیارکردەوە بوو بە میللەتێکی خاوەن بڕوا بەخۆبوون، کە ئەمە لە هەموو شتێک گەورەتر بوو.  مانگێک ماوە بۆ هەڵبژاردنی پەرلەمانی فیدراڵی، هەرچەندە ئێمە زۆر تیبینیمان هەبوو لەسەر یاسای هەڵبژاردن و دابەشکردنی کورسییەکانی پارێزگاکان، کە هیچ دادپەروەری و ئینسافێکی تێدانییە و لەسەر هیچ بنەمایەکی راستیش نییە. چونکە سەرژمێری نەکراوە، بەڵام بۆ بەرژەوەندیی گشتی و پاراستنی سەنگی پارتی بڕیارماندا بەشداربین بە هەموو کەموکوڕییەکانیەوە کە هەیەتی.  داوای ئێمە و داوای هەموو خەڵکی عێراق هەموو لایەنەکانی کە بەشدار دەبن لە هەڵبژاردن ئەوەیە کە دەبێت هەڵبژاردنێکی بێگەرد و خاوێن و دوور لە ساختەکاری بێت، هەروەها ئەمە داخوازی UN و کۆمەڵگەی نێودەوڵەتییە، هەمووشیان تەئکیدیان لەوە کردووەتەوە کە بە هەموو توانایەکیان هەوڵ دەدەن هەڵبژاردنێکی پاکوخاوێن بێت. ئومێدەوارین سەرکەوتووبن لەو بارەیەوە، بەڵێنیشیان داوە کە چاودێرییەکی جیددی بکەن بۆ ئەوەی ساختەکاری نەکرێت، ئومێدەوارین سەرکەوتووبن لە ئەرکەکەیاندا.  هەڤاڵان... بێگومان هەڵبژاردن راستترین و باشترین رێگەیە بۆ هەر گۆڕانکارییەک کە لە دەسەڵاتدا بکرێت، پارتی خۆی خاوەنی بیرۆکەی هەڵبژاردنە. هەمووتان لەبیرتانە لە نەورۆزی ساڵی ١٩٩١ لەکاتی راپەڕینی گەورە لە شاری کۆیە ئەو بانگەوازەمان ئاراستەی هەموو جیهان و گەلی کوردستان کرد، کە ئێمە دەمانەوێت هەڵبژاردن بکەین، لە شەرعیەتی شۆڕشگێڕییەوە بچین بۆ شەرعیەتی دەستووری و یاسایی بە هەڵبژاردن. ئەمەش نە کەس سەپاندبووی بەسەر ئێمە، باوەڕناکەم ئەو کاتە کەسیش بیری لەوە کردبێتەوە، بەڵام ئەمە بە نسبەت ئێمە وەکو پارتی مەسەلە پرەنسیپ و بڕوایە. ئێستا ئێمە دەڵێین هەر ئاڵوگۆڕێک لە دەسەڵاتدا لە رێگەی هەڵبژاردنەوە بە رێگەیەکی دیموکراسی بکرێت، شتێکی زۆر ئاساییە، بەڵام بە کودەتا ئاڵۆگۆڕی ناکرێت.  لە هەڵبژاردنی رابردوو پارتی نەک لەسەر ئاستی هەرێم، بەڵکو لەسەر ئاستی هەموو عێراق بووە حیزبی ژمارە یەک، بێگومان ئەمە ئەنجامی ماندووبوون و زەحمەتی سەرکردایەتیی پارتی و کادر و ئەندامان و لایەنگرانی پارتی بووە، بەڵام لەبیرتان نەچێت پاداشتی گەلی کوردستانیش بوو بۆ پارتی بۆ هەڵوێستە نەگۆڕەکان و نەتەوەییەکان و راست و دروستەکانی. ئومێدەوارم ئەمجارەش پارتی هەروا بە سەرکەوتوویی لەو هەڵبژاردنانە دەربچێت، هەر وەکو حیزبی ژمارە یەک بمێنێتەوە، هەموو حیزبێکیش مافی خۆیەتی هەوڵبدات حیزبی ژمارە یەک بێت، ئەو مافە مافی پارتیشە.  بۆ ئەوەی ئەو سەرکەوتن و دەستکەوتانە بپارێزین، داوا دەکەم هەموو رێکخستنەکانی پارتی بە جۆش و خرۆشێکی تازەوە بێنە مەیدان، داوا لە هەموو کادر و ئەندامان و لایەنگرانی پارتی و هەموو دڵسۆزان دەکەم بەشداربن لە هەڵبژاردن، چونکە هەڵبژاردنێکی چارەنووسسازە. داوا دەکەم رێکخستنەکانی پارتی پابەندبن کە رێنوینییەکانی لیژنەی باڵای هەڵبژاردن، داوا دەکەم ئەمن و ئاسایش و هێمنی بپارێزن و خۆتان بە دروور بگرن لە تەشهیر و شتی لا بەلا.  هەڤاڵانی پارتی، خوشک و برایانی بەڕێز و خۆشەویست و خەڵکی کوردستان.. رەنگە گلەییتان هەبێت و مافی خۆشتانە، بەڵام ئەمڕۆ رۆژی ئەوەیە گلەییەکان بەلاوە بنێن، گلییەکان هەڵبگرن بۆ دوای هەڵبژاردن، مافی خۆتانە هەرچی بۆ ئێوە بکرێت هەر کەمە، بەڵام نابێت گلییەکان ببنە هۆکاری ئەوەی دەرفەت بدەن بە خەڵکی دیکە و پارتی تووشی خوانەخواستە شکستێک ببێت یان نسکۆیەک ببێت لەبەر ئەوەی دڵگیرن لەو بەرپرسە یان ئەو بەرپرسە، ئەمە هەمووی مافی خۆتانە، بەڵام لەم هەڵبژاردنەدا دەبێت هیمەت بکەن پارتەکەی خۆتان راگرن و سەربخەن و نەهێڵن هیچ کەموکوڕییەک بێتە پێشی پارتیەکەتان.  لەناو خۆشمان لە کوردستان تەمەننا دەکەین هەموو لایەک بەخۆیاندا بچنەوە، لەبری ئەوەی هەوڵی یەکتر شکاندن و یەکتر لەناوبردنی یەکتری بدەن، بیر لەوە بکرێتەوە چۆن پێکەوە کار بکەین بۆ میللەتەکەمان، چۆن خەبات بکەین؟ چۆن ئەو هەموو تەحەدیاتانەی لە پێشمانە بەرامبەری بووەستین.  لەگەڵ بەغداش زۆرمان پێخۆشە چارەسەری هەموو گیروگرفتەکان بکرێت، بە لێکتێگەیشتن لەسەر بنەمای شەراکەت و سازان و هاوسەنگی. ئەگەر وانەبێت کێشەکان هەر بەردەوام دەبن، زۆر شێوەش تەجروبەکراون لە عیراق، من پێموایە کاتی ئەوە هاتووە زۆر بە جیددی بیر لەوە بکرێت چارەسەری جیددی و بنەڕەتی بکرێت بۆ ئەو گرفتانە.  مەسەلەی بودجە ئەمە بەڕاستی یارییەکی زۆر هەرزانە، بودجە مافی هەموو خەڵکە، کێشەی گەلی کوردستان مووچە نییە بە تەنیا. مووچە کێشەیەکە لە کێشەکان. ئێمە خاوەن دۆزێکی سیاسین، ئێمە نەتەوەیەکین، کێشەی هەرە سەرەکی مەسەلەی شەراکەتە، شەراکەتیان نەهێشت، لەبەر ئەوە دەبێت ئێمە بچینە قووڵایی کێشەکان، ئەوەش بەمە چارەسەر دەکرێت دەبێت تەفاهوم و شەراکەت بێت و بیری لە چارەسەری جیددی بکرێتەوە. دوور لە سۆز و دەمارگیری.  من دەزانم خەڵکێکی زۆر نیگەرانن لە ئاییندە، هەموو میللەتێک مافی خۆیەتی بیر لە ئاییندەی خۆی بکاتەوە، من ناڵێم حکومەتی هەرێم، پەرلەمان بێ کەموکوڕی بوون، بەڵام ئەمە نزیکەی ٣٠ ساڵە کەموکوڕی هەبووە بەڵام تەماشاش بکەن شتی زۆر گەورە کراوە، ئەوانەی کە داوای گۆڕانکاری دەکەن، زۆر باشە، بەڵام هەروا کۆر کۆرانە داوا دەکەن، ئەمە نابێت بمێنێت و  ئەمە دەبێت بڕوات.. خۆ دەبێت جێگرەوە هەبێت زۆر مەمنوون دەبین جێگرەومان پیشان بدەن باشتر بێت. ئێمە ناڵێین ئەمەی هەیە بێ کەموکوڕییە، بەڵام با هەوڵ بدەین هەموو پێکەوە ئەو کەموکوڕیانە نەهێڵین، باشتری بکەین..  خۆی میللەت دەبێت نیگەران بێت لە ئاییندەی خۆی کە ئیرادەی نەبێت، نەشزانێت چی دەوێت، ئێمە میللەتێکین ئیرادەمان هەیە و دەشزانین چ دەکەین. خەڵکی دیکە بۆخۆی چ دەڵێت و چۆن شرۆڤەی دەکات ئارەزووی خۆیانە.  لەکاتی کە داعش پەلاماری هەرێمی کوردستانیدا، سەرۆک بایدن کە ئەو کاتە جێگری سەرۆک ئۆباما بوو، تەلەفۆنی کرد و پرسیاریکرد، گوتی ئەگەر ئێمە یارمەتی ئێوە بدەین ئێوە بەرگری دەکەن؟ ئەگەر نایکەن و پێتان ناکرێت پێمبڵێ بۆ ئەوەی ئێمە کونوسڵخانەی خۆمان بکێشینەوە؟ پێمگوت جەنابی جێگری سەرۆک ئێوە یارمەتی ئێمە بدەن و نەدەن ئێمە بەرگری دەکەین، ئێمە تەسلیمی هیچ تیرۆریستێک، هیچ زۆردارێک نابین، بەڵام ئەگەر یارمەتیی ئێمە بدەن، بێگومان ئەرکی ئێمە ئاسانتر دەبێت، قوربانیدانی ئێمە رەنگە کەمتر ببێت، سوپاستان دەکەین. بەڵام ئەگەر نەشیکەن ئێمە ئیرادەی بەرگریمان هەیە و بەرگریش دەکەین، مەحاڵیشە بهێڵین دووژمن کوردستان داگیر بکات. بۆ هەموو دونیاش ئیسپات بوو کە پێشمەرگە قارەمانەکان و خۆڕاگری میللەتەکەمان بووە نموونە.     ئەو رۆژە باڵیۆزی فلپین دەیگوت ناوی پێشمەرگە لە فلیپین پیرۆزە، جاران باوەڕناکەم کەسی فلیپین زانیبێتی کوردیش هەیە.. ئێستاش گەلی کوردستان دڵنیا دەکەمەوە، هەموو هەوڵی ئێمە ئەوەیە هەموو کێشەکان بە ئاشتی و لێکتێگەیشتن چارەسەر بکرێن، بەڵام بەشی ئەوە رۆڵەی دڵسۆز و تێکۆشەر هەن، بەشی ئەوە پێشمەرگەی قارەمان هەن، کە بە هیچ جۆرێک نەهێڵن کوردستان جارێکی دیکە بکەوێتە ژێر دەستی بێگانە.     سوپاس بۆ خودا ئێستا دۆخی پێشمەرگە لە هەموو رووێکەوە جیاوازی هەیە لەگەڵ جاران، بەڵام هیچ کاتێک شەڕ بژاردەی راست و دروست نییە، ئەگەر بەسەر ئێمەدا بسەپێندرێت، ئەگەر سەپێندرا لە هەر لایەنێکەوە بێت، من پەیمانی ئەوەتان دەدەمێ کە ئێمە ئامادەین بەرگری بکەین.     ئومێدەوارم لەمەودوا سەرۆکایەتیی هەرێم، سەرۆکایەتیی ئەنجوومەنی وەزیران، ئەنجوومەنی وەزیران، پەرلەمان زیاتر بیر لەوە بکەنەوە کە خزمەتگوزارییەکی باشتر پێشکەش بکرێت خەڵکی کوردستان، لە هەمووشی گرنگتر، گرنگییەکی زۆرتر بە پەروەردە بدرێت.     جاران دووژمنان بە تانک و فڕۆکە و تۆپ پەلاماری ئێمەیان دەدا، بەرگری دەکرا. جاری وا هەبوو خەسارەتیشمان دەدا، بەڵام ئێستا دووژمن بە شێوەی دیکە پەلاماری ئێمە دەدات بە کەرستەیەکی دیکە و مەترسیدارتر، لە هەمووشی خراپتر و ترسناکتر ئەوەیە کە وایانکردووە تا راددەیەکی زۆریش سەرکەوتووبوونە لەو هێرشەیاندا، ئینتمای گەنجان بۆ وڵاتەکەیان کەمکردووەتەوە، کە ئەمە مەترسییەکی یەکجار زۆرە، لەبەر ئەوە دەبێت پەروەردە لە پۆلی یەکەمی سەرەتاییەوە دەبێت ئەمە لەبەرچاو بگیرێت، لەمەودوا دەبێت نەوەی داهاتوو وا پەروەردە بکرێن کە گیانفیدایی بۆ نیشتمان و قوربانیدان لەپێناوی گەل و نیشتمان دەبێت زۆر هەرزان بێت، گیان دەبێت هەرزان بێت لەو پێناوەدا.     من داوای سەرکەوتنتان بۆ دەخوازم، ئێوە نوێنەری میللەتن ئومێدەوارم هەمووتان سەرکەوتن بەدەست بهێنن، لە بەغداش کە چوونە ئەوێ کەم قسە بکەن و زۆر کار بکەن.     لەناو ئێوەدا ژمارەیەک خوشک و برای عەرەب هەن، کە ئەمەش تابلۆیەکەی زۆر جوانتر کردووە، ئەمە گرنگی و دیموکراتییەتی پارتی پیشان دەدات.     من زۆرجار گوتوومە پارتی داری بەڕووە، نە بە سووتان و نە بە بڕین پارتی لەنێو ناچێت، ئەوانەی خۆیان ئامادەکردووە و بەهیوای ئەوەبن پارتی نەمێنێت، با خۆیان ئەزیەت نەدەن، چونکە ئەو رۆژە نابینن.. پارتی لەنێو ناچێت. تاوەکو پارتیش ماوە لە خزمەتی کورد و کوردستاندا دەبێت.     لە کۆتاییدا سڵاوی گەرم دەنێرین بۆ گیانی پاکی شەهیدان و پێشمەرگە قارەمانەکان و هەموو گەلی کوردستان، هەر سەرکەوتووبن و هەر بمێنن بە خێر و خۆشی.