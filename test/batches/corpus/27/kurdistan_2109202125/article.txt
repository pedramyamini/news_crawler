پێشەوا بەختیار، پەیامنێری رووداو لە سلێمانی رایگەیاند: ئێوارەی ئەمڕۆ سێشەممە ٢١ - ٠٩ - ٢٠٢١، هێزەکانی سەر بە بەڕێوەبەرایەتیی پۆلیسی داراستان بە مەبەستی رووخاندنی ژمارەیەک خانووی زێدەڕۆ لە گوندی تووە سپی لە پارێزگای سلێمانی، دەچنە ئەو گوندە و نزیکەی ٣٠ خانووی زێدەڕۆ دەڕووخێنن، لەکاتی رووبەڕوونەوەی خەڵکی گوندەکە بۆ رێگریکردن لە رووخاندنی خانووەکانیان، پێکدادان لەنێوان هێزەکە و دانیشتووانی گوندەکە دروست دەبێت.  هێمن کەمەرخان، بەرپرسی راگەیاندنی پۆلیسی دارستانی سلێمانی بە تۆڕی میدیایی رووداوی راگەیاند، لابردنی ئەو زێدەڕۆییانە کاری ئەوان نییە، بەڵام لەسەر فەرمانی چەتۆ ساڵح، بریکاری وەزیری ناوخۆ رۆشتوونەتە ناوچەکە و لەلایەن دادوەرەوە ئاگادارکراونەتەوە کە چەند دووکانێک بە نایاسایی دروستدەکرێت و پێویستە رێگری لێبکرێت، چونکە دەستدرێکژیکردنە بۆ سەر موڵکی گشتی.  بەرپرسی راگەیاندنی پۆلیسی دارستان دەڵێت، دوای ئەوەی کە رێگرییان لێکراوە کە دووکانە زێدەڕۆکان بڕووخێنن گرژی دروستبووە و عه‌مید ئاری ره‌ئوف سابر، بەڕێوەبەری پۆلیسی دارستان و ژینگەی پارێزگای سلێمانی و شەش کارمەندی دیکەیان بریندار کراون.  لەبارەی ئەوەی کە پۆلیسی دارستان تەقەی لە خەڵک کردووە، هێمن کەمەرخان دەڵێت، تەقەیان نەکردووە، "ئەگەر تەقەمان بکردایە، بۆ ئەو هەموو کارمەندەمان بریندارن؟.. ئەو کەسانەشی بریندار بوون بە تەقەی خۆیان بووە و لە پشتەوە لێیاندراوە".  لەلایەکی دیکەوە لەبارەی چۆنێتیی دروستبوونی رووداوەکە نوێنەرێکی گوندەکە بە ناوی سامان عەلی بە رووداوی راگەیاند، "بە داخەوە ماوەی چەند رۆژێکە هێزێکی زۆر هاتووەتە ئەو ناوە بۆ رووخاندنی خانووە زێدەڕۆکان، بەڵام هێزی بەرگریی فریاکەوتن چەند رۆژێک پێش ئێستا لێرە کشانەوە و پۆلیسی دارستان هاتنە شوێنەکەیان، ئێمە بەشێوەیەکی خۆش وەکو برا مامەڵەمان لەگەڵیان کرد، ئێمە کوردین و ئەوانیش کوردن، داوامان لێکردن ماڵی خەڵک نەڕووخێنن و وێران نەکەن، ئەو هاووڵاتییەی لێرەیە حەز دەکات ڤێللایەکی لە بەختیاری یان سەرچنار هەبێت و بچێتە خانووی خۆی. خەڵک ئەم کەلاوە و ناڕەحتیەی قبووڵە، بەڵام وازی لێناهێنن".     بە گوتەی نوێنەرەکەی گوندی تووە سپی، "ئەم ئێوارەیە هێزێکی زۆر بەشۆفڵەوە هاتن و ماڵی خەڵکیان وێرانکرد، یەکێک لە بریندارەکان کارمەندی ئاسایشە کە ماڵی لێرەیە، لە دوێنێ و پێرێوە خانووێکی زۆری خەڵک رووخێندراوە، زیاتر لە ٢٥ بۆ ٣٠ خانووی خەڵک رووخێندراوە".     خەڵکی گوندەکە شەقامی مێرگەپان سلێمانیان داخستووە و، نوێنەرەکەی گوندی تووە سپیش ئاماژە بەوە دەدات، "شەقامەکەمان داخستووە تاوەکو لایەنی بەرپرس دێت و وەڵامی ئەو خەڵکە دەداتەوە".     بە گوتەی دانیشتووێکی گوندەکەش ئەو کەسانەی لە رووداوە برینداربوونە، "سەرجەمیان بە فیشەک برینداربوونە و لەنێو بریندارەکانیش ژن و پیاوی بە تەمەن و منداڵ هەیە".