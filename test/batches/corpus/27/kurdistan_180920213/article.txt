بێن وۆڵس، وەزیری بەرگریی بەریتانیا لە تویتێکدا لەبارەی پەیوەندییەکانی وڵاتەکەی لەگەڵ هەرێمی کوردستان دەڵێت، پابەندبوونی ماوەدرێژی بەریتانیا بۆ گەلی کوردستان "لە رێگەی پەروەردەی سەربازیی کوردەوە لە دامەزراوە نایابەکانمان و دروستکردنی پەیوەندیی بەهێز لەنێوان سوپاکانمان جێبەجێ دەکەین و پاڵپشتی دەکەین".  ئێواره‌ى رۆژی چوارشه‌ممه ٢٠٢١/٩/١٥ نێچيرڤان بارزانى، سه‌رۆكى هه‌رێمى كوردستان له له‌نده‌ن له‌گه‌ڵ بێن وۆڵس، وەزیری بەرگریی بەریتانیا کۆبووەوە، لەبارەی دیدارەکەوە، وەزیرە بەریتانییەکە دەڵێت، "خۆشحاڵ بووم بە بینینی نێچیرڤان بارزانی بۆ تاوتوێکردنی بەرژەوەندییە هاوبەشەکانمان لە دابینکردنی سەقامگیریی ناوچەکەدا".  بەپێی راگەیێندراوی کۆبوونەوەکە، وه‌زيرى هێزه چه‌كداره‌كانی بەریتانیا و باڵيۆزى به‌ريتانيا له عێراق ئاماده‌ى کۆبوونەوەکە بوون و، دوايين پێشهاته‌كانى شه‌ڕى دژى تيرۆر له عێراق و مه‌ترسييه‌كانى سه‌رهه‌ڵدانه‌وه‌ى داعش تاوتوێ كران.  هەردوولا هاوڕابوون كه داعش هێشتا له‌سه‌ر ئاسايش و سه‌قامگيريى عێراق و ناوچه‌كه و جيهانيش هه‌ڕه‌شه و مه‌ترسييه‌كى راسته‌قينه‌يه و هێشتا پشتگيرى و هاريكاريى كۆمه‌ڵگه‌ى نێوده‌وڵه‌تى بۆ عێراق و هه‌رێمى كوردستان بۆ به‌ره‌نگاربوونه‌وه و له‌ناوبردنى، پێويسته.   هەروەها دوای کۆبوونەوەکە نێچيرڤان بارزانى سوپاس و پێزانينى بۆ رۆڵى به‌ريتانيا و پشتگيريكردنى له عێراق و هه‌رێمى كوردستان له شه‌ڕى دژى تيرۆردا دووپات كرده‌وه و هاوكارييه سه‌ربازييه‌كانى به‌ريتانياى به‌رز نرخاند، به‌تايبه‌تيش ئاماژه‌ى به بوونى راوێژكاران و تيمه‌كانيان و مه‌شقكردن و راهێنانيان به پێشمه‌رگه كرد.  سەرۆکی هەرێمی کوردستان لە رۆژی چوارشەممەوە بە سەردانێكی فەرمی لە بەریتانیایە. لەو سەردانەدا لەگەڵ بۆریس جۆنسن، سەرۆکوەزیرانی بەریتانیا، بێن وۆڵەس، وەزیری بەرگری، لیز تروس، وەزیری دەرەوە و نەدیم زەهاوی، وەزیری پەروەردەی وڵاتەکە کۆبووەوە.  رۆژی هەینی ١٧ - ٠٩ - ٢٠٢١ لە دوایین وێستگەی گەشتەکەیدا، نێچیرڤان بارزانی سەردانی ئەکادیمیای سەربازیی شاهانەی ساندهێرستی بەریتانیای کرد کە تێیدا دوو کچە کورد راهێنان دەکەن و هیوای خواست کە دەرفەت بڕەخسێت بۆئەوەی لە وەزارەتی پێشمەرگەوە خەڵکی زیاتر بۆ ئەو ئەکادیمیایە بنێردرێت.