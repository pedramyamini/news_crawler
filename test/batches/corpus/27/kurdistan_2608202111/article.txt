دوای ئەوەی وا بڵاوکرایەوە، کە مەلا بەختیار لە تۆڕی کۆمەڵایەتی Clubhouse سوکایەتی بە نەوشیروان مستەفا، رێکخەری کۆچکردووی بزووتنەوەی گۆران کردووە و گووتویەتی: "نەوشیروان مستەفا یەک شەڕی کردووە ئەویش تەنیا شیوعی کوشتوون"، هۆشیار عومەر، رێکخەری ژووری پەیوەندییە دیپلۆماسییەکانی بزووتنەوەی گۆران لە وتارێکدا لە تۆڕی کۆمەڵایەتیی فەیسبووک مەلا بەختیاری بە "کالفام و شکستخواردوو  و رق لە دڵ" ناوبرد.  ئازاد محەممەد کەریم، پارێزەر لە تیمی پارێزەرانی مەلا بەختیار ئەندامی ئەنجومەنی باڵای سیاسی و بەرژەوەندییەکانی یەکێتی بە تۆڕی میدیایی رووداوی راگەیاند: "ئێمە وەک تیمی پارێزەرانی کاک مەلا بەختیار سکاڵا دژی هەر کەس و لایەنێک تۆمار دەکەین کە تەشهیر بە کاک مەلا بەختیار بکات".  ئازاد محەممەد کەریم پشتڕاستیکردەوە، کە سکاڵایان لەسەر هۆشیار عومەر، رێکخەری ژووری پەیوەندییە دیپلۆماسییەکانی بزووتنەوەی گۆران تۆمارکردووە و گوتی: "بەپشتبەستن بە ماددەکانی (٤٣٣)  و (٤٣٤) لە یاسای سزاکانی عێراق و ماددەی دووی خراپ بەکارهێنانی ئامێرەکانی پەیوەندی کردن، هەفتەی داهاتوو رەنگە رۆژی یەکشەممە کاک مەلا بەختیار لە دادگا ئامادە دەبێت و داوای قەرەبووی ماددی و مەعنەوی لە تۆمەتبار بکات".  هۆشیار عومەر، رێکخەری ژووری پەیوەندییە دیپلۆماسییەکانی بزووتنەوەی گۆران، سەبارەت بەو سکاڵایە  بە تۆڕی میدیایی رووداوی راگەیاند ئامادەیە لە دادگا هەموو ئەو قسانە بسەلمێنێت، کە بەرامبەر مەلا بەختیار کردوویەتی.  هۆشیار عومەر گوتیشی: "ئامادەکاریمان کردووە بۆ رووبەرووبونەوە لە دادگا، بەڵام تائێستا تەنیا تیمی پارێزەرانی مەلا بەختیار تۆمارکردنی سکاڵاکەیان لە چاودێر بڵاوکردووەتەوە، بە رەسمی هیچ سکاڵایەکم بەدەست نەگەشتووە".