له به‌رده‌واميى سه‌ردانه‌كه‌يدا بۆ به‌ريتانيا، ئێواره‌ى رۆژی پێنجشه‌ممه ١٦ی ئەیلوولی ٢٠٢١ نێچيرڤان بارزانى، سه‌رۆكى هەرێمى كوردستان له له‌نده‌ن پێشوازیى له جۆن مەیجەر، سياسه‌تمه‌دار و سه‌رۆكوه‌زيرانى پێشووترى به‌ريتانيا و "دۆستى گه‌لى كوردستان" كرد.  له دیداریاندا نێچيرڤان بارزانى سوپاس و پێزانينى گه‌لى كوردستانى بۆ جۆن مەیجەر دووپاتكرده‌وه "بۆ ئه‌و پشتيوانى و هاوكارييه‌ى نه‌وه‌ده‌كانى سه‌ده‌ى رابردوو له رۆژانى ته‌نگانه‌دا پێشكێشى كرد و له‌گه‌ڵ وڵاتانى ديكه‌ى دۆست به هاناى گه‌لى كوردستانه‌وه هاتن كه له ئه‌نجامدا بڕيارى ٦٨٨ ى نێوده‌وڵه‌تى ده‌رچوو و ناوچه‌ی نه‌فڕين و نه‌واى ئارام بۆ گه‌لى كوردستان دامه‌زرا".  لەوباره‌يه‌وه نێچيرڤان بارزانى گوتى، "گه‌لى كوردستان هەرگيز هاوسۆزی و دۆستايه‌تيى جه‌نابتان و گه‌ل و حكومه‌تى به‌ريتانيا و وڵاتانى ديكه‌ى دۆست له‌بيرناكات و هەميشه به رێز و پێزانينه‌وه له هاوكارى و پشتگيريتان و له بایه‌خدانی به‌رده‌وامتان به دۆزه ره‌واکه‌ی ده‌ڕوانێت".  بەپێی راگەیێندراوی سەرۆکایەتیی هەرێمی کوردستان، جۆن مەیجەر، "سۆز و خۆشه‌ويستيى خۆى بۆ گه‌لى كوردستان دووپاتكرده‌وه و هیواى سه‌ركه‌وتنى بۆ گه‌ل و ئه‌زموونى هەرێمى كوردستان خواست".  تاوتوێكردنى دۆخى سياسى و ئه‌منيى عێراق و ناوچه‌كه به گشتى و ئه‌مڕۆی هەرێمی کوردستان و ده‌ستکه‌وته‌کانی ٣٠ ساڵ دوای ئه‌و مێژووه، ته‌وه‌رێكى ديكه‌ى ديداره‌كه بوو.