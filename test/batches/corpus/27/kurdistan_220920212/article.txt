یوسف ئەنوەر، کارگێڕی لقی ١٩ی پارتی دیموکراتی کوردستان لە چەمچەماڵ بە تۆڕی میدیایی رووداوی راگەیاند، شەوی رابردوو لە سنووری ناحیەی شوان - ی سەر بە پارێزگای کەرکووک، کارگێڕێکی لقی ١٩ یان بە ناوی (لوقمان ئاڵتوون شوانی) سەرقاڵی بانگەشەی هەڵبژاردن بووە و بە گوندەکاندا گەڕاوە، لەنێو ئۆتۆمبێلێکەوە تەقەی لێکراوە.  یوسف ئەنوەر گوتی، "هەرچەندە هیچ گوللەیەک بەر کارگێڕەکەی لقمان نەکەوتووە، بەڵام بەهۆی ئەوەی گوللەکان لە نزیکی ئەو داویانە بە زەویدا، بە بەرد برینداربووە".  لەوبارەوە عامر شوانی، گوتەبێژی پۆلیسی کەرکووک بە رووداوی راگەیاند، تاوەکو ئێستا هیچ سکاڵایەک لەوبارەوە بە دەست پۆلیس نەگەیشتووە و ئاگاداری ئەو رووداوە نین، "ئەگەر پۆلیس ئاگادار بکەنەوە، بە دڵنیاییەوە بەدواداچوون و لێکۆڵینەوە دەکەین".     لە دوای هێرشەکانی ١٦ ـی ئۆکتۆبەری ٢٠١٧ پارتی بارەگاکانی لە ناوچە جێناکۆکەکان کشاندەوە و لەو کاتەوە نەکراونەتەوە، بەڵام لە ماوەکانی رابردوودا بەبۆنەی هەڵبژاردنەوە، دەستیان بە کردنەوەی بارەگاکانیان کردەوە.