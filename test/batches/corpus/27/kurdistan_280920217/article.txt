تۆڕی میدیایی رووداو لە راگەیێندراوێکدا کە رۆژی سێشەممە ٢٨ی ئەیلوولی ٢٠٢١ بڵاویکردووەتەوە دەڵێت، كاژێر ١٢: ٠٥ خولەكی شەوی رابردوو، سێ كەسی بە دەمامك و دەموچاو پێچراو هێرشیانكردە سەر نووسینگەی تۆڕی میدیایی رووداو لە شاری قامشلۆی رۆژئاوای كوردستان، دوو لەو كەسانە كە گەنجی تازە پێگەیشتوون بە بۆمبای ئاگرین (مۆلۆتۆڤ) هێرشیانكردووەتە نێو نووسینگەكە و یەكێكی دیكەشیان بە ڤیدیۆ هێرشەكەی تۆماركردووە.  لە كامێرای چاودێری دا دەردەكەوێت نهۆمی خوارەوەی نووسینگەی رووداو ئاگری تێبەربوو و بەشێك لە كەرەستەكانی نووسینگە سووتان و زیانیان بەركەوت.  تۆڕی میدیایی رووداو ئاماژە بەوە دەدات، ئەوە جاری شەشەمە هێرش دەكرێتە سەر نووسینگەی تۆڕی میدیایی رووداو لە شاری قامشلۆ، بەبێ ئەوەی لایەنە بەرپرسەكان هیچ كەسێك لەسەر ئەو هێرشانە دەستگیر بكەن، كە جارەكانی رابردوو بە رۆژ و لە بەرچاوی هێزە ئەمنییەكان هێرشكراوەتە سەر نووسینگەی رووداو لە قامشلۆ.   تۆڕی میدایی رووداو راشیدەگەیێنێت، پێنج هێرشی جاری رابردوو لەلایەن رێكخراوی لاوانی شۆڕشگێڕی سەر بە پارتی یەكێتی دیموكراتی PYD ئەنجامدران و بە ئاشكرا بە بەرد هێرشیانكردووەتە سەر نووسینگەی رووداو لە قامشلۆ. تائێستا هیچ لایەن و گرووپێك بەرپرسیارێتی خۆی لەو هێرشە رانەگەیاندووەو هێرشكارەكانیش دەموچاوی خۆیان پێچابوو بۆ ئەوەی نەناسرێنەوە.  دەقی راگەیێندراوەکەی تۆڕی میدیایی رووداو لەبارەی سووتاندنی نووسینگەری رووداو لە قامشلۆ  بە بۆمبای ئاگرین هێرشكرایە سەر نووسینگەی رووداو لە قامشلۆ  كاژێر ١٢: ٠٥ خولەكی شەوی رابردوو، سێ كەسی بە دەمامك و دەموچاو پێچراو هێرشیانكردە سەر نووسینگەی تۆڕی میدیایی رووداو لە شاری قامشلۆی رۆژئاوای كوردستان، دوو لەو كەسانە كە گەنجی تازە پێگەیشتوون بە بۆمبای ئاگرین (مۆلۆتۆڤ) هێرشیانكردووەتە نێو نووسینگەكە و یەكێكی دیكەشیان بە ڤیدیۆ هێرشەكەی تۆماركردووە، هەروەك لە كامێرای چاودێری دا دەردەكەوێت. لە ئەنجامدا نهۆمی خوارەوەی نووسینگە ئاگری تێبەربوو و بەشێك لە كەرەستەكانی نووسینگە سووتان و زیانیان بەركەوت.  ئەوە جاری شەشەمە هێرش دەكرێتە سەر نووسینگەی تۆڕی میدیایی رووداو لە شاری قامشلۆ، بەبێ ئەوەی لایەنە بەرپرسەكان هیچ كەسێك لەسەر ئەو هێرشانە دەستگیر بكەن، كە جارەكانی رابردوو بە رۆژ و لە بەرچاوی هێزە ئەمنییەكان هێرشكراوەتە سەر نووسینگەی رووداو لە قامشلۆ. پێنج هێرشی جاری رابردوو لەلایەن رێكخراوی لاوانی شۆڕشگێڕی سەر بە پارتی یەكێتی دیموكراتی PYD ئەنجامدران و بە ئاشكرا بە بەرد هێرشیانكردووەتە سەر نووسینگەی رووداو لە قامشلۆ. تائێستا هیچ لایەن و گرووپێك بەرپرسیارێتی خۆی لەو هێرشە رانەگەیاندووەو هێرشكارەكانیش دەموچاوی خۆیان پێچابوو بۆ ئەوەی نەناسرێنەوە.  ئەو هێرشە، هەڕەشەیەكی زۆر مەترسیدارە بۆ سەر گیان و كاری هاوكارانی تۆڕی میدیایی رووداو لە رۆژئاوای كوردستان، لە هەمانكاتدا دەستدرێژییەكی زۆر مەترسیدارە بۆ سەر ئازادی كاری میدیایی لە رۆژئاوای كوردستان.  تۆڕی میدیایی رووداو داوا لە دەزگا پەیوەندیدارەكانی ئیدارەی خۆسەری دیموكراتی دەكات كە ئەمجارەش وەك جارەكانی رابردوو بەرامبەر هێرشكردنە سەر تۆڕی میدیایی رووداو بێدەنگ و دەستەوەستان نەبن. هەروەها داوا لە هەموو رێكخراوەكانی كۆمەڵگەی مەدەنی و هەموو لایەنگرانی ئازادی كاری میدیایی دەكات لە بەرامبەر ئەو هێرشەی سەر تۆڕی میدیایی رووداو بێدەنگ نەبن و هەڵوێست وەربگرن و گوشار بكەن بۆ پاراستنی هاوكارانمان و نووسینگەی تۆڕی میدیایی رووداو لە رۆژئاوای كوردستان.