ئەمڕۆ دووشەممە ٢٣ - ٠٨ - ٢٠٢١ وەزارەتی پەروەردە راگەیێندراوێکی بڵاوکردەوە و تێیدا هاتووە، دەبێت ٨٠ % ـی بەشەوانەکان لە هەر پۆلێکی خوێندن بدرێتە ئەندامە هەمیشەییەکانی دەستەی مامۆستایان لە دامەزراوە پەروەردەییە ناحکومییەکان.  هەروەها سەبارەت بەو مامۆستایانەی کە لەسەر میلاکی حکومی دامەزراون و لە دامەزراوە پەروەردەییە ناحکومییەکان دەوام دەکات، وەزارەتی پەروەردە دەڵێت، دەبێت مامۆستاکان سێ مەرجیان تێدا بێت کە ئەمانەن:  یەکەم: مامۆستای میلاکی حکومی مافی ئەوەی هەیە پاش وەرگرتنی مۆڵەتی بێمووچە لە دامەزراوەیەکی پەروەردەیی ناحکومی کار بکات.  دووەم: مامۆستای میلاکی حکومی مافی هەیە بە شێوازی خواستن لە دامەزراوەیەکی پەروەردەیی ناحکومی کاربکات.  سێیەم: مامۆستای میلاکی حکومی تەنها پاش تەواوبوونی دەوامی ئەو دامەزروە حکومیەی کاری لێدەکات مافی هەیە لە دامەزراوەیەکی پەروەردەیی ناحکومی کاربکات.  لە بڕیارێکی دیکەی وەزارەتی پەروەردەدا هاتووە، دامەزراوە پەروەردەییە ناحکومییەکان مافی ئەوەیان نییە فەرمانبەرانی نیو بەڕێوەبەرایەتییە گشتییەکان و فەرمانبەرانی پەروەردەی قەزاکان لە سنووری پلە یەک تاوەکو حەوت دابمەزرێنن.  راگەیێندراوی وەزارەتی پەروەردە  راگەیێندراوی وەزارەتی پەروەردە