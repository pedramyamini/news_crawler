رۆژی یەکشەممە ٥ی ئەیلوولی ٢٠٢١ نەبەز ئیسماعیل، گوتەبێژی وەزارەتی ئەوقاف و کاروباری ئایینیی هەرێمی کوردستان بە تۆڕی میدیایی رووداوی راگەیاند، وەزارەتی ئەوقاف و بەڕێوەبەرایەتیی حەج و عەمرەی هەرێمی کورستان نرخی عەمرەیان لە هەزار و ٤٠٠ دۆلار و هەزار و ٥٠٠ دۆلارەوە بۆ هەزار دۆلار کەم کردووەتەوە.  گوتەبێژی وەزارەتی ئەوقاف و کاروباری ئایینیی هەرێمی کوردستان گوتیشی، "رێکاری زۆر و ورد"یان گرتووەتەبەر بۆ دابەزینی نرخی عەمرە و کەمکردنەوەی بلیتی هێڵە ئاسمانییەکان و کۆمپانیاکانیش هاوکاریان بوون.  نەبەز ئیسماعیل باسی لەوەش کرد، هەر کەسێک دوو قورچک ڤاکسینی کۆرۆنای وەرنەگرتبێت ناتوانێت سەردانی سعودیە بکات و "تەنیا ڤاکسینی فایزەر و ئەسترازێنیکا لەلایەن سعودیەوە قبووڵ کراون" و ئەوانەی ڤاکسینی سینۆفارمی چینییان وەرگرتبێت ناتوانن گەشت بکەن بۆ ئەو وڵاتە.  ئێستا عەمرەکاران ١٠ شەو لە سعودیە دەمێننەوە، چوار شەو لە مەدینە و شەش شەویش لە مەککە.  بەهۆی رێکارەکانی رووبەڕووبوونەوەی کۆرۆنا، لە هۆتێلەکانی سعودیە هەر ژوورێک دوو کەسی تێدا دەمێننەوە، لە کاتێکدا لە رابردوودا چوار کەس بوون. هیچ کەسێکیش مافی ئەوەی نییە منداڵ لەگەڵ خۆی ببات.