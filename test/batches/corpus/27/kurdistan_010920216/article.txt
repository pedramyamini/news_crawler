پارتی دیموکراتی کوردستان و یەکێتیی نیشتمانیی کوردستان دەیانەوێت کورسیی زیاتر لەو دوو پارێزگایەدا بەدەستبهێنن. پارتی پێیوایە لە نەینەوا ٧ بۆ ٩ کورسی بەدەستدەهێنێت و یەکێتیش کە لە دوایین هەڵبژاردندا شەش کورسیی کەرکووکی لە کۆی ١٢ کورسی بەدەستهێنابوو، دەیەوێت لانیکەم هەمان کورسییەکانی خۆی بباتەوە.  لە پارێزگای نەینەوا دوو ملیۆن و ٣٣٠ هەزار و ٦٣٢ کەس بۆ ٣١ کورسیی ئەنجوومەنی نوێنەران لە هەشت بازنەدا دەنگ دەدەن. لە کەرکووکیش ملیۆنێک و ١١ هەزار و ٩٢٨ کەس بۆ بەدەستهێنانی ١٢ کورسی لە سێ بازنەدا دەنگ دەدەن.  لە هەڵبژاردنی رابردوودا پارتی دیموکراتی کورستان شەش کورسیی لە پارێزگای نەینەوا هەبوو. مەناف حەسەن، بەرپرسی هەڵبژاردنی پارتی لە لقی ١٤ی موسڵ بە تۆڕی میدیایی رووداوی گوت، ١٤ بەربژێریان لە حەوت بازنەی هەڵبژاردندا هەیە و ئاماژەی بەوەش کرد، "ئەگەر ساختەکاری نەکرێت دژی کورد، ئەمجارە ئێمە ٧ بۆ ٩ کورسی بەدەستدەهێنین. دەبێت سەرکردایەتیی کورد لە ئێستاوە کار بۆ ئەوە بکەن لە بەغداوە دژی کورد لە نەینەوا کار نەکرێت".  لە هەڵبژاردنی رابردوودا لە کەرکووک کە پارتی بایکۆتی کردبوو، یەکێتیی نیشتمانیی کوردستان شەش کورسیی بەدەستهێنابوو، بەوەش کورد دوو لە کورسییەکانی کەمی کرد، چونکە پێشتر کورد خاوەنی هەشت کورسی بوو، شەشی یەکێتی و دووانی پارتی.  لەم هەڵبژاردنەدا یەکێتی کە هاوپەیمانە لەگەڵ بزووتنەوەی گۆڕاندا، شەش بەربژێری هەیە. هەروەها بەربژێرێکی دیکەی هاوپەیمانییەکە بەربژێری بزووتنەوەی گۆڕانە. بەرپرسێکی حیزبەکەش دەڵێت، کورد پارێزگاری لە دەنگەکانی دەکات و دەربارەی هەڵبژاردنەکە لە کەرکووک زانیاری دەخاتەڕوو.  عومەر قەڵایی، لێپرسراوی بەشی هەڵبژاردنی یەکێتی لە کەرکووک دەڵێت، "دەنگی کورد وەکو پێکهاتە دەنگی شەش کورسییە، بەڵام هەندێک جار کورسییەک بۆ دوو کورسی زیاد دەبات، ئەوە پەیوەندیی بە لێزانیی یاریزانانی کوردەوەیە کە بە جوانی لە یاساکە تێگەیشتوون و بە جوانی یارییەکە دەکەن. کەمیی بەشداریی بەرامبەرەکانیشمان وادەکات ئێمە کورسیی زیاتر بەدەستبهێنین، بەڵام لە راستیدا دەنگی کورد خۆی بایی شەش کورسییە. پێموایە کورد پارێزگاری لە دەنگەکانی خۆی بکات و لە شەش کورسی کەمتر نەهێنێت".  لە کۆمیسیۆنی هەڵبژاردن سێ هەزار و ٢٤٩ بەربژێر پەسند کراون و کێبڕکێ بۆ بەدەستهێنانی ٣٢٩ کورسیی ئەنجوومەنی نوێنەرانی عێراق دەکەن، کە بڕیارە ١٠ی مانگی ١٠ی ئەمساڵ هەڵبژاردنەکە لە سەرتاسەری عێراقدا بەڕێوەبچێت.