ئەو ١٦ کۆچبەرە خەڵکی ئەفغانستانن و لە وانی باکووری کوردستانەوە خۆیان گەیاندووەتە ناوچەکە و دواتریش بەرەو پارێزگای کۆنیا بەڕێکەوتوون. ئەو کۆچبەرانە بە ٣ گرووپ کەوتوونەتە رێ و لە رێگەی سەرەکیی ئەرزینجان - ئەرزەڕۆم لەلایەن تیمێکی ئاسایشەوە دەستگیرکراون.  تیمەکانی ئاسایشی ئەرزینجان بە جیا هەر سێ گرووپیان وەستاندووە، زانیویانە ئەو ١٦ ئەفغانییە کە نۆیان منداڵن، بەشێوەی نایاسایی سنووریان بڕیوە.  کۆچبەرەکان دەستگیرکران و چوار کەسی دیکەش کە خەڵکی ناوچەکەن لەلایەن ئاسایشەوە بە گومانی قاچاخچێتیکردن درانە دادگا. ئەو چوار کەسە خرانە گرتووخانە و کۆچبەرەکانیش رادەستی بەڕێوەبەرایەتیی فەرمانگەی کۆچبەرانی تورکیا کران.  دوای کشانەوەی هێزەکانی ئەمریکا لە ئەفغانستان و کۆنتڕۆڵکردنی وڵاتەکە لەلایەن بزووتنەوەی تاڵیبان، لێشاوێکی زیاتری کۆچبەران لە ئەفغانستانەوە رووی لە ئەوروپا کردووە.  هەرچەندە پارتەکانی ئۆپۆزسیۆنی تورکیا باس لە بوونی نزیکەی ملیۆنێک ئەفغانی لە وڵاتەکەیاندا دەکەن، بەڵام رەجەب تەیب ئەردۆغان سەرۆککۆماری تورکیا زانیارییەکانی ئۆپۆزیسیۆن رەتدەکاتەوە و دەڵێت نزیکەی ٣٠٠ هەزار ئەفغانی روویان لە تورکیا کردووە.