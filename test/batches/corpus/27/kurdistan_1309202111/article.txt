بازاڕێکی کابوول کە هاوشێوەی بازاڕە میلییەکانی دیکە مێژووییەکی دێرینی هەیە، بەڵام وەک خاوەن دووکانەکان دەڵێن، قەت وەک ئەو چەند رۆژە گەرم و گوڕ نەبووە.  ئەحمەد فەرید، کڕیار و فرۆشیاری کەلوپەلی دەستی دوو دەڵێت "پێش تاڵیبان، زۆر بەکەمی کڕین و فرۆشتن هەبوو. لەو کاتەوەی تاڵیبان هاتووە، بازاڕی کەلوپەلی دەستی دوو زۆر بووە. خەڵک بەهۆی کەمیی پارە و نەبوونی داهاتەوە پێداویستییەکانی ماڵەوە و رایەخەکانیان دەفرۆشن".   ئێستا هاووڵاتیانی ئەفغانستان دەتوانن هەفتانە تەنیا ٢٠٠ دۆلار لە هەژماری بانکیان رابکێشن؛ بەهۆی کەمبوونەوەی دەرفەتی کار و بلۆککردنی سەرچاوە داراییەکانی ئەفغانستان، خەریکە یەدەگی دراوی بیانی لەو وڵاتە نامێنێت.  پێش گرتنەدەستی دەسەڵات لەلایەن تاڵیبانەوە، دۆخی ئابووری ئەو وڵاتە خراپ بوو، تەنانەت نیوەی زیاتری ئەفغانییەکان پشتیان بە هاوکاری نێودەوڵەتی و رێکخراوە مرۆییەکان دەبەست، بەڵام بە هاتنی تاڵیبان دۆخیان هێندەی دیکە سەخت بووە.   مەیال، کڕیار و فرۆشیاری کەلوپەلی دەستی دوو دەڵێت "سەرەتا خەڵک هەوڵی دەدا بەهۆی دۆخی ئەمنییەوە هەڵبێت. ئەوان دەترسان برینداربکرێن یان بکوژرێن. پێشنیازی ئەوەمان کرد رانەکەن، چونکە سنوورەکان داخراون، ئەگەر بێتو شکست بهێنن لە دەرچوون، ئەو کاتە ناتوانن هیچ بکەن. ئەو خەڵکانە هەموو شتێکیان فرۆشت و تەنیا ماڵێکی بەتاڵیان ماوە".   لە ناوەڕاستی مانگی ئابی ئەمساڵدا تاڵیبان دەستی بەسەر کابوولدا گرت و رۆژی ٧ی ئەم مانگەش حکومەتێکی بەناوی میرنشینی ئیسلامی ئەفغانستان راگەیاند، بەڵام بەهۆی نەبوونی پارە حکومەتی تاڵیبان نەیتوانیوە مووچەی فەرمانبەران بدات کە تاکە سەرچاوەی گوزەرانی زۆربەیانە.   پڕۆگرامی خۆراکی جیهانیی سەر بە نەتەوەیەکگرتووەکان هەفتەی رابردوو هۆشداریدا لەوەی ئەگەر دۆخی ئەفغانستان بەم شێوەیە بەردەوام بێت، رێژەی ئەو کەسانەی دەکەونە ژێر هێڵی هەژارییەوە تاوەکو کۆتایی ئەمساڵ لە ٧٢ % ـەوە بەرزدەبێتەوە بۆ ٧٩ %.