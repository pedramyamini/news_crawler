ئەمڕۆ دووشەممە ٦ ـی ئەیلوولی ٢٠٢١، مەناف حەسەن، بەرپرسی دەزگای هەڵبژاردنی پارتی دیموکراتی کوردستان لە موسڵ بە تۆڕی میدیایی رووداوی راگەیاند، دوێنێ یەکشەممە ٥ - ٩ - ٢٠٢١ حەشدی شەعبی نیو کاژێر کادیرەکانی پارتی لە بازگەیەکدا راگرتوون و کێشەی بۆ دروستکردوون.  مەناف حەسەن گوتی، لە بازگەی حەی عەرەبی لە موسڵ هێزێکی حەشدی شەعبی کادیرەکانیان بۆ ماوەی زیاتر لە نیو کاژێر راگرتوون، لەکاتێکدا ئەوان سەرقاڵی ئامادەکارییەکانی بەفەرمی دەستپێکردنی بانگەشەی هەڵبژاردن بوون.  لەبارەی هاوئاهەنگییان لەگەڵ لایەنەکانی دیکەی موسڵ، بەرپرسی دەزگای هەڵبژاردنی پارتی دیموکراتی کوردستان لە سنوورەکە گوتی، "تاوەکو ئێستا هیچ هاوئاهەنگییەکمان نەبووە" و گوتیشی، سبەی سێشەممە ٧ - ٩ - ٢٠٢١ جەعفەر ئیمنیکی وەک بەرپرسی بازنەی موسڵی پارتی دەچێتە موسڵ و ئەو کێشانەی لەگەڵدا باس دەکەن.  پارتی دیموکراتی کورستان لە سنووری پارێزگای نەینەوا ١٤ بەربژێری هەیە. وەک مەناف حەسەن گوتی، لە ١١ ـی ئەم مانگەوە بانگەشەی فراوان و فەرمی دەستپێدەکەن.  لە پارێزگای نەینەوا ٢ ملیۆن و ٣٣٠ هەزار و ٦٣٢ کەس بۆ ٣١ کوورسی ئەنجوومەنی نوێنەران لە هەشت بازنەدا مافی دەنگدانیان هەیە.