زەکەریا رۆستەمپوور، پێشتر لەگەڵ ئەو هەشت کۆچبەرە بووە و ئاماژە بەوە دەکات، دوای چاوەڕوانییەکی زۆر بەو هیوایەی بەرەو ئەوروپا کۆچ بکەن، ئەو کۆچبەرانەیە لە تورکیا دەستگیردەکرێن و لە سووریاوە داوای پارە دەکرێت بۆ ئەوەی ئازاد بکرێن و بنێردرێنەوە بۆ تورکیا.  زەکەریا رۆستەمپوور کۆچبەرێکی رۆژهەڵاتی کوردستانە، ماوەی سێ مانگە لە ئیستەنبووڵە و چەند جارێک لە رێگەی کۆچی نایاساییدا دەستگیر کراوە. لەو شارەوە لەبارەی چارەنووسی هاوڕێکانیەوە بەشداریی بەرنامەی "رێیا سۆر"ـی رادیۆی رووداوی کرد و گوتی: "دواجار کە من لەگەڵیاندا بووم لە شوقەیەک بووین. ئەو رۆژە بوو کە دەیانویست لە رێگەی قاچاخچییەکەوە بە یەختێک بەرەو ئیتاڵیا بەڕێبکەون. نزیکەی ١٥ - ٢٠ رۆژ دەبێت، بەڵام دوای رۆژێک دەنگیان نەما. دیار بوو ئەو کاتەی کە نەیانتوانیوە بە سێ پاسی بچووک لەگەڵ چەند کەسی دیکەدا بۆ نزیکی دەریا بگوازرێنەوە، لەنێو دارستانێکدا لە کاتی دابەزینیان و هەوڵدان بۆ چوونە نێو بارهەڵگرێک تاوەکو بەو رێگەیە نزیکی دەریا ببنەوە، لەلایەن پۆلیسی تورکیاوە دەستگیر دەکرێن. "  زەکەریا رۆستەمپوور ئاماژە بەوە دەدات کە ئەو هەشت کۆچبەرە خەڵکی سێ گوندی سەر بە شاری پاوەی رۆژهەڵاتی کوردستانن و دەڵێت: "تەمەنیان لە نێوان ٣٥ - ٤٥ ساڵدا دەبێت و چوار لەوان خێزاندارن، بەڵام تەنیا پیاوەکان ئەو رێگەیەیان گرتووەتە بەر و خێزان و منداڵەکانیان لە رۆژهەڵاتی کوردستانن. "  ئەو کۆچبەرەی رۆژهەڵاتی کوردستان کە قسەی بۆ رادیۆی رووداو کرد، ئێستا لەگەڵ ژمارەیەک کەسی دیکەدا سێ مانگە لەنێو شوقەیەکدان لە ئیستەنبووڵ و دەڵێت: "لەنێو شوقەکەدا پێکەوە بووین. لەبەر ئەوەی من ١٢ هەزار دۆلارم نەبوو، قاچاخچییش بە نرخی کەمتر منی نەبرد، من مامەوە چاوەڕێ بووم کەسێکی دیکە بە نرخێکی هەرزانتر بمبات بۆ ئیتاڵیا. بەڵام ئەو هەشت کەسەی دیکە هەریەکێکیان ١٢ هەزار دۆلاریان لە نووسینگەیەکی ئاڵۆگۆڕی دراودا خەواندبوو. "  ئەو هەشت کۆچبەرە کوردە دوای دەستگیرکردنیان دەبرێنە بنکەیەکی پۆلیسی ئیستەنبووڵ و جگە لەوەی جارێک لە بەندینخانەوە قسەیان لەگەڵ زەکەریا کردووە، لەسەر سنووری نێوان سووریا و تورکیایش پەیوەندییەکی تەلەفۆنی کورتیان هەبووە و دەڵێت: "یەکجاری دیکە قسەم لەگەڵ کردن. لە سنووری سووریا بوون. یەکێکیان پەیوەندیی پێوە کردم و گوتم: ' ماون یان نا؟ لە کوێن؟' گوتی: ' ماوین. لە سنووری سووریاین ' و یەکسەر پەیوەندییەکەی داخرا و تاوەکو ئێستا هیچ پەیوەندییەکیان نە بە ئێمە و نە بە ماڵ و منداڵیانەوە نەکردووە. هیچ نامە و هیچ دەنگێکیان نییە. ئێمە تەنیا دەمانەوێت بزانین ئەو خزم و کەسوکارەی ئێمە لە ژیاندا ماون، لە کوێن و چییان بەسەر هاتووە. "  زەکەریا ئاماژە بەوە دەکات کە هاوڕێکانی خەڵکی سێ گوندی زەردوویی، گوندی قشڵاخ و گوندی ئێناخییەکانن و ناوەکانیان، بەهمەن شادڕەوان، دەماوەند پاکسرووشت، سەعید ئەحمەدی، فەردین دەروێشپوور، موبین وەلەدبێگی، مەسعوود حەیدەری، هیدایەت روخزادی و ئەفشار رۆستەمییە.  ئەو کۆچبەرە کوردە باسی لەوە کرد کە پێشتر لە تورکیا بەو شێوەیە بوو کۆچبەرێک کە دەستگیر دەکرا، خۆی بە سووری دەناساند ئەگەر سوورییش نەبووایە، ئەو کات نووسراوێکیان بۆ دەکرد کە بۆ ماوەی ١٥ رۆژی دواتر پێویست بوو ئەو وڵاتە بەجێبهێڵێت.  زەکەریا گوتی: "ئەوانەی خۆمان وایانزانی ئەگەر خۆیان بە سووری بناسێنن، بەو نووسراوەی کە دەبێت بۆیان بکرێت ئازاد دەکرێن. ئیدی لەبەر ئەوە ئەوانیش دوای ئەوەی کە دەستبەسەر کران، گوتیان: ' ئێمە سووریین.' چونکە ژمارەیشیان زۆربوو، لەگەڵ ٥٤ کەسەکەی هەرێمی کوردستان کە ئەوانیش خۆیان بە سووری ناساندبوو، برابوون بۆ سنووری سووریا. چەند جارێک لە سنوور بە پۆلیسیان گوتووە کە سووری و عێراقین. سەرەڕای ئەوەی پاسپۆرت و بەڵگەی فەرمیی خۆیشیان پێشانیان دەدەن، بەڵام هەر بڕوا ناکەن و پێیان گوتوون: ' ئێوە سوورین و واتان بە ئێمە گوتووە.' یەکسەر دیپۆرتی سووریا دەکرێن. "  سەفین سەرگەڵوویی یەکێک لەو کۆچبەرانەی خەڵکی سنووری پارێزگای سلێمانییە و لە سنووری نێوان تورکیا و سووریا لە ٨ کۆچبەرە رۆژهەڵاتییەکە جیا کراوەتەوە، کە رۆژی ٣٠ ـی مانگی رابردوو دوای ئەوەی لە تورکیا دەستگیر دەکرێت و خۆی بە سووری ناساندبوو، دیپۆرتی شاری عەزازی سووریا دەکرێت، بەڵام دوای چەندین رۆژ مانەوە لە کەمپێکی ئاوارەکانی ئەو شارە لەگەڵ ٥٣ کەسی دیکە دەگەڕێندرێنەوە هەرێمی کوردستان.  سەفین سەرگەڵوویی بەشداریی بەرنامەی "رێیا سۆر"ی کرد و گوتی: "ئەو هاوڕێیانە تاوەکو سەر سنووریش لەگەڵمان بوون و دواتر جیاکراینەوە. لەو کاتەوە ئێمەیش هیچ شتێک لەبارەیانەوە نازانین. سەرەتا کە لە تورکیا دەستگیر کراین لەگەڵمان بوون. لە گرتووخانەیەکی دیلۆکیش چەند رۆژێک پێکەوە بووین. بەردەوام پێکەوە بووین و بووبووین بە هاوڕێ. کوڕی باش بوون. "  سەفین گوتی: "بەڵام کە براین بۆ سەر سنوور، ئەوان گوتیان: ' ئێمە ئێرانیین ' و ئێمە گوتمان: ' عێراقیین.' دوای ئەوە ئێمە لە یەکدی جیاکراینەوە و ئێمەیان کردە پاسێک و دیپۆرتکراین بۆ ناوچەی عەزازی سووریا. لەپێش چاوی ئەوان ئێمەیان راستەوخۆ رادەستی سوپای ئازاد کرد و براین. بەڵام نەمانزانی ئەوان بۆ کوێ بران و لە عەزازیش چاومان پێیان نەکەوت. "  زەکەریا رۆستەمپوور ئاماژەی بەوە دا کە کەسوکار و هاوڕێکانی ئەو ٨ کۆچبەرە کوردەی رۆژهەڵاتی کوردستان لە تورکیا بۆ زانینی سۆراخێکیان پەیوەندییان بە باڵیۆزخانەی ئێران لە تورکیا و چەند بنکەیەکی پۆلیس کردووە، بەڵام هیچ سەرەداوێکیان دەست نەکەوتووە و پێیان گوتراوە نایانناسن و چارەنووسیان دیار نییە.  کەسوکاری ئەو کۆچبەرانە داوا لە بەرپرسانی حکومەتی هەرێمی کوردستان، رێکخراوەکان و خێرخوازان دەکەن، بۆ زانینی چارەنووسی کەسەکانیان هاوکاریان بن.  زەکەریا ئاماژە بەوە دەکات کە تەنیا قاچاخچی هەندێک زانیاریی لەبارەی شوێنیانەوە پێداون و گوتی: "دوێنی قاچاخچی دوایین زانیاریی پێداوم و دەڵێت: ' بەرەی نوسرە دەستگیری کردوون. من لە رێگەی ئەو کەسانەی کە گەڕێندراونەتەوە بۆ عێراق لەگەڵ ئەفسەرێکی ئەو شوێنە بە ناوی عەزاز قسەم کردووە و داوای ١٠٠٠ - ١٥٠٠ دۆلار بەرامبەر ئازادکردنی هەر یەکێک لەوانە دەکات.' بەڵام تەنیا بۆ ئەوەیە کە لە سووریا ئازاد بن و ناتوانن بگەڕێنەوە بۆ تورکیا، ئێران یان عێراق. قاچاخچییەکە پێی گوتین: ' خزمێکمان لە هەڵەبجەیە، برایەکیان هەیە لە بەرەی نووسرەیە. لە رێی ئەو کەسەوە هەواڵی ئەو کەسانە دەزانین.' بەڵام قاچاخچییەکە هیچ پەیمانێکی نییە و ئێستا لە تورکیایە و پێمان گوتووە کە سکاڵای لەسەر تۆمار دەکەین. "