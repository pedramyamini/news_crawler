جۆزێپ بۆرێلیش ئاماژەی بەوە کرد، هەرێمی کوردستان و هێزی پێشمەرگە رۆڵی گەورەیان هەبووە لە تێکشکاندنی داعش، ئەوانیش بەردەوام دەبن لە هاوکاریکردنی هێزەکانی پێشمەرگە و هەرێمی کوردستان لەو شەڕە.   نێچیرڤان بارزانی، سەرۆکی هەرێمی کوردستان ئاماژەی بەوەشکرد، "سەردانەکەی جۆزێپ بۆرێل نیشانەی هاوسۆزیی یەکێتیی ئەوروپایە بۆ عێراق و هەرێمی کوردستان. "  سەرۆکی هەرێمی کوردستان گوتی، سەردانەکەی بۆرێل "لەکاتێکی گرنگدایە و بەرزی دەنرخێنین. " لەبارەی نێوەڕۆکی کۆبوونەوەیشیان لە نیوەڕۆخوانێکدا، سەرۆکی هەرێمی کوردستان رایگەیاند، "ئاسایش و سەقامگیریی پەیوەندییەکانی یەکێتیی ئەوروپا لەگەڵ عێراق، پەیوەندی و کێشەکانی نێوان هەولێر و بەغدا، شەڕی دژی داعش و هەڕەشەکانی، هەڵبژاردنەکانی عێراق و گرنگیی بەشداریکردنی تیمەکانی چاودێریی یەکێتیی ئەوروپا، دۆخی ناوچەکە، پرسی کۆچ و چەند بابەتێکی دیکەی جێگەی بایەخی هاوبەش. "    سەرۆکی هەرێمی کوردستان سوپاسی وڵاتانی یەکێتیی ئەوروپای کرد کە لە شەڕی داعش هاوکاریی عێراق و هەرێمی کوردستانیان کردووە و یارمەتیی مرۆییان پێشکەش کردوون.     گۆڕانی کەشوهەوا کە کاریگەریی لەسەر تەواوی گۆی زەوی هەیە، هەرێمی کوردستانیش لەو کاریگەرییانە بەدەر نییە. نێچیرڤان بارزانی، سەرۆکی هەرێمی کوردستان رایگەیاند، "تا دێت روونتر دەبێتەوە کە گۆڕانی کەشوهەوا بۆ ئاسایش و پێشکەوتنی عێراق مەترسییە. "    سەرۆکی هەرێمی کوردستان گوتیشی بەوە "خۆشحاڵن" کە سێ پارێزگای هەرێمی کوردستان لە پەیمانی پارێزگارانی ئەوروپا بوونەتە ئەندام، بەهۆی ئەوەی بە پشتگیریی یەکێتیی ئەوروپا پلانی خۆگونجاندنی کەشوهەوا و وزەیان پەرەپێداوە. یەکێتیی ئەوروپایشی هاندا کە بەردەوام بێت لە پاڵپشتییەکانی. نێچیرڤان بارزانی داوایشی لە یەکێتیی ئەوروپا کرد کە هاوکار بن لەوەی هەرێمی کوردستان لە رێککەوتن لەگەڵ عێراق و یەکێتیی ئەوروپا سوودمەند بێت.    لەلایەکی دیکەوە جۆزێپ بۆرێل گوتی، "ئێمە لە یەکێتیی ئەوروپا بەردەوام دەبین لە پاڵپشتیکردن و کارکردن لەگەڵ هاوپەیمانیی نێودەوڵەتی بۆ رووبەڕووبوونەوەی تیرۆر. "    بەرپرسی سیاسەتی دەرەوەی یەکێتیی ئەوروپا ستایشی هەرێمی کوردستانی کرد بۆ هەوڵەکانی لە پێشوازیکردن لە ئاوارە و پەنابەران. گوتی ئەوە کارێکی "نایابە" و سەرسامن پێی.     پەیامێکی دیکەی بۆرێل لە کۆنگرە رۆژنامەڤانییەکەدا پەیوەندی بە ئازادیی رۆژنامەڤانی، ئازادیی رادەربڕین و مافی مرۆڤ بوون، گوتی ئەو بنەمایانە بۆ کۆمەڵگەیەکی دیموکراتی "زۆر گرنگن و دەبنە بەردی بناخەی کۆمەڵگەیەکی ئازاد. "       دەقی قسەکانی جۆزێپ بۆرێل، بەرپرسی سیاسەتی دەرەوەی یەکێتیی ئەوروپا:     نەدەکرا سەردانی عێراق بکەم بەبێ ئەوەی سەرنجێکی گەورە بخەمە سەر هەرێمی کوردستان. ئێمە گفتوگۆیەکی زۆر بەرهەمدارمان هەبوو لەبارەی ژمارەیەکی زۆر پرس کە بەرژەوەندیی دوولایەنانەمان تێیدا هەیە، وەکو سەرۆک باسی کردن. بەڕێز سەرۆک، زۆر سوپاسگوزارم بۆ ئەو روانگە مەزنەی لەماوەی گفتوگۆکانماندا هەمانبوو. ئێمە دەزانین کە هەرێمەکە بەنێو کاتی سەختدا دەربازبووە لە رابردوودا، ئێستاش ژمارەیەک زۆری ئاڵنگاری ماون.      من لێرەم بۆ ئەوەی بە نوێنەرایەتیی یەکێتیی ئەوروپا هاوسۆزی و پشتیوانی خۆمان دەرببڕم. یەکێتیی ئەوروپا ئێستا و لە داهاتووشدا هاوڕێ و هاوپەیمانی بەهێزتان دەبێت. لەم کاتە سەختانەدا، هەرێمی کوردستان رۆڵێکی زۆر گرنگ دەگێڕێت بۆ پاراستنی سەقامگیریی عێراق و ناوچەکە. بۆیە ئێمە گرنگیی زۆر بە پەیوەندییەکانی نێوان سەرکردایەتیی هەرێمی کوردستان لە هەولێر و حکومەتی فیدڕالی لە بەغدا دەدەین. ئێمە لە زەحمەتییەکان تێدەگەین و هانی هەموو هەوڵێک دەدەین بۆ چارەسەرکردنی ناکۆکییەکان و دروستکردنی پێکەوەکارکردنێکی باش. ئێمە ئامادەین لەوە بارەیەوە هاوکاربین. لە گفتوگۆکانمدا لەگەڵ سەرۆک، دەرفەتی ئەوەم هەبوو دەستخۆشی و ستاییشی بەشداریی گرنگی حکومەتی هەرێمی کوردستان لە هەوڵەکانی هاوپەیمانیی نێودەوڵەتیی دژی داعش بکەم.     بەشداریی گرنگیی خەڵکی هەرێمی کوردستان، بە قوربانیدان و بوێریی سەربازەکانتانەوە، لە شەڕی دژی داعش بەشداریێکی یەکلاکەرەوە بووە. ئێمە وەکو یەکێتیی ئەوروپا، بە تەواوی پابەندین بەم هاوپەیمانییەوە، پابەندین بە بەردەوامیدان بە کارکردن لەگەڵ هاوبەشەکانمان لە کاتێکدا کە بەداخەوە کاری لە نێوبردنی داعش هێشتا تەواو نەبووە، ئەوەش بە لەبەرچاوگرتنی ئەو هێرشانەی کە ئەم دواییانە روویانداوە. لەو رووەوە، خۆشحاڵم کە رایدەگەیێنم، کە لەم هاوینەدا، ئێمە ئەرکی راوێژپدانی خۆمان لە عێراق بەرفراوان کرد، ئەوەش لە رێگەی جێگیرکردنی تیمێکی هەمیشەیی خۆمان لێرە لە هەولێر. تیمەکەمان ئامادەیە راوێژ و رێنموونی لە بارەی ئەنجامدانی چاکسازی لە کەرتی ئاساییشی مەدەنیدا بۆ حکومەتی هەرێمی کوردستان دابینبکات. کارەکەیان لە ژمارەیەک بواردا دەستیپێکردووە کە دەکرێت ببێتە پاڵپشتیێکی سوودبەخش بۆ ئێوە. هەروەها دەستخۆشیم لە حکومەتی هەرێمی کوردستان کرد بۆ ئەو میهرەبانی و بەخشندەییە گەورەییەی کە پیشانتانداوە لە رێگەی پەنادانی ژمارەیەکی زۆری خەڵک کە بەهۆی داعشەوە ئاوارە بوون کە لە نێویاندا ژمارەیەکی زۆری کرستیان و ئێزدی هەن. بەڕێز سەرۆک، ئامارەکان سەرسامکەرن. ئێوە توانیتان لە ماوەی شەش مانگدا دوو ملیۆن ئاوارە وەربگرن کە دەکاتە یەک لەسەر سێی دانیشتووانتان. پێموانییە نمونەیەکی دیکەی هاوشێوەی ئەم هەوڵە گەورەیە لە وەرگرتن و هاوکاریکردنی خەڵکدا هەبێت. دەزانم ئەوە چەند پارە و هەوڵی تێچووە. پێویستە ستاییشی ئێوە و کۆمەڵگەی کوردستان بکەم بۆ ئەم هەوڵە گەورە و هاوسۆزیەتان. ئێمە هەوڵدەدەین هێندەی بکرێت هاوکاریتان بکەین. لە ساڵی ٢٠١٩ ـەوە، ٢٤٠ هەزار خەڵک لە عێراق لە کەمپەکانیاندا سوودیان لە خزمەتگوزارییەکانی یەکێتیی ئەوروپا بۆ بەڕێوەبردن و کارگێڕیکردنی کەمپەکان وەرگرتووە.      ئێمە هەرەوەها پاڵپشتیی لەو پڕۆژانە دەکەین کە کار لەسەر باشکردنی پەیوەندیی نێوان ئاوارەکان و خەڵکی خانەخوێ دەکەن. ئێمە هەرەوەها دەرفەتی ئەوەمان هەبوو کە قسە لەسەر ئەو پرسە هەرێمییانە بکەین کە جێگەی بەرژەوندی و پرسی هاوبەشی هەردوومانن. ئەم هەرێمە کەوتووەتە ناوچەیەکی زۆر ئاڵۆزەوە. لەو چوارچێوەیەدا، هەروەها بە لەبەرچاوگرتنی ئەو پێشهاتانەی ئەم دواییە لە ئەفغانستان روویاندا، باسمان لە پرسی کۆچەبەران کە زۆر گرنگە بۆ ئێمە و بۆ هەموو وڵاتانی ئەندام لە یەکێتیی ئەوروپا. سەرۆک بارزانی، من خۆشحاڵ بووم بەو گفتوگۆ بەرهەمدارە.      هەروەها لە سەر پرسی مافی مرۆڤ، ئێمە هاوڕابووین لەسەر گرنگیی ئازادیی رادەربڕین و میدیا وەکو بەشێک لە دیموکراسیێکی تەندروست، وەکو بەشێک لە کۆمەڵگەیەکی زیندووی خاوەن شارستانیەت، هەروەها وەکو بەشێک لە دادگاییکردنی دادپەروەرانە تا دادگاییکردن بە تەواوی لەگەڵ یاسای نێوخۆیی و ستانداردی نێودەوڵەتیش بگونجێت. ئەمانە بناخەی هەر کۆمەڵگەیێکن، واتە میدیای ئازاد و سیستەمێکی دادگەریی دادپەروەر. ئەمانە پەیامەکانی من بوون لە کاتی کۆبوونەوەم لەگەڵ سەرۆک بارزانی و سەرکردایەتیی سیاسیی هەرێمی کوردستانی عێراق. "