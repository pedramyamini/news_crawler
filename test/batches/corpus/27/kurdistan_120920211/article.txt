حکومەتی هەرێمی کوردستان لەرێگەی دانانی پێوەری زیرەکەوە دەیەوێت کۆنترۆڵی زێدەڕۆیی سەر کارەبا بکات و بڕێکی زیاتر کارەبا دابینبکات.   شێرزاد ساڵح، موختاری گوندی بێتاسێ بە تۆڕی میدیایی رووداوی راگەیاند: "نزیکەی ٣٠ سەرپێچی لە گوندەکەی ئێمە لەسەر کارەبای گشتیی هەبوون، هەندێکیان بۆ مەزرەعە و بێستانەکانیان بردووە، بەشێکیشیان لە نێوان ١٨ بۆ ٢٠ ساڵە بە سەرپێچی کارەبایان بردووە".  ئێستا لە هەرێمی کوردستان نزیکەی ٣٥٠٠ مێگاوات کارەبا رۆژانە بەرهەمدەهێنێت، بەڵام رۆژانە پێویستی بە ٤٥٠٠ مێگاوات هەیە بۆ ئەوەی کارەبای ٢٤ کاژێری دابینبکات. بەگوێرەی ئامارەکانی وەزارەتی کارەبا، لە سێ ساڵی رابردوودا ٢١ هەزار زێدەڕۆیی لەسەر کارەبای نیشتمانی تۆمارکراون.  کەمال محەممەد، وەزیری کارەبای هەرێمی کوردستان دەڵێت؛ لە ساڵی ٢٠١٩ ـەوە تاوەکو هەشت مانگی ئەمساڵ سێ کاژێر کارەبامان زیادکردووە بە نەهیشتنی سەرپێچی، دانانی هێڵی سمارت میتەر کە یەک ملیۆن و ٢٠ هەزار هاوبەشمان دیانەوێت زیاتر لە ٤٠ ئەمپێڕ کارەبا بەکاربهێنن و بەو سیستەمە کۆنترۆڵمان کردووە".