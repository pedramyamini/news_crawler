وەحید جەلالزادە، پەرلەمانتار و سەرۆکی کۆمیسیونی ئاسایشی نیشتمانی و سیاسەتی دەرەوەی پەرلەمانی ئێران دەڵێت: دۆخی دەریاچەی ورمێ باش نییە و گرنگیی بە ژیاندنەوەی نەدراوە، بەهۆی ئیدارەدانی خراپی ساڵانی رابردوو نەژیاوەتەوە.  وەحید جەلیلزادە داوای لە ئیبراهیم رەئیسی، سەرۆککۆماری ئێران، کردووە لێکۆڵینەوە لە "بودجە چەندین ملیارییەکان" بکات کە "نەیتوانی گیان بە بەر دەریاچەکەدا بکاتەوە".  حوجەت جەباری، جێگری بەڕێوەبەری پاراستنی ژینگەی ورمێ رۆژی ٣١ - ٠٨ - ٢٠٢١ رایگەیاند: "ئاستی ئاوی دەریاچەی ورمێ لە چاو ساڵی رابردوو ٤٠ % کەمتربووەتەوە و قوڵاییەکەشی یەک مەتر دابەزیوە".  ئیبراهیم رەئیسی، سەرۆککۆماری ئێران لە کاتی بانگەشەی هەڵبژاردنی سەرۆککۆمارییدا بەڵێنیدا بە جدی کار بۆ ژیاندنەوەی دەریاچەکە بکات.  حەسەن رووحانی، سەرۆککۆماری پێشوی ئێرانیش ساڵی ٢٠١٣ و لەکاتی بانگەشەی سەرۆککۆماریی بەڵێنیدا کە دەریاچەی ورمێ دەژیێنێتەوە، پرۆژەکانی ئەو هەرچەندە رێگری لە لەنێوچوونی بە تەواوەتی دەریاچەکە کرد، بەڵام مەترسیی وشکبوونی لەسەر لانەبرد.  حەسەن رووحانی ناوەندێکی بە ناوی "دەستەی ژیاندنەوەی دەریاچەی ورمێ" پێکهێنا، بەڵام ئەم دەستەیە بەوە تۆمەتبار دەکرێ کە بودجەی زۆری وەرگرتووە و دەستکەوتی ئەوتۆی نەبووە.