ئومێد خۆشناو، پارێزگاری هەولێر بە رووداوی راگەیاند، هەر چوار پارێزگارەکەی هەرێمی کوردستان، ئەمڕۆ شەممە ١١ - ٠٩ - ٢٠٢١ بەشدارییمان لە کۆبوونەوە لەگەڵ د. بەرهەم ساڵح، سەرۆککۆماری عێراق، ئەنجوومەنی وەزیران، مستەفا کازمی، سەرۆکوەزیرانی عێراق و وەزیری دەرەوەدا کرد و چەند پرس و گرفتێکی هاوبەشی نێوان هەردوولامان تاوتوێکرد، بەتایبەت پرسی ئامادەکارییەکان بۆ هەڵبژاردن و سووتەمەنی.  ئومێد خۆشناو گوتی: "لە کۆبوونەوەکانی ئەنجوومەنی وەزیران و سەرۆکوەزیراندا باسی ئامادەکارییە ئەمنییەکان بۆ بانگەشە و رۆژی هەڵبژاردن کرا و جەخت لەسەر هاوئاهەنگی نێوان سەرجەم پارێزگاکان کرایەوە، بەتایبەتی پارێزگاکانی هەرێمی کوردستان و عێراق".  لەبارەی بەشداریکردنی پارێزگاری هەڵەبجەشەوە ئومێد خۆشناو گوتی: "سەرەتا هەڵەبجە لەنێو لیستی بانگهێشتکراوەکاندا نەبوو، بەڵام مەسرور بارزانی، سەرۆکوەزیرانی هەرێمی کوردستان لەگەڵ مستەفا کازمی، سەرۆکوەزیرانی عێراقی ئاگادارکردووەتەوە، کە ئەگەر وەکو پارێزگا مامەڵە لەگەڵ هەڵەبجەدا نەکرێت، سێ پارێزگاکەی دیکەش بەشداریی ناکەن".  ئومێد خۆشناو ئاماژەی بەوەکرد، مستەفا کازمی لە کۆبوونەوەکەدا پێی گوتین، "بانگهێشتکردنی پارێزگاری هەڵەبجە، داننانە بەو پارێزگایەدا".  هاوکات هەڤاڵ ئەبوبەکر، پارێزگاری سلێمانی بە رووداوی راگەیاند، لە کۆبوونەوەکانماندا لەگەڵ سەرۆککۆمار، سەرۆکوەزیران و ئەنجوومەنی وەزیران، چوار پارێزگارەکەی هەرێمی کوردستان، پێداگرییمان لەسەر بەرکەوتەی پارێزگاکانمان کردەوە لە بودجەی پەرەپێدانی پارێزگاکان.  هەڤاڵ ئەبوبەکر گوتی، هەڵوێستی سەرۆککۆمار، سەرۆکوەزیران و ئەنجوومەنی وەزیران "ئەرێنی" بووە و پێیان گوتووین، کار لەسەر داواکارییەکەتان دەکەین.