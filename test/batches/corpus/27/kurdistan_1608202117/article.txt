محەممەد گلی، کادری رێکخستنی پارتی لە کەرکووک دەڵێت "هەر حیزبێک لەم حیزبانە ئامادەی هەڵبژاردن نەبێت، وەکو پیاوێک وایە شەلەل بێت".  ئیبراهیم جاف، لایەنگری پارتی، ئاماژەی بەوە کرد "پارتی، یەکێتی و حیزبەکان دیکە هەموو بەشدارن، پشتیوان بە خودا سەرکەوتوو دەبین، خەڵکیش دڵخۆشن کە پارتی بەشداری دەکات لەم هەڵبژاردنە".  ساڵڕۆژی دامەزراندنی پارتی دیموکراتی کوردستان بووە دەستپێکی بانگەشەی بەربژێرەکانی ئەو حیزبە لە کەرکووک، لە دوو بازنەی یەک و دوو، پارتی کە دوو بەربژێری هەیە، چوار بنکەی سەرەکیی بۆ بانگەشەی هەڵبژاردن کردەوە؛ بەربژێرەکانی پارتی بە سەردان و پێشوازی لە خەڵک و لایەنگرانیان بەرنامەی کاری هەڵبژاردنیان بە خەڵک ئاشنا دەکەن.  نەجوە کاکەیی، بەربژێری پارتی لە کەرکووک - بازنەی دووەم دەڵێت "دوو بنکەمان کردووەتەوە، یەکێکیان لە غەرناتە و ئەوەی دووەم لە ئەسراو مەفقودین کە سنووری بازنەی خۆمە. د. شاخەوان عەبدوڵڵا لە بازنەی یەکەم دوو بنکەی کردووەتەوە لە رەحیماوا و شۆریجە".  ماوەی ٥١ رۆژە تیمێکی دەزگای هەڵبژاردنی پارتی لە کەرکووک ئامادەکاری بۆ هەڵبژاردن دەکەن. پارتی لە کەرکووک زیاتر لە هەر شتێک ترسیان لە ساختەکارییە، بۆ رێگری لەو هەوڵە دوو هەزار کیانی سیاسیی وەک چاودێری هەڵبژاردنەکان دادەمەزرێنن و دەستیان بە ناونووسین کردووە.  هاوکات رێگرە ئەمنییەکانیش بەربەستی دیکەن و لە یەکەم رۆژی دەستپێکی بانگەشەیان لە گوندی تۆبزاوا لۆگۆ و ئاڵاکانیان لەلایەن حەشدی شەعبی لێکرانەوە.  هاوار محەممەد، بەرپرسی بەشی یاسایی دەزگای هەڵبژاردنی پارتی دەڵێت "تاوەکو ئێستا بەشێک لە بەربژێرەکانی ئێمە لە ناوچە دابڕاوەکان کە لەلایەن کۆمسیۆنەوە دانیان پێدا نراوە وەکو بەربژێری پارتی دیموکراتی کوردستان، کەچی ناتوانن بگەڕێنەوە نێو کەرکووک، ئەوەش ئاستەنگێکی دیکەیە، سەرەڕای ئەوانەش پاراستنی ئەمنیی کادیران و بەربژێرەکانیشمانە".  بنکەکانی هەڵبژاردنی پارتی هیچیان لەنێو بارەگاکانی پێشوویان نین، ئەوەش کێشەی بۆ شێوازی بانگەشەیان دروستکردووە. لە کەرکووک ٤٨ بارەگای رێکخستن و ئەمنی و ٢٠ بارەگای رێکخراوەیی و راگەیاندنی پارتی دەستیان بەسەردا گیرابوو، تاوەکو ئێستا هیچ بارەگایەک رادەستی ئەو حیزبە نەکراونەتەوە، بەڵام هەوڵەکان نزیکن لەوەی بگەنە ئەنجام.