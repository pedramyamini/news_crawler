بەشی یەکەمی نامیلکەکە تایبەت کراوە بە دۆخی ئابووریی حکومەتی هەرێمی کوردستان (خەرجی و داهات) و تێیدا هاتووە، حکومەت مانگانە پێویستی بە نزیکەی ٧٠٢ ملیۆن دۆلارە بۆ ئەمانەی خوارەوە:  ١. بڕی ٦١٧ ملیۆن دۆلار بۆ مووچەی مووچەخۆرانی هەرێمی کوردستان  ٢. بڕی ٦٠ ملیۆن دۆلار بۆ بودجەی کارپێکردنی وەزارەتەکان کە لە کڕینی کەلوپەل و خزمەتگوزارییەکان، چاککردنەوەی کەلوپەل و پێداویستییەکانی دامودەزگاکانی میری، خەرجیی وەزارەت و دەستە و سەرۆکایەتییەکان، نەسریە و دەرماڵەی وەزارەتەکان، کڕینی داودەرمان، خەرجیی کارەبا و ئاو و پاککردنەوەی شار و شارۆچکەکان، خەرجیی شوێنی بێسەرپەرشتان و بەساڵاچووان و خانەی داڵدەدانی ئافرەتان، خەرجیی نەخۆشخانە و بەندیخانەکان... هتد خۆی دەبینێتەوە.  ٣. بڕی ٢٥ ملیۆن دۆلار بۆ وەبەرهێنان (پرۆژەکانی حکومەت).  لەبارەی داهاتەکانیشەوە لە نامیلکەکە ئەوە روونکراوەتەوە، داهاتی مانگانەی حکومەتی هەرێمی کوردستان نزیکەی ٦٩٧ ملیۆن دۆلارە؛ بەم شێوەیە:  ١.٣٥٠ ملیۆن دۆلار کۆی گشتیی داهاتی نەوت  ٢.١٩٥ ملیۆن دۆلار داهاتی وەزارەتی ناوخۆ  ٣.١٧ ملیۆن دۆلار هاوکاریی مانگانەی هاوپەیمانان  ٤. هەروەها لە مانگی ٧ و ٨ ـەوە، حکومەتی فیدراڵی مانگانە ١٣٥ ملیۆن دۆلاری بۆ هەرێمی کوردستان ناردووە.   وەک لە نامیلکەکەدا هاتووە، "داهاتی حکومەتی هەرێمی کوردستان لە مانگێکدا دەگاتە ٦٩٧,٠٠٠,٠٠٠ دۆلار لە کاتێکدا خەرجی حکومەت ٧٠٢,٠٠٠,٠٠٠ دۆلارە؛ بەم شێوەیە حکومەت مانگانە ٥,٠٠٠,٠٠٠ ملیۆن دۆلار کورت دەهێنێت؛ ئەگەریش عێراق ئەو پارەیە نەنێرێت کورتهێنان دەبێتە ١٤٠,٠٠٠,٠٠٠ دۆلار".  لە بەشی یەکەمی نامیلکەکەدا خەرجی گشتی پرۆژەکان خراوەتەڕوو و تێیدا هاتووە:  سەرەڕای قەیرانی دارایی، نەهاتنی بودجە و بڵاوبوونەوەی ڤایرۆسى کۆرۆنا، لە سەرەتای کابینەى نۆیەمەوە تا کۆتایی مانگی ئایاری ئەمساڵ، حکومەت بڕی ٤٣٤ ملیار و ٣٦٩ ملیۆن دیناری بۆ ٢٧٩ پڕۆژەی جیاواز لە هەرێمی کوردستان خەرجکردووە.   کابینەی نۆیەمی حکومەتی هەرێمی کوردستان بڕی ٤١٣ ملیار و ٧١٢ ملیۆن دیناری بۆ ١٦٧ پڕۆژەی جۆراوجۆری وەزارەتەکان لە سەرتاسەری هەرێمی کوردستان تەرخانکردووە. لە پەرەپێدانی پارێزگاکانیش، کابینەی نۆیەم بڕی ٢٠ ملیار و ٧٦٥ ملیۆن دیناری بۆ پرۆژەی پارێزگاکان خەرجکردووە.