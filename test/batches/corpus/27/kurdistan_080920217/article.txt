شاهۆ عوسمانی، قایمقامی شارباژێڕ بە تۆڕی میدیایی رووداوی راگەیاند، ئەمڕۆ لە نزیک ناحیەی سیوەیل لە شارباژێڕ ئۆتۆمبێلێک بە وەرگەڕاوی بینراوە، دوای ئاگادارکردنەوەی لایەنە پەیوەندیدارەکان زانراوە کەسێک لەژێر ئۆتۆمبێلەکەدا گیانی لەدەستداوە، بەهۆی سەختیی جێگەکەش نەتواندراوە دەربهێندرێت، دواتر لە رێگەی چەند شۆفڵ و حەفارەیەکەوە توانراوە ئۆتۆمبێلەکە لاببرێت و تەرمەکە دەربهێندرێت.  سەبارەت بەوەی کە دەگوترێت کوژراوە، قایمقامی شارباژێڕ گوتی، ناتوانن بڵێن کوژراوە، "چونکە ئەوەی ئێمە و کەسوکار و تیمەکانمان بینییان، ئۆتۆمبێلەکە وەرگەڕابوو، چاوەڕوانی ئەنجامی لێکۆڵینەوەی پزیشکی داد دەکەین".  شەش رۆژ لەمەوبەر هاونیشتمانییانی گوندەکانی شارباژێڕ ئۆتۆمبێلەکەی فوادە رەشیان بینیوە و دواتر دیارنەماوە، ئەمڕۆ لەنزیک سیوەیل تەرمەکەی دۆزرایەوە.  فواد یاسین پێشمەرگەی مەفرەزە سەرەتاییەکان و بەرپرسی رێکخراوی کوردستان سۆڵیدارێتی بووە و هاوکارێکی بەردەوامی شۆڕش و خۆسەری رۆژئاوای کوردستان بووە.