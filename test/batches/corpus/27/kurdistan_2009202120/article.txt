حاجی میکائیل دەڵێت، تاوەکو ئێستا بەشداریی لە فیستیڤاڵەکانی هەشت وڵاتی عەرەبی و ئەوروپی کردووە و نزیکەی ٣٠ بڕوانامە و خەڵاتی جۆراوجۆری بۆ هەنگوینەکەی بردووەتەوە. دەڵێت، ئەوان پێیان خۆشە کە فیستیڤاڵی ناوخۆیی وەکو هاوکاری و پشتیوانی هەنگەوانان بەڕێوەبچێت.   فیستیڤاڵەکە لە دوو ساڵی رابردوودا بەهۆی بڵاوبوونەوەی کۆرۆناوە بەڕێوەنەچووبوو.   لە فیستیڤاڵەکەدا ١٥ هەنگەوان بۆ نمایشکردنی هەنگوینەکانیان هەڵبژێردرابوون، خەڵکێکی زۆر سەردانی فیستیڤاڵەکەیان کرد، هەر دوێنێ، مەسرور بارزانی، سەرۆکوەزیرانی هەرێمی کوردستانیش فیستیڤاڵەکە و بەرهەمی خۆماڵیی جووتیارانی بەسەرکردەوە.   لەکۆی دوو تۆن هەنگوین کە لە فیستیڤاڵەکەدا نمایشکران، زیاتر لە ٥٠٠ کیلۆی لێ فرۆشرا.   ساڵی رابردوو بەرهەمی هەنگوینی دهۆک ٢٢٧ تۆن بوو، بەڵام پێشبینی دەکرێت ئەمساڵ بەرهەمەکە بە رێژەی ٥٠ % کەم بکات. خورشید ئەحمەد، سەرۆکی کۆمەڵەی هەنگەوانانی دهۆکە و دەڵیت، کەمبوونەوەی هەنگوین بەشێکی بۆ وشکەساڵی و کاریگەریی شەڕی تورکیا و پەکەکە دەگەڕێتەوە.   بەپێی ئاماری تۆڕی هەنگەوانانی هەرێمی کوردستان، لە سەرانسەری هەرێمی کوردستان ٣٥ % ـی هەنگوین زیادبووە، لە ناوچە چیایییەکانی سنووری پارێزگای هەولێریش ٩٥ % زیادیکردووە و قەرەبووی کەمیی هەنگوینی لە دهۆک کردووەتەوە.