گەڕەکی تسعینی زۆرینە تورکمان و عەرەبنشین، لەبەر وێنە و پۆستەری بەربژێر زۆربەی ناوەندی شەقامەکان داخراون. خەڵک لە تسعین و گەڕەکەکانی دیکە پەرۆشن بۆ بەشداری لە هەڵبژاردن و هیوایان لەسەر دیاریکردنی بەربژێرەکانە.  زوبێد حاجی، خاوەنی چێشتخانە دەڵێت، "بەشداری دەکەم لە هەڵبژاردن و پێم خۆشە، حەز دەکەم خزمەتی ئەم پارێزگا جوانە بکەم". ئەحمەد ئەمین، خانەنشین ئاماژەی بەوە کرد، "باوەڕم بە هەڵبژاردن هەیە، ئەگەر گەل هۆشیار بێت، هەموو کەسێک بتوانێت کەسی شیاو هەڵبژێرێت". سەگر بەدریش کە فەرمانبەرە ئومێدی بە هەڵبژاردن هەیە و دەڵێت، "ئومێدم بەوەیە کەسێک هەڵبژێرم پارێزگاری لە مافەکانم بکات، پارێزگاری لە کەرکووک و عێراق و هەموو تاکێکی عێراقی بکات".  بۆ ئەم هەڵبژاردنە بەربژێرانی پێکهاتەی عەرەبی و تورکمانی، دەیان دروشمی جیاوازیان بەرزکردووەتەوە و زۆربەی دروشمەکان هاوتەریبن لەگەڵ خواستی خەڵکەکەیان.  ئیسماعیل حەدیدی، بەربژێری پڕۆژەی نیشتمانیی عەرەبییە و کەسایەتییەکی میانڕەوە، باس لەوە دەکات، "گەر خەڵک سەرنج و تێبینییان هەیە، بەڵام ئومێدیان بە دەنگدانیشە".  ئەو بەربژێرەی پڕۆژەی نیشتمانیی عەرەبی دەڵێت، "تاوەکو لە وادەی دیاریکراوی هەڵبژاردن نزیک ببینەوە، جووڵەی نوێ دەبینین، دەبینم لە چوارچێوەی ئەو گەڕانانەمدا، برایانی عەرەب دەبینم رۆحێکی بەرزیان هەیە بۆ هەڵبژاردن، هۆشیارییان هەیە بۆ ئەو رووداوە، تەنانەت بۆ هەڵبژاردنی کەسەکانیش".  هەندێک لە لایەنە کوردییەکان ئەو جیاوازییەی بانگەشە لای پێکهاتەکان بۆ ترسێک لە دڵی خەڵک دەگەڕێننەوە کە دەرئەنجامی رووداوگەلێکی دوای ١٦ی ئۆکتۆبەری ٢٠١٧ ن.  نەجوە کاکەیی، بەربژێری پارتی دیموکراتی کوردستان لە کەرکووک ئەوەی خستەڕوو، "دژایەتیی کورد دەکرێت لە شاری کەرکووک سەبارەت بە خواستی هەبوونی پێشمەرگە و گەڕانەوەی؛ ئەمەش ترسێکی لە دڵی تاکی کورد دروستکردووە تاوەکو بچێتە سەر سندوقی دەنگدان".  بەرپرسانی یەکێتی بڕوایان وایە، ئەو حاڵەتە پەیوەستە بە کەمیی بەربژێری کورد بەراورد بە عەرەب و تورکمان. عەلی قەڵایی، لێپرسراوی بەشی هەڵبژاردنی مەڵبەندی یەکێتی لە کەرکووک گوتی، "ئەمەش جۆرێکە لە لێزانین کە ئێمە لەم هەڵبژاردنە بەربژێرمان کەم بێت، لەبەر ئەوەی پێویستە دەنگەکان چڕبکرێتەوە بۆ بەربژێرەکان، بۆئەوەی دەرچوونیان مسۆگەر بێت، پێویسته بەربژێر کەم بێت نەک زۆر".  لە پارێزگای کەرکووک بۆ ئەم هەڵبژاردنە ١٣١ بەربژێر هەن، کورد لە بازنەی یەکەم و دووەم ٣٠ بەربژێری هەیە، تورکمان لە هەر سێ بازنەکە ٢٥ بەربژێر و عەرەبیش ٧٦ بەربژێریان هەیە.