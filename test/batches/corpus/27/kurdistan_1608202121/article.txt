گوندی کۆچۆ لە سنووری شنگال، دوای تێپەڕبوونی حەوت ساڵ، کوردە ئێزدییەکانی ئەو سنوورە، چاوەڕوانی جێبەجێکردنی بەڵینەکانی حکومەتی عێراق و سۆراخی کەسوکارە بێسەروشوێنکراوەکانیانن.  کچێکی رزگاربووی دەستی داعش چەند داواکارییەکی خستە بەردەم مستەفا کازمی، سەرۆکوەزیرانی عێراق و داوایکرد "جێبەجێکردنی یاسای ئێزیدییە رزگاربووەکان بە هەموو ماددە و بڕگەکانیەوە لەلایەن حکومەتی عێراقەوە و دانانی بەرنامەیەکی راستەقینە بۆ پاڵپشتیکردنی رزگاربووان، کردنەوەی دەزگای چاودێری بۆ منداڵانی بێ دایک و باوک، لەوانەی بوونەتە قوربانیی تاوانەکانی داعش، دانانی یاسایەکی تایبەت بۆ بەتاوان دانانی هاندانی تووندوتیژی دژی ئێزدییەکان و بیروباوەڕە جیاوازەکان".  سەرۆکوەزیرانی عێراق رایگەیاند "ئێمە وەکو حکومەت بە ئەرکی خۆمان هەستاوین بۆ دەرکردنی چەند یاسایەک بە پاڵپشتیی پەرلەمان، یاسای رزگاربووەکان، کارمان لەگەڵ برایان و کەسوکاری ئێزدیمان کردووە بۆ گەڕاندنەوەی کچەکانیان، کار دەکەین بۆ گەڕاندنەوەی سەرجەم کچەکانیان لە هەر کوێیەکی جیهان بن، هاوکات سزای تیرۆریستانیش دەدەین لە هەر شوێنێک هەبن".  مستەفا کازمی، نەیشاردەوە کە بەربەست بۆ رێککەوتنی شنگال دروستکراوە و بۆ جێبەجێکردنیشی، داوای هاوکاریی کرد.  مستەفا کازمی گوتیشی "دڵنیابن لەوەی بەیەکەوە کار دەکەین بۆ جێبەجێکردنی رێککەوتنی شنگال، بۆ گەڕاندنەوەی ژیانێکی بەختەوەر بۆتان، ئەمە پێویستی بە هاوکارییە، هەندێک هەن دەیانەوێت بەربەست لەبەردەم جێبەجێکردنی ئەو رێککەوتنە دروست بکەن. بەیەکەوە دەست لەناو دەست کار دەکەین لەگەڵ دانیشتووانی ناوچەکە و قوربانییەکانی تاوەکو بتوانین داهاتوویەکی باش بونیاد بنێین".  لە کۆتایی سەردانەکەیدا، سەرۆکوەزیرانی عێراق، سەردانی گۆڕی قوربانییانی دەستی داعشی کرد.