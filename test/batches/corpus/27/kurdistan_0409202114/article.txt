نێچیرڤان بارزانی، سەرۆکی هەرێمی کوردستان پشتگيريى هه‌رێمى كوردستانى بۆ ئه‌رك و هه‌نگاوه‌كانى نەجم جبووری، پارێزگار و ئيداره‌ى نه‌ينه‌وا بۆ دابينكردنى ئارامی و سه‌قامگيرى، چالاكيى ئابوورى، كارى مرۆيى و پرۆسه‌ى ئاوه‌دانكرنه‌وه ده‌ربڕى.  بەپێی راگەیێندراوی سەرۆکایەتیی هەرێمی کوردستان، له کۆبوونەوەکەدا دۆخى گشتيى نه‌ينه‌وا، بارى ئاسايش، خزمه‌تگوزارييه‌كان، ئابوورى، پرۆسه‌ى ئاوه‌دانكردنه‌وه و ئاماده‌كارييه‌كان بۆ هه‌ڵبژاردنه‌كانى داهاتووى عێراق و په‌يوه‌ندييه‌كانى هه‌رێمى كوردستان له‌گه‌ڵ پارێزگاى نه‌ينه‌وا تاوتوێكران.   نێچيرڤان بارزانى جه‌ختى له‌وه كردەوە كه هه‌رێمى كوردستان له‌گه‌ڵ ئه‌وه‌دايه "ئاواره‌كانى ناوچه‌كه به خواست و بڕيارى خۆيان بگه‌ڕێنه‌وه موسڵ و ناوچه‌كانى ديكه‌ى نه‌ينه‌وا، پاش ئه‌وه‌ى ئارامى و سه‌قامگيرى له ناوچه‌كانيان جێگير ده‌بێت. "  دۆخى سياسى، هه‌ڕه‌شه‌كانى تيرۆر و كرده‌وه‌كانى داعش له ناوچه‌كه و چه‌ند پرسێكى جێى بايه‌خى هاوبه‌ش لە کۆبوونەوەکەدا تاوتوێکران.