رۆژی سێشەممە ١٤ - ٠٩ - ٢٠٢١ پۆلیسی سلێمانی راگەیێندراوێکی بڵاوکردەوە و رایگەیاند، کە ئەو تۆمەتبارە لەلایەن مەفرەزەکانی بەشی پۆلیسی نەھێشتنی تاوانی سلێمانی - نووسینگەی رۆژھەڵات دەستگیرکراوە.  سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند "هاووڵاتییەک سکاڵای یاسایی لەسەر ئەو ژنە تۆمارکردووە کە بەگوتەی خۆی لە ماڵەکەیدا بێهۆشکراوە و ژنەکەش ئاڵتوونەکانی دزیوە. " دەشڵێت "تاوەکو ئێستا چوار کەس سکاڵایان لەسەر ئەو ژنە تۆمارکردووە. "  گوتەبێژی پۆلیسی سلێمانی ئاماژە بەوە دەدات کە دوای تۆمارکردنی سکاڵاکە بە دواداچوونیان بۆ رووداوەکە کردووە و "ھێزەکانی پۆلیس لێکۆڵینەوە و بەدواداچوونەکانیان دەستپێکرد و پاش وەرگرتنی بڕیاری بەڕێز دادوەر، توانرا تۆمەتبارێک بەناوی (ج، خ، ت) لەدایکبووی ١٩٧٠ دەستگیربکەن و لەبەردەم دادوەردا دانی بەتاوانەکەیدا ناوە کە چەند جارێک و لە چەند ماڵێکدا ئاڵتوونی دزیبوو. "  لە بەشێکی دیکەی قسەکانیدا سەرکەوت ئەحمەد دەشڵێت "تۆمەتباری ناوبراو بەناوی یارمەتیدان و ھاوکارییەوە خۆی لەو ئافرەتانە نزیککردووەتەوە کە بە تەنیا ژیاون، دواتر خاوەن ماڵەکانی بێهۆشکردووە و ئاڵتونەکانیانی دزیوە. "  سەرکەوت ئەحمەد سەبارەت بەوەی چۆن ئەو ئافرەتانەی بێهۆش کردووە گوتی "دوای ئەوەی لە چەند کۆڵانێکی شاری سلێمانی خۆی کردووەتە هاوڕێی چەند ژنێکی دیکە، زانیویەتی کە چ ژنێک لە ماڵەوە بە تەنیا دەژیت و دواتر چووەتە ماڵەکانیان و بە بیانوی ئەوەی کە پشتیان بشێلێت و یارمەتییان بدات ژنەکانی درێژکردووە و پەڕۆی لەسەر دەمی داناون [پەڕۆکە ماددەی بێهۆشکەری پێوە بووە]. دواتر زێڕەکانی دزیوە. "  تۆمەتبارەکە بە بڕیاری دادوەر و بەپێی ماددەی ٤٤٣ لە یاسای سزادانی عێراقی راگیراوە و لەلایەن پۆلیسی سلێمانییەوە لێکۆڵینەوەی لەگەڵدا دەکرێت.