رەزاق خەیلانی، بەڕێوەبەری فەرمانگەی هۆشیاریی ژینگەیی و راگەیاندن لە دەستەی ژینگە بە رادیۆی رووداوی راگەیاند: "ئێستا نزیکەی ملیۆنێک و ٩٠٠ هەزار ئۆتۆمبێل لە هەرێمی کوردستاندان کە لەوانەیە لە کۆتایی ساڵدا بگاتە دوو ملیۆن. ئێمە شەش ملیۆن کەسین، دوو ملیۆن ئۆتۆمبێلمان هەیە! ئەمە لە هیچ وڵاتێکدا شتی وانییە کە سێ کەس ئۆتۆمبێلێکیان بەربکەوێت. "  نەبوونی تۆڕێکی بەهێزی گواستنەوەی گشتی هۆکارە بۆ ئەوەی هاونیشتمانییان زیاتر ئۆتۆمبێل بکڕن و هاتووچۆی پێبکەن.  بەڕێوەبەری فەرمانگەی هۆشیاریی ژینگەیی و راگەیاندن گوتی: "زیادبوونی ژمارەی ئۆتۆمبێل کاریگەریی خراپی لەسەر ژینگە هەیە. ئەوەیش چەند هۆکارێکی هەیە: نەبوونی گواستنەوەی گشتی، ئەگەر گواستنەوەی گشتی هەبێت هەموو کەس ناچار نییە ئۆتۆمبێلەکەی خۆی بە کار بهێنێت و؛ نەبوونی بەرنامە لەلایەن وەزارەتی بازرگانی کە رێگە دەدات هەموو کۆمپانیایەک هەموو ئۆتۆمبێلێک بهێنن. "  لە هەرێمی کوردستاندا چەندین کۆمپانیا ئۆتۆمبێل هاوردە دەکەن کە بەشێک لەو ئۆتۆمبێلانە نیوداشت و لێدراوی وڵاتانی ئەوروپا و ئەمریکان و کوالێتییەکەیان باش نییە.  رەزاق خەیلانی گوتی: "ئێمە بە نووسراوی فەرمی وەزارەتەکانی بازرگانی، پیشەسازی و پلاندانانمان لە هاوردەکردنی جۆرێک لە ئۆتۆمبێلەکان کە کوالێتییان زۆر نزمە، ئاگادار کردوونەتەوە کە هیچ رێکارێک بەرامبەر بە هاوردەکردنی ئەو ئۆتۆمبێلانە نەگیراوەتە بەر. "  بەڕێوەبەری فەرمانگەی هۆشیاریی ژینگەیی و راگەیاندن ئاماژەی بەوە دا، ئەگەر شەمەندەفەر، ترام و میترۆ هەبێت رێژەی دەردانی گازە ژەهراوییەکان کەم دەبێتەوە و گوتیشی: "بە نووسراوی فەرمی داوامان لە دەستەی وەبەرهێنان کردووە کە لە بری دروستکردنی ئەو هەموو کۆمەگە نیشتەجێبوونە گرنگی بە گواستنەوەی گشتی بدەن. "  بەپێی ئامارەکانی بەڕێوەبەرایەتیی گشتیی هاتووچۆ، سەرباری ١٩ هەزار ئۆتۆمبێلی بێسەرەتا و ئۆتۆمبێلەکانی وەزارەتی پێشمەرگە کە لە ئامارەکەدا تۆمارنەکراون، ژمارە و جۆرەکانی ئۆتۆمبێلی تۆمارکراو لە هەرێمی کوردستان بەمشێوەیەیە:  تایبەت: ملیۆنێک و ٩١ هەزار و ٤٦٦   بارهەڵگر: ٤٢١ هەزار و ٢٦٧  ئامێری کشتوکاڵی: ٣٨ هەزار و ٣٩٦   ئامێری پیشەسازی: ٢٧ هەزار و ٣٥  ژمارە کاتی و کارتی زانیاری: ١٤٦ هەزار و ٥٢  ئۆتۆمبێلی حکومی: ٢٩ هەزار و ٩٥٢  ماتۆڕسکیل: ١٨ هەزار و ٦٣٨  کۆی گشتی: ملیۆنێک و ٨٩٦ هەزار و ٥٩٣ ئۆتۆمبێل