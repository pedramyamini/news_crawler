نێچیرڤان بارزانی، سەرۆکی هەرێمی کوردستان پەیامێکی ئاراستەی کریستیانەکان و کرد و گوتی: "هیوادارین ئەوان لەو وڵاتەدا بمێننەوە هەموومان پێکەوە بەخۆشی بتوانین بۆ خزمەتی ئەو وڵاتە و پێشکەوتنی کار بکەین".  دوای بەشداریکردنی لە رێوڕەسمی دەستبەکاربوونی ١٢٢ ـەمین پاتریارکی کەنیسەی مار یۆحەننا لە شارۆچکەی عەنکاوە لە هەولێر، نێچیرڤان بارزانی سەرۆکی هەرێمی کوردستان بۆ کەناڵەکانی راگەیاندن گوتی: "ئێمە ئەمڕۆ هاتبووین بۆ پیرۆزبایی پاتریارکی نوێی کەنیسەی ئاشووری لە جیهان، پیرۆزباییمان لێی کرد. بە نسبەت ئێمە لە هەرێمی کوردستان هەمیشە ئەو پێکەوەژیانە تابلۆیەکی جوانی هەموو ئەو پێکهاتانەیە کە لە کوردستاندا دەژین، بۆیە ئەمڕۆ هاتووین بۆ ئێرە پیرۆزباییمان لێ کردو هیوای سەرکەوتن و تەمەندرێژیمان بۆ خواست. ئینشەڵڵا سەرکەوتوو دەبێت".  سەرۆکی هەرێمی کوردستان پەیامێکی ئاراستەی کریستیانەکان کرد و گوتی: "پەیامی ئێمە بۆ هەموو خوشک و برایانی مەسیحی ئێمە ئەوەیە، عێراق بە شێوەیەکی گشتی جوانە بەو تابلۆ پێکەوەژیانەی کە هەموومان پێکەوە لەم وڵاتە دەژین، هیوادارین ئەوان لەو وڵاتەدا بمێننەوە هەموومان پێکەوە بەخۆشی بتوانین بۆ خزمەتی ئەو وڵاتەو پێشکەوتنی کار بکەین".  ئەمڕۆ دووشەممە ١٣ - ٠٩ - ٢٠٢١، لە رێوڕەسمێکدا لە شارۆچکەی عەنکاوە پاتریارک مار ئاوا رۆئێل وەکو ١٢٢ مین پاتریارکی کەنیسەی مار یۆحەننا دەستبەکاربوو.  دەستبەکاربوونی مار ئاوا وەکو پاتریارکی کەنیسەی مار یۆحەننا دوای ئەوە دێت کۆمەڵگەی پیرۆزی کەنیسەی رۆژهەڵاتی ئاشووری بەسەرپەرشتی مار ملیس زیا، مەترانی ئوسترالیا، نیوزیلەندا و لوبنان، کۆبوونەوەیەکی دوو رۆژی بۆ هەڵبژاردنی پاتریارکی نوێی کەنیسەکە لە عەنکاوای هەولێر کرد، ئەوکات راگەیێنرابوو کۆبوونەوەکانی کۆمەڵگەکە بە بەشداری زۆرینەی ئوسقوفەکانی سەر بە کەنیسەکە بۆ ماوەی دوو رۆژ بووە مارئاوا وەکو پاتریارکی ١٢٢ ـی کەنیسەی رۆژهەڵاتی ئاشووری دەستنیشانکراوە.