بەبۆنەی ساڵڕۆژی کۆچی دوایی جەلال تاڵەبانی، مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتی پەیامێکی بڵاوکردەوە و کۆچی دواییەکەی بەوە ناو دەبات کە کۆچێک بووە "تەنها سەرۆکێکی لێ نەسەندین، بەڵکو لەدوای خۆی لە رێبازەکەی و شکۆمەندییەکەی و دەروونە فراوانەکەشی بێبەشی کردین".  ئەر بەرپرسەی یەکێتی نووسیویەتی، هەرگیز ئەو چرکە ساتەی بیرناچێت کە لە گوندی (ماسی رۆ)ی هەکاری پێشوازیی لە جەلال تاڵەبانی کردووە و دەڵێت، "نە لەشکری لەگەڵ بوو، نە تاقە چەکێکی قورس. تەنها خۆی وگۆچانەکەی و کێوێک لە ورەی بەرزی هێنابووەوە".  مەلا بەختیار لە پەیامەکەیدا باسی لەوە کردووە کە ناتوانێت ئەوە بشارێتەوە "یەکێتییەکەی جەنابت [مام جەلال]، دوورە لەو فەلسەفەیەی نەخشاندووتە، دڵنیابە، ئەگەر بەزووترین کات پاک نەکرێتەوە لە پیلانگێڕان، لە هەلپەرستان، لە دز و درۆزنەکان، لە پلە و پایە خوازان، لە خۆفرۆشان بەم و بەو دەوڵەتە، بە دڵنیاییەوە یەکێتی دوا ساڵانی سیاسەت بەسەردەبات! "  ئەو ئەندامەی ئەنجوومەنی باڵای سیاسی و بەرژەوەندییەکانی یەکێتی پێیوایە "مام جەلال ناسی، بە لاف لێدان نییە؛ بە بەرزكردنەوەی وێنەكانی و فرمێسكی هەلپەرستی هەڵڕشتن نییە. بە دەستبەسەرداگرتنی پێگە و پایەكەیشی نییە. مام جەلال ناسی، قووڵبوونەوەیە لە فەلسەفەی سیاسی و تێگەیشتن لە چۆنێتیی باوەڕبوون بە ئازادی و دیموكراسی. لە دەربەستبوونە بە رەنجدەران. لە ناسینی مام جەلال، لە كاتی ململانێكان و بیرە جیاوازەكان.. لە گەرمەی، رەخنەگرتن و بەرپەرچدانەوەی بۆچوونەكاندا. لە قبووڵنەكردنی خودی مام جەلالیشدا".  هەروەها رووی دەمی دەکاتە "ئەوانەی هاتوونەتە سەر حازری.. یان ئەوانەی پێشمەرگە و کادری ماندووی شاخ بوون و لەدوای راپەڕینیش دووربوون لە وردەکاریی سیاسەتی مام جەلال" و پێیان دەڵێت، ناکرێت میراتگری فەلسەفەی مام جەلال بن و حیزبەکەشی بپارێزن، "چونکە ئاستی تێگەیشتنی ستراتیژییان و شارەزاییان لە فەلسەفە و فەلسەفەی سیاسی و فەلسەفەی رەخنەی سیاسی، نزمترە لە تێگەیشتنەکانی مام جەلال".  لە کۆتایی پەیامەکەیدا مەلا بەختیار نووسیویەتی، "مێژوو تۆماریكردووە، چ جوامێرێك و چ شۆڕشگێڕێك و چ دیموكراتخوازێك بووی.. ئەوانە تاوانبارن كە ئەو مێژووە دەزانن و بەپێڵاوی ئاسنین، پێشێلی دەكەن"، دەشڵێت، "رۆژگار رۆژی بەدواوەیە.. پیلانگێڕی ریسوایی دێنێ‌ت.. هەلپەرستی شەرمەزاری بەرهەمدێنێ‌ت.. مشەخۆری سەرشۆڕیی هەتا هەتایی دەكاتە مۆری رەشی ناوچاوانی".