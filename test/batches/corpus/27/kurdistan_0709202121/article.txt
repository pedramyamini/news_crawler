رۆژی سێشەممە ٧ی ئەیلوولی ٢٠٢١ مەسرور بارزانی، سەرۆکی حکومەتی هەرێمی کوردستان پێشوازیی لە جۆزێپ بۆرێل، بەرپرسی سیاسەتی دەرەوە و ئاسایشی یەکێتیی ئەوروپا کرد؛ بەرپرسەکەی یەکێتیی ئەوروپا ئاماژەی بە گرنگیی پێگەی هەرێمی کوردستان کردووە وەکو فاکتەرێکی سەقامگیری لە ناوچەکەدا، هەورەها بەردەوامبوونی هاوکاری و هەماهەنگیی یەکێتیی ئەوروپاشی بۆ هەرێمی کوردستان، "بەتایبەتی لە شەڕی تیرۆردا"، دووپاتکردەوە.  بەپێی راگەیێندراوی حکومەتی هەرێمی کوردستان، مەسرور بارزانی وێڕای سوپاسکردنی هەڵوێستی دۆستانەی یەکێتیی ئەوروپا لە پشتگيریکردنی هەرێمی کوردستان، جەختی لە گرنگیی رۆڵی چاودێرانەی تیمەکانی یەکێتیی ئەوروپا کردووەتەوە لە هەڵبژاردنەکانی داهاتووی عێراق، بە تایبەتی لە ناوچە کوردستانییەکانی دەرەوەی ئیدارەی هەرێمی کوردستان، بە ئاراستەی ئەنجامدانی هەڵبژاردنێکی پاک و بێگەرد کە ماف و خواستی پێکهاتە جیاوازەکانی عێراق دەستەبەر بکات.  سەرۆکی حکومەتی هەرێمی کوردستان جەختی لەوەش کردووەتەوە کە پێویستە، دەستووری عێراق جێبەجێ بکرێت و یەکسانی و دادپەوروەری و شەراکەتی راستەقینە ببنە بنەمای حوکمڕانییەکی تەندروست لە عێراقدا.  پەرەپێدانی پەیوەندییە ئابوورییەکانی نێوان هەرێمی کوردستان و یەکێتیی ئەوروپا و چاکسازییەکانی کابینەی نۆیەم و پەیوەندییەکانی هەرێمی کوردستان و حکومەتی فیدراڵی و دۆخی ئاوارە و پەنابەران لە هەرێمی کوردستان، چەند تەوەرێکی دیکەی دیدارەکە بوون.