عیسمەت ئوزکان، دانیشتووی جۆلەمێرگی باکووری کوردستان وێنەی رووداوەکەی تایبەت بۆ رووداو ناردووە و رایگەیاند، رووداوەکە ئەمڕۆ کاژێر ١٠: ٠٠ بووە، کە ئەو خێزانە لە کاتی گەڕانەوەیان بۆ باشووری کوردستان لەسەر رێگەی نێوان وان - جۆلەمێرگ - ی باکووری کوردستان تووشی رووداوەکە بوون.  بەپێی زانیارییەکانی پەیامنێری رووداو، جگە لە گیانلەدەستدانی ئەو ژن و پیاوە، لە رووداوەکەدا کچێکیشیان برینداربووە.  چرا ئامێدی، خزمی نزیکی ئەو خێزانە بە رووداوی راگەیاند، هەریەکە لە مەهدی سدیق، تەمەن ٦٠ ساڵ و هاوژینەکەی، تەمەن ٥٥ ساڵ لەگەڵ کچێکی تەمەن ٢١ ساڵیان، بۆ چارەسەری پزیشکی سەردانی وانی باکووری کوردستانیان کردبوو، چوار رۆژ بوو لەوێ چارەسەریان وەردەگرت، ئەمڕۆ بەنیازی گەڕانەوە بوون، "بەڵام بەداخەوە لە رێگەی نێوان وان - جۆلەمێرگ تووشی رووداوی هاتووچۆ بوون و مەهدی و هاوژینەکەی گیانیان لەدەستدا".  وارشین سەلمان، قایمقامی قەزای ئامێدی بە رووداوی راگەیاند، تەرمی ئەو ژن و پیاوە ئێستا لە وان - ی باکووری کوردستانن بۆ گرتنەبەری رێکاری یاسایی و تەندروستی، کەسوکاریان چوونەتە دەروازەی سنووریی سەرزێر و چاوەڕێی گەیشتنی تەرمەکان دەکەن، بڕیارە هەر ئەمڕۆ تەرمەکان بگەڕێندرێنەوە باشووری کوردستان و لە گۆڕستانی قەزای ئامێدی بەخاک بسپێردرێن.  ئەو خێزانە دانیشتووی سەنتەری قەزای ئامێدی - ن، ئەو ژن و پیاوەش پێنج کوڕ و دوو کچیان هەیە.