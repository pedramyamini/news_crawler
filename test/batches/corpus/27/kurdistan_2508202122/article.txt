د. جووتیار عادل، گوتەبێژی حکومەتی هەرێمی کوردستان لە پەیامەکەیدا ئاماژەی بەوە کردووە، "لە دوا قۆناخی جینۆسایدی ئەنفال و ٣٣ ساڵ بەر لە ئێستا، دەڤەری بادینان قوربانییەکی دیکەی گەورە تاوانەکانی رژێمی بەعسی رووخاو بوو، کە هەزاران کەسی بێتاوانی، شەهید و بێسەروشوێن و ئاوارە بوون و سەدان گوندیشی خاپوور کران".  گوتەبێژی حکومەت دەڵێت "ئەنفال کە تاکە رێگەیەکی دیکتاتۆریەتی بەعس بوو بۆ مانەوەی خۆی و لەنێوبردنی بزاڤی رزگاریخوازی کورد لە باشووری کوردستان، خەون و خەیاڵێک بوو کە نەهاتەدی و هەرگیز بۆ هیچ کەسی دیکەش نایێتە دی".  د. جووتیار عادل داوا لە حکومەتی عێراق دەکات کەسوکاری قوربانیانی ئەنفال لەڕووی ماددی و مەعنەوییەوە قەرەبوو بکاتەوە و دەڵێت "ئێستا کە یادگار و پاشینان و نەوەی شەھیدە سەربەرزەکانی ئەنفال، سەرقاڵی بنیاتنان و ئاوەدانکردنەوەی کوردستانن، شکۆدارانە یادی قوربانی و شەهیدەکانمان دەکەینەوە و گرنگە حکومەتی فیدراڵیی عێراقیش ئەرک و بەرپرسیارێتیی خۆی بەرامبەر کەسوکاری قوربانیان جێبەجێ بکات و قەرەبووی ماددی و مەعنەوییان بکاتەوە".