عەممار جەبر جبووری، پارێزگاری سەلاحەددین، لە نووسراوێکی فەرمیدا فەرمانی کارگێڕی بۆ دەستبەکاربوونی بۆ کاوە محەممەد شێخانی، وەکو راوێژکاری ئەمنی و سەربازی دەرکرد.  کاوە شێخانی، راوێژکاری نوێی پارێزگای سەلاحەددین بە رووداوی راگەیاند، ئەمڕۆ یەکشەممە ٢٦.٩.٢٠٢١ ئاگادار کرامەوە کە بە فەرمی لەلایەن عەممار جەبر جبوورییەوە، فەرمانی دەستبەکاربوونم وەکو راوێژکاری ئەمنی و سەربازی پارێزگا دەرچووە.  کاوە شێخانی ئێستا تاکە کوردە لە ئیدارەی پارێزگای سەلاحەددین پۆستی پێدراوە، لە کاتێکدا قەزای خورماتوو و چەندین ناحیە و گوندی دیکەی کوردستانی، لە رووی ئیدارییەوە سەر بەو پارێزگایەن.  پارێزگای سەلاحەددین، یەکێکە لەو پارێزگایانەی کە لە سنوورەکەیدا زۆرترین جموجۆڵی داعش هەن و ژمارەی دانیشتووانەکەی ١.٥ ملیۆن کەسە و ١٢ قەزا لە خۆدەگرێت.  کاوە محەممەد رەشید  (کاوە شێخانی)، ساڵی ١٩٩٠ لە خورماتوو لەدایکبووە و پێش رووداوەکانی ١٦ی ئۆکتۆبەری ٢٠١٧ ئەفسەر بووە، بەڵام دواتر لە کارەکەی دوورخراوەتەوە.