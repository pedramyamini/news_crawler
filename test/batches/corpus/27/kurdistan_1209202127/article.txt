لیوا تەحسین خەفاجی، گوتەبێژی فەرماندەیی ئۆپەراسیۆنە هاوبەشەکانی عێراق ئەمڕۆ یەکشەممە ١٢ - ٠٩ - ٢٠٢١ بە تۆڕی میدیایی رووداوی راگەیاند، "بە دڵنیاییەوە، ئەمە کارێکی تیرۆریستیی سەرکۆنەکراوە، رێگەنادەین کاری لەو جۆرە دووبارە ببێتەوە؛ فڕۆکەخانەی هەولێر، فڕۆکەخانەیەکی عێراقییە. هەڕەشە بۆ سەر فڕۆکەخانەی هەولێر و ئامانجە گرنگەکانمان پەیامێکی خراپە. بۆیە بە بڕیاری فەرماندەی گشتی هێزە چەکدارەکان، فەرماندەیی ئۆپەراسیۆنە هاوبەشەکان دەستی بە لێکۆڵینەوەیەکی تێروتەسەل کردووە، ئەوەش بە هاوکاریی حکومەتی هەرێمی کوردستان و هاوپەیمانیی نێودەوڵەتی؛ ڤیدیۆ و بەڵگە وەرگیراون بۆ شیکردنەوەیان بە مەبەستی زانینی جۆری فڕۆکەکە و چۆنێتی گەیشتنی بە هەولێر. فڕۆکەکە لەلایەن سیستەمی بەرگریی تایبەت بە فڕۆکەخانەی هەولێر خراوەتە خوارەوە. کار و هەوڵی هەواڵگریی گەورە دەکەین بۆ دیاریکردنی ناسنامەی ئەنجامدەرانی".  گوتەبێژی فەرماندەیی ئۆپەراسیۆنە هاوبەشەکانی عێراق  ئاماژەی بەوەش کرد، "ماوەیەکە هەرێمی کوردستان رووبەڕووی پەلاماری زۆر بووەتەوە، پێشتر تورکیا، دواتر ئێران و ئێستاش ئەو هێرشە بە درۆن؛ بۆیە فەرماندەی گشتیی هێزە چەکدارەکان، قاسم ئەعرەجی، راوێژکاری ئاسایشی نیشتمانیی راسپاردووە بۆ سەرۆکایەتیکردنی لیژنەیەکی باڵای لێکۆڵینەوە بە ئەندامێتیی هەریەک لە فەریق عەبدولئەمیر شەممەری، جێگری فەرماندەی ئۆپەراسیۆنەکان و حەمید شەتری لە دەزگای ئاسایشی نیشتمانی و نوێنەری هەرێمی کوردستان. ئەرکی ئەو لیژنە بریتی دەبێت لە وردبوونەوە لە گرووپە چەکدارەکان کە لەو ناوچەیەن و هەڕەشە لە هەرێم دەکەن. هەروەها ئەو لیژنەیە کار دەکات بۆ دیاریکردن و دانانی میکانیزمێک بۆ رێگریکردن لە دووبارەبوونەوەی ئەو حاڵەتانە".  لەبارەی ئەو شوێنەی کە درۆنەکان لێوەی هاتوون، لیوا تەحسین خەفاجی گوتی، "هێشتا زۆر زووە بڵێین ئەو درۆنە لە نێوخۆ هاتووە یان لە دەرەوە و دەبێت بوەستین تاوەکو لێکۆڵینەوەکان تەواو دەبن. دەزگا ئەمنی و هەواڵگرییەکان دەستیان کردووە بە لێکۆڵینەوە و شیکردنەوە و کۆکردنەوەی پارچەکانی ئەو درۆنەی کە کەوتووەتەخوارەوە؛ ئەوانە میکانیزم و رێگەی گەیشتنی ئەو فڕۆکە دیاریدەکات و دەزانین ئایا لە دەرەوە نێردراوە یان لە ناوەوەی هەرێم".  گوتەبێژی فەرماندەیی ئۆپەراسیۆنە هاوبەشەکانی عێراق ئاماژەی بەوەش کرد، "ئەو هێرشە بە هەموو پێوەرەکان سەرکۆنەکراوە، رێگە نادەین شوێنە گرنگەکان بکرێنە ئامانج، رێگەش نادەین خاکەکەمان بەکاربهێندرێت بۆ هەڕەشەکردن لە لایەنی دیکە. بۆیە ئێمە قبووڵ ناکەین پەلامار بدرێین و رێگەش نادەین خاکی ئێمە بەکاربهێندرێت بۆ پەلاماردانی لایەنی دیکە، بەو شێوەیەش کار دەکەین بۆ رێگریکردن لە دووبارەبوونەوەی ئەو حاڵەتانە".  سەبارەت بە رێگەی گونجاوی مامەڵەکردن لەگەڵ ئەو هێرشانە، گوتەبێژی فەرماندەیی ئۆپەراسیۆنە هاوبەشەکانی عێراق ئەوەی خستەڕوو، "رێگەی گونجاو و سەرەکی بۆ مامەڵەکردن لەگەڵ ئەو هێرشانە، زانینی ئەو هێرشانە و چۆنێتیی روودانیان و شیکردنەوەی هۆکارەکانیانە بۆئەوەی کاری گەورە بکرێت، بە شێوەی دیپلۆماسی یان رێگریکردن لە دووبارەبوونەوەی ئەو هێرشانە لە ئاییندەدا. ئەمە لەلایەن لیژنەی هەواڵگریی ئەمنی و ئەو لیژنە سەرەکییە دەبێت کە پێکهێندراوە لەلایەن فەرماندەی گشتیی هێزە چەکدارەکان و دیاریکراوە بۆ شیکردنەوەی تەواوی بابەتەکە و دەرچوونی بە ئەنجامێک بە شێوەیەکی لۆژیکی بۆ چارەسەری گرنگ و دانانی خاڵ لەسەر پیتەکان بۆئەوەی رێگری بکرێت لە دووبارەبوونەوەی هێرشی لەو شێوەیە".