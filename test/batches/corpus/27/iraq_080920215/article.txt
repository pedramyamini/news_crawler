لەم هەڵبژاردنە عێراق بەسەر ٨٣ بازنەدا دابەشکراوە، لە هەر یەکێک لەو بازنانە کورسییەک بۆ کۆتای ئافرەتان تەرخانکراوە، بۆیە چارەکێکی کورسییەکانی پەرلەمان لە هەر پارێزگایەک بۆ ئافرەتان دەبێت؛ بەوەش لانیکەم چارەکێکی کورسییەکانی خولی داهاتووی پەرلەمانی عێراق کە ٨٣ کورسییە، بۆ ئافرەتان دەبێت.  د. ڤیان سلێمان، سکرتێری یەکێتیی ئافرەتانی کوردستان دەڵێت، "لەم قۆناخەدا پێویستییەکی زۆرمان بە کۆتا هەیە، چونکە هیچ یەکێک لە حیزبەکانی کوردستان نەیانتوانیوە ئەو پەروەردە دیموکراسی و مەدەنیانە فێری جەماوەری خۆیان بکەن کە بە یەکسانی دەنگ بە پیاو و ئافرەت بدەن، هێشتا عەقڵی گشتیی کۆمەڵگە بەشێوەیەکی گشتی سیاسەتکردن و بەڕێوەبردن بە ئەرکی پیاو دەزانێت، ئەم باوەڕە نەک تەنیا لەلای پیاوەکان هەیە، بەڵکو لەلای زۆر لە ئافرەتانیش هەیە، خودی حەزی ئافرەتانیش رێژەیەکی زۆر کەمترە بۆ کاری سیاسی تاوەکو کارەکانی دیکە، چ کاری تایبەت یان حکومی بێت".  هەرچەندە ئامارەکانی وەزارەتی پلاندانان دەڵێن، ئافرەتان نیوەی کۆمەڵگەی عێراقن؛ واتە نیوەی ئەو کەسانەی لە هەڵبژاردن مافی دەنگدانیان هەیە ئافرەتن، کەچی ئافرەتان زۆرجار پێویستیان بە سیستەمی کۆتایە تاوەکو بگەنە پەرلەمان، چونکە ئەنجامەکانی هەڵبژاردنەکانی رابردوو دەڵێن زۆرترینی دەنگدەران لە عێراق چ پیاوبن یان ئافرەت، دەنگ بە بەربژێری پیاو دەدەن.  تەنانەت لە هەڵبژاردنی پەرلەمانی عێراق لە ساڵی ٢٠١٨ دا تەنیا ١٤ بەربژێری ئافرەت لە عێراق و هەرێمی کوردستان دەنگەکانیان گەیشتنە سەرووی ١٠ هەزار دەنگ و بەبێ یارمەتیی سیستەمی کۆتای ئافرەتان گەیشتنە پەرلەمان، لەو ١٤ بەربژێرە ١٠ یان لە هەرێمی کوردستان بوون.  بە گوتەی سکرتێری یەکێتیی ئافرەتانی کوردستان، "بەپێی راپرسی و لێکۆڵینەوەکان کە ئەنجامی هەڵبژاردنەکانی خولەکانی پێشووتری پەرلەمان کە بەدەستمان گەیشتوون، دەبینین بۆ نموونە لە خولی پێنجەمی پەرلەمانی کوردستان دەبینین ئافرەتان ١٥ % ی رێژەی دەنگەکانیان بۆ خۆیان مسۆگەر کردووەتەوە".  لەم هەڵبژاردنەی پەرلەمانی عێراق لە کۆی ٣٢٤٩ بەربژێر، ٩٥١ بەربژێریان ئافرەتن. سەبارەت بە دیاریکردنی براوەی کورسیی کۆتای ئافرەتانیش؛ ئەوا لە هەر بازنەیەک هەر بەربژێرێکی ئافرەت بەراورد بە بەربژێرە ئافرەتەکانی دیکەی نێو ئەو بازنەیە زۆرترین دەنگ بەدەستبهێنێت کورسیی کۆتای ئەو بازنە دەباتەوە.