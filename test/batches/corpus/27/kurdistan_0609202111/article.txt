ناوەندی هاوکاریی لە راگەیێندراوێکدا دەڵێت، ئەو شوێنانەی کە ئێران هەڕەشەی کردنە ئامانجیان دەکات، شوێنی ژیانی پەنابەرانی سیاسی و خەڵکی مەدەنین و سەتان ژن و منداڵی پەنابەر، کە بەهۆی سیاسەتی سەرکوتکەرانەی دەسەڵاتی ئێران خاک و وڵاتی خۆیان جێهێشتووە، لێیان دەژین.  ناوەندی هاوکاریی حیزبەکانی کوردستانی ئێران دەڵێت، چالاکیی سیاسی حیزبەکان و بوونی خەباتکارانی رۆژهەڵاتی کوردستان لە هەرێمی کوردستان بیانوویەکە، کە کۆماری ئیسلامی بۆ کاولکاری و دەستێوەردانی زیاتر دەیگرێت و دەیەوێ بە کەڵکوەرگرتن لە دۆخی ناوچەکە و دانبەخۆداگرتنی کۆمەڵگەی نێودەوڵەتی لە بەرامبەر تاران، قەیرانێکی دیکە بخوڵقێنێت.  ناوەندەکە ئاماژەی بەوەشداوە، کە ئەو هەڕەشانە کاریگەری لەسەر چالاکییەکانی حیزبەکانی ئەندام لە ناوەندی هاوکاری نابێت، کە لە حیزبی دیموکراتی کوردستان، حیزبی دیموکراتی کوردستانی ئێران، کۆمەڵەی زەحمەتکێشانی کوردستان و کۆمەڵەی شۆڕشگێری زەحمەتکێشانی کوردستانی ئێران پێکهاتووە.  ناوەندی هاوکاریی داوا لە خەڵکی کوردستان و هێز و لایەنە سیاسییە کوردستانییەکان و هەروەها کۆمەڵگەی نێودەوڵەتی، حکومەتی عێراق و حکومەتی هەرێمی کوردستان دەکات، سنوورێک بۆ "زیادەڕۆییەکانی ئێران" دابنێن و دژی ئەو هەڕەشەیە بوەستنەوە.  بەیاننامەکەی ناوەندەکە دوای هەڕەشەکانی سوپای پاسداران دێت کە هەڕەشەی هێرشکردنەسەر بارەگاکانی حیزبەکانی رۆژهەڵاتی کوردستان لەنێوخاکی هەرێمی کوردستان دەکات.  محەممەد پاکپوور، فەرماندەی هێزی وشکانی سوپای پاسداران ئەمڕۆ دووشەممە ٦ - ٩ - ٢٠٢١ رایگەیاند، سەرەڕای چەندینجار ئاگادارکردنەوەی بەرپرسانی هەرێمی کوردستان لەبارەی چالاکیی هێزەکانی دژبەری کۆماری ئیسلامی، بەڵام هێشتا ئەو هێزانە چالاکییان هەیە، بۆیە دانبەخۆداگرتنی سوپاش کۆتاییهاتووە.  فەرماندەی هێزی وشکانی سوپای پاسداران دەڵێت، کۆماری ئیسلامی وەڵامێکی تووندی ئەو چالاکییانە دەداتەوە و داوا لە خەڵکی هەرێمی کوردستان دەکات، لە بنکە و بارەگاکانی ئەو حیزبانە دوور بکەونەوە تاوەکو زیانیان پێنەگات.  مانگی رابردووش، عەلی شەمخانی، سکرتێری ئەنجوومەنی باڵای ئاسایشی نیشتمانیی ئێران لە کۆبوونەوە لەگەڵ فوئاد حوسێن، وەزیری دەرەوەی عێراق داوای کرد، حکومەتی عێراق حیزبەکانی رۆژهەڵاتی کوردستان لە هەرێمی کوردستان دەربکات و هۆشداریدا، کە ئەگەر ئەو کارە نەکرێت، تاران هێرشدەکاتە سەریان.  سوپای پاسدارانی ئێران لە ٠٨ - ٠٩ - ٢٠١٨ بە مووشەک هێرشی کردەسەر کۆبوونەوەی سەرکردایەتی حیزبی دیموکراتی کوردستان لە نزیک کۆیە و فێرگەی حیزبی دیموکراتی کوردستان کە بووە هۆی گیانلەدەستدانی ١٧ کەس، کە ژمارەیەکیان ئەندامی رێبەریی حدک بوون.