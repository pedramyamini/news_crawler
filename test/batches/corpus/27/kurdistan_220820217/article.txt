رۆژی ٢١ی ئابی ٢٠٢١، لە شاری کەرکووک هاوپەیمانێتیی رۆڵەکانی کەرکووک لەنێوان ژمارەیەک پارت و لایەنی سیاسی و رێکخراو و کەسایەتی کورد و تورکمان و عەرەبی شارەکە راگەیێنرا، کە بە گوتەی بەرپرسانی هاوپەیمانێتییەکە، پێکهێنانی هاوپەیمانییەکە بەهۆی پەراوێزخستنی هاونیشتیمانی كەركووك و سەرجەم شار و شارۆچکەکانییەتی لەلایەن دەسەڵاتداران و حکومەتی خۆجێیی پارێزگاکەوە.  حەمەڕەش ئەحمەد، بەرپرسی دەزگای هەڵبژاردنی زەحمەتکێشانی کوردستان  بە تۆڕی میدیایی رووداوی راگەیاند: "هاوپەیمانێتییەکە گرووپێکی گوشارە بۆ سەر دەسەڵاتدارانی کەرکووک بەهۆی ئەو نایەکسانی و ناهاوسەنگییەی هەیە لە خزمەتگوزارییەکان لە گەڕەک و ناوچەکانی کەرکووک".  بە گوتەی ئەو بەرپرسەی زەحمەتکێشان هاوپەیمانێتییەکە درێژکراوەی گرووپێکی پێشتری گوشارە و لە پێکهاتەکانی شارەکە پێکدێت و ئەوانیش لەگەڵ دوو لایەنی دیکەی کوردی تێیدا بەشدارین، بەڵام هاوپەیمانێتییەکە بۆ هەڵبژاردن نییە.  لەراگەیێنراوی هاوپەیمانێتیی رۆڵەکانی کەرکووکدا هاتووە: "ئێمە کۆمەڵێک لە خەمخۆرانی کەرکووک لە نوێنەرانی چەندین لایەن و حیزب و رێکخراوەکانی کۆمەڵگای مەدەنی و کەسایەتی لە سەرجەم پێکهاتەکانی کەرکووک بڕیارماندا رێکاری شارستانی و مەدەنی بگرینەبەر بەمەبەستی دابینکردن و چاککردنی خزمەتگوزاری و دابینکردنی مافە بنەڕەتییەکانی هاووڵاتیان و رۆڵەکانی کەرکووک بێ جیاوازی و بە یەکسانی".  هەروەها هاتووە کە دەرگای ئەو هاوپەیمانیێتییە کراوەیە بۆ هەموو کەس و لایەن و رێکخراوێک کە هەمان بۆچوون و خواستی هەیە.  هاوپەیمانێتیی رۆڵەکانی کەرکوک لەم لایەن و کەسایەتییانەی خوارەوە پێکدێت:  ٢ - بزووتنەوەی ئيسلامى له كوردستان و عێراق  ٤ - حیزبى زەحمەتكێشانى كوردستان  ٥ - پارتى نيشتيمانى توركمانى  ٦ - پارتى گەشەپێدانى نيشتيمانى  ٨ - يەكێتیی عێراقى سەنديكاكانى كرێكاران - لقى كەركووك  ٩ - د. مەجيد حەميد، كەسايەتى  ١٠ - د. ساماڵ جەبار بازيانى  ١١ - شێخ عەدنان هادى قەرغولى، سەرۆكى عەشیرەتى قەرغول  ١٣ - شێخ عيماد فەيلى، نوێنەری ئەمارەتى كەڵهور  ١٣ - ساڵح بەهلول چامرچى، نووسەر و رۆژنامەنووس  ١٤ - خەوله حميد، چالاكڤانى مەدەنی  ١٥ - ئيلهام نوسرەت تۆڕنەچى، چالاكڤانى مەدەنی