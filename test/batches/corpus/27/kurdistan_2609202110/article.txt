لە پانێڵی یەکەمدا پرسى ئێزيديیەکانى شنگال، مێژوويەکى سياسى و داهاتووی کریستیانەکان لە عێراق باسکران. پانێڵەکە لەلایەن ئانیەسیل لۆڤالۆ، بەڕێوەبرا بە بەشداری دکتۆر جولێت ڤالوا، شارەزا لە بواری کەمینەکانی عێراق و هەرێمی کوردستان.  ڤالوا لە ساڵی ٢٠١٣ وە هاتووچۆی کوردستان دەکات و چەندین لێکۆڵینەوەی سەبارەت بە کەمینەکانی عێراق و هەرێمی کوردستان ئەنجامداوە. گوتارەکەی ڤالوا بەناونیشانی "پرسی ئێزیدییەکانی شنگال، مێژوویەکی سیاسی! "  ئانیەسیل لۆڤالۆ لە سەرەتای پانێڵەکەدا باسی لە گرنگیی لێکۆڵینەوەکان تایبەت بە کریستیانەکان کرد و داهاتوویان لە عێراق و کوردستان.  لە سەرەتای پانێڵەکە لویس دو پامپلیۆن ئاماژەی بەوەدا، کریستیانەکان بابەتێكی گرنگن بۆ فەرەنسا و کوردستان و هەر وەک چۆن ئیمانوێل ماکرۆن، سەرۆکی فەرەنسا گوتی، کە جێگەی خۆشحاڵییە لە کوردستان پێشوازی لە کریستیانەکان کراوە.  لویس دو پامپلیۆن دەڵێت، پێكهاتەی کریستیانەکان سەرەتا لە بەغدا و لە مووسڵ پەیڕەوی ئایینیی جوو بوون و دواتر بوونە کریستیان. هەموو ئەو پێکهاتانەی کە لە عێراقدا هەبوون، بەتایبەتی لە موسڵ، زاخۆ و شاخەکانی کوردستان، لە دوای کۆمەڵکوژیی کلدانییەکان کە لە تورکیا کرا، لە هەرێمی کوردستان پێشوازیی باشیان لێکرا.  لە بەشێکی دیکەی قسەکانیدا لویس دو پامپلیۆن گوتی، لە دوای رووخانی رژێمی پێشووی عێراق، کریستیانەکان روویانکردە هەرێمی کوردستان، چونکە ئەوان دەیانزانی لەوێ ژیانیان پارێزراوە. ئێستاش لە شارۆچکەی عەنکاوەی سەر بە پارێزگای هەولێر کریستیانەکان ژیانێکی پڕ لە ئاسایشیان هەیە.  پامپلیۆن سەبارەت بەو ترسەی کە داعش بۆ کریستیانەکان دروستی کردبوو دەڵێت، داعش بووەهۆی نەمانی متمانە لەنێوان کریستیان و موسڵمانان.  لە لایەکی دیکەوە ئانسییەل لۆڤال، بەڕێوەبەری پانێڵەکە، رێگەی بە جولیەت، خاوەن دکتۆرا لە ئەنسرۆپۆلۆژیای پاریسدا تاوەکو باس لە ئێزیدییەکانی شنگال بکات.  جولێت ڤالوا، خاوەن دکتۆرا لە ئەنسرۆپۆلۆژیای پاریس لە هەمان پانێڵدا گوتی، "من ماوەی سێ ساڵە هاتووچۆی ئەم ناوچەیە دەکەم  و ئێزیدییەکان لە دوای هاتنی داعشەوە هەڕەشەکانی سەریان زیاتر و قووڵتر بووە".  جولێت باسی ساڵی ٢٠١٤ و ساڵانی دواتری کرد و ئاماژەی بەوەدا، توێژینەوەیەکی ئەکادیمی لەسەر ئێزیدییەکان کراوە و ئەوەی کە گرنگە ئەوەیە کە چۆن ژیانی ئێزیدییەکانە پارێزراو دەبێت و چۆن دەبێت لە دەستووردا مافەکانیان بچەسپێندرێت.  ئەو بەشداربووەی پانێڵەکە دەشڵێت، ناوچەی شنگال ناوچەیەکی کێشە لەسەرە لەنێوان هەرێمی کوردستان و عێراق و ئەوەش بەربەستی بۆ چارەسەرکردنی کێشەکانیان، لە رووی ئەمنی و ئابووریشەوە دروستکردووە، چونکە دانیشتووانی شنگال پشت بە کشتوکاڵ دەبەستن بۆ دابینکردنی بژێوی ژیانیان و نەمانی کشتوکاڵی هەڕەشە لە مانەوەیان لە ناوچەکانیان دەکات.  لە بەشێكی دیکەی قسەکانیدا جولێت تیشکی خستەسەر هەڵمەتی بە عەرەبکردنی ناوچەی شنگال و گوتی، هەڕەشە لە ئێزیدییەکان دەکرێت و رێگەیان پێنادەن گرنگی بە کشتوکاڵ و ئاژەڵەکانیان بدەن، هەروەها "کۆمەڵەی نیشتەجێبوون بۆ عەرەبەکان دروستدەکرێن" کە ئامانج لێی بە عەرەبکردنی ناوچەکەیە.  جولێت ئاماژەی بەوەدا، کە گرنگترین شت کە دەکرێت خزمەت بە ئێزدییەکان بکات دابینکردنی ژیانی ئابوورییانە و ئێستا بەهۆی سەختیی ژیانیان و نەبوونی ئاسایش و نەمانی سەرچاوەی ژیانیان، ئەوان ناچار روویانکردووەتە هەرێمی کوردستان و دەستیان بە چەندین کار و پیشەی جیاواز کردووە وەک شۆفێری تەکسی و شۆفێری بارهەڵگر.  لە دوای ساڵی ٢٠٠٣ وە چەندین ئێزیدی لەلایەن گرووپە تیرۆریستەکانەوە رفێندراون و کوژراون و لە ٢٠٠٤ وە لە ناوچەکە ماونەتەوە و بوونەتە هێزی بەرگریکاری ناوچەکە، ئەوە بە گوتەی جولێت ڤالوا.  لەبارەی دۆخی خزمەتگوزارییەکان لە شنگال، جولێت دەڵێت، پارتی دیموکراتی کوردستان چەندین قوتابخانەی زمانی کوردی کورمانجی دامەزراندووە و بەردەوام خزمەتگوزاری وەک ئاو و کارەبا و چەندین خزمەتگوزاریی دابینکردووە.  لەلایەکی دیکەشەوە جولێت ئاماژەی بەوەدا، بوونی هێزەکانی پێشمەرگە گەرەنتی ئاسایش و دابینکردنی ژیانی ئێزدییەکان دەکات. ئێزیدییەکان نزیکەی ٢٥٠ هەزار کەس بوون کە روویانکردە کوردستان و چەندین کەمپیان بۆ دروستکرا.