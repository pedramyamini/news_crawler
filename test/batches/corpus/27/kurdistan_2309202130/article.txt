هەڤاڵ عەبدوڵڵا، جێگری نەقیبی سەندیکای پارێزەرانی کوردستان رۆژی پێنجشەممە ٢٣ - ٠٩ - ٢٠٢١ بە تۆڕی میدیایی رووداوی راگەیاند، "ماوەیەک لەمەوبەر ١٠ پەرلەمانتار پرۆژەیاسای هەمواری یاسای پارێزەرایەتییان دایە پەرلەمان کە ئێمە ئاگامان لێی نەبووە، بەڵام دواتر سەرۆکایەتیی پەرلەمان رەشنووسەکەی بۆ ناردین و داوای بۆچوونی ئێمە دەکات و ئێمەش ئەمڕۆ پێنجشەممە هەر چوار لقەکەی سەندیکا کۆبووینەوە و تاوەکو هەفتەیەک بۆ ١٠ رۆژی دیکە تێبینییەکانمان لەسەر رەشنووسەکە بۆ پەرلەمان دەنێرین".  ئەو بەرپرسەی سەندیکای پارێزەران کە هەموارکردنەوەی یاسای پارێزەران بە پێویست دەزانێت، دەڵێت هەموارە نوێیەکەی پەرلەمان خاڵی باش و خراپیشی تێدایە و لە کۆتاییدا دوای وەرگرتنی بۆچوونەکانی لقەکان و پارێزەران بە فەرمی تێبینییەکانیان رەوانەی پەرلەمان دەکەن.  رۆژی ١٥ی ئابی ٢٠٢١، سەرۆکایەتیی پەرلەمانی کوردستان بە واژۆی هێمن هەورامی، جێگری سەرۆکی پەرلەمان رەشنووسی یاسای پارێزەرایەتیی بۆ سەندیکا ناردووە و داوای سەرنج و تێبینیی سەندیکای لەسەر دەکات.  رەشنووسی هەموارکردنەوەی چوارەمی یاسای پارێزەرایەتی لە هەرێمی کوردستان ژمارە ١٧ی ساڵی ١٩٩٩ی هەموارکراو ژمارەیەک ماددەی یاسایی تێدا هەمواردەکرێتەوە.