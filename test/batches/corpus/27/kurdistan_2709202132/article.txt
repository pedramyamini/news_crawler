د. تیم کیرک، سەرۆکی تیمی شوێنەوارناسانی زانکۆی کێڵی دەڵێت، "لەم ناوچەیەدا یەکەم گیانداری ماڵی و یەکەم پلان بەکارهێندراون، بۆیە ئەمە بابەتێکی جەوهەرییە بۆ هەموو بەدواداچوونە مێژوویی و شوێنەوارییەکانی کشتووکاڵ".  زانکۆی کێڵی گرێبەستێکی پێنج ساڵەیان لەگەڵ حکومەتی هەرێمی کوردستان واژۆ کردووە، نزیکەی دوو ساڵە لە باشووری کوردستان سەرقاڵی توێژینەوەن و ئەشکەوتی رەش خەریکە بە ئامانجیان دەگەیەنێت.  د. یوتا لێشتر، مامۆستای زانکۆی کێڵی ئاماژە بەوە دەکات، "لێرەوە کۆنترۆڵت بەسەر دەشتاییەکەوە هەیە، دەبینیت کێ دێت و کێ دەڕوات، بۆیە ئێرە شوێنێکی زۆر باشە وەکو پەناگە، لەوانەیە ئەمە ئامانجێکی ئێرە بێت، وا لێی تێدەگەین ئەمە ئەشکەوتێک بێت بۆ ماوەیەکی درێژ ژیانی تێدا بووبێت، کە راستیشە. ئەمە لە چاخی ئاسنینەوە بەکارهاتووە".  توێژینەوەی تیمەکە ناوی لە "دەشتەوە بۆ ئەشکەوت"ە، بەراوردی دەشتە دیان و ئەشکەوتە نزیکەکانی دەکات، لە چینەکانی ئەشکەوتەکەدا سەردەمی فەرمانڕەوایی ئۆرارتیەکان، ئاسن و ئیسلام و میرنشینی سۆران تاوەکو ئێستا دۆزراونەتەوە.  عەبدولوەهاب سلێمان، بەڕێوەبەری شوێنەواری سۆران دەڵێت، لە کاری کۆڵینکاری کە ئەوەی تاوەکو ئێستا دەستکەتووە، ئەشکەوتەکانی کوردستان هەموویان ژیانیان تێدا دەگەڕێتەوە بەر لە مێژوو، بەڵام گرنگیی ئەو ئەشکەوتە ئەوەیە کە سەردەمی ئیمپراتۆریەتی ئۆرارتی و ئاسنی لێ دۆزراوەتەوە.  ئەشکەوتەکە بە دووریی کەمتر لە کیلۆمەترێک دەکەوێتە باشووری رۆژئاوای سۆران لە زنجیرە چیای برادۆست، درێژییەکەی ٨٠ مەترە، پانییەکەی ٣٠ مەتر و بەرزییەکەشی هەشت مەترە.