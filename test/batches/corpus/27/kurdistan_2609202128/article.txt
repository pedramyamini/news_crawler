نەقیب حەسیب، خاوەن پێشانگەی ئۆتۆمبێل دەڵێت، "مۆدێلێکی رانجڕۆڤەر ٣٠ وەرەقە و ٤٠ وەرەقەی فەرقە، کابرا ئەگەر بە حسابی ٢٠١٥ کڕیبێتی و بچێتە بەڕێوەبەرایەتیی هاتووچۆ و جیاوازیی هەبێت، لێرە لای ئێمە کێشە دروست دەبێت، بەڵام ئێستا چونکە زۆر کێشەمان بەڕێکردووە و زۆر کێشەمان لە ناو خۆمان چارەسەر کردووە، هەموومان لێی راهاتووین و رانجڕۆڤەرێک کە بێ زەمان بێت، پێی دەڵێین مۆدێلەکەی بە شەرت نییە".  لە یەکێک لە بنکەکانی فرۆشتنی لاندڕۆڤەر و جاگوار لە عێراق، نرخی هەر ئۆتۆمبێلێک تێیدا زۆر جیاوازترە لەگەڵ هەمان جۆری ئۆتۆمبێل کە لە دەرەوەی هەرێمی کوردستان بە شێوەیەکی نایاسایی هێنراوەتە هەرێمی کوردستان، یەکێک لە بەڕێوەبەرانی کۆمپانیاکە دەڵێت، "دزراون بۆیە هەرزانن".  شەماڵ بیبانی، ئەندامی بۆردی بەڕێوەبردنی رێگەپێدراوی جاگوار و لاندڕۆڤەر لە عێراق دەڵێت، "کڕیارەکان سەریان لێ شێواوە، جیاوازیی ئەو نرخەی کە دروستبووە، بووەتە کێشە و نازانێت چ بڕیارێک بدات، دەبینێت ئۆتۆمبێلێکی هەمان مۆدێل لە بازاڕ هەرزانترە، بەڵام ئۆتۆمبێلەکە لای ئێمە ئەو نرخەیە کە نرخی راستەقینەی خۆیەتی".  وەکیلی رێگەپێدراوی جاگوار و لاندڕۆڤەر، ئامێرێکی داوەتە تاقیگەکانی پشکنینی ئۆتۆمبێل و فەرمانگەی هاتووچۆی شارەکان تاوەکو بەکاریبهێنن بۆ دەرخستنی راستی و دروستیی زانیاری و تایبەتمەندییەکانی ئەو ئۆتۆمبێلەی لە دەرەوەی هەرێمی کوردستانەوە هێندراوەتە ناو شارەکان.  گوتەبێژی پۆلیسی هاتووچۆی هەولێریش دەڵێت، ئەنجامی پشکنینی ئامێرەکەی جاگوار و لاندڕۆڤەر لای ئەوان سەنگی مەحەکە.  فازڵ حاجی، گوتەبێژی پۆلیسی پارێزگای هەولێر ئاماژە بەوە دەکات، "زۆریان هەیە مۆدێلیان ساڵی ٢٠١٠ یە، بەڵام بە ساڵی ٢٠١٥ تۆمارکراون، ئێمە لەو کاتەدا کە دەرکەوت دەستکاریی مۆدێلی ئۆتۆمبێلەکە کراوە، راستەوخۆ بە نووسراوێک گورمگ ئاگاداردەکەینەوە، لە گومرگ سەرلەنوێ مەنەفێستێکی تازەی بۆ دەکرێت بەو مۆدێلە".  بەشێک لە خاوەن پێشانگەکانی ئۆتۆمبێل باس لەوە دەکەن، ئۆتۆمبێلە دزراوەکان، لە دەروازە سنوورییەکانی حاجی ئۆمەران و باشماخەوە دەهێندرێنە هەرێمی کوردستان و بۆ ناسینەوەشیان پێی دەڵێن "ئۆتۆمبێلی بێ زەمان".