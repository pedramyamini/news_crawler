رووداوەکە ئێوارەی رۆژی هەینی ٢٤ - ٠٩ - ٢٠٢١ لە گەڕەکی فەرمانبەرانی هەولێر نزیک شاری زەیتوون روویداوە.  بەپێی ئەو گرتە ڤیدیۆیەی بۆ رووداو نێردراوە، دەردەکەوێت سەگەکە پەلاماری پیاوەکە دەدات و دوای چەند چرکەیە قەپاڵ لە دەستی پیاوەکە دەدات و خوێنی لێدێت. بەڵام لە کامێراکانی چاودێرییەوە ئەو کاتە تۆمارنەکراوە کە سەگەکە پەلاماری منداڵەکە دەدات.  ئەو پیاوەی برینداربووە ناوی مەسعود کەریمە و دانیشتووی گەڕەکی بنەسڵاوەی هەولێرە و بە رووداوی راگەیاند "من بۆ کارکردن لە گەڕەکی فەرمانبەران بووم و لەنێو پارکێک دانیشتبووم، دیتم سەگێک پەلاماری منداڵێک دەدات و منیش فریای کەوتم، بەڵام بەداخەوە منداڵەکە زۆر برینداربوو. "  ئەو هاونیشتمانییە ئاماژە بەوە دەدات کە دوای ئەوەی منداڵەکەی لەژێر دەستی سەگەکە دەرهێناوە، لە سەگەکەی داوە و دووری خستووەتەوە لە منداڵەکە. دەشڵێت "دواتر منداڵەکەم بردەوە ماڵەکەی خۆیان و ئەوانیش بردیانە نەخۆشخانە. "   مەسعود کەریم دەڵێت، "دوای دوو خولەک لە رووداوەکە سەگەکە جارێکی دیکە نزیکی من بوویەوە، ویستم لەو شوێنە دووری بخەمەوە، بەڵام سەگەکە زۆر بە خراپی پەلاماریدام و خوێنی لەدەستم هێنا. " دەشڵێت "دەستم ئازارێکی زۆری هەیە، بەڵام دڵخۆشم توانیم منداڵەکە لەژێر دەستی ئەو سەگە دەربێنم، ئەگەر فریای نەکەوتبام منداڵەکەی دەخوارد. "  مامی کچەکە: نەشتەرگەری بۆ کچەکەمان کراوە و دۆخی تەندروستیی خراپە  دوای ئەوەی سەگەکە پەلاماری کچەکە دەدات کەسوکارەکەی دەیبەن بۆ نەخۆشخانە. یونس عەبدولمەجید مامی رامە [کچەکە] بە رووداوی راگەیاند "رامە لە چوار شوێنەوە بریندار کراوە، سەگەکە پەلاماری گوێ، دەست، قاچ و پشتی داوە، هەر بەهۆی پەلامارەکەوە لە رۆژی یەکەم لە کاژێر ٠٨: ٣٠ تاوەکو سێی بەرەبەیان لە نەخۆشخانە بووین. "  یونس عەبدولمەجید دەشڵێت، رامە نەشتەرگەریی بۆ کراوە و ماوەی دوو کاژێر لە هۆڵی نەشتەرگەرییدا ماوەتەوە.   مامی ئەو کچە لە بەشێکی دیکەی قسەکانیدا ئاماژەی بەوەدا کە شەوانە " ٥٠ بۆ ٦٠ سەگی بەرەڵڵا بەردەوام لە کۆڵانەکانی ئەو گەڕەکەی ئەوان دەسووڕێنەوە، هەرچەندە لایەنی پەیوەندیدارمان لێ ئاگادارکردووەتەوە بەڵام تاوەکو ئێستا کەس نەهاتووە بە هانامانەوە. "