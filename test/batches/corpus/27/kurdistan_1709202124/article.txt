ئەکادیمیای سەربازیی شاهانەی ساندهێرست لە تویتێکدا لەبارەی سەردانی نێچیرڤان بارزانی بۆ ئاکادیمیاکە دەنووسێت، "بە شانازییەوە پابەندبوونی بەردەوامی خۆمان بۆ کوردستان دووپاتدەکەینەوە و بەردەوامیش دەبین لە دروستکردنی پەیوەندیی بەهێز لەنێوان سوپاکانمان، ئەوەش لە رێگەی راهێنان بە ئەفسەرانی کورد و عێراقی".   تویتەکەی ئەکادیمیاکە لە وەڵامی تویتێکی نێچیرڤان بارزانیدایە کە تێیدا نووسیویەتی: "لە میانی سەردانەکەمدا بۆ ئەکادیمیای سەربازیی شاهانەی ساندهێرست، چاوم بە دوو ئەفسەری پێشمەرگە کەوت. سوپاسگوزاری پاڵپشتییە سەربازییەکانی ساڵانی رابردووی شانشینی یەکگرتوو بۆ هەرێمی کوردستانم، لەوانەش راهێنانی زۆر باش و چڕ بۆ پێشمەرگە پاڵەوانەکانمان".   سەرۆکایەتیی هەرێمی کوردستانیش لەبارەی سەردانەکەی نێچیرڤان بارزانی بۆ ئەکادیمیاکە راگەیێندراوێکی بڵاوکردەوە و تێیدا هاتووە، "لە دوا وێستگه‌ى سه‌ردانيدا بۆ له‌نده‌ن، ئێواره‌ى ئه‌مڕۆ هه‌ينى ٢٠٢١/٩/١٧ به‌ڕێز نێچيرڤان بارزانى، سه‌رۆكى هه‌رێمى كوردستان ئه‌كاديمياى شاهانه‌ى ساندهێرستى سه‌ربازيى ناسراو له‌سه‌ر ئاستى جيهان به‌سه‌ركرده‌وه كه ژماره‌يه‌ك قوتابيى هه‌رێمى كوردستان و عێراق له خوێندن و پێگه‌ياندن و خول و راهێنانه‌كانيدا به‌شدارن و گه‌وره‌ترين ئه‌كاديمیاى سه‌ربازيى به‌ريتانييه".  لە راگەیێندراوەکەدا هاتووە، به‌رپرسانى ئه‌كاديمياكه بۆ سەرۆک نێچيرڤان بارزانى پوخته‌يه‌كيان لەبارەی كار و ئه‌ركى دامه‌زراوه ئه‌كاديمى و سه‌ربازييه‌كه خسته‌ڕوو كه سه‌ركرده و پله‌دارى سه‌ربازى به لايه‌نى ئه‌كاديمى و مه‌يدانى ئاماده ده‌كه‌ن، هه‌روه‌ها به‌پێى به‌رنامه‌يه‌ك كه عێراق و هه‌رێمى كوردستانيش لێى سوودمه‌ندن، له زۆربه‌ى وڵاتانى جيهانه‌وه به‌شداریيان هه‌يه و له‌گه‌ڵ خوێندنى ئه‌كاديمى، لايه‌نى مه‌شق و راهێنانى جه‌سته‌يى و سه‌ربازيش بۆ به‌شداران په‌ره‌پێده‌ده‌ن.  نێچيرڤان بارزانى جه‌ختى له گرنگى و پێويستيى هاوبه‌شى و سوودوه‌رگرتنى هه‌رێمى كوردستان له چوارچێوه‌ى عێراق له‌و ده‌رفه‌تانه كرده‌وه و له ديدارێكدا له‌گه‌ڵ به‌شدارانى عێراق و پاشان له ديدارێكى تايبه‌تدا له‌گه‌ڵ به‌شدارانى هه‌رێمى كوردستان، ده‌ستخۆشى و پيرۆزبايى لێكردن و هيواى سه‌ركه‌وتنى بۆ خواستن، هه‌روه‌ها به‌شداريى ئه‌وانى به گرنگ و جێى بايه‌خى هه‌رێمى كوردستان له قه‌ڵه‌م دا و به هيواى به‌رده‌وامبوون و به‌شداريى زياتر له هه‌رێمى كوردستانه‌وه، سوپاسى حكومه‌تى به‌ريتانياى كرد بۆ ره‌خساندنى ئه‌م ده‌رفه‌ته.  له كۆتاييشدا نێچيرڤان بارزانى ياداشتێكى له ده‌فته‌رى ياداشتى كه‌سايه‌تى و سه‌ردانكار و ميوانانى ئه‌كاديميادا نووسى و سوپاسى به‌رپرسانى ئه‌كاديمياكه‌ى كرد.