رۆژی هەینی ١٧ی ئەیلوولی ٢٠٢١ مەسرور بارزانی، سەرۆکی حکومەتی هەرێمی کوردستان پێشوازیی لە د. بەرهەم ساڵح، سەرۆککۆماری عێراق کرد.  لە کۆبوونەوەیاندا، سەرۆکی حکومەتی هەرێمی کوردستان و سەرۆککۆماری عێراق دوا پەرەسەندنەکانی عێراق و ناوچەکە و پەیوەندییەکانی نێوان هەرێمی کوردستان و حکومەتی فیدراڵیی عێراقیان تاوتوێ کرد و جەختیان لە پێویستیی چارەسەركردنی كێشە هەڵپەسێردراوەكانی نێوان حكومەتی فیدراڵی و هەرێمی کوردستان، لەسەر بنەمای دەستوور، کردووەتەوە.  لە تەوەرێكی دیکەی کۆبوونەوەکەیاندا، گفتوگۆیان دەربارەی هەڵبژاردنەکانی ئەنجوومەنی نوێنەرانی عێراق کردووە و جەختیان لەوە کردووەتەوە، "پێویستە هەڵبژاردنێكی پاك و بێگەرد بەڕێوەبچێت، كە ماف و خواستی سەرجەم پێكهاتەكانی عێراق دەستەبەر بكات و ببێتە ھۆی سەقامگیربوونی دۆخی عێراق".