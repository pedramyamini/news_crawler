ئارام جەمال، ئەندامی بۆردی بەڕێوەبردنی پەیمانگەی کوردی بۆ هەڵبژاردن بەتۆڕی میدیایی رووداوی راگەیاند: "ئەو توێژێنەوەیەی کردوومانە بۆچوونی ٣٤ کەسمان لەبارەی هۆکارەکانی نەچوونی بەشێک لە خەڵک بۆ دەنگدان و چارەسەرکردنی ئەو بارودۆخە وەرگرتووە لەوانەی کە بەدەستەبژێر هەژماردەکرێن لە چالاکڤانانی کۆمەڵگەی مەدەنی و رۆژنامەنووسان و ئەندامانی کۆمیسیۆنی باڵای سەربەخۆی هەڵبژاردنەکانی عێراق، دەمانەوێت لەو رێگەیەوە تیشک بخەینە سەر بایکۆتکردنی هەڵبژاردن".  لە توێژینەوەکە بۆچوونی دەستەبژێرانی پارێزگاکانی هەولێر، سلێمانی، دهۆک، هەڵەبجە وەرگیراوە و کاژێر ٤ی پاشنیوەڕۆی ئەمڕۆ یەکشەممە ٣ی ئۆکتۆبەری ٢٠٢١ لە سلێمانی دەخرێتەڕوو.  بەپێی ئەو راپرسیانەی کە تائێستا کراون، رێژەی بەشداری خەڵک لە هەڵبژاردنی خولی پێنجەمی ئەنجوومەنی نوێنەرانی عێراق لاوازە و ناگاتە ٥٠ %.  بڕیارە رۆژی ١٠ی ئۆکتۆبەر، هەڵبژاردنی پێشوەختەی ئەنجوومەنی نوێنەرانی عێراق بەڕێوەبچێت. بەپێی ئامارەکانی کۆمیسیۆنی باڵای سەربەخۆی هەڵبژاردنەکان، لە عێراق و هەرێمی کوردستان ٢٤ ملیۆن و ٢٩ هەزار و ٩٢٧ کەس مافی دەنگدانیان هەیە.  لەم هەڵبژاردنەدا زیاتر لە ٣٢٤٠ بەربژێر بەشداربوون، تاوەکو ئێستا شەش بەربژێر دوورخراونەتەوە و بەربژێرێکیش گیانی لەدەستداوە، ئێستا ٣٢٤٢ بەربژێر ماون، بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین. ئەو بەربژێرانەش رکابەری دەکەن بۆ بەدەستهێنانی ٣٢٩ کورسیی پەرلەمان.  پەیمانگەی کوردی بۆ هەڵبژاردن رێکخراوێکی ناحکومی سەربەخۆی قازانجنەویستە، ناوەڕاستی ساڵی ٢٠٠٢ لەلایەن چەند یاساناس و پارێزەرێکەوە دامەزراوە، پەیمانگە هەوڵدەدات لە پێناو بڵاوکردنەوەی هۆشیاری دەنگدەران و هەموارکردنەوەی یاسای هەڵبژاردنە گشتییەکان لە ئەنجوومەنە هەڵبژێردراوەکانی عێراق و هەرێمی کوردستاندا.