ئەمینداری گشتی ئەنجوومەنی نیشتمانیی کورد لە سووریا لە راگەیێندراوێکدا بڵاویکردەوە، "لەسەر بانگهێشتی ئەنجوومەنی نیشتمانیی کورد لە سووریا لە ٢٤ی ئەیلوولدا خەڵک لە سەرجەم پێکهاتەکان لە ناوچەکانی (دێرێک، گرگێلەکێ، چل ئاغا، ترپە سپی، قامشلۆ، عامۆدا، درباسیە، تل تەمر، حەسەکە) خۆپێشاندانیان دژی زیادبوونی نرخی سووتەمەنی و نان، سەپاندنی سەرانە بەسەر هاووڵاتیان، دەستگیرکردنی ستەمکارانەی کادیر و ئەندامانی ئەنجوومەنی نیشتمانی کوردی لەلایەن دەسەڵاتی دیفاکتۆی پەیەدە ئەنجامدا".   ئەمینداری گشتیی ئەنجوومەنی نیشتمانیی کورد لە سووریا باس لەوەدەکات، "وێڕای پشێوی، هەڕەشە و راگەیێندراوی ساختە بەناوی ئەنجوومەنی نیشتمانییەوە کە داوای هەڵوەشاندنەوەی ئەو گردبوونەوە ناڕەزاییەیان دەکرد، جەماوەر بەشێوەیەکی فراوان بەشداربوون و رێکارەکانی دەسەڵاتی دیفاکتۆیان رەتکردەوە و سەرکۆنەیان کرد. خۆپێشاندەران گەیشتنە شوێنی مەبەست، سەرەڕای رێگریکردن لەلایەن ئاسایشی سەر بە پەیەدە؛ خۆپێشاندەران بە دار و بەرد و کەرەستە ئاگرینەکان لەلایەن کەسانی بەناو ' جوانێن شۆڕشگێڕ '، کە ئاڵای پەکەکەیان بەرزکردبووەوە، رووبەڕووی تووندوتیژی و تۆقاندن بوونەوە و بەهۆیەوە ژمارەیەک خۆپێشاندەر برینداربوون، کە بەپەلە رەوانەی نەخۆشخانە کران و زیانی ماددیش بەر چەندین ئۆتۆمبێلی هاووڵاتیان کەوت".  ئەمینداری گشتیی ئەنجوومەنی نیشتمانی کوردی لە سووریا ئاماژەی بەوەکردووە، شاندی هاوبەشی سەرۆکایەتیی ئەنجوومەن و رێکخراوی ئاشووری دیموکراتی یاداشتێکیان داوەتە نووسینگەی نەتەوەیەکگرتووەکان لە قامشلۆ، کە داواکاری خەڵکی ناڕازی و خۆپێشاندەرانی لەخۆگرتبوو و دەشڵێت، دوای گەڕانەوەی خەڵک بۆ سەر کارەکانیان، گرووپێکی دەمامکداری سەر بە پەیەدە هاووڵاتی "زیاد محەممەد شەریف"یان لە شوێنی کارەکەی لە بازاڕی قامشلۆ رفاند و تائێستا چارەنووسی نادیارە.  ئەنجوومەنی نیشتمانیی کورد لە سووریا دەڵێ، "بە تووندی سەرکۆنەی ئەو کردەوە تۆقاندنە دەکەن کە خۆپێشاندەرانی ئاشتیخوازیان کردە ئامانج، داوای دەستبەجێی ئازادکردنی دەستگیرکراو و رفێندراوان دەکەن و دووپاتیدەکەنەوە کە ئەو جۆرە رەفتار و رێکارانە، ئازادی هاووڵاتیان و بژێویان دەکەن ئامانج و پێویستە بەرپرسانی ئەو ناوچەیە دەستبەرداریان بن".   هەروەک ئەنجوومەنەکە داوا لە هەموو لایەنە نێودەوڵەتییە پەیوەندارەکان دەکات، لەگەڵ هەموو ئەوانەی بەهای دیموکراسی و مرۆیی بەهێز دەکەن، دەنگ هەڵبڕن و رۆڵ بگێڕن و سنوورێک بۆ ئەو پێشێلکارییانە دابنێن، کە بەرامبەر بە هاووڵاتیان دەکرێن.   ئەنجوومەنەکە سوپاسی جەماوەر و هێزە سیاسییەکان و رێکخراوەکانی کۆمەڵگەی مەدەنی دەکات بۆ بەشدارییکردن لەو خۆپێشاندانانە.