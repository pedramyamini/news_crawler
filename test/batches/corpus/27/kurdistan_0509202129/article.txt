یونس رەحیم، دانیشتوی گوندی هانەی دن و جووتیارە، تەمەنی ٦٤ ساڵە، ئەو دەڵێت "هەر دارێکی بەربکەوێت لەنێوی دەبات، جا لە جادەکەی بێت یان هەر جێگەیەک، ئەو ٢٠٠ هەزارەی کە بەر من دەکەوێت نامەوێت تەنیا با سرووشتی ناوچەکەم تێکنەچێت".  لە گوندی سەرگەت هانەی دن و دەری مەر لە ناوچەی هەورامان چەند کۆمپانیایەک بە مەبەستی پیشەسازی بەرد لە چیاکانی دەردەهێنن، بە رێککەوتن لەگەڵ هەر ماڵێک لە گوندەکە جگە لە رێکارە حکومییەکان، هەر گەڵابەیەک بەرد ٣٥٠٠٠ دینار لە لایەنی جێبەجێکار وەردەگرن.  زەینەدین ساڵح، ئەندازیاری کشتوکاڵی و دانیشتووی گوند دەڵێت، "ئەم کانە لە چەند ساڵێکەوە هەیە، زیانی سەرەکیشی بۆ سەر ژینگەی ناوچەکەیە، بچن سەیری بکەن وێرانی کردووە".  ئەوانەی مۆڵەت پێدەرن لە لیژنەی کانە بەردەکان، نوێنەرن لە سەرپەرشتیاری ئیدارەی ناوچەکە و پۆلیسی دارستان و ژینگە و جیۆلۆجی و نەوت و کانزاکان و دارستان و ئەنجوومەنی گوند، ئەوان رەزامەندی بدەن لەسەر جێگەکەی ئینجا کۆمپانیای جێبەجێکار دەتوانن کاری تێدا بکەن، بە گوتەی بەرپرسانی فەرمانگەی ژینگە، چونکە دەزانرێت ئەوان مۆڵەت بەو کارە نادەن، لە لیژنەکان ناکرێنە ئەندام.  سوبحان حوسێن، گوتەبێژی بەڕێوەبەرایەتیی ژینگەی سلێمانی دەڵێت، "بە هیچ شێوەیەک رێگە نادەین لەناو دارستان کان دروستبکرێت، دەکرێت شوێنەکە سەقەری بێت، گەرنا رێگە نادەین".  بەپێی یاسای ساڵی ٢٠٠٨ی پەرلەمانی کوردستان، سزای بڕینەوەی دار یان تێکدانی سرووشت سزایەکی دیاریکراوە، کە لە ١٥٠ هەزار دینار کەمتر نەبێت و لە ٢٠٠ ملیۆن دینار زیاتریش نەبێت، تاوەکو زیندانیکردنیشی تێدایە.  هەرچەندە داتایەکی فەرمی لەبەردەستدا نییە لە کوردستان چەند کانە بەرد هەن، بەڵام بە گوتەی چالاکوانانی ژینگە، کەم نین ئەو کانانەی بوونەتە هۆکار بۆ تێکدانی سرووشت و لەنێوبردنی دارە سرووشتییەکان.