مەسرور بارزانی، سەرۆکوەزیرانی هەرێمی کوردستان لە پەیامەکەیدا کە ئەمڕۆ شەممە ١١ - ٩ - ٢٠٢١ بڵاویکردوەتەوە، ئاماژە بەوە دەکات کە گەلی کوردستان هەمیشە "لەگەڵ رێگەچارەی ئاشتییانە و گفتوگۆ بووە بۆ بەدەستهێنانی مافە نەتەوەییەکانی، بەڵام بە ئیرادەیەکی بەهێزیشەوە بەرگری لە مافەکانی کردووە" و یەکێک لە دەستکەوتە گرنگەکانی "شۆرشی ئەیلوولیش رێککەوتننامەی مێژوویی یازدەی ئادار بوو کە رژێمی بەعس ناچار بوو دان بە هەندێک لە مافە نەتەوەییەکانی گەلی کوردستاندا بنێت".  سەرۆکوەزیرانی هەرێمی کوردستان یادکردنەوەی شۆڕشەکە بە گرنگ دەزانێت و بە یادکردنەوەی "مێژووی بەرگری و تێکۆشان و قوربانیدان و داکۆکیکردنی گەلی کوردستان لە بوون و ناسنامەی نەتەوەیی و مافە رەواکانی ناودەبات".   مەسرور بارزانی کە هاوکات ئەندامی مەکتەبی سیاسی پارتی دیموکراتی کوردستانە دەڵێت، "ئەمڕۆ لە کاتێکدا یادی شۆڕشی مەزنی ئەیلوول دەکەینەوە، پارتی دیموکراتی کوردستان بەردەوامە لە ڕۆڵی پێشەنگانەی خۆی لە رێبەرایەتیکردنی گەلی کوردستان و پارێزگاریکردن لە دەستکەوت و مافە دەستوورییەکانی خەڵکی کوردستان.   مەسرور بارزانی هەروەها رایدەگەیێنێت "پارتی دەیان ساڵە، هەمیشە چاوگەی هیوا و پارێزەری راستەقینەی دەستکەوت و مافەکانی خەڵکی کوردستانە و فاکتەرێکی بەهێزی دڵنیایی و ئارامی و ئاوەدانییە. بۆیە لە سەروەختی ئەنجامدانی هەڵبژاردنەکانی پەرلەمانی عێراق، دڵنیاین خەڵکی کوردستان متمانەی بەهێزی خۆیان بە پارتی و پەیامە نەتەوەیی و نیشتمانییەکەی دووپات دەکەنەوە، تا درێژە بە کاروانی رابەرایەتیکردنی گەلی کوردستان بدات، لە پێناو بەدەستهێنانی دەستکەوتی زیاتر و ئایندەیەکی گەش و کوردستانێکی بەهێزدا".