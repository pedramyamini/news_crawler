ئومێد خۆشناو، پارێزگاری هەولێر و ئەندامی لیژنەی باڵای بەرەنگاربوونەوەی کۆرۆنا بە تۆڕی میدیایی رووداوی راگەیاند، رۆژی دووشەممە ٢٥.١٠.٢٠٢١ کاژێر ١٠: ٠٠ ـی بەیانی، لیژنەی باڵای بەرەنگاربوونەوەی کۆرۆنا بە سەرۆکایەتیی رێبەر ئەحمەد، وەزیری ناوخۆی هەرێمی کوردستان کۆدەبێتەوە.  ئومێد خۆشناو گوتی، "بەهۆی زیاتر تەشەنەکردنی کۆرۆنا لە هەرێمی کوردستان و لە هەندێ ناوچە بە دیاریکراوی، دیراسە و بڕیاری نوێ بۆ گرتنەبەری رێکاری نوێ دەدرێت. "  رۆژی هەینی ٢٢.١٠.٢٠٢١ وەزارەتی تەندروستیی هەرێمی کوردستان ئاماری رۆژانەی تایبەت بە ڤایرۆسی کۆرۆنای بڵاوکردەوە و رایگەیاند، ١٠٧٦ تووشبووی دیکە تۆمارکراون و ٢٨ تووشبووی دیکەش گیانیان لەدەستداوە.  تاوەکو رۆژی هەینی، لە هەرێمی کوردستان سێ ملیۆن و ٢٨١ هەزار و ٩٣٦ پشکنینی تایبەت بە ڤایرۆسی کۆرۆنا کراون، ئەنجامی پشکنینی ٣٥٣ هەزار و ٩٠٥ کەسیان پۆزەتیڤ بوون، ٣٣٠ هەزار و ٦٤٠ تووشبوویان چاکبوونەتەوە و شەش هەزار و ٢١٦ تووشبووش گیانیان لەدەستداوە، ١٧ هەزار و ٤٩ تووشبووش لەژێر چارەسەردان.