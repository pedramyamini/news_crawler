عومەر گوڵپی، ئەندامی لێژنەی دارایی و كاروبارى ئابوورى پەرلەمانی کوردستان بە تۆڕی میدیایی رووداوی راگەیاند: "دوێنێ دووشەممە لەلێژنەی دارایی نووسراوێکمان کرد و داوامان کردووە سێشەممەی هەفتەی داهاتوو  ١٤ی ئەیلوول ئەگەر بۆ ئەوان گونجاو بێت ئەو بەرپرسانەی حکومەت بۆ تاوتوێکردنی یاسای چاکسازی و راپۆرتی چاکسازی و پێشهاتەکانی ئەم بوارە و پرسی خانەنشینی پلە باڵا و تایبەتەکان  و بابەتی دیکە بانگهێشتی لێژنەکەمان بکەین".  گوتیشی "بابەتی دوو مووچەیی و خانەنشینی نایاسایی لەگەڵ ئەو بەرپرسانەی حکومەت باسدەکەین".  پەرلەمانی کوردستان لە مانگی تشرینی دووەمی ساڵی ٢٠٢٠ یاسای چاکسازیی لە مووچە و دەرماڵە و بەخشین و ئیمتیازاتەکان و خانەنشینی لە هەرێمی کوردستان پەسندکرد کە لەلایەن ئەنجوومەنی وەزیرانەوە نێردرابوو.  بەپێی ئەو یاسایە کە لە ١٩ ماددە پێکدێت حکومەت پابەندکراوە بە چاکسازیکردن لە شەش بواردا کە ئەمانەن: "رێکخستنەوەی ماف و ئیمتیازاتەکانی میراتگرانی کەسوکاری شەهیدان و ئەنفالکراوان و زیندانیکراو و گیراوانی سیاسی، نەهێشتنی سوودمەندبوون لە جارێک زیاتر لە بودجەی گشتی، بواری پێشمەرگە و هیزەکانی ئاسایش و پۆلیسی ناوخۆ، دەرماڵەکان، رێکخستنەوەی هەژمارکردنی خزمەت، بواری خانەنشینی. "  بەپێی خاڵی چوارەمی بڕگەی دووەمی ماددەی حەوتەم لە یاسای چاکسازی، شایستەی مووچەی خانەنشینی پلە باڵا و تایبەتەکان نابێت لە رێژەی ٥٠ % زیاتر بێت لەکۆی گشتیی دوایین مووچە و دەرماڵە ئەوەی لە کاتی خزمەت وەریدەگرێت.  هەروەها فەرمانبەران شایستەی مووچەی خانەنشینی دەبن ئەگەر خزمەتی خانەنشینییان لە ١٥ ساڵ کەمتر نەبێت و ٤٥ ساڵی تەمەنیشی تەواوکردبێت، جگە لە حاڵەتەکانی مردن یان شەهیدبوون یان خانەنشینبوون بە هۆکاری تەندروستی و ئەو حاڵەتانەی دیکەی بەدەر کە لەیاسای خانەنشینی بەرکاردا هاتووە.