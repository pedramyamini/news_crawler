بەگوتەی سەرچاوە خۆجێیەکان، تەرمی مەرزیە حاسڵی، تەمەن ٣٧ ساڵ، کە دەگوترێ ئەشکەنجەدراوە و دواتر سووتێنراوە، رۆژی شەممە لە ژێر پردێک لە نزیک گوندی کەلاوەی سەر بە شاری روانسەر دۆزراوەتەوە.  مەرزیە حاسڵی رۆژی پێنج شەممە لە ماڵ چووەتە دەرەوە و دواتر کوژراوە. پۆلیس دوو کەسی بە تۆمەتی کوشتنی مەرزیە دەستگیرکردووە، کە یەکێکیان هاوژینی پێشووی و ئەوەی دیکەشیان هاوژینی ئێستایەتی.   سەرچاوە خۆجێیەکان باس لەوە دەکەن بکوژ یان بکوژەکان بۆ پارە و زێڕەکانی، مەرزیەیان کوشتووە.  لە یەکەم رۆژی بەهاری ئەمساڵ، کە سەری ساڵی هەتاوییە، لانیکەم ١٧ ژن لە رۆژهەڵاتی کوردستان بە دەستی کەسوکاریان کوژراون. بەپێی راپۆرتی رێکخراوی هەنگاو، لە ١٢ مانگی ساڵی ٢٠٢٠ی زاییندا ٢١ ژن کوژرابوون.