سالم زەنگەنە، بەربژێری سەربەخۆیە و بە تۆڕی میدیایی رووداوی راگەیاند،  '' ئەمڕۆ خەڵک زۆر نیگەرانن، نیگەرانن لە حیزب و دەسەڵات، بەڕاستی کەرکووک زۆر کێشەی دیکەی هەن کە کاری لەسەر نەکراوە و ئەمەش وایکردووە خەڵک زۆر لە حیزب نیگەران بێت، ئەگەر دەتوانن خزمەت بکەن فەرموو با بیکەن، ئەگەر نا ئەمجارە خەڵک بە دەنگەکانیان سزایان دەدات. "    ١٣ بەربژێری سەربەخۆی کورد لە بازنەکانی یەک و دوو بەشدارن، بەشێکی زۆریان پێشتر کادری حیزبی بوونە و بۆ ئەم هەڵبژاردنە بە سەربەخۆ خۆیان بەربژێرکردووە، ئەوان پێیانوایە ئەمجارە دەرفەتی زۆر لە بەردەم ئەواندایە تاوەکو کورسیی پەرلەمان بەدەستبهێنن.   میقداد فەیزوڵڵا، بەربژێری سەربەخۆیە و ئاماژە بەوە دەکات، "بەربژێری سەربەخۆ هەژموونی حیزب و سیاسییەکانی بەسەرەوە نییە، واتە چانسێکی زۆر گەورەی لەپێشە ئەگەر خۆی کەمێک ماندووبکات و خاوەن بەرنامەیەکی تۆکمەبێت و هەڵقوڵاوی داواکاری و خواستی خەڵک بێت، پێموایە ئەمڕۆ هەلێکی گەورەی لەبەردەستە بۆ ئەوەی سەرکەوتن بەدەستبهێنێت. "  لە کۆی ٣٢٤٩ بەربژێر لە عێراق ٧٨٩ یان بەشێوەی سەربەخۆ بەشداریی هەڵبژاردنیان کردووە و لەو ژمارەیە، ٥١ بەربژێریان لە سێ بازنەی کەرکووک کێبڕکێ دەکەن.  لوئەی ئەرکان، بەرپرسی لقی کەرکووکی کۆمیسیۆنی باڵای سەربەخۆی هەڵبژاردنەکان رایگەیاند، "کۆی بەربژێرەکان لە بازنەی یەک ٣٥ بەربژێرن، ٢٥ پیاوە و ١٠ ئافرەتن، لە بازنەی دوو ٥٦ بەربژێرمان هەن کە ٤٣ بەربژێریان پیاوە و ١٣ بەربژێریان ئافرەتن، لە بازنەی سێش ٣٩ بەربژێرمان هەن ٢٨ پیاو و ١١ یان ئافرەتن. "  دوو هەفتەیە لە کەرکووک، بانگەشەی بەربژێرە حیزبی و سەربەخۆکان دەستیپێکردووە و کێبڕکێ لەسەر ١٢ کورسیی پارێزگاکە و کورسییەکی کۆتا دەکەن.