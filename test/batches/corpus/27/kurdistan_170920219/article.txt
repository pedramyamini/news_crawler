لە دوای پرۆسەی ئازادکردنی عێراق، هەرێمی کوردستان و بەریتانیا بوونەتە هاوبەشی گرنگی یەکدی و پەرەیان بە پەیوەندییەکانی نێوانیان داوە. بەریتانیا کۆنسوڵخانە و ٤٠٠ سەربازی لە هەرێمی کوردستان هەیە کە سەرپەرشتی چاکسازییەکانی وەزارەتی پێشمەرگە دەکەن. هاوکات سەتان هاووڵاتی بەریتانیا لە هەرێمی کوردستان دەژین.   دەیڤید هەنت، کۆنسوڵی گشتیی بەریتانیا لە هەرێمی کوردستان کەمتر لە هەفتەیەکە لە هەولێر دەستبەکار بووە. لە ٢٠ مین ساڵی کاری خۆیدا وەک دیپلۆماتێکی بە ئەزموون هاتووەتە هەرێمی کوردستان.   دەیڤد هەنت دەڵێت، "دۆستایەتییەکی مێژوویی لەنێوان بەریتانیا و هەرێمی کوردستان هەیە. پەیوەندی و هاوکارییەکانمان مێژوویەکی دوور و درێژی هەیە. بۆ ئێمە زۆر گرنگە کە لە سەرانسەری ناوچەکە لەسەر پرسە گرنگەکان پێکەوە کار بکەین. "  هەروەها کۆنسوڵی بەریتانیا ئاماژە بەوەش دەدات، "ئاسایش، هاوکاری، هاوکاریی بازرگانی و سەرمایەگوزاری لە هەرێمی کوردستان ئەو بوارانەن کە دەکرێت پێکەوە کاری زیاتر بکەین. هەم لە بەریتانیا کورد زۆر نیشتەجێن و هەمیش لێرە هاونیشتمانیانی بریتانی دەژین و کار دەکەن، مێژووی پەیوەندەییەکانمان دوور و درێژ و قووڵە و هیوادارین زیاتریش پەرەی پێبدەین. "  لێ سڵی نزیکەی ١٤ ساڵە لە هەولێرە. خەڵکی بەریتانیایە. بەڕێوەبەری کتێبخانەی زانکۆی کوردستان هەولێرە. کتێبخانەکەی زیاتر لە ٥٠ هەزار کتێبی هەیە. تەمەنی نزیکە لە ٦٠ ساڵ، بەشێوەیەک ئاوێتەی ئێرە بووە کە بە نیازە رۆژانی خانەنشینی لە کوردستان تێپەڕ بکات.  لێ سڵی گای دەڵێت، "مانەوەم لێرە زۆر بۆ خۆشە، خەڵکی کوردستانم خۆشدەوێت، هەموو شتێکی کورستانم خۆشدەوێت. کار و ژیانم بەرەو باشتر بوون دەچێت. لەگەڵ کەسی زۆر باش لێرە بوومەتە هاوڕێ. بەگشتی زۆر باشم لێرە. هەرگیز ناتوانم بیر لەوە بکەمە کە ئێرە جێ بهێڵم ئێستا یان لە داهاتووی نزیکیشدا بێت. ئەو بەختەم هەیە کە کچکێم و کچەزایەکیشم هەر لێرەن. بەجۆرێکی لێهاتووە کە خێزانەکەشم لێر دەژین. "  بەریتانیا لە ساڵی ٢٠٠٧ ەوە بە کردنەوەی کۆنسوڵخانەی لە هەولێر، بەشێوەیەکی فەرمی و بەردەوام پەرەی بە پەیوەندییەکانی لەگەڵ هەرێمی کوردستان داوە.   ئێستا جگە لەو راوێژکارە سەربازییانەی کە ئەرکی مەشق و راهێنانی هێزەکانی پێشمەرگەیان هەیە، بەهێزی ئاسمانییەوە، یەکێک لە وڵاتانی کارای هاوپەیمانێتیی نێودەوڵەتیی دژی داعشە لە هەولێر. جیا لە بواری سەربازی، زۆربەی بەریتانییاییەکانی نیشتەجێی هەرێمی کوردستان لەبواری پەروەردە و ئاکادێمیک کار دەکەن.