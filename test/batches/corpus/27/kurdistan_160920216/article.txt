رەمەزان یوسفی، جێگری نەهێشتنی نەخوێندەواریی پارێزگای سنە دەڵێت، "لەم پارێزگایەدا ٢١ هەزار کەسی نەخوێندەوار تۆمارکراون و ١٧٣ هەزار لە پرۆسەی فێربوون بێبەشن".  بەگوتەی یوسفی، لە پارێزگای سنەدا ٩٧ % ی کەسانی تەمەن ١٠ تاوەکو ٤٩ ساڵ لە رەگەزی نێر و ٩١ % کەسانی لەو تەمەنە لە رەگەزی مێ، خوێندەواریان هەیە.  رەشید قوربانی، بەڕێوەبەری پەروەردەی پارێزگای سنە کۆتایی زستانی رابردوو گوتی: لەم ساڵانەی دواییدا گۆڕانکارییەکی بەرچاو لە بواری خوێندەواریدا روویداوە.  وەزارەتی پەروەردەی ئێران هەوڵدەدات ئەوانەی تەمەنیان لە ٥٠ ساڵ کەمترە فێری خوێندەواری بکات. پێشتر بەرپرسانی پەروەردە گوتبوویان، بەشێک لەوانەی فێر خوێندەواری دەبن، چونکە بەکاریناهێنن، دیسان لەبیریان دەچێتەوە و دەچنەوە ریزی نەخوێندەوارانەوە.  لە ئێران ساڵی ١٩٧٩ رێکخراوێک بەناوی بزووتنەوەی (نەهێشتنی نەخوێندەواری) دامەزرا کە ئامانجی ئەوە بوو خەڵکی بە تەمەن فێری خوێندەواری بکات.   بەپێی راپۆرتە فەرمییەکان، ئەم رێکخراوە نزیکەی ٤٠ ملیۆن کەسی لە پۆلەکانی خوێندندا بۆ فێرکردنی خوێندن و نووسین تۆمار کردووە، بەڵام لەو ژمارەیە ٩ ملیۆن کەس تاوەکو پۆلی سێی سەرەتایی، دوو ملیۆن کەس تاوەکو ٥ی سەرەتایی و ٥ هەزار کەسیش بۆ ئاستە بەرزترەکان درێژەیان بە خوێندن داوە.