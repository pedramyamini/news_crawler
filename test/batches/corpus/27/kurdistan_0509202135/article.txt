شاندێکی باڵای پارتی گەلی کۆماری - جەهەپە رۆژی یەکشەممە ٥ی ئەیلوولی ٢٠٢١ سەردانی هەولێری کرد و لەگەڵ سەرۆک مەسعود بارزانی و مەسرور بارزانی، سەرۆکوەزیرانی هەرێمی کوردستان کۆبووەوە.   ئۆغوز کان ساڵیجی، یاریدەدەری سەرۆکی گشتیی جەهەپە کە سەرکردایەتیی شاندەکە دەکات لە هەژماری خۆی لە تۆڕی کۆمەڵایەتیی تویتەر نووسیویەتی: "لە هەولێرین... باس لە رێکخراوی هاوئاهەنگی و ئاشتەوایی رۆژهەڵاتی ناوەڕاست (OBIT) دەکەین. لەپێناو ئەوەی رێڕەوەکانی دیالۆگ لەگەڵ دراوسێکان واڵابن، لەپێناوی هێوربوونەوەی دۆخی رۆژهەڵاتی نێوەڕاست، وەک پارتی گەلی کۆماری ئەوەی لەسەر شانمانە ئەنجامی دەدەین".  ئەم سەردانە لە تورکیادا دەنگدانەوەی زۆری لێکەوتەوە، لەلایەک رەخنەی تووند ئاراستەی جەهەپە کرا و لەلایەکی دیکەش پشتیوانی و دەستخۆشی لێکرا. ئەمە وایکرد وشەی "بارزانی" لە تۆڕی کۆمەڵایەتیی تویتەر یەکەمین وشە بێت کە بەکارهێندرابێت و بەو جۆرەش ببێتە یەکەمین رۆژەڤی تۆڕی کۆمەڵایەتیی تویتەر لەو وڵاتەدا. دوای کۆبوونەوەکانی جەهەپە لە هەولێر بە ٨ کاژێر، زیاتر لە ٢٠ هەزار تویت وشەی بارزانی تێدا بەکارهاتووە.  لەبارەی ئەو رەخنانەی لەلایەن ئاکپارتی و مەهەپە ئاراستەی جەهەپە دەکرێن بەوەی سەردانی هەرێمی کوردستانی کردووە، ئایکان ئەردەمیر، پەرلەمانتاری پێشووی جەهەپە بە تۆڕی میدیایی رووداوی راگەیاند: "راستە ئەم هەنگاوەی جەهەپە درەنگ کەوت، بەڵام دیسانیشەوە هەنگاوێکی راستە. زۆر گرنگە جەهەپە چ لە ناوەوە چ لە دەرەوەی تورکیا پەیوەندییەکانی لەگەڵ کورد بەرەو پێش ببات و لەو چوارچێوە تەنگ و سنووردارە دەری بکات کە دەسەڵات بۆی داناوە".  ئایکان ئەردەمیر لەبارەی نزیکیی جەهەپە لە کورد بەگشتی و هەدەپە بەتایبەتی گوتی: "لە سەردەمێکدا کە لە تورکیا گوشارەکانی سەر هەدەپە چڕتر دەبنەوە و سیاسەتی کورد بە نایاسایی دەکرێت، ئەم هەڵمەتەی جەهەپە گرنگە و هاوکات پەیامێکی پشتیوانییە بۆ دەنگدەرانی کورد".  ئەمە لەکاتێکدایە، ژمارەیەک لە سیاسەتڤان و نووسەر و کەسایەتیی نزیک لە ئاکپارتی و مەهەپە رەخنەی تووند لە جەهەپە دەگرن و تۆمەتی جۆراوجۆر دەدەنە پاڵی.  ئۆزنور کوچوکئەر سیرەنە، پسپۆری پەیوەندییە نێودەوڵەتییەکان لە تویتێکدا نووسیوێتی: "شاندی جەهەپە بە چ سیفەتێک لەگەڵ بارزانی کۆبووەوە، لە کۆبوونەوەکەدا چی باسکرا؟ بۆچی ئاڵای تورکیا لە هۆڵی کۆبوونەوەکە دانەنرابوو؟ "  بەشێک لە لایەنگرانی جەهەپەش لە تۆڕە کۆمەڵایەتییەکان وەک وەڵامێک بۆ ئاکپارتی، وێنەی رەجەب تەیب ئەردۆغان، سەرۆککۆماری تورکیا و سەرۆک مەسعود بارزانییان داناوە کە لە پشتیانەوە ئاڵای تورکیا و کوردستان دانراوە.   پارتی گەلی کۆماری (CHP) ساڵی ١٩٢٣ لەلایەن مستەفا کەمال ئەتاتورک دامەزراوە و ئێستا بە گەورە پارتی ئۆپۆزیسیۆنی تورکیا دەناسرێت.   ئەو پارتە لە دوایین هەڵبژاردنی پەرلەمانییدا کە ساڵی ٢٠١٨ بەڕێوەچوو ٢٢.٨ % ی دەنگەکانی بەدەستهێنا و لە کۆی ٦٠٠ کورسیی پەرلەمانی تورکیا ١٤٦ کورسیی بردەوە.   جەهەپە ئێستا لەگەڵ ئیی پارتی لە نێو هاوپەیمانیی میللەتدایە و هەوڵ دەکەن بۆ ئەوەی دەسەڵات لە ئاکپارتی بسەننەوە.  جەهەپە لە هەڵبژاردنی شارەوانیی ساڵی ٢٠١٩ بە پشتیوانیی کورد گەورەشارەوانییەکانی ئەنقەرە و ئیستەنبووڵ و چەند شارێکی دیکەی گرنگی لە ئاکپارتی سەندەوە، بەڵام بۆ هەڵبژاردنی داهاتوو هەدەپە رایگەیاندووە کە هیچ رێککەوتنێک ناکات و ئەوەی دەیەوێت هاوپەیمانی لەگەڵ هەدەپەدا بکات، پێویستە بە روون و ئاشکرا هەنگاو بنێت.