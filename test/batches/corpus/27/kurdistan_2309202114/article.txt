رۆژی پێنجشەممە ٢٣ی ئەیلوولی ٢٠٢١ مەسرور بارزانی، سەرۆکی حکومەتی هەرێمی کوردستان پێشوازیی لە پێدرۆ مارتینیز ئەڤیال، باڵیۆزی نوێی شانشینی ئیسپانیا لە عێراق کرد.  سەرۆکی حکومەتی هەرێمی کوردستان پیرۆزبایی دەستبەکاربوونی لە باڵیۆزی نوێی شانشینی ئیسپانیا کردووە و "هیوای سەرکەوتنی بۆ خواستووە لە ئەرکەکانیدا لەپێناو بەرەوپێشبردنی پەیوەندییەکانی ئیسپانیا لەگەڵ عێراق و هەرێمی کوردستان".  هاوکات بەپێی راگەیێندراوی حکومەتی هەرێمی کوردستان، باڵیۆزی ئیسپانیا ئامادەیی وڵاتەکەی بۆ برەودان بە پەیوەندییەکانی وڵاتەکەی لەگەڵ هەرێمی کوردستان دەربڕیوە، بەتایبەتی لە بواری پەرەپێدانی ئاڵوگۆڕی بازرگانی و وەبەرهێناندا، "بۆ ئەو مەبەستەش، ئامادەکاری دەکەن بۆ ئەوەی کۆنسوڵخانەی ئیسپانیا لە هەولێر بکەنەوە".