پەیوەندییەکانی قایمقامیەتی شارۆچکەی مەریوان دەڵێت، مۆڵەتی هاتووچۆکردن تەنیا بە کرێکارانی کەرتی خزمەتگوزاری، بەڵێندەران، ئەندازیاران و بازرگانەکان دەدرێت.  قایمقامیەتی مەریوان دوو مەرجی بۆ ئەو کەسانە دیاریکردووە کە دەیانەوێت بۆ هەرێمی کوردستان بڕۆن، دەبێت خەڵکی مەریوان بن و بەڵگەنامەی سەلمێنەریان پێبێت، هەروەها ئەو کەسانەش کە خەڵکی شارەکانی دیکەن، دەبێت لە بەشی کاروباری ئابووریی بەڕێوەبەرایەتیی پارێزگای سنەوە مۆڵەت وەربگرن.  بەپێی ئەو راگەیێندراوە، گەشتیاران دەبێت داواکاریی فەرمی، پاسپۆرت، کارتی نیشتمانی و پشکنینی نێگەتیڤی کۆرۆناشیان هەبێت. هەروەها تەنیا لە رۆژانی تاکدا (یەکشەممە، سێشەممە و پێنجشەممە) ناوی خەڵک تۆماردەکرێت و چوونە دەرەوە لە دەروازەی باشماخیش تەنیا لە رۆژانی جووتدا (شەممە، دووشەممە و چوارشەممە) دەبێت.  کردنەوەی سنوورداری دەروازەی باشماخ لە کاتێکدایە، پارێزگای سنەی رۆژهەڵاتی کوردستان رووبەڕووی شەپۆلێکی سەختی دەلتا کۆرۆنا بووەتەوە.  دەروازەی سنووریی باشماخ لە رۆژی ٢٤ی شووباتی ٢٠٢١ ـەوە بەڕووی گەشتیاراندا داخراوە و لەو کاتەوە ناوەناوە داخرانی ئەو سنوورە درێژکراوەتەوە.  لەو ماوەیەدا لە رۆژهەڵاتی کوردستانەوە خەڵکێکی زۆر کەم بە مۆڵەتێک کە دەبێت لە بەڕێوەبەرایەتیی پارێزگای سنە بۆ دەروازەی باشماخ یان قایمقامیەتی پیرانشار بۆ دەروازەی حاجی ئۆمەران وەریبگرن، هاتووچۆیان کردووە.