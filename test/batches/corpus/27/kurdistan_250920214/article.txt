بۆتان شێرکۆ جاف، بەرپرسی هونەریی نووسینگەی هەولێری کۆمیسیۆنی باڵای سەربەخۆی هەڵبژاردنەکانی عێراق بە رادیۆی رووداوی راگەیاند: "ئێمە وەک نووسینگەی هەولێر چاودێریی بانگەشەی هەڵبژاردن دەکەین و بۆ ئەو مەبەستەیش لیژنەیەکمان پێکهێناوە. تاوەکو ئێستا لە سنووری پارێزگای هەولێر هیچ کێشەیەکی ئەوتۆ نییە، تەنیا تۆزێک کێشە لەسەر رێکخستنی پۆستەرەکان هەیە، بەڵام تاوەکو ئێستا لەلایەن بەربژێر حیزبەکانەوە هیچ سکاڵایەکی سەرپێچی تۆمار نەکراوە. "  ئەو بەرپرسەی نووسینگەی هەولێری کۆمیسیۆن ئاماژەی بەوە دا، هەرکاتێک بینرا کە لایەنێکی سیاسی فەرمانگە و ناوەندە حکومییەکان بۆ بانگەشەی هەڵبژاردن بەکار دەهێنێت، ئەوە کۆمیسیۆن رێکاری یاسایی دەگرێتە بەر. ئەگەر پێمان چارەسەر نەکرا، ئەوە لە دادگە سکاڵا تۆمار دەکەین. لە هەولێر سەرپێچیی هێندە گەورە تۆمار نەکراوە کە بگاتە ئەوە.   بۆتان شێرکۆ جاف گوتیشی: "لە هەولێر دەستدرێژی بۆ سەر پۆستەرەکان تۆمار کراوە کە هەندێکیان دڕێنراون، بەڵام ئەوە نەبووەتە مایەی ئەوەی ئەو بەربژێرە لە کۆمیسیۆن سکاڵا تۆمار بکات. "  کۆمیسیۆنی سەربەخۆی هەڵبژاردنەکان لە نێوەڕاست و باشووری عێراق لەبەر سەرپێچیکردن چەند بەربژێرێکی دوور خستەوە.  بەرپرسی هونەریی نووسینگەی هەولێری کۆمیسیۆن گوتی: "لە سنووری هەولێر هیچ بەربژێرێک دوور نەخراوەتەوە. هاوکات  لە دابەشکردنی باجەکانی چاودێری لایەنەکان بەردەوامین. "  لە چەند رۆژی رابردوودا دەنگۆی ئەوە بڵاو کرایەوە کە گوایە سەرۆکی نووسینگەی هەولێری کۆمیسیۆن لەبەر ئەوەی ئامێری دروستکردنی کارتی بایۆمەتریی بردووەتە بارەگای یەکێک لە حیزبەکان و بەو هۆیەوە لەلایەن کۆمیسیۆنی باڵای سەربەخۆی هەڵبژاردنەکانەوە لە پێگەکەی لادراوە.  بۆتان شێرکۆ جاف بە جەختەوە گوتی: "ئەو دەنگۆیانەی بڵاو دەکرێنەوە کە گوایە بەڕێوەبەری نووسینگەی هەولێری کۆمیسیۆن ئامێری دروستکردنی کارتی بایۆمەتریی بۆ یەکێک لە لایەنەکان بردووە، دوورن لە راستی، چونکە ئامێری دروستکردنی کارتی بایۆمەتری لە هەولێر نییە و تەنیا لە ئیسپانیا هەیە. بە فەرمی لە نووسینگەی ئێمە و نووسینگەی سەرەکیی بەغدا هیچ باسێک لەو بارەیەوە نییە. "  کۆمیسیۆنی باڵای سەربەخۆی هەڵبژاردنەکانی عێراق تۆماری دەنگدەرانی بۆ دەنگدانی گشتی ئامادە کردووە کە ٢٣ ملیۆن و ٩٨٦ هەزار و ٧٤١ دەنگدەر تێیدا تۆمار کراون.  دەنگدەران لە هەشت هەزار و ٢٧٣ ناوەندی دەنگدان دەنگ دەدەن. بە تێکڕایش ئەو ناوەندانە بریتین لە ٥٥ هەزار و ٤١ وێستگەی دەنگدان. لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت. تاوەکو ئێستایش ١٧ ملیۆن و ٩٥ هەزار و ٢٣٠ کارتی بایۆمەتری چاپ کراون.  بڕیارە رۆژی ٢٠٢١/١٠/١٠ هەڵبژاردنی پێشوەختەی ئەنجوومەنی نوێنەرانی عێراق بکرێت. زیاتر لە سێ هەزار کەس خۆیان بەربژێر کردووە کە کێبڕکێ لەسەر ٣٢٩ کورسیی پەرلەمان دەکەن.  رۆژی دووشەممە ٢٠٢١/٠٩/٠٧ جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە رادیۆی رووداوی راگەیاند، "بەپێی یاسای هەڵبژاردن، ژمارە ٩ی ساڵی ٢٠٢٠، دەبێت ئەنجامە بەراییەکان ٢٤ کاژێر دوای تەواوبوونی هەڵبژاردن رابگەیێندرێت. بۆیە کۆمیسیۆن پابەندە بەوەی ئەنجامەکان لە ٢٤ کاژێر دوای هەڵبژاردندا رابگەیێنێت. "  بەپێی دوایین ئاماری کۆمیسیۆن، ٢٧٦ حیزب و ٤٤ هاوپەیمانی لە پرۆسەی هەڵبژاردنی پێشوەختەی پەرلەمانی عێراق لە ١٠ی ئۆکتۆبەری ٢٠٢١ بەشدارن، زیاتر لە ٢٤ ملیۆن کەس لە ٨٣ بازنەی هەڵبژاردنەوە ٣٢٩ بەربژێری پەرلەمان هەڵدەبژێرن کە نۆ کورسییان بۆ پێكهاتەکانە.