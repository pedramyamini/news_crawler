رووداوەکە لە شەقامی ١٠٠ مەتریی هەولێر بووە، فازڵ حاجی، گوتەبێژی هاتووچۆی هەولێر دەڵێت، لاندکروزەرێک کە "مێردمنداڵێک لێیدەخوڕی و پێشبڕکێی لەگەڵ ئۆتۆمبێلێکی دیکەدا دەکرد"، بەو هۆیەوە کۆنترۆڵی لەدەستداوە و خۆی بە نۆ ئۆتۆمبێلی سفر کیلۆمەتری بەردەم کۆمپانیایەک دەکێشێت و زیان بە هەموویان دەگەیێنێت.  گوتەبێژی هاتووچۆی هەولێر دەڵێت، لەو رووداوە باوکەکە بە خەتابار دەدەنێن، "چونکە بەر لە هەموو شتێک بۆ ئۆتۆمبێلەکەی نەشرە و گڵۆپی بەستووە، بۆئەوەی رێگەی بۆ بکەنەوە، کە بەستنی نەشرە خۆی قەدەخەیە، لەدوای ئەوەش مێرمنداڵەکە هی تەمەنی شۆفێری نەبووە، چونکە لە ١٨ ساڵ کەمتر بووە و مۆڵەتی شۆفێریشی نەک هەر نەبووە، بەڵکو هێشتا تەمەنی هی پێدانی مۆڵەت نەبووە".  فازڵ حاجی ئاماژەی بەوەش کردووە، رووداوەکە بە زیانێکی ماددی زۆر کۆتایی هاتووە، "کە لەوانەیە باوکەکە بتوانێت بیدات"، دەشپرسێت، "بەڵام ئەگەر لەو شوێنە کە بەردەوام قەرەباڵخە، کەسێک یان زیاتری بکوشتایە، ئایا باوکەکە قەرەبووی ئەوانیشی دەکردەوە؟ "  گوتەبێژەکەی هاتووچۆی هەولێر داوا دەکات و دەڵێت، "تکایە با پارەداری نەبێتە هۆی ماڵوێرانی بۆ خۆتان و کەسانی دیکەش".