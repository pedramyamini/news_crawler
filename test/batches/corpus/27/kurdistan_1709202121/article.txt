لە راگەیێندراوەکەدا هاتووە، هەردوو سەرکردە هاوڕابوون لەسەر بەهێزکردنی پەیوەندییەکانی شانشینی یەکگرتوو لەگەڵ گەلی کورد و تەواوی عێراق و ئاماژە بەوەشکراوە، پەیوەندییەکان قووڵ و مێژوویین و هەردوو سەرکردەش سووربوونی خۆیان بۆ پەرەدان پێیان دووپاتکردەوە، بەتایبەتی لە بوارەکانی وەک بازرگانی و وەبەرهێنان.   هەروەها دەشڵێت، سەرۆکوەزیرانی بەریتانیا و سەرۆکی هەرێمی کوردستان "دۆخی ئێستای ئەفغانستانیان تاوتوێکرد و هەردوولا جەختیان لە گرنگیی رێگەگرتن لە دروستبوونی هەڕەشەی تیرۆرستی لەو وڵاتەوە کردەوە. "  بە گوێرەی راگەیێندراوەکە، ژمارەیەک پرسی دیکەی هەرێمی لە لایەن بۆریس جۆنسن و نێچیرڤان بارزانییەوە لە کۆبوونەوەکەیاندا تاوتوێکراون و سەرۆکوەزیرانی بەریتانیا بە پێویستی زانی ئێران بگەڕێتەوە بۆ پابەندبوونەکانی بە رێککەوتنی ئەتۆمییەوە.   نووسینگەی سەرۆکوەزیرانی بەریتانیا دەڵێت، "سەرۆکوەزیران پێشوازیی لەو هەنگاوانە کرد کە عێراق گرتوونەتیەبەر بۆ کەمکردنەوەی دەردانی کاربۆن و پاڵپشتی شانشینی یەکگرتوویشی بۆ ئەو هەوڵانە نیشاندا لە کاتێکدا کە بەرەو ٢٦ ـەمین لووتکەی کەشووهەوای نەتەوە یەکگرتووەکان دەڕۆین. "