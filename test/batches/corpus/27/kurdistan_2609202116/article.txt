ئەمڕۆ یەکشەممە ٢٦ - ٠٩ - ٢٠٢١ وەین مارۆتۆ، گوتەبێژی هاوپەیمانیی نێودەوڵەتیی دژی داعش تویتێکی لەبارەی کۆنگرەی (السلام و الاسترداد) بۆ ئاساییکردنی پەیوەندییەکانی عێراق و ئیسرائیل کە دوو رۆژ پێش ئێستا لە هەولێر بەڕێوەچوو کرد. گوتەبێژەکە دەڵێت، "هاوپەیمانیی نێودەوڵەتیی دژی داعش تازە لە راگەیێندراوەکانی حکومەتی هەرێمی کوردستان و حکومەتی عێراق ئاگادارکراوەتەوە لەبارەی کۆنفرانسێک کە لە هەولێر سازدراوە و تێیدا باس لە بەستنی پەیوەندی لەگەڵ ئیسرائیل کراوە. "     گوتەبێژی هاوپەیمانیی نێودەوڵەتی ئاماژە بەوەش دەکات، "هاوپەیمانیی نێودەوڵەتی پابەندە بە پشتیوانیکردنی حکومەتی عێراق لە تێکشکاندی داعش لە رێگەی راوێژ، هاوکاری و بەهێزکردنی هێزە عێراقییەکان".     رۆژی هەینی ٢٤ - ٠٩ - ٢٠٢١ ژمارەیەک کەسایەتیی عەرەب لە شاری هەولێر، کۆبوونەوەیەکیان ئەنجامدا و لەنێو ئەو کۆبوونەوەیدا، پشتگیری خۆیان راگەیاند بۆ ئەوەی عێراق پەیوەندیی فەرمی لەگەڵ ئیسرائیل ببەستێت.     کۆبوونەوەکە کاردانەوەی زۆری بەدوادا هات و بەشێک لە سەرکردە عێراقییەکان رەخنەی تووندیان لێ گرت. عەمار حەکیم، سەرۆکی رەوتی حیکمەی نیشتمانی، یەکەم کەس بوو کە کاردانەوەی هەبوو. لە تویتێکدا رایگەیاند "کۆنگرە و کۆبوونەوە و بانگەوازییەکان بۆ ئاساییکردنەوە لەگەڵ قەوارەی زایۆنی داگیرکەر رەت و سەرۆکۆنە دەکەین، کە لەنێو عێراق بەڕێوەچووە. "     دواتر موقتەدا سەدر، رێبەری رەوتی سەدر لە تویتێکدا رایگەیاند، "پێویستە هەولێر رێگری لەم جۆرە کۆنگرە تیرۆریستییە و زایۆنیزمییانە بکات، ئەگەرنا حکومەت دەبێت هەموو ئەوانەی کۆبوونەوەتەوە تاوانبار بکات و دەستگیریان بکات".     وەزارەتی ناوخۆی هەرێمی کوردستانیش رۆژی شەممە ٢٥ - ٠٩ - ٢٠٢١ راگەیێندراوێکی لەبارەی ئەو کۆبوونەوەیە بڵاوکردووەتەوە و دەڵێت، "وەزارەتی ناوخۆ رێکاری یاسایی دەگرێتە بەر بەرامبەر بەو کەسانەی کە ئەم کۆبوونەوەیان بە لاڕێدا بردووە و هەروەها کەسە کەمتەرخەمەکان بە سزا دەگەیێنێت لە هەر لایەکەوە بن. "     هەروەها ئەمڕۆ فەرمانی دەستگیرکردن بۆ شەش لە بەشداربووانی کۆبوونەوەکە دەرچوو. ئەمڕۆ ئەنجوومەنی باڵای دادوەریی عێراق رایگەیاند، فەرمانی دەستگیرکردنی بۆ سێ لە "بەشداربووان"ی کۆنگرەکەی هەولێر بە ناوی کۆنگرەی "ئاشتی و گێڕانەوە" دەرکردووە.     دواتریش دادگەی لێکۆڵینەوەی روومادی بە ماددەی ٢٠١ لە یاسای سزادانی عێراقی، فەرمانی دەستگیرکردنی بۆ ٥ بەشداربووی کۆنگرەکەی هەولێر دەرکرد کە دووانیان پێشتر لەلایەن ئەنجوومەنی باڵای دادوەریی عێراق فەرمانی دەستگیرکردنیان بۆ دەرچووبوو.