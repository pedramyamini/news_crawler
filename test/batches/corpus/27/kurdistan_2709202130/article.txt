ململانێی راستەقینەی پێکهاتەکان لە پارێزگای کەرکووک کەوتووەتە نێو ماڵی تورکمانییەوە کە بازنەی دووەمە. لە کۆی چوار کورسییەکەی ئەو بازنەیە، بەرەی تورکمانی کە چوار بەربژێریان بۆی هەیە، چاویان لەوەیە هەر چوار کورسییەکە ببەنەوە.  قەحتان وەنداوی، جێگری بەرپرسی مەڵبەندی بەرەی تورکمانی لە کەرکووک دەڵێت، "قورسایی تورکمان لە بازنەی دووەمە، نزیکەی ٣٩٨ هەزار دەنگدەری هەیە، زۆرینەی دەنگدەرانی ئەم بازنەیە تورکمانن، ئێمە وەکو لیستی بەرەی تورکمان دەمانەوێت هەر چوار کورسییەکەی ئەم بازنەیە ببەینەوە".  قورسایی کورد ئەگەرچی لە بازنەی یەکەمە، بەڵام ئەو دەنگانەی لە بازنەی دووەمیش هەیەتی کەم نین، بەپێی زانیاریی لایەنەکان دەنگی کورد لەو بازنەیە لە گەڕەکە تێکەڵەکان نزیکە لە ١٠٠ هەزار دەنگدەر.  کورد خاوەنی تەنیا شەش بەربژێره لەو بازنەیە، لە خراپترین حاڵەت دەیەوێت کورسییەک ببات و کار بۆ دوو کورسی دەکەن.  نەجوە کاکەیی، بەربژێری پارتی لە بازنەی دووەمی کەرکووک دەڵێت، "ئێمە لەسەر رێبازی بارزانی ململانێیەکی شەریفانەمان هەیە لە بازنەی خۆمان کە بەربژێرین، ئومێدی ئەوەمان هەیە وەکو بەربژێری کورد نەک یەک کورسی، بەڵکو دوو کورسی ببەینەوە".  عەرەب تاڕاددەیەکی زۆر سێ کورسییەکەی بازنەی سێیەمی مسۆگەر کردووە، بەڵام ناکۆکیی نێوخۆییان و زۆریی بەربژێریان چانسی لاواز کردوون بۆ بردنەوەی کورسییەکی دیکە لە بازنەی دووەم.  رەعد ساڵح، بەربژێری سەربەخۆی عەرەب لە بازنەی دووەم ئاماژەی بەوە کرد، "بازنەی سێیەم، بازنەی حەویجە و ریاز مسۆگەرە، پەیوەستە بە جووڵەی شەقام و بەشداریکردنەوە، لە بازنەی دووەم پێشبینی دەکەم عەرەب دوو کورسی بباتەوە، بەڵام بۆ بازنەی یەکەم پێشبینی دەکەم هەر پێنج کورسییەکەی لە بەرژەوەندیی کورد بێت".  لە بازنەی دووەم لە کۆی ٥٦ بەربژێر، عەرەب ٣٢ بەربژێر و تورکمان ١٨ بەربژێریان هەیە، بەڵام بە شەش بەربژێر چانسێکی زیاتری هەیە بۆئەوەی دەنگەکانی پەرت و بڵاونەبنەوە.