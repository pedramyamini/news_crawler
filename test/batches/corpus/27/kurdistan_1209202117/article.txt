وەزیری پێشمەرگەی حکومەتی هەرێمی کوردستان بە یاوەریی فەریق جەمال محەممەد، سەرۆکی دەستەی ئەرکان؛ لیوا هیوا، فەرماندەی میحوەری ٤ی کەرکووک - گەرمیان؛ لیوا قارەمان شێخ کەمال، جێگری سەرۆکی ئەرکان بۆ ئۆپەراسیۆنەکان؛ عەمید عوسمان محەممەد، بەڕێوەبەری گشتیی راگەیاندن و هۆشیاری نیشتمانی و عەمید مزەفەر، جێگری بەڕێوبەری گشتیی راگەیاندن، لەگەڵ فەرماندەی لیواکانی ١ و ٩ و ١٦ی پیادەی وەزارەتی پێشمەرگە کۆبوونەوە.  شۆڕش ئیسماعیل، وەزیری پێشمەرگە لە گوتەیەکدا بۆ فەرماندە و ئەفسەرانی هەر سێ لیواکە رایگەیاند، "سەرۆکایەتیی حکومەتی هەرێمی کوردستان و وەزارەتی پێشمەرگە بەردەوام لە هەوڵی چارەسەرکردنی کەموکوڕی و گرفتەکانتاندان و دڵنیابن، هەنگاو بە هەنگاو دەچینە پێشەوە و سبەی لە ئەمڕۆ باشتر دەبێت".  وەزیری پێشمەرگە باسی لەوە کردووە، "پەیوەندییەکانمان لەگەڵ سوپای عێراق بەرەوپێشچوونی باشیان بەخۆوە بینیوە و دەخوازین فراوانتر بکرێن و بەردەوامبن، لەپێناو ئەوەی بەیەکەوه سەقامگیریی ناوچە کوردستانییەکانی دەرەوەی ئیدارەی هەرێمی کوردستان بە هەموو پێکهاتە و نەتەوەکانیەوە بپارێزین".  لەبارەی هاوکارییەکانی هاوپەیمانان، وەزیری پێشمەرگە رایگەیاند، هاوکاری و پشتیوانییە بەردەوامەکانی هاوپەیمانان جێگەی بایەخ و ستایشی زۆری وەزارەتی پێشمەرگەیە و " هەنگاوەکانمان بە ئاراستەی دروستکردنی هێزێکی بەتوانا و تۆکمەی یەکگرتووی سەردەمیانەیە کە هاوتابێت لەگەڵ خواستی ئێمە و هاوپەیمانان".  فەریق جەمال محەممەد، سەرۆکی دەستەی ئەرکانی وەزارەتی پێشمەرگەش ئەوەی خستەڕوو، دۆخی ئێستای عێراق و ناوچەکە و مەترسییەکانی "تیرۆریستان" ئەوە دەخوازێت کە بەردەوام هێزەکانی پێشمەرگە ساز و ئامادەبن و " لەگەڵ عێراق هەنگاوی باش چوونەتە پێشەوە و دوای پێکهێنانی دوو بنکەی سەرەکیی هەولێر - بەغدا و چوار بنکەی ناوەندی هاوبەش، کار دەکەن بۆ لێکنزیکبوونەوەی زیاتر".