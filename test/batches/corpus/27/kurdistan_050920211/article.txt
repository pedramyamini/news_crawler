رەنجە جەمال، پەیامنێری رووداو لە هەولێر رایگەیاند: بەیانیی ئەمڕۆ یەکشەممە ٠٥ - ٠٩ - ٢٠٢١، عەبدولمونعم عودات، سەرۆکی پەرلەمانی شانشینی ئوردن و جێگری یەکەمی و ١٦ لە پەرلەمانتارانی ئەو وڵاتە گەیشتنە هەولێر و لە فڕۆکەخانەی نێودەوڵەتیی هەولێر لەلایەن رێواز فایەق، سەرۆکی پەرلەمانی کوردستان و دەستەی سەرۆکایەتی و ژمارەیەک لە پەرلەمانتارانی کوردستان لێکرا.  دوای پێشوازی لێکردنیان شاندەکەی پەرلەمانی شانشینی ئوردن، بڕیارە بچنە پەرلەمانی کوردستان و لەگەڵ دەستەی سەرۆکایەتیی پەرلەمان، سەرۆکی فراکسیۆنەکان و لیژنەی پەیوەندییەکان کۆببنەوە.  دوای سەردانی پەرلەمانی کوردستان، سەرۆکی پەرلەمانی شانشینی ئوردن و شاندی یاوەری دیدار و کۆبوونەوەیان لەگەڵ نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکی حکومەتی هەرێمی کوردستان دەبێت، هەروەها لە بارەگای بارزانی دیداریان لەگەڵ سەرۆک مەسعود بارزانی دەبێت.  هەرێمی کوردستان و شانشینی ئوردن پەیوەندییەکی پتەوی دیپلۆماسییان هەیە و لە دوایین دیداریش لە ٢٣ - ٠٦ - ٢٠٢١ شا عه‌بدوڵڵاى دووه‌م، شاى ئوردن له كۆشكى حوسه‌ينييه له عه‌ممان پێشوازیی له نێچيرڤان بارزانى، سه‌رۆكى هه‌رێمى كوردستان كرد.  ئەمە یەکەم سەردانی سەرۆکی پەرلەمانی وڵاتێکە کە لە خوولی پێنجەمی پەرلەمانی کوردستان سەردانی پەرلەمانی کوردستان بکات، پەرلەمانی کوردستانیش مەبەستیەتی لەم خوولەدا پەیوەندیی لەگەڵ پەرلەمانی وڵاتانی ناوچەکە و جیهانیش پتەوبکات، بۆ ئاڵوگۆڕی زانیاری لەسەر کاری پەرلەمانی و پتەوکردنی پەیوەندییەکان لەسەر بەرژەوەندیی هاوبەش.