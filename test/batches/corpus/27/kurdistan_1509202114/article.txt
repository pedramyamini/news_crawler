هەندێک بەربژێری کوردی ناوچە دابڕێنراوەکان گلەیی ئەوە دەکەن کە پۆستەرەکانیان لێکراونەتەوە یان دڕێنراون.  عەبدولخالق تەلعەت، نوێنەری وەزارەتی ناوخۆ و پێشمەرگەی هەرێمی کوردستان لە فەرماندەیی هێزە هاوبەشەکانی عێراق و سەرۆکی لیژنەی ئەمنی بۆ پاراستنی بەربژێرەکانی ناوچە دابڕێنراوەکان بە رادیۆی رووداوی راگەیاند: "بابەتی لێکردنەوەی پۆستەر زۆر گرنگ نییە، ئەوەی لای ئێمە زۆر گرنگە ئەوەیە کە بەربژێرەکان هەڕەشەیان لێ نەکرێت و بتوانن بە ئازادانە بانگەشە بکەن و تووشی هیچ رووداوێک نەبن. خۆم پەیوەندیم بە بەربژێرە کوردەکانی کەرکووک، موسڵ، کەربەلا و ئەنبارەوە کردووە و پێم گوتوون کە هەر شتێک هەبوو راستەوخۆ پەیوەندیم پێوە بکەن. "  سەرۆکی لیژنەی ئەمنی بۆ پاراستنی بەربژێرەکانی ناوچە دابڕێنراوەکان ئاماژەی بەوە دا، ناوچە دابڕێنراوەکان یان ئەو شوێنانەی کە باری ئەمنییان لەنێوان حکومەتی عێراقی و حکومەتی هەرێمی کوردستاندا هاوبەشە و کەرکووک، خانەقین، مەخموور و هەندێک شوێنی سنووری پارێزگای دهۆک دەگرێتەوە، ئەم شوێنانە پێشتر کۆبوونەوەیان لەسەر کراوە بە تایبەتی لە کەرکووک.   عەبدولخالق تەلعەت ئەوەی خستەڕوو، بڕیار درا کە پاراستنی گیانی بەربژێرەکان لەو ناوچانە بکەوێتە ئەستۆی ئەو لیژنە ئەمنییەی لە کەرکووک هەیە. هەروەها ئەو ناوەندە هاوبەشەی کە لەنێوان حکومەتەکانی ناوەند و هەرێمی کوردستاندا هەیە، بەرپرسە لە پاراستنی ئەو بەربژێرانە و پاراستنی ئەو بارەگایانەی بۆ بانگەشەی هەڵبژاردن کراونەتەوە.   عەبدولخالق تەلعەت جەختی لەوە کردەوە، تاوەکو ئێستا لە لایەن بەربژێرەکانی ناوچە دابڕێنراوەکانەوە هیچ گلەییەک نەگەیشتووەتە لای ئەو کە ئەو لەو لیژنەیەدا ئەندامە. بەڵام دیاردەی لێکردنەوەی پۆستەرەکان هەیە کە هەر لە کەرکووک و ناوچە دابڕێنراوەکان نییە، بەڵکو لە بەغدا و موسڵیش هەیە. بەڵام بۆ ئەوەی کە بەربژێرێک گیانی لە مەترسیدا بێت، تاوەکو ئێستا ئەو ئاگادار نەکراوەتەوە.  بڕیارە هەڵبژاردنی پێشوەختی پەرلەمانی عێراق رۆژی ١٠ی تشرینی یەکەمی ٢٠٢١ لە ١٠٧٩ ناوەندی دەنگدان لە عێراق و هەرێمی کوردستاندا بەڕێوەبچێت.  لە هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ساڵی ٢٠٢١ بکرێت ٢٤ ملیۆن و ٢٩ هەزار و ٩٢٧ هاووڵاتی عێراقی مافی دەنگدانیان هەیە، زیاتر لە ١٧ ملیۆنیان کارتی بایۆمەترییان بۆ چاپکراوە، ئەوانی دیکەش کە مەرجە زانیارییەکانیان لە لای کۆمیسیۆنی هەڵبژاردنەکان نوێ کردبێتەوە مافیان هەیە بە کارتی ئەلیکترۆنی دەنگبدەن.  لە هەڵبژاردنی خولی پێنجەمی پەرلەمانی عێراق ٣٢٤٩ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەریی دەکەن بۆ بەدەستهێنانی ٣٢٩ کورسیی پەرلەمان.