سەرچاوەیەکی باڵا لە یەکێتی نیشتیمانی کوردستان بە تۆڕی میدیایی رووداوی راگەیاند "کاژێر ٩: ٣٠ی شەوی دووشەممە، ٢٣ی ئابی ٢٠٢١، شاندێکی باڵای یەکێتی کە پێکهاتبوون لە فەرید ئەسەسەرد سکرتێری ئەنجوومەنی سەرکردایەتی، شاڵاو عەلی عەسکەری، رزگار عەلی، شالاو کۆسرەت رەسوڵ، ئەندامانی مەکتەبی سیاسی یەکێتی نیشتیمانی کوردستان بۆ تاوتوێکردن و گرتنەبەری رێککارە یاساییەکانی گواستنەوەی سەرۆکایەتی هاوپەیمانی کوردستانی یەکێتی و گۆڕان لە لاهوور شێخ جەنگییەوە بۆ قوباد تاڵەبانی و باسکردنی پێشهاتە نوێیەکانی دۆخی نێوخۆی ئەو حیزبە سەردانی لاهوور شێخ جەنگییان کردووە لە ماڵی خۆی لە گردی سەرچناری شاری سلێمانی".  رۆژی پێنجشەممە ٢٩ی تەمموزی ٢٠٢١، یەکێتیی نیشتمانیی کوردستان و بزووتنەوەی گۆڕان لە مەکتەبی سیاسی یەکێتی لە سلێمانی کۆبوونەوە و قوباد تاڵەبانی وەک سەرۆکی نوێی ھاوپەیمانی کوردستان پەسەندکرا، دوای رووداوەکانی نێوخۆی یەکێتی لە ١٩ی تەمموزی ٢٠٢١ لاهوور شیخ جەنگی لەپەیامێکی ڤیدیۆییدا دەستبەرداربوونی خۆی لە سەرۆکایەتی هاوپەیمانی کوردستان راگەیاند.  رۆژی ٨ی تەممووز ناکۆکیی نێوان هاوسەرۆکانی یەكێتی نیشتیمانی کوردستان تەقییەوە، کاتێک بافڵ تاڵەبانی بڕیاری گۆڕینی بەرپرسانی دەزگای دژەتیرۆر و زانیاریی دا. دواتر لە رۆژی ١٥ی تەممووز لە کۆبوونەوەی مەکتەبی سیاسیی یەکێتی دەسەڵاتەکانی هاوسەرۆک لە لاهوور شێخ جەنگی وەرگیرانەوە.