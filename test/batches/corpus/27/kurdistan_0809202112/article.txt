هاوپەیمانان بەردەوام دەبن بۆ پێشکێشکردنی هاوکاری و راوێژە سەربازییەکانیان بە پێشمەرگە و هێزە عێراقییەکان، بەردەوامییەک هاوتەریب لەگەڵ بەردەوامیی جموجۆڵی داعش لە ناوچە کوردستانییەکانی دەرەوەی ئیدارەی هەرێمی کوردستان.  عەقید تاد بورز، گەورە راوێژکاری هێزەکانی هاوپەیمانان لە کوردستان رایگەیاند، "ئێستا ئێمە هاوکاریی پێشمەرگە و هێزە عێراقییەکان دەکەین و راوێژکارییان پێشکێش دەکەین، ئامانج ئەوەیە کە ئۆپەراسیۆنی هاوبەش دژی داعش لەو ناوچانەی کێشەیان هەیە ئەنجامبدرێت، ئەوەش بۆ گەڕاندنەوەی ئارامی بۆ ئەو ناوچانە، پێشمەرگە و هێزە عێراقییەکان دەبێت بەیەکەوە کار بکەن بۆ لەنێوبردنی داعش، لەو باوەڕەدام دەتوانن ئەو کارە بە سەرکەوتوویی بکەن".  پرۆگرامی هاوکاریی هاوپەیمانان بۆ پڕچەککردنی لیواکانی وەزارەتی پێشمەرگە لە ساڵی ٢٠١٤ و لە سەرەتای دەستپێکردنی شەڕی داعش دەستیپێکردووە، تاوەکو ئێستا لە کۆی ١٦ لیوای هاوبەشی پێشمەرگە، ئەمریکا هەر یەک لە لیواکانی یەک، دوو، ١٤ و ١٦ی پڕچەک کردووە. وەزارەتی پێشمەرگە دەیەوێت لە چوارچێوەی هاوپەیمانان، ئەمریکا هاوکارییە سەربازییەکانی پێشکێشی سەرجەم لیوا هاوبەشەکان بکات و پڕچەکیان بکات.  عەمید روکن هۆشمەند حەیدەر، جێگری سەرۆکی سوپاسالاری پێشمەرگە دەڵێت، "هاوپەیمانان قۆناخ بە قۆناخ لەگەڵمانن، بۆ رێکخستن و پڕچەککردن و بەهێزکردنی پێکهاتەکانی وەزارەتی پێشمەرگە، ئێمەش وەکو هێزێکی هاوپەیمانیی شەڕکەر لە ناوچەکە، زۆر سوودمان وەرگرتووە لەو هاوکارییانەی کە لە رابردوو و ئێستا پێمان دراوە، داواکارین بەردەوامبن لەو پاڵپشتییانە لە تەواوی بوارە جیاوازە سەربازییەکان".  جگە لە هاوکارییە سەربازییەکان، لە چوارچێوەی هاوپەیمانیی نێودەوڵەتیی دژی داعش، دوو ساڵە ئەمریکا هاوکاریی دارایی بۆ دابینکردنی مووچەی بەشێک لە پێشمەرگە پێشکێش دەکات.