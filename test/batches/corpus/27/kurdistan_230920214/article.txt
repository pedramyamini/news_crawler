رۆژی پێنجشەممە ٢٣ - ٩ - ٢٠٢١ موقەدەمی مافپەروەر هێمن سلێمان، گوتەبێژی پۆلیسی دهۆک بە تۆڕی میدیایی رووداوی راگەیاند: "دوای تۆمارکردنی سکاڵا لەسەر کەسێک کە هەڕەشەی بڵاوکردنەوەی وێنە و ڤیدیۆی لە کچێککردووە , دەستبەجێ بەدواداچوونمان کرد و توانیمان دەستگیری بکەین".  بە گوتەی پۆلیس، ئەو کەسەی دەستگیریان کردووە، دانیشتووی شاری دهۆکە و تەمەنی ٢١ ساڵە، بەپێی ماددە (٢) لە یاسای ژمارە (٦)ی ساڵی ٢٠٠٨ کە تایبەتە بە خراپ کەڵکوەرگرتن لە ئامێرەکانی پەیوەندیکردن، دەستگیرکراوە.  ئەو کەسە دوای لێکۆڵینەوە لەگەڵیدا، دانی بەوەداناوە، کە چەندین پەیجی ساختەی بە ناوی خوازراو لە تۆڕە کۆمەڵایەتییەکان دروستکردووە و لەو رێگەیەوە قسەی لەگەڵ کچان و ژنان کردووە.  بەپێی دانپێدانانەکانی تۆمەتبار وێنە و ڤیدیۆی دەیان کچ و ژنی لەلا بووە و هەڕەشەی لێکردوون، کە ئەگەر لەگەڵی رانەبوێرن، یاخود پارەی بۆ نەنێرن، وێنە و ڤیدیۆکانیان بڵاودەکاتەوە.  هێمن سلێمان دەڵێت: "رۆژانە چەندین حاڵەتی لەو شێوەیە روودەدەن، بەڵام سکاڵا تۆمار ناکرێت"، داواش لە هاونیشتمانیان دەکات بە هۆشیارییەوە تۆڕە کۆمەڵایەتییەکان بەکاربێنن بۆ ئەوەی نەکەونە داوی ئەو جۆرە کەسانە،  لە ماوەی رابردوودا لە هەرێمی کوردستان چەند کەیسی فێڵکردن و هەڕەشە کردن لە کچان و ژنان لە تۆڕە کۆمەڵایەتییەکان تۆمارکراون، بەپێی گوتەی بەرپرسانی ئەمنی، کچان و ژنان لە ترسی ئابڕووبردنیان لەلایەن خێزان و کۆمەڵگەوە، سکاڵا تۆمار ناکەن.