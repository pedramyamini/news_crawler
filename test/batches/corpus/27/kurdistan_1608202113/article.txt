نەوزاد ئەدهەم، بەڕێوەبەری گشتیی بازرگانی لە وەزارەتی بازرگانیی هەرێمی کوردستان بە تۆڕی میدیایی رووداوی راگەیاند، ئاگادارکراون کە رەزامەندی لەسەر خەرجکردنی بەشی دووەمی پارەی جووتیاران بۆ ساڵی ٢٠٢١ دراوە و لە نزیکترین کاتدا رێکاری ئیداری دەگیرێتەبەر و دەست بە دابەشکرنی دەکرێت.  پارەکە نزیکەی ٢.٥ ملیار دینارە و نەوزاد ئەدهەم دەڵێ یەک ملیار و ٤٥٠ ملیۆن دیناری بۆ جووتیارانی پارێزگای سلێمانی، ٩٥٠ ملیۆن دینار بۆ پارێزگای هەولێر و ١٥٠ ملیۆن دیناری بۆ پارێزگای دهۆک دەبێت.  بەشی یەکەمی پارەی گەنمی ساڵی ٢٠٢١ی جووتیارانی هەرێمی کوردستان، لە ناوەڕاستی مانگی تەممووزدا نێردرا کە بڕی ٥ ملیار دینار بوو.   لە ساڵی ٢٠٢١ حکومەتی عێراق بڕی ٣٧٥ هەزار تۆن گەنمی جووتیارانی هەرێمی کوردستانی وەرگرت. بۆ هەر تۆنێک گەنمی پلەیەک بڕی ٥٦٠ هەزار دینار، پلە دوو بڕی ٤٧٠ هەزار دینار و پلە سێ بڕی ٤٢٠ هەزار دینار.