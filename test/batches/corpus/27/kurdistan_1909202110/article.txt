بارەگای بارزانی لە راگەیێندراوی کۆبوونەوەکەدا دەڵێت، "باڵیۆزی ھیندستان لە عێراق وێرای جەختکردنەوە لە ویستی وڵاتەکەی بۆ پەرەپێدان پەیوەندییەکان لەگەڵ ھەرێمی کوردستان خوازیاری ئەوەبوو کە پەیوەندییەکانی نێوان ھیندستان و ھەرێمی کوردستان لە بواری ئەکادیمی و پزیشکی و ئابووری بەرفراوان تر ببێت. "  لە کۆبوونەوەکەدا سوبھاش چەندرا کەین، کۆنسوڵی ھیندستان لە ھەولێر ئامادەی بوو. بارەگای بارزانی ئاماژەی بەوە کردووە، "رۆشنایی خرایە سەر دوایین پێشھاتە سیاسییەکانی ناوچەکە و ھەڕەشەی تیرۆر لەسەر ئاسایشی ناوچەکە و جیھان،  جەخت لەوەکرایەوە کە رووبەڕووبوونەوەی تیرۆر ھەوڵێکی جیھانی و ھەمەلایەنی پێویستە. "  ھەڵبژاردنەکانی داھاتووی ئەنجوومەنی نوێنەران عێراق تەوەرێکی دیکەی ئەو کۆبوونەوەیە بوو، بەپێی راگەیێندراوەکە، ھەردوولا ھیوایان خواست ھەڵبژاردنی مانگی ئۆکتۆبەری ٢٠٢١ "ببێتە ھۆی گۆڕانکاریی ئیجابی و بەدیھاتنی داواکاریی خەڵک. "