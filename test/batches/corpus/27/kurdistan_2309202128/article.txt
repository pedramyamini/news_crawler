گەنجەکە چووە نووسینگەی شاخەوان عەبدوڵڵا بۆ داوای لێبووردن و بەربژێرەکەی پارتی لە گەنجەکە خۆشبوو و بڕیاریدا لای پۆلیسیش سازش لە مافی خۆی لەسەر ئەو رووداوە بکات.  ئەو گەنجەی پۆستەرەکەی شاخەوان عەبدوڵڵای دڕاند ئاماژەی بەوە کرد، "من لێرەوە داوای لێبووردنی لێدەکەم، کێشەیەکم لەناو خێزانەکەم هەبوو، ئیدی ئەوە بووە هۆکاری دڕاندنی ئەم پۆستەرە".  جیا لەو حاڵەتەش، لە چەند شوێنێکی دیکەی کەرکووک دەیان حاڵەتی دڕاندنی پۆستەری ئەو بەربژێرەی پارتی بەدیدەکرێت. بەڵگەیەکی دیکە دەست پارتی کەوتووە کە گرووپێکی چەکداریش لە دڕاندن و شێواندنی پۆستەرەکانیان تێوەگلاون.  شاخەوان عەبدوڵڵا، بەربژێری پارتی لە کەرکووک دەڵێت، "لێخۆشبوونی خۆمان دەربڕی، پارتییش هەمیشە دڵی گەورە بووە و لێبووردە بووین، بەتایبەت کە گەنجێکی کوردی ئەم شارەیە، تاوەکو داهاتووی نەفەوتێت. بەداخەوە لەسەر پۆستەرەکانم ئەوەی بۆمان دەرکەوتووە، هێزێکی چەکداریی ئەم شارە تێوەگلاون لەم کارە".  هێزە ئەمنییەکان بەپێی فەرمانێکی دادوەری بۆ سزادانی ئەنجامدەرانی ئەوانەی پۆستەر دەدڕێنن، هەوڵەکانیان چڕ کردووەتەوە؛ خەڵکیش لەسەر دڕاندن و شێواندنی پۆستەر قسەی خۆیان هەیە.  دلێر عەبدولقادر، فەرمانبەر دەڵێت، "تۆ کە ناتەوێت دەنگ بەو بەربژێرە بدەیت، دەنگی پێمەدە، بۆچی پۆستەرەکەی دەدڕێنیت؟ زۆر نەشیاوە، بەتایبەتی ئێستا پۆستەری بەربژێرە کوردەکان دەدڕێنن".  پێشمەرگەیەک بەناوی بەشدار جەلال دەڵێت، "حەزت بە کەسێک نییە، ئاساییە، دەنگی پێمەدە، پرۆسەکە ئازادییە، ناوی بەخۆیەوەیە، هەڵیمەبژێرە، بۆچی پۆستەری دەدڕێنیت؟ "  چەند رۆژێک لەمەوبەر لە کاتی دڕاندنی پۆستەرێک لە گەڕەکی رووناکی، خودی بەربژێرەکە چاودێریی دەکات و تەقە لەو کەسانە دەکات کە دەیانەوێت پۆستەرەکەی بدڕێنن، لە ئەنجامدا دوو گەنج بریندار دەبن، تاوەکو ئێستاش چەند حاڵەتێک بۆ هێزە ئەمنییەکان ئاشکرا بووە.