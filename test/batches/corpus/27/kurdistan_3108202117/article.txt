ئەشرەف حەمە عەلی، هاونیشتیمانییەکی شارەکەیە و زیاتر لە ٢٠ ساڵە مامۆستایە، دەڵێت، "بیرم دێت ساڵانی هەشتاکان هاتوومەتە بازاڕی هەڵەبجە، ئەوکات خۆشتر و باشتر بوو لە ئێستا و دیزاینی ئەو کاتە جوانتر بوو لە دیزاینی ئێستای و خەڵکی هەڵەبجە بوونەتە قوربانیی دەستی حیزبایەتی و بێ ناز کراون، ئێمە نازانین پەنا بۆ کوێ ببەین".  بەختیار ئەبوبەکر , هاونیشتیمانییەکی دیکەیە و باس لەوە دەکات، "لەدوای راپەڕینەوە ئەگەر هەر قایمقامێک یان هەر حیزبێک ئەگەر ١٠٠ مەتر یان کیلۆمەترێکی لە هەڵەبجە قیرتاو بکردایە یان پرۆژەیەکی خزمەتگوزاریی بکردایە، ئێستا وەزعی شارەکەمان وا نەئەبوو، ئێستا سیمای پارێزگای پێوە دیاردەبوو".  تەمەنی کۆڵانێکی هەڵەبجە ١٢ ساڵە، ناوی ئەندازیارانە، بەڵام هیچ شتێکی ئەندازەیی تێدا نابیندرێت. زانا رەحمان هاونیشتیمانییەکی دانیشتووی گەڕەکی ئەندازیارانە و دەڵێت، "بڕیاربوو گەڕەکەکەمان ئاو و ئاوەڕۆ و هەموو خزمەتگوزارییەکی بۆ بکرێت، ئاو و ئاوەڕۆیان بۆ کرد، بەڵام شەقام و شۆستە و قیر و چیمەنتۆی بۆ نەکرا و پشتگوێخرا، ئێستا مەنهۆڵی وای تێدایە، هەموو رۆژێک چەند جارێک ئۆتۆمبێل خۆیی پێدا دەکێشێت".  بۆ بەپارێزگابوونی هەڵەبجە، پێویستە ٨٠ بەڕێوەبەرایەتی فەرمانگە هەبێت، هەروەها ١٣ بەڕێوەبەرایەتیی گشتی پێویستە، بەڵام ئێستا تەنها ٤٠ بەڕێوەبەرایەتی و فەرمانگە هەیە، ٥٠ % ی بەڕێوەبەرایەتی و فەرمانگەکان هەر دروست نەکراون.  کاوە شێخ عەلی، جێگری پارێزگاری دەڵێت، "لە ساڵی ٢٠١٤ وە لەوەتەی بوینەتە پارێزگا هیچ یەکێک لە سەرۆکانی پێشووی هەرێم و سەرۆکی ئێستای هەرێم و سەرۆکی پێشووی حکومەت و سەرۆکی حکومەتی ئێستا سەردانیان نەکردووین تاوەکو لە نزیکەوە ئاگاداری کێشەکانمان بن".  تەندروستیی هەڵەبجە زۆرترین گلەیی لەسەرە، دەگوترێت پسپۆڕی زۆرینەی نەشتەرگەرییەکان لەو پارێزگایە نییە.  د. ئازاد محەممەد، بەڕێوەبەری تەندروستیی هەڵەبجە ئاماژەی بەوە کرد، "هەڵەبجە پێویستی بە بودجەیەکە کە شایەنی پارێزگاکە بێت، ئێستا بودجەکەی زۆر کەمە، هەروەها نزیکەی سێ ساڵیش زیاترە دامەزراوم و دوو نەخۆشخانەی تازەمان بۆ کراوەتەوە، بەڵام هیچ کەسمان بۆ دانەمەزراوە".  ئەوەی کە هەڵەبجەییەکانی زیاتر نیگەران کردووە، بەڵێنە دووبارەکانە، بەتایبەت بەڵێنەکانی ١٦ی ئادار، ئەوان دەڵێن، "هیچمان ناوێت جگە لە ئاوڕدانەوەیەکی خزمەت بۆ ئەو شارەی بووە ناسنامەی ناساندنی دۆزی کورد لە جیهان".