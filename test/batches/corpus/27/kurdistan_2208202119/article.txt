ئێستا لە سلێمانى زۆرینەى ئەوانەى لە شەقامەکان دەستیانکردووە بە بانگەشە، سەربەخۆکانن، هێشتا یەکێتى و گۆڕان، کە دوو هێزى خاوەن جەماوەریی فراوان و هاوپەیمانن، نەگەیشتوونەتە بانگەشە.  بەپێی زانیارییەکانی رووداو، رۆژى ١ ى ئەیلوول، لە رێوڕەسمێکی هاوبەشى فراواندا، یەکێتی و گۆڕان یەکەم بانگەشەیان دەستپێدەکەن، لاى ئەو دوو هێزە هێشتا دەنگۆى دواخستنى هەڵبژاردن، ئەگەرێکى لاوازە.  هۆشیار عومەر عەلى، ئەندامى جڤاتى نیشتمانیى گۆڕان دەڵێت، "ئەگەر هەڵبژاردن دوابخرێت، دوو رێگەمان هەیە وەکو هاوپەیمانیى کوردستان، یەکەم ئێمە و یەکێتى بەردەوام بین لە بانگەشە تاوەکو کاتى هەڵبژاردن، دووەمیش وەکو تاک، بەربژێرەکانمان ئەو ماوەیە بەردەوام لەناو خەڵک بن".  پارتى دیموکراتى کوردستان، کە یەکەمین پارتى سیاسى بوو، بانگەشەى راگەیاند، بۆ ئامادەکارییەکانى هەڵبژاردنیش قۆناخێک لەپێش لایەنەکانى دیکەوەیە، هەفتەى داهاتوو، ١٧ هەزار بریکارى سەر سندووقى رۆژى دەنگدان دەخەنە ناو پرۆسەى راهێنانەوە.  هاوار محەممەد، بەرپرسى یاسایی دەزگاى هەڵبژاردنەکانى پارتى ئاماژەی بەوە کرد، "وەکو پارتى هەموو هەوڵمان بۆ ئەوەیە هەڵبژاردن لە کاتى خۆیدا بکرێت، چونکە ئەوە داخوازیى شەقامە و بەڵێنێکى دیموکراسییە پێیان دراوە".  پەیوەست بە یەکگرتووى ئیسلامیی کوردستان، کە تەنیا لایەنە شەش بەربژێرەکەی (دوو لە هەولێر، دوو لە سلێمانى و دوو لە دهۆک) بە دیدى یەکگرتووانە و بە لیستى سەربەخۆ بە خەڵک ناساندووە، نزیکەى مانگێکە، بەربژێرەکانى ناردووەتە نێو خەڵکەوە، بەو ئاواتەشەوەن هەر شەش بەربژێرەکە ببنە پەرلەمانتار.  دارا سێکانیانى، ئەندامى سەرکردایەتیى یەکگرتوو باسی لەوە کرد، "ئەگەرى دواخستنى هەڵبژاردن جیددى نییە، وەکو یەکگرتووش چونکە باوەڕمان بە دیموکراسى و هەڵبژاردنە، داوام ئەوەیە دوانەخرێت".  دەنگى زاڵى داخوازى بۆ دواخستنى هەڵبژاردنەکانى عێراق، موقتەدا سەدرە، ئەو پیاوەى کە ساڵى رابردوو بە سوود وەرگرتن لە ناڕەزایی و خۆپێشاندان، عادل عەبدولمەهدیی لەسەر کار لابرد و کازمى حوکمى گرتەدەست، ئەو کات سەدر هەموو هەینییەک داواى هەڵبژاردنى پێشەوەختەى دەکرد، ئێستاش هەر خۆى هەموو هەفتەیەک داواى دواخستنى دەکات، هەمان سەرکردە و دوو داواکاریى جیاوازن کە شەقامى عێراقى خستووەتە بەر دوودڵى.