نەبەز عەبدولحەمید، قایمقامی هەولێر بە رادیۆی رووداوی راگەیاند: "قەیرانی کەمیی غاز بەهۆی کۆمپانیای بەرهەمهێنی غازەوە سەریهەڵداوە، چونکە کۆمپانیاکە پشکی پارێزگاکانی کەم کردووەتەوە و غاز هەناردەی دەرەوەی هەرێمی کوردستان دەکات. "  لەبارەی نرخیشەوە قایمقامی هەولێر هۆشداریی دا کە چاودێریی غازفرۆشی گەڕەکەکان دەکەن بۆ ئەوەی ئەم دۆخە نەقۆزنەوە و رێکاریان گرتووەتەبەر و گوتی: "غازی بریکارەکان و بازرگانییش دەبێت بە ٨٥٠٠ دینار بفرۆشرێت. غازی شلیش نابێت هەر تۆنێکی بە زیاتر لە ٣٧٥ هەزار دینار بفرۆشرێت. "   قایمقامی هەولێر بە هۆشداریدانەوە گوتی: "ئەو نرخانەی غاز بۆ حکومی و بازرگانین و نابێت لەوانە زیاتر بفرۆشرێن. هەرکەس بە زیاتر بیانفرۆشێت سزا دەدرێت، دەست بەسەر هەموو بڕە غازەکەیدا دەگیردرێت و بەند دەکرێت. "  قایمقامی هەولێر ئاماژەی بەوە دا کە ئەوان لە هەوڵدان ئەو کێشەیە چارەسەر بکرێت و کۆمپانیاکە پشکی پارێزگاکان زیاد بکات بۆ ئەوەی ئەو قەیرانی کەمیی غازە دروست نەبێت.  نەبەز عەبدولحەمید ئەوەی خستەڕوو کە رێگەیان داوە خەڵک لە شارەکانی دیکەی عێراقەوە گاز بهێنن و گوتیشی: "هەولێر رۆژانە پێویستی بە ٢٠ تەنکەر گازە و ئەم ماوەیە ١٦ - ١٧ تانکەر هاتوون، بەڵام ئەمڕۆ ٢٠ تەنکەرەکە هاتووە. "  لەلایەکی دیکەوە ئومێد خۆشناو، پارێزگاری هەولێر لە کۆنگرەیەکی رۆژنامەڤانیدا رایگەیاند: "گرفتی غاز تەنیا لە هەولێر نییە، لە هەرێمی کوردستان بە گشتی نرخەکەی بەرز بووەتەوە، ئێمە بە بەردەوام لەگەڵ بەڕێوەبەرایەتیی نەوت و کانزاکان لەسەر هێڵ بووین، تەنانەت رێگەمان کردووەتەوە کە لە جێگەی دیکەش غاز بەئاسانی بگاتە هەولێر، چ غازی شل چ بە بتڵ".  پارێزگاری هەولێر دەشڵێت: "هەوڵەکان بەردەوامن، لەو بڕوایەدام لەو یەکدوو رۆژە ئەو بابەتە بە تەواوەتی چارەسەر دەبێت، ئەگەر دوێنێ و پێرێ هەندێک رێکار نەگیرابووایە بەر، بە دڵنیاییەوە نرخەکەی زۆر لەوە گرانتر دەبوو کە ئێستا هەیە".  لەبارەی بردنی غازیش بۆ گەڕەکەکان قایمقامی هەولێر ئەوەی خستەڕوو کە هەر بریکارێک غاز بۆ گەڕەکێک ببات دەبێت پشتگیریی موختاری ئەو گەڕەکەیان بۆ ببات تا بزانن دابەشی کردووە یان نا و، هەرکەسێک لەو نرخەی دیاری کراوە زیاتر بیفرۆشێت، رێکاری دژ دەگرنەبەر.  نەبەز عەبدولحەمید گوتی: "بۆ ئەوەی کێشەکە دووبارە نەبێتەوە، دەبێت وەزارەتی سامانە سرووشتییەکان کۆمپانیاکە ئاگادار بکاتەوە کە بەشی پارێزگاکان بدات ئینجا بیفرۆشێتە شوێنی دیکە و وڵاتی دیکە. "