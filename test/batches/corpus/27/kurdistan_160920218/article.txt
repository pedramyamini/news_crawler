ئارام نەجات، سەرۆکی شارەوانیی چەمچەماڵ بە رادیۆی رووداوی راگەیاند: "رووبەری سەوزایی لە چەمچەماڵ زۆر لە خوار ستانداردی جیهانییەوەیە کە ٧ % ـە. بەڵام ئێمە بەردەوام لە هەوڵی زیادکردنی رێژەی سەوزاییداین. لە چەند رۆژی رابردوودا بە مەبەستی زیاتر خزمەتکردنی ژینگە هەڵمەتێکمان بۆ سەوزکردنی سنووری چەمچەماڵ راگەیاند، بە داخەوە لە چەند شەوی رابردوودا چەند کەسێکی نابەرپرس کۆمەڵێک لەو نەمامانەیان دزیوە. "  سەرۆکی شارەوانیی چەمچەماڵ ئاماژەی بەوە دا، لەو شەقامەی درەختەکانی لێ براوە ٣٠٠ نەمامیان تێدا چاندووە، دوێنێ شەو ٢٥ ـیان دزراون. نرخی هەر نەمامێک کە ئەوان کڕیویانە و لەوێ چاندوویانە ٢٥ هەزار دینارە. لە ساڵانی پێشوودا چەند جارێک ئەم حاڵەتە روویداوە و ناوبەناو دووبارە دەبێتەوە.   ئارام نەجات ئەوەی خستەڕوو کە کاژێر ٠٢: ٠٠ی بەیانی رۆژی چوارشەممە ئەو کارە کراوە و لەڕێگەی ئاسایشەوە دەستمان بە لێکۆڵینەوە کردووە؛ چەند کامێرایەکیان لێداونەتەوە.   بە گوتەی سەرۆکی شارەوانیی چەمچەماڵ، ئاسایش سەرەداوی دەست کەوتووە، لە کاتی گرتنیاندا سزای قورس دەدرێن بۆ ئەوەی ئەم کارە دووبارە نەبێتەوە و، دوێنێ لەڕێگەی دادگەوە سکاڵایان تۆمار کردووە کە سزاکەیشیان بەندکردن و پێبژاردن دەبێت.   ئارام نەجات لەبارەی کێشەی ئاویشەوە باسی لەوە کرد، بە داخەوە ئاو لە چەمچەماڵدا کێشەیەکی هەمیشەییە و تاوەکو ئێستا چارەسەر نەکراوە.   ئارام نەجات گوتیشی: "ئێمە بۆ ئاودانی درەختەکانمان چەند سەرچاوەیەکی ئاوی تایبەت بە شارەوانیمان هەیە کە ئەم هاوینە سەرەڕای وشکەساڵی و کەمیی ئاو گرفتمان بۆ دروست نەبوو. "