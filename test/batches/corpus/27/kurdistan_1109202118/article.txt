لە بەرنامەی بە کاتی سلێمانیی رادیۆی رووداودا کە ئاسۆ سەراوی پێشکەشی دەکات باس لە جموجووڵی بازرگانی لە شاری سلێمانی کرا کە هەریەکە لە محەممەد حەسەن، ئابووریناس و مامۆستای زانکۆ و سیروان محەممەد، سەرۆکی ژووری پیشەسازی و بازرگانی لە سلێمانی تێیدا بەشدار بوون.  محەممەد حەسەن، ئابووریناس گوتی: "پرۆژەی ئابووریی سەربەخۆ گەورەترین زیان بوو بۆ ئابووری و جووڵەی بازرگانی لە هەرێمی کوردستاندا. ئێستا هیچ جۆرە زەمینەیەک لەبار نییە کە بتوانین بەرنامەڕێژیی خۆمان بکەین و خاوەنی هیچ جۆرە ستراتیجییەک نیین. لە دوای مانگی سێوە پاشەکشەیەکی گەورە لە جووڵەی بازرگانیدا هەبووە. لە دەروازەی پەروێزخان لە مانگی سێ و چواردا نزیکەی ٣٠ % بۆ ٣٣ % ـی جووڵەکە لە دەست درا و لە مانگی پێنج تا حەوت نزیکەی ٧٢ % کەمی کرد. "  سیروان محەممەد، سەرۆکی ژووری پیشەسازی و بازرگانی لە سلێمانییش گوتی: "کە دەسەڵاتەکان لە پارێزگاکان وەرگیرانەوە ساڵ بە ساڵ گەشەی ئابووری بەرەو دواوە رۆیشتەوە. بەڵام ئێستایش کە دەسەڵاتەکان بە شێوازێکی کەمتر لە جاران دابەزێنراونەتەوە، هەرچەندە وەک ئەوەی پێشتر نییە، بەڵام هەر باشە. "  ساڵانی ٢٠١٢ - ٢٠١٣ بە ساڵانی بووژانەوەی ئابووری لە هەرێمی کوردستاندا دادەنرێن کە ژمارەیەکی زۆر پرۆژەی گەورە جێبەجی کران.  سەرۆکی ژووری پیشەسازی و بازرگانی لە سلێمانی گوتی: "دەتوانین شانازی بە ساڵی ٢٠١٢ - ٢٠١٣ وە بکەین و بۆ سلێمانی شارێکی زێڕین بوو، لەبەر ئەوەی بە دابەزینی دەسەڵاتەکان بۆ پارێزگاکان ژمارەیەکی زۆر لە وەبەرهێنان توانییان کاری باش بکەن، بە تایبەتی لە کەرتی پیشەسازیدا کە ئێستا ئێمە شانازی بەوەوە دەکەین کە سلێمانی شارێکی پیشەسازییە. لەو ساڵەدا بایی زیاتر لە چوار ملیار دۆلار لە کەرتەکانی پیشەسازی و گەشتوگوزاردا کرا. "  محەممەد حەسەن، ئابووریناسیش گوتی: "لە ساڵی ٢٠١٣ دا لە سنووری پارێزگای سلێمانیدا بایی نزیکەی ٥٠ ملیار دینار وەبەرهێنان کراوە. لە رووی پیشەسازییشەوە هەر لەو ساڵەدا ٤٩ % ی دامەزراوە کارکەرەکانی هەموو عێراق لە هەرێمی کوردستان بوو کە ٣٠ % ـی ئەوەیش لە سلێمانی بوو. "  سیروان محەممەد گوتی: "بە راستی وەزارەتی پیشەسازی و بازرگانی لەبارەی شارە پیشەسازییەکانەوە زۆر کەمتەرخەم بووە. ساڵی ٢٠١٣ راپۆرتمان ناردووە کە دەبێت سێ شاری پیشەسازی دروست بکرێت. هەر ئەو کاتە رەزامەندیی لەسەر دراوە و واژۆی کراوە، بەڵام تا ئەم ساتە نەیانتوانیوە بیکەن. بە نیازین لە سلێمانیدا فیتەر و ئاسنگەرانی کۆڵانەکان نەهێڵین و بیانبەینە ناوچەی پیشەسازی لە ژاڵە کە نزیکەی ٨٥٠ شوێنیان بۆ دانراوە و ئەمە بەشی یەکەمیەتی. "