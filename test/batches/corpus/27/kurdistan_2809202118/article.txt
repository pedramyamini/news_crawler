لە پەیمانگەی راهێنان و گەشەپێدانی سلێمانی بەشێک لە مامۆستایان ناڕەزایەتییان بەرامبەر بڕیارەکەی وەزارەتی پەروەردە دەربڕی.  یەکێک لە مامۆستاکان بە ناوی شیلان عەبدولڕەحیم کە ماوەی حەوت ساڵە لە پەیمانگەکە وانە دەڵێتەوە، بەنیگەرانییەوە لە بڕیارەکە دەڕوانێت و دەڵێت، "پەیمانگای گەشەپێدان و راهێنانی پەروەردەیی سلێمانی، هیچ مافێکی ئێمە دەستبەر ناکات، ئەم داخستنە و دوای ئەوەیە کە لە کۆلێژی بێرمینگهام دەورەمان بینیوە ئێستا دایدەخەن. "  کاروان محەممەد، دەرچووێکی پەیمانگەی گەشەپێدان و راهێنانی پەروەردەیی سلێمانی دەڵێت، "رەفیقی خۆم هەیە دەیەوێت بێت لێرە بخوێنێت، بەڵام ئێستا ناتوانێت".  لە ساڵی ٢٠١٣ دوای کۆدەنگیی ئەندامانی پەرلەمانی کوردستان پرۆژەی دروستکردنی پەیمانگەکانی راهێنان و گەشەپێدانی پەروەردەی لە ئەنجوومەنی وەزیران پەسندکراوە و ساڵی ٢٠١٥ یەکەمین ساڵی خوێندنی هەرسێ پەیمانگەکە بوو لە شارەکانی هەرێمی کوردستان لە ٢٣ مانگی ئابی ئەمساڵ بە بڕیارێکی وەزارەتی پەروەردە کارەکانیان هەڵپەسێردراوە.  دارا ئەحمەد، بەڕێوەبەری پەروەردەی ئیدارەی گەرمیان دەڵێت، "دوای هەشت ساڵ ئەو پەیمانگەیانە ئامانجی خۆیان نەپێکاوە لەبەر کۆمەڵێک هۆکار، بۆیە بڕیاردرا دابخرێت".  هەروەها ئالان حەمە سەعید، وەزیری پەروەردە لەو بارەوە دەڵێت، "ئێمە دەمانەوێت مامۆستاکانمان ببنە خاوەنی بڕوانامەی بەکالۆریۆسی حەقیقی، بۆیە هەماهەنگیمان کردووە لەگەڵ کۆلێژەکان، بەتایبەت بونیاد بۆ ئەوەی مامۆستاکانمان ببنە خاوەن بەکالۆریۆس. "  پەیمانگەکە لە سلێمانی ٨٥ مامۆستا و فەرمانبەری هەیە، کاریان راهێنان و فێرکردنی شێوازەکانی وانەگوتنەوە و ئاماددەکردنی ئەو مامۆستایانە کە خاوەنی بڕوانامەی دیپلۆمن، تەنیا بۆ ساڵی خوێندنی ٢٠٢٠ - ٢٠٢١، ٤٠٠ قوتابیان هەبووە، ماوەی دوو ساڵیشە هیچ قوتابییەکی نوێی لێ وەرنەگیراوە.  لە سەرەتای دروستبوونییەوە تاوەکو ئێستا ١٥٠٠ قوتابیان دوای بەشداریکردنیان لە دوو ساڵی خوێندن لەو پەیمانگەیە بوونە هەڵگری بڕوانامەی بەکالۆریۆس.  عەبدوڵڵا سەعید، بەڕێوبەری پەیمانگەی راهێنان و گەشەپێدانی پەروەردەی سلێمانی دەڵێت، "هەموو کارەکانمان هەڵپەسێردراوە لە پەروەردەیش یەک کارمان ناڕوات، میلاکەکانیشمان خەریکە دابەشدەکرێت. "  هەرچەندە تاوەکو ئێستا وەزارەتی پەروەردە بڕیارێکی یەکلاییکەرەوەی لەسەر مامۆستایانی پەیمانگەکان کە ٢٠٠ مامۆستان نەداوە.