ئەمڕۆ دووشەممە ٢٣ - ٨ - ٢٠٢١، سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی گوت، "لە دوو چالاكیی جیاوازدا مەفرەزەكانی بەشی پۆلیسی سەیدسادق - بنكەی پۆلیسی حەسار چوار تۆمەتباریان دەستگیركرد".  پێشتر هاونیشتمانییەک سكاڵای لای پۆلیسی سەیدسادق تۆماركردووە كە فەیسبووكەكەی هاككراوە. سەرکەوت ئەحمەد لەو بارەوە دەڵێت، "دوای هاککردنی فەیسبووکی ئەو هاونیشتمانییە بە هەڕەشەی بڵاوكردنەوەی زانیاری و وێنە تایبەتەكانی ناو فەیسبووكەكەی، بەچەند جارێك چوار هەزار دۆلاری لێسەندراوە. دوای لێكۆڵینەوەكانی پۆلیس و وەرگرتنی بڕیاری دادوەر، توانرا تۆمەتبارەکە بدۆزرێتەوە و دەستگیربكرێت".  تۆمەتبارەکە لەکاتی دەستگیرکردنیدا دانی بەوەدا ناوە كە كەسێكی دیکە هاوكاری کردووە. دواتر ئەو کەسەش لەلایەن پۆلیسەوە دەستگیرکراوە.  دەستگیرکردنی هەر چوار تۆمەتبارەکە، رۆژی شەممە ٢١ی ئابی ٢٠٢١ بووە. سەرکەوت ئەحمەد گوتیشی، (ه، أ)، (ه، ح) هەردوو دەستگیرکراوەکەن و بە بڕیاری دادوەر و بەپێی ماددەی ٤٣١ لەیاسای سزادانی عێراقی راگیراون.  لە ماددەی ٤٣١ دا هاتووە، هەرکەسێک بە قسە، بە کردار یان بە نووسین هەڕەشە لە کەسێکی دیکە بکات بە بەندکردن سزادەدرێت کە ماوەکەی لە ساڵێک زیاتر نەبێت یان پێبژاردن بە بڕی ٢٢٥ هەزار دینار.  هەمان بنکەی پۆلیس دوو تۆمەتباری ژنیان دەستگیرکردووە، کە وەک سەرکەوت ئەحمەد گوتی، "بە مەبەستی دزیکردن چوونەتە ماڵێكەوە. ئەوانیش بەپێی ماددەی ٤٤٤ لە یاسای سزادانی عێراقی راگیراون".  بەپێی ماددەی ٤٤٤، تاوانبار بە زیندانیکردن سزا دەدرێت کە لە ٧ ساڵ زیاتر نەبێت.