نیهاد لەتیف قۆجە، سەرۆکی کۆمیسیۆنی باڵای نۆژەنکردنەوەی قەڵای هەولێر بە رووداوی راگەیاند، لە ساڵی ٢٠٢٠ ـەوە تاوەکو ئێستا نزیکەی سێ ملیۆن دۆلار لە قەڵای هەولێردا خەرجکراوە، کارکردنیش تێیدا بەردەوامە.  سەرۆکی کۆمیسیۆنی باڵای نۆژەنکردنەوەی قەڵای هەولێر ئاماژەی بەوەش کرد، بەشێک لەو پارەیە لەلایەن یەکێتیی ئەوروپا لە چوارچێوەی پرۆژەی "مەدا" بووە، کە لە رێگەی رێکخراوی یونسکۆوە دابینکراوە، بەشێکی دیکەشی شێخ باز رەئوف بەرزنجی، کەسایەتیی شاری هەولێر تەرخانی کردووە کە بڕی دوو ملیۆن دۆلاری ئەمریکییە، هەروەها باڵیۆزخانەی ئەمریکا لە بەغدا ٨٦٠ هەزار دۆلاری بۆ هەمان مەبەست تەرخانکردووە.  نیهاد لەتیف قۆجە گوتیشی، ئێستا دوو مۆزەخانەی تایبەت هەن لەگەڵ ماڵی کەلەپووریی تورکمانی، مانگی حوزەیرانی داهاتوو لەگەڵ تەواوبوونی قۆناخی ژێرخانی قەڵا دەست بە کردنەوەی دوو مۆزەخانەی دیکەش دەکەین، هەروەها سەنتەرێکی تایبەت بۆ منداڵان کە تێیدا زانیاریی ورد لەسەر مێژووی قەڵات لەڕێگەی ئەنیمەیشنەوە دەخرێتەڕوو، سەنتەرەکەش لەلایەن باڵیۆزخانەی ئەمریکاوە بەڕێوەدەبرێت و بودجەی بۆ دابین دەکرێت.  سەرۆکی کۆمیسیۆنی باڵای نۆژەنکردنەوەی قەڵای هەولێر لە درێژەی قسەکانیدا ئەوەی خستەڕوو، "مانگی تەممووزی داهاتوو پلانی سەرەکیی ئێمە رووناکیی بەشی پێشەوەی قەڵا دەبێت، بەپێی رێنوێنییەکانی ئەنجوومەنی پارێزگا دەست بە کردنەوەی کافێ و رێستۆرانت و شوێنە کەلەپوورییەکان دەکەین".  رووناککردنەوە و کردنەوەی رێستۆرانت و کافێ و شوێنەکانی دیکە سەرنجی گەشتیاران رادەکێشێت.  نۆژەنکردنەوەی ژێرخانی قەڵای هەولێر، لەڕووی ئابوورییەوە بۆ شاری هەولێر باش دەبێت، جگە لەوەش هەلی کار دەڕەخسێنێت بۆ چەندین گەنجی شارەکە. نیهاد لەتیف قۆجە باسی لەوەش کرد، لە هەوڵدان بۆ کردنەوەی گەرماوی قەڵای هەولێر کە تەمەنیان زیاتر لە ٤٠٠ ساڵ دەبێت، تاوتوێی پرۆژەی نۆژەنکردنەوەی ٢٠ خانووی دیکەش دەکەن بۆئەوەی بکرێنە شوێنی هونەری.  ساڵی ٢٠٠٥ دەستکرا بە گواستنەوەی ئەو هاونیشتمانیانەی نیشتەجێی قەڵای هەولێر بوون، هەموویان قەرەبوو کرانەوە بە پارە و وەرگرتنی پارچە زەوی. دوای ئەوەش قەڵا بە چۆڵی مایەوە، تەنها یەک خێزان نەبێت کە بۆ بەردەوامیی ژیان بوو لە قەڵات.  قەڵای هەولێر دەکەوێتە چەقی شاری هەولێر، مێژووەکەی دەگەڕێتەوە بۆ شەش هەزار ساڵ و رووبەرەکەی ١٠٢ ھەزار و ١٩٠ مەتر دووجایە، ٤١٥ مەتر لە ئاستی رووی دەریاوە بەرزە، لە سێ گەڕەکی سەرەکی پێکدێت کە بریتین لە هەریەکە لە تەکیە، تۆبخانە و سەرای، لە کۆندا سێ دەروازەی هەبوو، بەڵام ئێستا دوو دەروازەی سەرەکیی هەیە، شەقامی راست رێڕەوی هەردوو دەروازەکانی  بەیەکەوە دەبەستێتەوە.  زیاتر لە ٤٩٠ خانووی تێدایە کە تاوەکو پێش ساڵی ٢٠٠٥ یش زۆرینەی خانووەکان ژیانی تێدابوو، لە ساڵی ٢٠٠٥ لەلایەن رێکخراوی یونسکۆوە بە یەکێک لە گرنگترین ١٠٠ شوێنەواری جیھان دەستنیشان کراوە. ئێستا کۆنترین شارە کە ژیان تێیدا بەردەوامە، چونکە نزیکەی ٣٠ ساڵە خانەوادەیەک تێیدا لە شوێنی خۆیان ماونەتەوە و ژیان بەسەردەبەن، رۆژانە زیاتر لە دوو هەزار کەس سەردانی دەکەن.