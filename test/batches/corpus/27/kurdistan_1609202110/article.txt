ناهیدە دۆسکی، یاریدەدەری سەرپەرشتیاری بەڕێوەبەرایەتیی گشتیی پەروەردەی دهۆک بە رادیۆی رووداوی راگەیاند: "ژمارەی باخچەکانمان کەمە و بەشی منداڵەکانمان ناکات. ١٣ باخچەی ناحکومی و ٦١ ـی حکومی لە دهۆکدا هەن. ناچارین کارێک بکەین کە باخچەکان دوو دەوام بکەن. باخچە هەیە نزیکەی ٧٠٠ منداڵ وەردەگرێت. باخچەمان نییە لە ٢٠٠ منداڵ کەمتر وەربگرێت. لەم ماوەیەدا بەڕێوەبەری باخچەیەک تەلەفۆنی بۆ کردم و گوتی کە تاوەکو ئێستا ٧٢٠ منداڵمان وەرگرتووە. "  رۆژی ٢٠٢١/٠٩/١٤ ساڵی نوێی خوێندنی ناوەندەکانی سەر بە وەزارەتی پەروەردە دەستی پێکرد کە باخچەکانی منداڵانیش سەر بەو وەزارەتەن.  یاریدەدەری سەرپەرشتیاری بەڕێوەبەرایەتیی گشتیی پەروەردەی دهۆک گوتی: "ئەمساڵ منداڵانی لەدایکبووی ٢٠١٧ - ٢٠١٨ لە باخچە حکومییەکانی منداڵان وەردەگیرێن کە چوار و پێنج ساڵانن. هەروەها بەپێی سنووری جوگرافییش لە باخچەکان وەردەگیرێن. قۆناخی باخچەی منداڵانیش بۆ خوێندکار ناچاری نییە. "  ناهیدە دۆسکی ئاماژەی بەوە دا، لە قەزا و ناحیە و کۆمەڵگەکانیشدا باخچەی منداڵانمان هەیە، جگە لە تلکێف و شنگال. شتێکی باشە کە باخچەی ناحکومی هەیە و پێویستە دژایەتیی نەکەین و دەبێت هانیان بدەین، چونکە یارمەتیدەری کەرتی پەروەردەیە. وەزارەتی پەروەردە مۆڵەتیان دەداتێ و بەپێی کوالێتییەکەی پارەکەی دیاری دەکرێت.  ناهیدە دۆسکی ئەوەی خستەڕوو، پرۆگرامی خوێندنی باخچەکانیش لە سەرتاسەری هەرێمی کوردستاندا هەمان شتە کە لە بیرکاری، زمانەکان، کۆمەڵایەتی، دەروونی و تەندروستی و، هونەری و کاری دەستی پێکدێت. گوتنەوەی وانەکانیش هەموویان لە شێوازی قوتابخانە جیان و بە شێوازی یاری و پێشبڕکێن.