عەباس ئەکرەم، گوتەبێژی وەزارەتی خوێندنی باڵای حکومەتی هەرێمی کوردستان بە تۆڕی میدیایی رووداوی راگەیاند "دەنگۆی دواخستنی دەستپێکردنی خوێندن لە زانکۆ و پەیمانگەکان دوورە لە راستی، رێککەوتی دەسپێکردنەوەی خوێندن لە زانکۆ و پەیمانگەکان نەگۆڕاوە و لەو رێککەوتە دەبێت کە وەزارەتی خوێندنی باڵا دیاریکردووە. "   گوتەبێژی وەزارەتی خوێندنی باڵا دەڵێت، "خوێندنی ئەمساڵ بەپێی ساڵنامەی زانکۆیی زانکۆکان دەبێت، لە ١ تاوەکو ٢٥ ـی مانگی ئەیلوول دەبێ دەست بە خوێندن بکەنەوە. "  پێشتر وەزارەتی خوێندنی باڵا رایگەیاندبوو کە خوێندنی ئەمساڵ لەنێو (کەمپەس) واتە لە هۆڵەکانی زانکۆ و پەیمانگەکان دەبێت، بە مەرجێک بارودۆخی تەندروستی بەرەو خراپی نەچێت. لەکاتی دەوامیش، دەبێت رێنوێنییە تەندروستییەکان رەچاوبکرێن.   رۆژی ١٤ - ٩ - ٢٠٢١، ساڵی نوێی خوێندن لە سەرجەم ناوەندەکانی خوێندنی سەر بە وەزارەتی پەروەردە دەستیپێکردەوە.