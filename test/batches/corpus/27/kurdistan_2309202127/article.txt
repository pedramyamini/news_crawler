ئیخلاس دلێمی، بەربژێری پارتی لە گوێڕ و مەخموور بە رووداوی گوت: "ئەم ناوچانە ناوچەی ماددەی ١٤٠، بابەتەکەش زۆر هەستیارە و ئەو کێشانەی لەم ناوچانەدا هەن کێشەی زۆر گەورەن، لەڕووی خزمەتگوزارییەوە مەخموور خزمەتگوزاریی زۆر کەمە و هەموو ئەو ناحیانەی سەر بە مەخموورن بێ خزمەتگوزارین، هۆکارەکەش پەیوەندیی بە ١٦ی ئۆکتۆبەرەوە هەیە، چونکە لەو کاتەوە حیزبەکان لێرە نەمان و هیچ لایەنێک نەماوە تاوەکو خزمەتی خەڵکی مەخموور بکات".  نەبوونی هەلی کار و چۆڵکردنی شارۆچکەکە لەلایەن بەشی زۆری کورد، وایکردووە بێبازاڕییەکی گەورە لە مەخموور دروست ببێت، سەرباری ئەوەی ناوە ناوە جموجۆڵی چەکدارانی داعش لە ناوچەکە و بەتایبەتتر دەشتی قەراج، هەموو جووڵەیەکی بە ئاراستەی پێشکەوتنی قەزاکە وەستاندووە.  دیدار هۆشیار، دووکاندار لە مەخموور دەڵێت: "رێژەی عەرەب زۆر زۆرە و لە مەخموور زیادیی کردووە، پێشتر ٥ بۆ ١٠ % بوون، ئێستا ٤٠ % زیاتر عەرەبە".  کرێکار حوسێن، سەرتاش لە مەخموور پێیوایە: "ئەوانەی هەن، هیچیان نوێنەری راستەقینەی خەڵکی مەخموور نین، ئەوانە هیچیان خەڵکی موخموور نین، کەسێک نییە بڵێ من پارێزگاریی دەکەم و خەڵکی مەخمووربێت".  بەشی زۆری بانگەشە و وێنەی بەربژێران، بەرامبەر ئەو کافتریایانە هەڵواسراون کە گەنجانی شارۆچکەکەی لێ کۆدەبنەوە و خۆیان بە یاریکردنەوە سەرقاڵ کردووە، زۆربەی ئەو گەنجانەشی لە کافتریاکانن بێکارن، پێچەوانەی ناوی یارییەکەیان، هیچ ئۆکەیەک بۆ بەشدارییان لەهەڵبژاردنەکەدا ناکەن.  مەخموور لەگەڵ حەمدانیە، بەرتللە، نەمروود، گوێڕ و قەراج، بازنەی ١ی پارێزگای نەینەوان بۆ دەنگدەران، لەو بازنەیەش ٢١٨ هەزار و ٩٥٩ دەنگدەر هەن.