عەبدوڵڵا وەرتێ، گوتەبێژی بزووتنەوەی ئیسلامیی کوردستان رۆژی پێنجشەممە ٢٣ - ٠٩ - ٢٠٢١ بە تۆڕی میدیایی رووداوی راگەیاند، "بڕیاری بایکۆتکردنەکەمان گشتییە و دەنگ بە هیچ بەربژێرێک نادەین؛ ئەگەر دەنگ بە بەربژێری لایەنی دیکە بدەین مانایەک بۆ بایکۆتکردنەکەمان نامێنێتەوە".  گوتەبێژی بزووتنەوەی ئیسلامیی کوردستان هۆکاری بڕیاری بایکۆتکردنی هەڵبژاردنی بۆ چەند خاڵێک گەڕاندەوە و گوتی، "زانیاریمان هەیە لە هەڵبژاردنی ٢٠٢١ ساختەکارییەکی زۆر دەکرێت؛ پێشوەختە کورسییەکان یەکلایی کراونەتەوە و دیارە کێ چەند کورسی دەبات؛ هۆکارێکی دیکە ئەوە بوو کە کورد لەم هەڵبژاردنەدا یەکدەنگ نەبوو".  لەبارەی ئەو گوتانەی گوتەبێژی بزووتنەوەی ئیسلامیی کوردستان، حەسەن سەلمان، بەڕێوەبەری فەرمانگەی راگەیاندن و پەیوەندییە جەماوەرییەکان لە کۆمیسیۆنی باڵای سەربەخۆی هەڵبژاردنەکانی عێراق بە رووداوی راگەیاند، "بۆ هەڵبژاردنی ئەنجوومەنی نوێنەرانی عێراق، هەموو رێگەکانی ساختەکاری گیراون. دەستکراوەین بۆ هەموو سزایەک، بۆیە هەر لایەنێک پێشوەختە باسی ساختەکاری بکات، دەبێت بیسەلمێنێت؛ ئێمە ناچینە ئەو مشتومڕەوە، بەڵام ساختەکاری زۆر زەحمەت بووە و رێکاری زۆر باشمان لەپێناو بێگەردیی هەڵبژاردن گرتووەتەبەر".  ئەمڕۆ پێنجشه‌ممه، ئه‌نجوومه‌نى شوورای بزووتنه‌وه‌ى ئیسلامى به سه‌رپه‌رشتیى رابه‌ری گشتى كۆبوونه‌وه‌ى ئاسایی خۆی گرێدا، دواتر راگەیێندراوێکی لەبارەی کۆبوونەوەکە بڵاوکردەوە، کە تێیدا هاتووە، "ئه‌نجوومه‌نى شوورای بزووتنه‌وه‌ى ئیسلامیى كوردستان دواى تاوتوێكردنى هه‌موو ئه‌گه‌ره‌كان، به راشكاوی و بێ په‌رده و پێچ و په‌نا، دووپاتى بڕیاری بایكۆت له پرۆسه‌ى هه‌ڵبژاردن ده‌كاته‌وه و داوا ده‌كات له ئه‌ندامان و كادر و لایه‌نگر و دۆست و هه‌وادار و هاووڵاتییانی كوردستان كه بایكۆتى ئه‌و هه‌ڵبژاردنه بكه‌ن و ده‌نگی ناڕه‌زایه‌تیى خۆیان به‌رزبكه‌نه‌وه و بڵێن، نه‌خێر بۆ به‌رده‌وامیى زوڵم و سته‌م و مانه‌وه‌ی ئه‌وانه‌ى چه‌نده‌ها ساڵه یاری دەکەن به ژیان و موقه‌ده‌رات و سامانی وڵاتیان به تاڵان بردووه".  ئەنجوومەنەکە رەخنە لە لایەنە ئیسلامییەکان دەگرێت و هۆکاری سەرنەگرتنی لیستی هاوبەشی ئیسلامییەکان دەخاتە ئەستۆی دوو لایەنە ئیسلامییەکەی دیکەی کوردستان "یەکگرتووی ئیسلامیی کوردستان و کۆمەڵی دادگەریی کوردستان" و دەڵێت، "خه‌ڵكى كوردستان شاهێدن كه بزووتنه‌وه‌ى ئیسلامى هه‌وڵێكى زۆری دا كه ئیسلامخوازانى كوردستان یه‌كبخات و وزه و تواناكانیان له هاوپه‌یمانی و لیستێكدا كۆبكاته‌وه، به‌ڵام به‌داخه‌وه ئه‌و ئامانجه گه‌وره له‌باربرا".  لە کۆتایی راگەیێندراوەکەدا بزووتنەوەی ئیسلامیی کوردستان ئاماژەی بەوە کردووە، بەربژێرێکی لە پارێزگای کەرکووک هەیە و داوا دەکات خەڵکی شارەکە دەنگی پێبدەن.  عەبدوڵڵا وەرتێ دەڵێت، دەیان هەزار لایەنگریان هەیە و هەموویان پابەندی بڕیارەکانی سەرکردایەتیی حیزبەکە دەبن بۆ بایکۆتکردن و "خەڵکی دەرەوەی بزووتنەوەش لەگەڵ بڕیارەکەی ئێمەدان و بایکۆت دەکەن".  بزووتنەوەی ئیسلامی حیزبێکی ئیسلامییە و لە ساڵی ١٩٨٧ لە شاری سنە لە ئێران بە سەرکردایەتیی مەلا عوسمان عەبدولعەزیز دامەزرا؛ ساڵی ١٩٩٩ لەگەڵ بزووتنەوەی راپەڕین یەکیانگرت و بزووتنەوەی یەکبوونیان راگەیاند، دواتر بەهۆی ناکۆکییەکانەوە بزووتنەوەکە بەسەر سێ پارت و لایەنی سەرەکی دابەشبوون، یەکێکیان کۆمەڵی ئیسلامیی کوردستان "کۆمەڵی دادگەریی کوردستان - ی ئێستایە" کە عەلی باپیر سەرۆکایەتیی دەکات.