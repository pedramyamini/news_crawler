فازڵ حاجی، گوتەبێژی هاتووچۆی هەولێر نووسیویەتی، "تکایە ئاگاداربن، شەکرە ئەمانی نییە"، لەبارەی رووداوەکەشەوە نووسیویەتی، "کاژێر ١٠: ٣٥ خولەکی سەرلەبەیانیی ئەمڕۆ لەسەر شەقامی ١٠٠ مەتری لە نزیک نەخۆشخانەی شیفا، ئۆتۆمبێلێکی جۆری دایۆی تایبەت بە خێراییەکی زۆرەوە لە رێگە لایدا و لەلای راستی شەقامەکە خۆی کێشا بە سێ ئۆتۆمبێلی دیکەدا کە پارک کرابوون، لە ئەنجامی رووداوەکەش شۆفێری دایۆکە لەناو ئۆتۆمبێلەکەی گیریخوارد، لە پاش ماوەی نزیک کاژێرێک، توانرا دەربهێندرێت".  بەهۆی رووداوەکەوە، بە گوتەی گوتەبێژی هاتووچۆی هەولێر، شۆفێرەکە قاچێکی شکا و چەند شوێنێکی دیکەی جەستەشی برینداربوون.  لە لێکۆڵینەوەکانی هاتووچۆی هەولێر سەبارەت بە هۆکاری رووداوەکە و لەدەستدانی کۆنترۆڵی ئۆتۆمبێلەکە بەو شێوەیە، دەرکەوتووە کە "شۆفێرەکە شەکرەی هەبووە و لەناکاو شەکری دابەزیوە و بووەتە هۆی لەهۆشخۆچوونی، بۆیە کۆنترۆڵی لەسەر ئۆتۆمبێلەکە نەماوە".  فازڵ حاجی دەڵێت، خاوەنی ئەو سێ ئۆتۆمبێلەی دیکە کە لە رووداوەکەدا زیانی ماددییان بەرکەوتووە، "وەکو هەڵوێستێکی مرۆڤدۆستانە، لە مافەکانی خۆیان خۆشبوون لە پاش ئەوەی زانییان کەسەکە نەخۆشە".  گوتەبێژی هاتووچۆی هەولێر داوا لە هاونیشتمانیان دەکات "ئەگەر هەستتان کرد نەخۆشن، شۆفێری مەکەن".