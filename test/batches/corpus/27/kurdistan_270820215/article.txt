ژمارەیەک جووتیار لە گوندی سەربیری سەر بە ناحیەی پردێ بەهۆی ساختەکاری لە بنەتۆوی بەرهەمی خەیار، زیانێکی زۆریان بەرکەوتووە، ٤٥ رۆژ پێش ئێستا جۆرێکی بنەتۆی خەیاریان چاندووە و لەو ماوەیەدا خەریک خزمەتکردنی بوون، کەچی تەنها گوڵی گرتووە و تەنانەت خەیارێکیشیان لێی دەست نەکەوت.  خەلیل عومەر، جووتیارێکی زیانلێکەوتوو دەڵێت، "تەمەنی تۆوەکان بوونەتە ٤٥ شەو، بەڵام هیچ خەیاریان نەگرتووە، دەبوو ئێمە دووجار بمانڕنیایە، هەموویان بوونەتە گوڵەزەردە".  وێڕای ماندووبوون و زەحمەتی زۆر بە بەرهەمەکانیان، زیاتر لە ١٨٠ ملیۆن دینار زیانیان بەرکەوتووە و، ٤٥ خانووی پلاستیکی لەم ناوچەیە بەتەواوی زەرەرمەندی ئەو ساختەکارییەن.  ماهیر سابیر، جووتیارێکی دیکەی زیانلێکەوتوو دەڵێت، " ٤٠ - ٥٠ خانووی پلاستیکییە، داهاتی هەریەکەیان لە چوار ملیۆن کەمتر نییە، هەر خودا بیدایە کیلۆی خەیار بە ٨٠٠ - ٩٠٠، چوار ملیۆن [دینار] ی دەردەکرد. "  جووتیارانی ئەو ناوچەیە بەدەست چەندین کێشەوە دەناڵێنن کە تەواوی ئەو کێشانە مایەی ساردکردنەوەیانە لە کارکردن لەسەر زەوی و زارەکانیان.  زانا عەبدولقادر، بەرپرسی ئەو کۆمپانیایەی بنەتۆوی بە جووتیارەکان فرۆشتووە و ساختەکاری تێداکراوە دەڵێت، "بۆمان دەرکەوتووە ئەم ساختەکاری لە بنەتۆوی سوڵتانی تورکی لەلایەن ئێرانەوە دەکرێ". هەروەها دەشڵێت، "ئێمە بنەتۆوەکەمان بەبێ گرەنتی هێناوە و هەر بەوجۆرەش بە جووتیارەکانمان فرۆشتووەتەوە".  زانا عەبدولقادر دەڵێت، "پێم گوتن گرەنتی نییە، ئەگینا گرەنتیم بدایا پێیان ئێستا بەردەم دووکانەکەیان دەگرتم و داوای پارەکەیان دەکردەوە، ئێران دەیکڕێ بە قاچاغ دەیبات و لەوێ تۆوەکەی دەردەکەن و تۆوی دیکەی تێدەکەن و دەینێرنەوە عێراق".  زەوی و زاری ناوچە کوردییەکان لە پارێزگای کەرکووک بەهۆی کێشەی موڵکداری ناخرێتە نێو پلانی کشتوکاڵیی حکومەتەوە، هەر بۆیە لە کێشەیەکی لەو جۆرە حکومەت و لایەنی بەرپرس نە چاودێریی بەرهەمی جووتیاران دەکەن و نە مامەڵەشیان لەگەڵ دەکەن.