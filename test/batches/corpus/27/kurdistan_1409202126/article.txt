رێگەی سەرەکیی رکاوە لە سنووری قەزای شەقڵاوە، ١٩ گوند هاتووچۆیان لەسەریەتی، بەڵام پڕ تاسە و وێرانە، ژمارەیەک موختاری گوندەکان و دانیشتووانی سنوورەکەش ناڕازین لە پشتگوێخستنی رێگەوبانەکانیان.  لەوەتەی ساڵی ٢٠١٢ دەرخستەی چاککردنی رێگەیان بۆ کراوە، رێگە ١٧ کیلۆمەترە و تێچووی چاککردنی ٥٢٥ ملیۆن دینارە.  سەباح حاجی، موختاری گوندی قوبە دەڵێت، "زۆر بەدوای چاککردنیدا چووین و هاتووین تاوەکو ئێستا هیچمان بۆ نەکراوە، خراپیی رێگە وایکردووە لە دەیان پێداویستی پەکمان بخات و تەنانەت خەڵکی بۆ میواندارییش سەردانمان ناکەن بەهۆی خراپیی رێگەکەمانەوە، دڵنیام ماڵی بەرپرسێک لەو گوندانەبا ئێستا رێگەمان قیرتاو بوو".  گوندەکان سەر بە شارۆچکەی باسرمەن، بەڕێوەبەری شارۆچکەکە بە رووداوی راگەیاند، چاککردنی رێگەکە کاری لەسەر کراوە و لە پلانی نزیکیاندایە قیرتاوی بکەن.  ژمارەی دانیشتووانی گوندەکان نزیکەی چوار هەزار کەسن، جگە لە رێگەی سەرەکی تاکە کۆڵانێکی گوندەکان کۆنکرێت نییە.