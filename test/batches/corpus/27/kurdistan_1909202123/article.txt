کۆنفرانسی کوردانی دیاسپۆرا - دیاکورد لە راگەیێندراوێکدا لەدوای کۆنفرانسێکی دوو رۆژی لە ئەڵمانیا باس لە کۆنفرانسی ئامادەکاریی کۆنگرەی دیاکورد دەکات و ئاماژە بە نێوەڕۆکی کۆبوونەوەکانی دوو رۆژی رابردوویان دەکات کە تێیدا هاتووە، "فیدراسیۆنەکانی کوردستانیانی ئەڵمانیا، دانیمارک، فینلاند و نەرویج لە رۆژانی ١٨ و ١٩ی ئەیلوول لە شاری گیسنی ئەڵمانیا کۆبوونەوە و هەڵسەنگاندنیان بۆ کار و چالاکییەکانی رابردوو و بەرنامەکانی کۆنگرەی دامەزراندن کرد".  لە کۆنفرانسەکەدا بابەت سەبارەت بە دیاسپۆرا بە گشتی و مێژووی خەباتی کوردانی تاراوگە پێشکێش کران، هەروەها نوێنەری فیدراسیۆنی کوردانی وڵاتانی سۆڤیەتی پێشوو لەو کۆنفرانسەدا وەکو چاودێر ئامادە بوون.  لە راگەیێندراوەکەدا هاتووە، بەشداربووانی کۆنفرانسی ئامادەکاریی کۆنگرەی دیاکورد و کۆمیتەی دامەزراندنی کۆنفیدراسیۆنی کوردانی دیاسپۆرا - دیاکورد هیوایان خواستووە لەدوای کۆچی د. کینیاز ئیبراهیم میرزۆیێڤ و یوری نەبیێڤ لە ماوەیەکی نزیکدا نوێنەریان بۆ کۆمیتەی دامەزراندنی دیاکورد دیاری بکەن.  وەکو لە راگەیێندراوەکەدا ئاماژەی بۆ کراوە، "کۆنفرانسی دیاکورد داوا لە هەموو فیدراسیۆن و ناوەندەکانی کوردستانیان لە تاراوگە دەکات ئەوانەی تاوەکو ئێستا لەنێو خەباتی دیاکورددا نین، لە داهاتوودا بەشداری ئەم خەباتە هاوبەشە بن، دەرگەی دیاکورد بۆ هەموو ئەم لایەنانە لەپێناو خەباتێکی دیموکراتیک و یەکساندا کراوەیە".  لە کۆتایی راگەیێندراوەکەدا هاتووە، کۆنفرانسەکە بڕیاریدا کۆنگرەی دامەزراندنی دیاکورد لە رۆژی ٢٢ - ٠١ - ٢٠٢٢ ببەسترێت و بۆ ئەو کۆنگرەیە نوێنەرانی فیدراسیۆنەکانی ئەندام، پسپۆڕانی بوارەکانی پەیوەندیدار و نوێنەرانی حیزب و رێکخراوە سیاسی و مەدەنییەکان و دۆستانی کورد لە تاراوگە بانگهێشت دەکرێن.