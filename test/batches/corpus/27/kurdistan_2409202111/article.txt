ئەمڕۆ ٢٤ - ٩ - ٢٠٢١ دە ساڵ بەسەر کردنەوەی کۆنسوڵخانەی گشتیی ئەمریکا لە هەرێمی کوردستان تێدەپەڕێت، کۆنسوڵخانەکە بەم بۆنەوە پۆستێکی لە سۆشیاڵمیدیاکەی کردووە و نووسیویەتی: "ویلایەتە یەکگرتووەکانی ئەمریکا شانازی دەکات بە یادکردنەوەی ١٠ ساڵەی کردنەوەی کونسوڵخانەی گشتی ویلایەتە یەکگرتووەکانی ئەمەریکا لە ھەولێر! ١٠ ساڵی پڕ بەرھەم و زۆرتری تریش بەڕێوەیە".  کۆنسوڵخانەی ئەمریکا ئاماژەی بەوەداوە ویلایەتە یەکگرتووەکانی ئەمریکا تاوەکو ئێستا چوار ملیار و ٣٣٤ هەزار و ٢٥٦ هەزار دۆلاری لە بوارەکانی ئەمنی و مرۆیی و خوێندن و راهێنان و پەرەپێدان لە هەرێمی کوردستان خەرجکردووە.  بێجگە لە خەرجکردنی پارە لە هەرێمی کوردستان، کۆنسوڵخانەی ئەمریکا دەڵێت ساڵانە ٣٠٠ گەنج لە هەرێمی کوردستان لە رێگەی پڕۆگرامی ئاڵوگۆڕی زانیاری دەنێرنە ویلایەتە یەکگرتووەکانی ئەمریکا.  کۆنسوڵخانەی گشتیی ئەمریکا لە هەولێر لەگەڵ ئەو پۆستەدا ڤیدیۆگرافیکێکی داناوە و کە باس لە چالاکییەکانی ١٠ ساڵی رابردووی کۆنسوڵخانەکە لە ناوچە جیاجیاکانی هەرێمی کوردستان دەکات.  لە ڤیدیۆ گرافیکەکە سەردانەکەی جۆ بایدن، سەرۆکی ئەمریکا بۆ هەرێمی کوردستان دانراوە، کە دیسەمبەری ساڵی ٢٠٠٢ وەکو سیناتۆرێکی ئەمریکا لە پەرلەمانی کوردستان قسە دەکات.  کۆنسوڵخانەی ئەمریکا لە هەولێر تائێستا هەشت کۆنسوڵی گۆڕیوە، یەکەم کۆنسوڵی گشتی، ئەلێکساندەر لاسکارس بووە، کۆنسوڵی ئێستاش رۆبەرت پالادینۆیە، کە لە تەمموزی ٢٠٢١ دەستبەکار بووە.   ئەو پارەیەی ئەمریکا لە هەرێمی کوردستانی خەرجکردووە:  ٢٥٠ ملیۆن دۆلار هاوکاری ئەمنی  سێ ملیار دۆلار هاوکاریی مرۆیی  یەک ملیار دۆلار بۆ سەقامگیری و هەڵگرتنەوەی مین  ٧٢ ملیۆن دۆلار بۆ بەرەنگاربوونەوەی کۆرۆنا  ١١ ملیۆن دۆلار بۆ پاراستنی شوێنەوار  ٥٠٠ هەزار دۆلار بۆ خوێندنی قوتابیانی پێکهاتەکان لە زانکۆی ئەمریکی لە سلێمانی.  ٣٠٠ هەزار دۆلار بۆ پەرەپێدانی توانا خودییەکان  ٧٧ هەزار دۆلار پەرەپێدانی تواناکانی ژنان و ئاوارەکانی سەرکردە  ٨٥ هەزار دۆلار بۆ هاوکاریکردنی بزنسی گەنجان  ٩٤ هەزار دۆلار راهێنان بە رۆژنامەڤانانی کەمینەکان  ٢٠٠ هەزار دۆلار بۆ پەرەپێدانی تواناکانی کارکردن