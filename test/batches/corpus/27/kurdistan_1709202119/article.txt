بەگوێرەی راگەیێندراوی وەزارەتی پێشمەرگە، رۆژی پێنجشەممە ١٦ - ٩ - ٢٠٢١ و لە بارەگای فەرماندەیی هێزە هاوبەشەکانی عێراق لە بەغدا، لیژنەی باڵای ئەمنی و سەربازی نێوان عێراق و ئەمریکا کۆبوونەوە.   کۆبوونەوەکە بە سەرۆکایەتیی عەبدولئەمیر شەمەری، سوپاسالاری عێراق و جەنەڕال جۆن برینان لە سوپای ئەمریکا و بە ئامادەبوونی عەمید روکن هەژار عومەر ئیسماعیل، نوێنەری وەزارەتی پێشمەرگە و حکومەتی هەرێمی کوردستان بەڕێوەچوو.   لە کۆبوونەوەکەدا باس لە چەند پرسێک کرا، لەوانەش دامەزراندنی دوو لیوای هاوبەش لە نێوان هێزەکانی پێشمەرگە و سوپای عێراق. هێزەکانی ئەمریکا بەڵێنیان دایەوە کە ئەو دوو لیوایە پڕچەک بکەن و هاوکاربن بۆ دابینکردنی پێداویستییە سەربازییەکانیان.   هەر لە کۆبوونەوەکەدا باسی هەنگاوەکانی گواستنەوەی ئەرکی هێزەکانی ئەمریکا لە عێراق کرا کە بڕیارە تاوەکو کۆتایی ئەمساڵ ئەرکی ئەو هێزانە لە هێزی شەڕکەرەوە بۆ هێزی پاڵپشت، راوێژکار و راهێنەر بگۆڕدرێت.   تاوتوێکردنی رەوشی ئەمنیی عێراق تەوەرێکی دیکەی کۆبوونەوەکە بوو و بڕیاریش درا کە لیژنەی باڵای ئەمنی و سەربازیی تایبەت بە دیالۆگی ستراتیجی نێوان عێراق و ئەمریکا مانگانە کۆببێتەوە.