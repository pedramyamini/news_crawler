محەمەد عوسمان ناسراو بە"حەمەسوور دووشیوانی"، بەرپرسی مەڵبەندی یەکێتی نیشتیمانی کوردستان لە کەرکووک سەبارەت بە هەواڵی دوورخستنەوەی لە پۆستی بەرپرسی مەڵبەندی حیزبەکەی لە کەرکووک بە بڕیاری بافڵ تاڵەبانی، هاوسەرۆکی یەکێتی، بە رووداوی راگەیاند: "لە پۆستەکەم دوورنەخراومەتەوە و بەردەوامم".  کاژێر ٩: ٠٠ی شەوی دووشەممە، ٢٧ی ئەیلوولی ٢٠٢١ لە پەیوەندییەکی تەلەفۆنیدا ئەو بەرپرسەی یەکێتی بە رووداوی گوت: "تەنیا ١٠ خولەک دەبێت لەگەڵ کاک بافڵ و برادەرانی دیکە لەکۆبوونەوە تەواوبووین و کۆبوونەوەیەکی باشمانکرد و ئەو هەواڵانەی لەبارەی دوورخستنەوەم دەگوترێت کە یەکەم جار نییە، ناڕاستن".  دوای رووداوەکانی ٨ی تەمموزی نێو یەکێتی نیشتیمانی کوردستان چەند بەرپرسێکی ئەو حیزبە کە بە کەسانی نزیک لە لاهوور شێخ جەنگی هەژماردەکرێن لە پۆستەکانییان دوورخرانەوە، هەندێکی دیکەشیان چەند جارێک هەواڵی دوورخستنەوەیان بڵاوکرایەوە.   رۆژی ٨ی تەممووز ناکۆکیی نێوان هاوسەرۆکانی یەكێتی نیشتیمانی کوردستان تەقییەوە، کاتێک بافڵ تاڵەبانی بڕیاری گۆڕینی بەرپرسانی دەزگای دژەتیرۆر و زانیاری دا. دواتر لە رۆژی ١٥ی تەممووز لە کۆبوونەوەی مەکتەبی سیاسیی یەکێتی دەسەڵاتەکانی هاوسەرۆک لە لاهوور شێخ جەنگی وەرگیرانەوە.