ئێران لە سنووری هەردوو ئیدارەی راپەڕین و سۆران ٥٧ قەڵای سەربازیی هەن و تەواویان ئاوەدانکراونەتەوە، لە بەرامبەریشدا پاسەوانی سنووری عێراق ٧ بارەگا و قەڵای سەربازیی هەن و تۆپە دوورهاوێژ و درۆنە خۆکوژییەکانی ئێران نزیک بارەگاکان دەتەقنەوە.  یەکێک لەو شوێنانە کوێستانەکانی گوندی بەربزینی برادۆستە، لە ٩ ـی ئەم مانگەوە ئێران حەوت جار بۆردوومان و تۆپبارانیکردووە، ئاگر و ئاسنەکەی ئێران کاسبکارانی سنوورەکەی تووشی ئاوارەیی کردووە و ماڵ و حاڵیان جێهێشتووە.  محەممەد مەجید، مووختاری گوندی بەربزین بە رووداوی گوت: "خەڵک لە ترس و دڵەڕاوکێی بەردەوام دایە و خۆی ناکاتە قوربانیی کار و کاسبی. رۆیشتن و کارەکانیان جێهێشتووە. ئێرە دەیان ماڵی کاسبکاری لێ بوو سەیرکە بووەتە چۆڵەوانی".  ئەو ناوچانەی ئێران بۆردوومان و تۆپبارانیان دەکات، سنوورەکانی قەزای چۆمان و شارۆچکەی سیدەکانن. بە قوڵایی نزیکەی ٤٠ کیلۆمەتر دەکەونە باشووری کوردستان، نزیکەی مانگێکە بە بەردەوام فڕۆکەی چاودێریی ئێران بە ئاسمانی ناوچەکەوە دەنگیان دەبیسترێت. دروستبوونەوەی نائارامی تاوەکو ئێستا چوار گوندی ناوچەکانی چۆڵکردووە.  هۆشمەند وەسمان، گوندنشین بە رووداوی گوت: "تۆپەکانی ئێران بە نزیک ئاوەدانی دەکەوتن، خەڵک دەترسا و ژن و منداڵ نەدەوێران لێرەبمێنن و چۆڵمانکرد، لەکاتێکدا وەرزی هەڵگرتنەوەی بەروبوومی ساڵە، ئاوا بڕوات گوندی دیکەش دەبنە چۆڵەوانی".  نزیکەی مانگێکە سوپای پاسداران بە بیانووی بوونی حیزبەکانی رۆژهەڵاتی کوردستان هەڕەشەی بەردەوام دەکات. لە دوایەمین قسەکانی مەجید ئەرجومەندفەڕ، جێگری فەرماندەی قەرارگەی حەمزەی سوپای پاسداران دەڵێت:  - گرووپە دژبەرەکان بە مەودایەکی کەم لە سنوورەکانی ئێران جێگیرن.  - ئەو گرووپانە لە هەر شوێنێک بن دەیانکەنە ئامانج و هێرشیان دەکەنە سەر.  - تەواوی بنکەکانیان و ناوەندی فەرماندەیی و کۆگاکانی تەقەمەنییان کراونەتە ئامانج.  - چوار بنکەی سەرەکی ئەو گرووپانە خاپوور کراون.  بەڵام بۆردوومان و تۆپبارانەکانی سوپای پاسداران رەز و باخ و پاوانی خەڵکیان کردووەتە ئامانج.  بەپێی زانیارییەکانی رووداو لە سنووری هەردوو ئیدارەی سۆران و رانیە بە درێژایی سنووری نێوان رۆژهەڵات و باشووری کوردستان ئێران ٥٧ قەڵای سەربازیی هەن، لە دۆڵمەیدانی شنۆ و بەرزاییەکانی گوندی زێوەی پیرانشار دوو تۆپخانەی جێگیر کردوون و لەو دوو ناوچانەشەوە تۆپەکان ئاراستەی باشووری کوردستان دەکات. ئەو سنوورانەی تۆپەکانی ئێرانیان لێ دەتەقنەوە پاسەوانی سنووری عێراقی حەوت بارەگا و قەڵای سەربازی هەن.