ئەوەى زیاتر باس دەکرێت، دەنگى دوو پارتە ئیسلامییەکەیە، یەکگرتوو و کۆمەڵ، کە دواى چەندین هەوڵ نەگەیشتنە رێککەوتن بۆئەوەى لایەکیان لە هەڵەبجە و لایەکى دیکەش لە بازنەیەکى جیا بەربژێریان هەبێت و وابکەن هەردوولا بیبەنەوە.  حەسەن عەبدوڵڵا، بەرپرسى مەڵبەندى یەکگرتوو لە هەڵەبجە دەڵێت، "ئێمە و کۆمەڵ رکابەریی نەرم و شەریفانە دەکەین و تاوەکو ئێستا هیچ کێشەیەک لە نێوانمان رووینەداوە و هەردوولا کار بۆ سەرخستنى بەربژێری خۆى دەکات".  جگە لەو دوو ئیسلامییە، هاوپەیمانیى کوردستان (یەکێتى و گۆڕان) یەک بەربژێریان هەیە کە لە یەکێتییە، پارتى بە ژنێک، سۆسیالیست، زەحمەتکێشان، نەوەى نوێ و پارتى پێکەوەژیانى عێراق یان وئام، هەریەکەو بە بەربژێرێک بەشدارن. کۆمەڵى دادگەریى کە بارەگاى ژمارە یەکى لە هەڵەبجەیە، چاوى لەوەیە نەک تەنیا بەربژێرەکەیان دەربچێت، بەڵکو یەکەم دەنگى بازنەکەش بێت.  عەبدولڕەحیم عەبدولڕەحمان، بەرپرسى مەڵبەندى کۆمەڵی دادگەری لە هەڵەبجە ئاماژە بەوە دەکات، "تەنیا لیستى ئیسلامیین کە بە ناوى کۆمەڵى دادگەرییەوە بەشدارین و چاومان لەوەیە کاک ئەحمەدى حاجى رەشید، نەک تەنیا دەرچوون، بەڵک دەنگى یەکەمیش بێت".  ئەنجامى دەنگى لایەنە ئیسلامییەکان لە هەڵبژاردنی ساڵی ٢٠١٨ی عێراق بەم شێوەیە بوو:  - یەکگرتووى ئیسلامى: ٢ کورسى -  ١١١ هەزار دەنگ  - کۆمەڵى دادگەری: ٢ کورسى - ١٠٢ هەزار دەنگ  - بزووتنەوەى ئیسلامى بایکۆتی کرد  ئەم هەڵبژاردنەش بزووتنەوەی ئیسلامی جگە لە کەرکووک کە بە یەک بەربژێر بەشداریی کردووە، لە پارێزگاکانى دیکەى هەرێمی کوردستان، جارێکی دیکە بایکۆتى هەڵبژاردووەتەوە.