شەوی رابردوو وا بڵاوکرایەوە کە داعش کارەبای ژمارەیەک گوندی سەر بە قەزای مەخمووری بڕیوە، بەڵام وەزارەتی کارەبا دەڵێت هۆکاری پچڕانەکە چاککردنەوەی هێڵەکانی کارەبا بووە.  ئومێد ئەحمەد، گوتەبێژی وەزارەتی کارەبای حکومەتی هەرێمی کوردستان بە تۆڕی میدیایی رووداوی راگەیاند، تاوەرەکانی کارەبای قەزای مەخموور نەتەقێنراونەتەوە و گوتیی: "پچڕانی کارەبا بە شێوەیەکی کاتییە و وەزارەتی کارەبا تیمی چاککردنەوەی ناردووە بە مەبەستی چەند گۆڕانکارییەک".  رۆژی ٥ - ٨ - ٢٠٢١، چەکدارانی داعش سێ تاوەری گواستنەوەی هێڵی ١٣٢ کەیڤیان لە مەخموور تەقاندەوە. دوای ٧٢ کاژێر وەزارەتی کارەبای حکومەتی هەرێمی کوردستان تاوەرەکانی چاککردەوە.