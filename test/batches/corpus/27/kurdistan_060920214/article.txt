قسەکانی بەربژێرێکی بەرەی تورکمانی لە بەرنامەی "بازنەی رەنج" کە پێشکێشکاری دیاری رووداو رەنج سەنگاوی پێشكێشی دەکات زۆرترین کاردانەوەی لەنێو سۆشیال میدیا لێکەوتووەتەوە. لە فەیسبووکی رووداویش زیاتر لە ١٠ هەزار کۆمێنت سەبارەت بە قسەکانی ئەو بەربژێرە کراوە.   رۆژی شەممەی رابردوو ٤ - ٠٩ - ٢٠٢١، کازم یاوەر، بەربژێری بەرەی تورکمانی لە بازنەی چوار لە هەولێر گوتی "نرخی ١٠٠ دۆلار لە ١٢٠ هەزار دینار جێگیر دەکەم، مووچەی فەرمانبەران بەپێی ماددەی ١٠٨ی دەستووری عێراق جێگیردەکەم، هەوڵدەدەم لە کوردستان نرخی لیترێک بەنزین بکرێتەوە بە ٤٥٠ دینار، مانگانە دوو بووتڵ غاز بە کۆبۆن بە پێنج هەزار دینار بۆ هەر خێزانێک وەک هەر خێزانێکی دیکەی ناوچەکانی دیکەی عێراق دابینبکرێت، دەرمان بۆ هەموو ئەو نەخۆشخانە دابیندەکەم کە نەخۆشیی درێژخایەنیان هەیە. "  عەلی حەمەساڵح، پەرلەمانتاری گۆڕان لە وەڵامی قسەکانی ئەو بەربژێرە کە لە بەرنامەکەدا کردوویەتی بە کۆمێنتێک کە بۆ پۆستێکی رووداو نووسیویەتی دەڵێت "پەرلەمانتاری پێویستی بە مەعریفەیە، ئەم دوو شتەی باسی دەکات ھیچ پەیوەندی بە پەرلەمانی عێراقەوە نییە. "  ئەو پەرلەمانیارەی گۆڕان روونکردنەوەی زیاتری داوە و دەڵێت: "غاز پەیوەندی بە حکومەتی ھەرێمی کوردستان و دانەگازەوە هەیە، بەھۆی گرێبەستێکی خراپ ١٠٠ % ی پارەی غاز (LPG) بۆ دانەگازە، رۆژانە ١٠٦٠ تۆن بەرھەمی ھەیە و بە ٣١٠ دۆلار داویەتی بە کۆمپانیای ساوس کوردستان. "  سەبارەت بە نرخی دۆلاریش کە ئەو بەربژێرەی بەرەی تورکمانی بەڵێنی داوە و دەڵێت "نرخی ١٠٠ دۆلار بە ١٢٠ هەزار دینار جێگیر دەکەم"، عەلی حەمەساڵح دەڵێت "دۆلار و نرخی دۆلار ھیچ پەیوەندیی بە پەرلەمانەوە نییە، سیاسەتی سعری سەرف [نرخی دراو] لە دەسەڵاتی بانکی ناوەندییە. "  لە کۆتایی وەڵامەکەیشی بۆ ئەو بەربژێرە، عەلی حەمەساڵح دەڵێت "بەربژێر بۆ بانگەشە دەبێت روئیای دروستی ھەبێت. "  یەکەم بەرنامەی "بازنەی رەنج" رۆژی شەممە ٠٤ - ٠٩ - ٢٠٢١ پێشکێشکرا، کاردانەوەی زۆری لە سۆشیال میدیا بەدوای خۆیدا هێنا، بەپێی ئەو داتایەی کە ژیار حەکیم، ئیدیتۆر لە پۆرتاڵی رووداو کۆی کردووەتەوە "بەرنامەکە کاردانەوەی زۆری لەنێو سۆشیال میدیا دروستکردووە و تەنیا لە ٢٤ کاژێردا ١٠ هەزار کۆمێنت هاتووە. "  یەکێک لە ڤیدیۆکان کە لە سۆشیال میدیای رووداو بڵاوکراوەتەوە ڤیدیۆکەی کازم یاوەر، بەربژێری بەرەی تورکمانییە، گوێ لەم ڤیدیۆیە بگرە بزانە خەڵک چییان گوتووە؟