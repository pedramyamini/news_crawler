ئەمڕۆ هەینی ٢٠ - ٠٨ - ٢٠٢١ بەڕێوەبەرایەتیی پۆلیسی سلێمانی لە راگەیێندراوێکدا کە لە پەڕەی فەیسبووکی خۆیان بڵاویانکردەوە رایگەیاند، "دوای ئەوەی هاوڵاتییەك سكاڵای لە بنكەی پۆلیسی رزگاری تۆمار كرد كە تەقە لە ماڵەكەی كراوە و زیان بەر ئۆتۆمبێلەكەی كەوتووە، بنكەی پۆلیسی رزگاری و بەشی پۆلیسی بەڵگەی تاوان گەیشتنە شوێنی رووداوەكە و كەشف و هێڵكاری كرا و دوای لێكۆڵینەوەكان توانرا تۆمەتبار بدۆزرێتەوە".   وەکو لە راگەیێندراوەکە هاتووە، پۆلیسی سلێمانی تۆمەتبارەکەیان دەستگیركردووە و دەستیشیان بەسەر ئۆتۆمبێلەكەیدا گرتووە.  تۆمەتبارەکە ناوی (ف، ع، ف)ـە و لەدایکبووی ساڵی ١٩٨٥ ـە، تاوەکو ئێستا هۆکاری تەقەکردنەکە ئاشکرا نەکراوە. تەقەکەرەکە بە بڕیاری دادوەر راگیراوە و لێکۆڵینەوەی لەگەڵدا دەکرێت.