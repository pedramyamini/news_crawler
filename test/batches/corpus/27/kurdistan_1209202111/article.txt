بە گوێرەی راگەیێندراوی وەزارەتی بەرگریی تورکیا کە ئەمڕۆ یەکشەممە ١٢ی ئەیلولی ٢٠٢١ بڵاوکراوەتەوە، لە ئەنجامی هێرشی گەریلاکانی پەکەکە لە ناوچەی ئۆپەراسیۆنی چنگی هەورەبروسکە سەربازێک بە ناوی عومەر فارووق ئەردەم کوژراوە و سەربازێكی دیکەش برینداربووە.   رۆژی ١٥ی حوزه‌یرانی ٢٠٢٠ سوپای توركیا له رێگه‌ی هێزه ئاسمانییه‌كانییه‌وه ئۆپه‌راسیۆنی چڕنووکی هه‌ڵۆ و رۆژی ١٧ی حوزه‌یرانیش هێزه‌كانی وشكانیی ئۆپه‌راسیۆنی چنگی پڵنگی له باشووری كوردستان ده‌ستپێكرد.   بەرپرسانی وه‌زاره‌تی به‌رگریی توركیا ئاماژه به‌وه‌ده‌ده‌ن ٥٠ کیلۆمەتر له قووڵایی باشووری كوردستان له دژی په‌كه‌كه شه‌ڕ ده‌كه‌ن و ئۆپه‌راسیۆنی چنگی پڵنگ تاوەکو به‌جێگه‌یاندنی ئامانجه‌كه‌ی به‌رده‌وام ده‌بێت، كه بریتییه له كۆنترۆڵكردنی ناوچه‌ی حه‌فتانین و ده‌ڤه‌ره‌كانی ده‌وروبه‌ری بۆ ئه‌وه‌ی رێگری بكات له جموجۆڵه‌كانی په‌كه‌كه له نێوان باكوور و باشوور و رۆژئاڤای كوردستان.