ئەمڕۆ هەینی ٠٣ - ٠٩ - ٢٠٢١ ئایەتوڵڵا محەممەد سەعید حەکیم، دووەم گەورەترین مەرجەعی شیعە لە عێراق بەهۆی جەڵتەی دڵ لە تەمەنی ٨٧ ساڵیدا کۆچی دواییکرد.  ئایەتوڵڵا محەممەد سەعید حەکیم لە نەجەف حەوزەیەکی هەیە بۆ پێگەیاندنی قوتابی لەسەر پەیڕەوی ئایینزای شیعە و بە گوتەی محەممەد کرباسی، یەکێک لە قوتابیانی حەوزەی نەجەف بە تۆڕی میدیایی رووداوی راگەیاند، تاوەکو ئەمڕۆش محەممەد سەعید وانەی بە قوتابییەکانی گوتووەتەوە و کتوپڕ بەهۆی جەڵتەوە گیانی لەدەستداوە.   لە سەردەمی حکومەتی بەعس ئایەتوڵڵا محەممەد سەعید حەکیم نزیکەی ١٠ ساڵ لە زیندان بووە و لە ساڵی ١٩٩١ ئازاد کراوە.  دەقی پەیامی سەرۆکایەتیی حکومەتی هەرێمی کوردستان:  بە داخێکی زۆرەوە هەواڵی کۆچی دوایی ئایەتوڵڵای عوزما سەماحەتی سەید محەمەد سەعید ئەلحەکیم - م بیست، پرسە و سەرەخۆشی لە بنەماڵە بەڕێزەکەی و پەیڕەوکارانی دەکەم و هاوبەشی خەمیانم. خوای میهرەبان گیانی بە بەهەشت شاد بکات و سەبر و ئارامییش بە هەمووان ببەخشێت.