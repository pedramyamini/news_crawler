ئەمڕۆ شەممە ١١ - ٠٩ - ٢٠٢١ کاژێر ١١: ٠٠ی پێشنیوەڕۆ، دوو منداڵ کە تەمەنیان ٢ ساڵان و ٣ ساڵانە و یەکێکیان کوڕ و ئەوەی دیکەیان کچە دیواری ماڵی دراوسێکەیان بەسەریاندا رووخا و گیانیان لەدەستدا، دوو منداڵی دیکەش هەر بەهۆی رووخانی دیوارەکە برینداربوون، هەموو منداڵەکان خەڵکی کۆبانێی رۆژئاوای کوردستانن و نیشتەجێی شاری هەولێرن و لە خانووی کرێدا دەژین.  فەرهاد دۆڵەمەری، پەیامنێری رووداو لە هەولێر رایگەیاند، بە قسەی کەسوکارەکانیان منداڵەکان لەنێو باخچەی ماڵەکەیان خەریکی یاریکردن بوون و لەناکاو دیواری دراوسێکەیان بەسەر منداڵەکاندا رووخاوە.  بە گوتەی یەکێک لە کەسوکاری خێزانەکە، کە قسەی بۆ پەیامنێری رووداو کرد، دوو منداڵەکەی دیکە براونەتە فریاکەوتنی هەولێر و باری تەندروستییان ناجێگیرە و گیانیان لە مەترسیدایە.