محەممەد حەکیم، ئەندامی ئەنجوومەنی باڵای کۆمەڵی دادگەریی کوردستان ئاماژەی بەوە کرد، "نوێنەری ئەمریکا بۆ ئەفغانستان لە بیرەوەرییەکانی خۆیدا باسی ئەوە دەکات و دەڵێت؛ بایدن گوتوویەتی، من کوڕێکم هەیە، یەکێکم لەو سەرۆکە دەگمەنانەی کە کوڕیان لە ریزەکانی سوپایە و دەینێرین بۆ دەرەوەی وڵات، دەڵێت، من ئەو کوڕەی خۆم نادەم بە کوشت لەپێناو ئازادیی ئافرەتانی ئەفغانستان، ئێمە بۆ دژایەتیی قاعیدە لەوێین نەک دژایەتیی تاڵیبان"، پێیوایە بیرۆکەی کشانەوە لە ئەفغانستان تازە دروست نەبووە.  رووداو: شرۆڤەی ئێوە بۆ ئەو رووداوەی لە ئەفغانستان روویدا، ئەمە مومکین بوو وەکو پێشبینییەکەی پێشووتری کاک مەلا بەختیار؟ یان بۆ زۆر سیاسەتوانانی تووشی شۆک کردووە؟ بڕیارێکی لەناکاو و لەپڕی ئەمریکا بوو؟ یان هەژموونی تاڵیبان و جەماوەری تاڵیبان بوو کە ئەمریکای ناچار بە کشانەوە کرد؟ یانیش ئەمریکا ئەوەی دروستکرد و ئەوەی لە تاڵیبانی خواست و تێیدا چاندی وەکو چێندراوی خۆی لەوێ بەجێی هێڵا؟  محەممەد حەکیم: کاتێک هەندێک شیکاری دەبینین بۆ دۆخی ئەفغانستان زۆری بێ زانیارییە، ئێمەش لە کوردستان هەر شیکاری و لێدوان و قسەیەک کە دەربارەی ئەفغانستان دەیکەین، تاوەکو بکرێت بابەتی بێت و رەشبینیی تێدا نەبێت و ئومێدیشی زۆر لەسەر هەڵنەچنین، دەبێت تەواو لە کۆمەڵگەی ئەفغان تێگەیشتبێتین، پێکهاتەی ئەفغان چییە؟ چونکە لەوێش ململانێیەکی نەتەوەیی هەیە، ٤٢ % ی میللەتەکە پشتۆیە، ٢٧ % ی تاجیکە و ٩ % ی ئۆزبەکە. ئەمانە کۆمەڵێک کێشەن کە دەگەڕێیتەوە بۆ مێژوو سەیر دەکەی ئەو ململانێیە، بەتایبەت لەنێوان پشتۆ و تاجیک لە ئەفغانستاندا کێشەی سیاسیشی دروستکردووە.  ئەمریکا لە ساڵی ٢٠٠٩ رایگەیاند کە لە ئەفغانستان دەکشێتەوە و ناتوانێت سەرکەوێت بەسەر تاڵیباندا. هەر ئەو کاتەش کە بایدن جێگری ئۆباما بوو، لە هەموو کۆڕو کۆبوونەوەیەکی خۆیدا تەئکیدی لەسەر کشانەوە لە ئەفغانستان کردووەتەوە.  نوێنەری ئەمریکا بۆ ئەفغانستان لە بیرەوەرییەکانی خۆیدا باسی ئەوە دەکات و دەڵێت؛ بایدن گوتوویەتی، من کوڕێکم هەیە، یەکێکم لەو سەرۆکە دەگمەنانەی کە کوڕیان لە ریزەکانی سوپایە و دەینێرین بۆ دەرەوەی وڵات، دەڵێت، من ئەو کوڕەی خۆم نادەم بە کوشت لەپێناو ئازادیی ئافرەتانی ئەفغانستان، ئێمە بۆ دژایەتیی قاعیدە لەوێین نەک دژایەتیی تاڵیبان. واتە بیرۆکەی کشانەوە لە ئەفغانستان، بیرۆکەیەکە نە لای بایدن، نە لای سیاسەتی ئەمریکا تازە دروست نەبووە.  سێ خاڵی سەرەکی هەیە کە ئەم دۆخەی دروستکرد، یەکەم؛ هەردوولایان هەم تاڵیبان و هەم ئەمریکا گەیشتنە ئەوەی کە بە شەڕ ناتوانن بگەنە ئامانجی خۆیان، نە تاڵیبان دەتوانێت بە شەڕ ئەمریکا دەربکات، واتە هیچ لایەکیان نەیانتوانی دۆخەکە یەکلا بکەنەوە.  وەکو کاک مەلا بەختیاریش ئاماژەی پێدا، لە ساڵی ٢٠١٤ دا ١٢ ویلایەتی گەورەی ئەفغانستان بە دەست تاڵیبانەوە بووە. راستییەکەی دەتوانین بڵێین پێشبینییەکان ساڵی ٢٠٠١ بوو کاتێک ئەمریکا ئەفغانستانی داگیرکرد، ئەوکات پێشبینی کراوە کە تاڵیبان سەردەکەوێت.  واتە هەر لە سەرەتاوە دیاربوو کە تاڵیبان زیندوو دەبێتەوە، کۆمەڵێک فاکتەری هاوسێکان هەیە، ئایا رۆڵی پاکستان لەو پرسە، رۆڵی ئێران لە پرسی پاڵپشتیی تاڵیبان و پەیوەندی لەگەڵ تاڵیبان، لە ساڵی ٢٠١٨ شەمخانی لە ئەفغانستان بووە باسی لە پەیوەندیی خۆیان و تاڵیبان کردووە، ئەمانە کۆمەڵێک هۆکار و پێشبینی بوون کە ئەوەی هەبووە دێتە دی، واتە شتێک نییە لەناکاو روویدابێت.  دەمەوێت یەک بنەما باس بکەم، ئەویش ئەوەیە، چوواندنی ئەفغانستان بە کوردستان شتێکی هەڵەیە، ئەشهەدو بیلا لە یەک شتدا زۆر لەیەک دەچن، ئەویش ئەوەیە لە مەرتەبەی فەساد، عێراق بە هەرێمی کوردستانەوە ١٦٠ ـەمینە، ئەفغانستان ١٦٥ ـەمینە، لە کۆی ١٨٠ وڵات.  لێرە ئێمە چ سوودێک ببینین ئەوەی کە لە ئەفغانستان روویداوە، ئەویش ئەوەیە بێین نەخۆشییەکەمان چییە، کە ئەویش نەخۆشیی گەندەڵییە، هەوڵی چارەسەرکردن و بنەبڕکردنی بدەین.  رووداو: تاڵیبان هێزێکی عەقائیدی جیهادی بووە، لەگەڵ حکومەتەکانی ئەفغانستاندا نەدەگونجا، ئێستا خۆی دەتوانێت ببێت بە حکومەتێکی دیموکراتیی مەدەنیی پەرلەمانی، مافی جیاوازی بدرێت و مافی ژن لەبەرچاو بگرێت، ئازادیی رادەربڕین بپارێزێت؟  محەممەد حەکیم: تاڵیبان ئەگەر بیەوێت سەرکەوێت، ناچارە ئەوانە بکات، چونکە تاڵیبان ئاڵنگارییەکی زۆری لەبەردەمە، یەکێک لە هەڵەکانی پێشووی تاڵیبان پێش ١١ی سێپتێمبەر ئەوە بووە کە نەتەوەی تاجیکی فەرامۆش کردووە، زیاتر پۆستەکان بۆ پشتۆ بووە، بەڵام تاڵیبان کۆمەڵێک خاڵی بەهێزیشی هەیە. ئەوەی ئێستا تاڵیبان دەیڵێت، خەڵکێکی زۆر پێیانوایە ئێستا دەیڵێت، بۆ نموونە سەبارەت بە ئافرەت، میدیا، نێردە دیپلۆماسییەکان، جاڕنامەی مافی مرۆڤ، ئەندامێتی لە نەتەوە یەکگرتووەکان و پابەندی بە یاسا نێودەوڵەتییەکان.  لە ساڵی ٢٠٠٦ تاڵیبان دەستوورێکی راگەیاندووە، هەموو ئەمانەی تێدایە، باس لە سێ دەسەڵاتەکە و پەیوەندیی نێوان سێ دەسەڵاتەکە دەکات.  یەکێک لە خاڵە باشەکان کە لە رووە ئیسلامییەکەوە، یان بۆ تاڵیبان ئەوە بوو کە خیلافەی رانەگەیاندووە، بەڵکو ئیمارەتی راگەیاندووە. تابعی ئەفغانییەکەی تاڵیبان کە یەکێک لە خاڵە بەهێزەکانیەتی، ئەفغانییە، نیشتمانییە، شتێکی جیهانی نییە، جیاوازە لەگەڵ قاعیدە و داعش لە زۆر رووەوە، بەڵام ئێستا ئاڵنگارییەکی زۆر رووبەڕووی تاڵیبان دەبێتەوە.  ئێمە بە رەشبینییەوە تەماشای دۆخەکە ناکەین و ئومێد دەکەین بتوانێت بەسەر ئەو کۆسپانەدا زاڵ ببێت، بەتایبەت ئەو کۆسپە نەتەوەییە و ئەو جیاوازییە نەتەوەییەی لەناو ئەفغانستاندا هەیە.  بەپێی ئەو خوێندنەوەیەی لە ساڵی ٢٠٠١ ـەوە بۆ تاڵیبان دەکرێت و بەپێی ئەو کرانەوەیەی لە زۆر رووەوە دەکرێت و بەپێی ئەو ماددانەی کە لە دەستووری خۆیدا لە ساڵی ٢٠٠٦ رایگەیاندووە، بەپێی ئەوەی کە سەرکۆنەی رووداوەکانی ١١ی سێپتێمبەری کردووە، کە ئەمە نهێنییەکە و کەم کەس دەیزانێت، زۆر هەوڵیداوە تووشی ئەو شەڕە نەبێت لەگەڵ ئەمریکا، بەپێی هەموو ئەمانە پێدەچێت گۆڕانکارییەک بەدیبکرێت، ئەگەر هێزە ئیقلیمییەکان و پلانی نێودەوڵەتی بهێڵن، ئەگەر مەبەستێک نەبێت لەپشتی ئەم بارودۆخەوە، تۆزێک ئومێد هەیە تاڵیبان بتوانێت کۆنترۆڵی دۆخەکە بکات، بەڵام ئاڵنگارییەکانی زۆرە.