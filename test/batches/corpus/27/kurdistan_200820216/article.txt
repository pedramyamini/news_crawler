ئەمڕۆ هەینی ٢٠ - ٨ - ٢٠٢١، سه‌رده‌شت محەممه‌د، به‌رپرسی به‌شی شه‌هیدانی ئه‌نجوومه‌نی سه‌رکردایه‌تیی سلێمانی - هه‌ڵەبجه‌ی پارتی دیموکراتی کوردستان بە تۆڕی میدیایی رووداوی گوت، ئێستا سەرقاڵی پێدانی فۆڕمن بە کەسوکاری شەهیدانی حیزبەکەی بۆ دابەشکردنی یەکەکانی نیشتەجێبوون.  یەکەکانی نیشتەجێبوون لە گەڕەکی قولەرەیسین لە شاری سلێمانی. بە گوتەی سەردەشت محەممەد، فۆڕمەکە دەدرێتە کەسوکاری شەهیدان و دوای پێداچوونەوە پیایاندا لە دوو هەفتەی داهاتوودا کلیلی یەکەکانیان رادەست دەکەن.  یەکەکانی نیشتەجێبوون هەموویان خانوون و سەرجەمیان تەواوکراون. سەردەشت محەممەد گوتیشی، "ئەمە لە درێژه‌ی هه‌وڵە به‌رده‌وامه‌کانی پارتی دیموکراتی کوردستاندایە بۆ خزمه‌تکردنی زیاتری کەسوکاری شه‌هیدان له سنووری پارێزگای سلێمانی و به بڕیاری سه‌رۆک بارزانیش یەکەکان دابەش دەکرێن".  رووبه‌ری هه‌ر خانووێک ٢٠٠ مەترە و ئەوانەی زیاتر لە شەهیدێکیان هەبووە لە "پێشتردەبن"، وەک سەردەشت محەممەد گوتی.   به‌رپرسی به‌شی شه‌هیدانی ئه‌نجوومه‌نی سه‌رکردایه‌تیی سلێمانی - هه‌ڵەبجه‌ی پارتی دیموکراتی کوردستان باسی لەوەشکرد کە لە رابردوودا لە چەند شارێکی دیکەی سنووری پارێزگای سلێمانی هەمان هاوکاری کەسوکاری شەهیدانیان کردووە و گوتیشی، "لە داهاتووشدا بەردەوام دەبین".