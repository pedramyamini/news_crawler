بەگوتەی بەرپرسانی تەندروستی، رۆژی هەینی ١٠ - ٩ - ٢٠٢١ نزیکەی ٢٠٠ کەس لە دانیشتووانی گوندی دشە سەردانی نەخۆشخانەیان کردووە و هەر بەو هۆیەشەوە تیمێکی پزیشکییان لەو گوندە جێگیرکردووە.  فارووق سەلیمی، بەڕێوەبەری ناوەندی دەرمان و تەندروستیی پاوە دەڵێت، داوای لە خەڵک کردووە تاوەکو کاتێکی نادیار و بۆ دڵنیابوون لە پاکوخاوێنی ئاوی خواردنەوەیان، سوود لە ئاوی دەبە وەربگرن.  بەهمەن رەوشەنی، جێگری زانکۆی پزیشکیی کرماشان، هۆکاری تەشەنەسەندنی ئەو نەخۆشییەی بۆ تێکەڵبوونی ئاوی خواردنەوەی گوندەکە بە ئاوەڕۆوە گەڕاندەوە و دەڵێت: ئاوەڕۆی گوندەکە گیراوە و جگە لەوەش ئاوەڕۆکە نزیکە لە سەرچاوەی سەرەکی ئاوی خواردنەوەی گوندەکە، بۆیە بەشێک لە ئاوەڕۆکە تێکەڵ بە ئاوی خواردنەوەی گوندەکە بووە.  ژمارەی دانیشتووانی گوندی دشە نزیکەی ٢ هەزار کەسە و بەگوتەی بەهمەن رەوشەنی، رۆژی هەینی سەرەتا ١١٤ کەسیان سەردانی نەخۆشخانەی شاری پاوەیان کردووە و بەو هۆیەوە تیمێکی پزیشکییان لە گوندەکە جێگیرکردووە.  فارووق سەلیمی، بەڕێوەبەری ناوەندی دەرمان و تەندروستیی پاوە دەڵێت: ٨٠ کەسیش هەر لە گوندەکە سەردانی پزیشکیان کردووە، تاوەکو ئێستاش ١١ کەس لە نەخۆشخانە خەوێندراون.  پێشتریش رووداوی لەمجۆرە لە هەندێک لە گوندەکانی رۆژهەڵاتی کوردستاندا روویانداوە. ساڵی رابردوو هەر لەم کاتەدا نزیکەی ٣٠٠ کەس لە دانیشتووانی گوندی شێخ سڵە لە ناوچەی سەلاس و باوەجانی ژەهراوی ببوون و بەرپرسانی تەندروستیی کرماشان هۆکارەکەیان بۆ پیسبوونی ئاوی گوندەکە گەڕاندەوە.