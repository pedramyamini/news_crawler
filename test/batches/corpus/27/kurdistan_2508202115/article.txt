مەلا یاسین، گوتەبێژی یەکێتیی وەبەرهێنەرانی کوردستان بە رادیۆی رووداوی راگەیاند: "قەبارەی وەبەرهێنان لە هەرێمی کوردستاندا گەیشتووەتە ٥٩ ملیار دۆلار کە لە ١٣ کەرتی جیاوازدایە. لەم بڕە ئەوەی بووەتە ژێرخانی ئابووریی هەرێمی کوردستان و ئەوەیشی لە سەرخانیدا دەبینرێت ٣١ ملیار دۆلارە. ٢٨ ملیار دینارەکەی دیکە تەنیا لەسەر پارچە کاخەزە و تاوەکو ئێستا کاری لەسەر نەکراوە. "  مەلا یاسین ئاماژەی بەوەیش دا کە ئێستا لە هەرێمی کوردستاندا بە گشتی و لە پارێزگای سلێمانی بە تایبەتی ژیانی هەموو خەڵک بە بازاڕەوە بەندە و بە شێوەیەکی گشتی خەڵک چاوی لەسەر کەرتی گشتی نەماوە. هەموو ئەوانەی زانکۆ و پەیمانگاکان تەواو دەکەن ئومێدیان بەوە نییە کە حکومەت لە کەرتی گشتیدا وەریانبگرێت. ئێستا بازاڕی کوردستان بە گشتی و بازاڕی سلێمانی بە تایبەتی بازاڕێکی ساخ نییە. نزیکەی ٨٩ % ی هەموو پێویستییەکانمان لە دەرەوە دێن.   ئەو رووداوانەی دوای ٨ ـی تەممووزی ٢٠٢١ لەناو یەکێتیی نیشتمانیی کوردستاندا و لە سنووری سلێمانی روویاندا کاریگەرییان لە جووڵەی بازاڕ و بازرگانی لە سنووری پارێزگای سلێمانی کردووە.  وەسفی خەلیل، راوێژکاری ژووری بازرگانیی سلێمانیش بە رادیۆی رووداوی گوت: "هەموو رووداوێک چ سیاسی بێت یان سرووشتی کاریگەریی لەسەر بازاڕ دەبێت. یاسایەکی ئابوورییش هەیە دەڵێت: سەرمایە ترسنۆکە. ئەوەی لێرە روویداوە نەگەیشتووەتە ئەوەی خەڵکەکە ترسیان هەبێت، بەڵام باشیش نییە و دەبێت رەوشەکە هێورتر بکرێتەوە. سەردانی زۆر شوێنم کردووە، هەستم کردووە دۆخەکە کاری لێ کردوون. ئێستا دیار نییە کە قەبارەی ئاڵوگۆڕی بازرگانی لە دەروازە سنوورییەکاندا چ گۆڕانکارییەکی بەسەردا هاتووە، ئەوە یەک - دوو مانگی دیکە دەردەکەوێت، بەڵام لە هەندێک شوێن لاوازیی پێوە دیارە. "  گوتەبێژی یەکێتیی وەبەرهێنەرانی کوردستانیش گوتی: "سنووری سلێمانی لەلایەن حیزبەکانەوە بە گشتی و حیزبە دەسەڵاتدارەکانی خودی سنوورەکەوە بە تایبەتی ستەمی زۆر و گەورەی لێکراوە. خەڵکی سلێمانی و سنوورەکە باجەکەیان داوە. ئێمە لە پرۆژە خزمەتگوزارییەکاندا زۆر زۆر دواکەوتووین. ئەو پرۆژانەی لە سنووری سلێمانیدا دروستکراون ٨ % ـی ئەو پرۆژانەن کە بڕیار بوو لەم سنوورەدا دروست بکرێن. "  رۆژی ٤ ـی تەمموزی ساڵی ٢٠٠٦ پەرلەمانی كوردستان یاسای وەبەرهێنانی لە هەرێمی كوردستانی پەسندكرد، کە یاسایەكی ٢٥ ماددەیی ١٢ لاپەڕەییە. بەپێی یاساكە، كارئاسانی زۆر بۆ وەبەرهێنەران كراوە لەوانەش: زەوی بەنرخی هاندەر یان بێبەرامبەر دەدرێتە وەبەرهێنەران، پرۆژەكانی وەبەرهێنان بۆ ماوەی ١٠ ساڵ لە هەموو باج و رەسمە ناگومرگییەكان دەبەخشرێن.  لە هەرێمی کوردستاندا زۆربەی پرۆژەکانی وەبەرهێنان لە کەرتی نیشتەجێبووندان و تا رادەیەک وا دەردەکەوێت کە کەرتەکانی دیکە لەلایەن وەبەرهێنەرانەوە پشتگوێ خرابن.  بەپێی ئاماری دەستەی وەبەرهێنان، لە هەموو پرۆسەی وەبەرهێناندا مۆڵەت بە هەزار و ١٦٤ پرۆژە دراوە کە نزیکەی ١٥٠ یان هەڵوەشاونەتەوە. زیاتر لە هەزاریان لە کاردان. لەو مۆڵەتانە ٤٣ ـیان بە کۆمپانیای بیانی دراون.  هەر بە گوێرەی ئامارەکانی دەستەوی وەبەرهێنان، تاوەکو ئێستا لە دەستەی وەبەرهێنان ١٧٣ هەزار خانوو و شوقە لە دەستەی وەبەرهێنان مۆڵەتیان دراوەتێ. ١٠٥ هەزار خانوو و شوقە خەڵکیان تێدا نیشتەجێن. نزیکەی ٦٠ % ـی پرۆژەکانی نیشتەجێبوون بە کەمنرخ دادەنرێن کە لە ٥٠ هەزار دۆلار کەمترن.