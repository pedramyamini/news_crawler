رەشید بەکر، بەڕێوەبەری دارستان و پاوانی گەرمیان بە تۆڕی میدیایی رووداوی راگەیاند: "رۆژی دووشەممە ٤ی ئۆکتۆبەری ٢٠٢١ سەرەتای هەڵمەتێک دەبێت بۆ چاندنی ١٥ هەزار نەمام، هەڵمەتەکەش سەرەتا لە قەزای کەلاری ناوەندی ئیدارەی گەرمیان دەستپێدەکات و هەموو شار و شارۆچکەکانی گەرمیان دەگرێتەوە".  بە گوتەی رەشید بەکر  ئێستا رێژەی سەوزایی لەگەرمیان نزیکەی ٨ % ە و بە چاندنی ئەو دارانە رێژەکە دەبێتە ٩ %، بۆیە دەڵێت پێویستە ئەم جۆرە هەڵمەتانە بەردەوام بن و داری زیاتر لە ناوچەی گەرمیان بچێندرێت بەتایبەت بەهۆی بەرزبوونەوەی پلەکانی گەرما کە ئەو دارانە کاریگەرییان لەسەر دابەزاندنی پلەی گەرما دەبێت".  ئەو نەمامانەی بڕیارە سبەی بچێندرێن ١٠ هەزاریان لەلایەن بەڕێوەبەرایەتی دارستان و پاوانی گەرمیانەوە دابینکراون، ٥ هەزاریشیان لەلایەن فەرمانگەی ژینگەی گەرمیان.