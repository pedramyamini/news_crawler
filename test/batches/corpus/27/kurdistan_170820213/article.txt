مەحموود محەممەد، گوتەبێژی پارتی دیموکراتی کوردستان لە میانەی بەشداریکردنی لە بەرنامەی رووداوی ئەمڕۆ کە بێستوون عوسمان کاژێر ٢٢: ٠٠ پێشکێشی دەکات، باسی لە گۆڕانکارییەکانی نێو یەکێتی و داهاتووی پەیوەندییە دووقۆڵییەکانی پارتی لەگەڵ ئەو حیزبە کرد، گوتی، "هێشتا دیار نییە یەکێتی دوای گۆڕانکارییەکان چۆن مامەڵە لەگەڵ بارودۆخی هەرێمی کوردستاندا دەکات و پەیوەندی لەگەڵ ئێمە و لایەنەکانی دیکەدا چۆن دەبێت. " گوتیشی، گۆڕانکارییەکانیان پێ باشە، "ئەگەر هەنگاونان بێت بەرەو لابردنی بەربەستەکانی بەردەم چاکسازی. "  لە بەشێکی دیکەی گفتوگۆی بێستوون عوسمان و مەحموود محەممەد، تاوتوێی هەڵویستی پارتی دیموکراتی کوردستان بەرامبەر پەکەکە کرا. ئەو ئاماژەی بەوە کرد کە رێککەوتنی تورکیا و حکومەتی هەرێمی کوردستان و پەکەکە لە پرۆسەی ئاشتیدا، لەسەر بنەمای رێککەوتنێکی ساڵی ١٩٩٢ کراوە، کە لەنێوان یەکێتی و پارتی و پەکەکەدا واژۆکراوە.  گوتەبێژی پارتی رایگەیاند، "بەپێی ئەو رێكکەوتنە گەریلاکان دەتوانن تەنیا لە بارەگا کۆنەکانی یەکێتی لە ناوچەی قەندیل بن، نەک داببەزنە مەخموور و شنگال و ناوچەکانی دیکە. "  مەحموود محەممەد راشیگەیاند، "ئەگەر گەریلاکانی پەکەکە بگەڕێنەوە ناوچەی قەندیل و بەپێی رێککەوتنەکە مامەڵە بکەن، ئەوا کێشەمان لەگەڵیاندا نابێت، قسەیەکی دیکەمان لەگەڵ تورکیاشدا دەبێت و پێیان دەڵێین بەپێی رێککەوتن لەوێن. "  سەبارەت بە چالاکی و مامەڵەکردنی پەکەکە لە سنووری خاکی هەرێمی کوردستان، مەحموود محەممەد ئەوەی خستەڕوو کە ئەوان میوانن لە هەرێمی کوردستان و خاوەنماڵ نین، "بەڵام ئەوان دان بە دامودەزگاکانی حکومەتی هەرێمی کوردستاندا نانێن و خۆیان بە خاوەنماڵ دادەنێن، لەبەرئەوە پێویستە پەکەکە هەڵوێستی خۆی بەرامبەر هەرێمی کوردستان بگۆڕێت. "