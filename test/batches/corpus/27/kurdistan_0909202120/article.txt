ناوەندی تۆمارکردنی پێشێلکارییەکان لە رۆژئاوای کوردستان بڵاویکردەوە، مەلەکی تەمەن ١٦ ساڵ لە ناوچەی شەرای سەر بە عەفرین دوای زیاتر لە ساڵێک لە رفاندنی لەلایەن هێزە چەکدارەکانی ئۆپۆزیسیۆنی سووریاوە، رۆژی ٦ی ئەیلوولی ٢٠٢١ گەڕایەوە ماڵی خۆی.  ناوەندەکە باسی لەوە کردووە، مەلەک دوای گەڕانەوەی باسی رفاندنەکەی بۆ خێزانەکەی کردووە و گوتوویەتی، دوای ئازادبوونی لە زیندانی ناوەندی عەفرین جارێکی دیکە لەلایەن چەکداری گرووپێکەوە بەناوی (نوخبە) لە ناوچەی شەرا رفێندراوە و براوەتە ئیدلب و ساڵێک لەوێ بووە، دواتر ئەو کەسە کچەکەی رادەستی گرووپەکەی کردووە.  لە ٧ی حوزەیرانی ٢٠٢٠ دا هەواڵی کوژرانی مەلەک بڵاوکرایەوە و راگەیێندرا کە لەلایەن گرووپێکی چەکدارەوە دوای رفاندنی کوژراوە؛ لەگەڵ بڵاوبوونەوەی هەواڵەکەش وێنەی کچێک بڵاوبووەوە، گوایە ئەو کچە مەلەکە و کوژراوە.  پۆلیسی ئەعزاز کە سەربە گرووپە ئۆپۆزیسیۆنەکانی سووریایە، دوای ١٥ رۆژ لە رفاندنی مەلەک رایگەیاند، ئەو کچە لەلایەن گرووپی نوخبەوە رفێندراوە و کوژراوە.  لەو کاتەدا ئیلهام ئەحمەد، سەرۆکی ئەنجوومەنی جێبەجێکاری ئەنجوومەنی سووریای دیموکرات - مەسەدە رایگەیاند، مەلەک بە سێ فیشەک لەلایەن گرووپێکی چەکدار بەناوی ئەلهەمەزات کوژراوە.  عەفرین لە رۆژی ١٨ - ٠٣ - ٢٠١٨ دا و دوای دوو مانگ لە دەستپێکردنی هێرشی سوپای تورکیا و چەکدارانی ئۆپۆزیسیۆنی سووریای نزیکی کەوتە ژێردەستی ئەو هێزانە.