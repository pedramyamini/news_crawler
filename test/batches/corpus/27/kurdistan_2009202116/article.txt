ئاستەنگەكانی بەردەم دابینكردنی ئاسایشی هەڵبژاردن، ئەمڕۆ دووشەممە بووە مژاری یەکێک لە تەوەرە سەرەکییەکانی پانێڵی یەکەمی کۆنفرانسی ناوەندی لێکۆڵینەوەی رووداو کە تایبەت بوو بە هەڵبژاردنی ساڵی ٢٠٢١ و داهاتووی عێراق.  د. محەممەد ئیحسان، وەزیری پێشووی لە حکومەتی هەرێمی کوردستان، پێیوایە هەڵبژاردنی پێشوەختە لە عێراق شیعەکانی بەسەر چەندین بەرە و گرووپ دابەشکردووە و بەشێکیان بە چەکەوە کورسیی پەرلەمانییان دەبێت.  د. محەممەد ئیحسان گوتی، "من دەڵێم لە دوای هەڵبژاردن پەرلەمانێکمان بۆ دروست دەبێت کە چەکدارە، خەڵکێک دێنە نێو پەرلەمانی عێراق کە هەرزەکاری سیاسین، هیچ شتێکی سیاسی نەبووە، ئێمە تاڕاددەیەک پێشتر سیاسیی گەندەڵمان هەبوو، بەڵام ئێستا ئێمە دەچینە قۆناخێکی دیکە کە هەرزەی سیاسی و چەکداری سیاسی دێتە نێو پەرلەمانەوە، ئەمە کاریگەرییەکی زۆری دەبێت لەسەر بونیادنانی دەوڵەت، لەسەر بیناکردنەوەی کۆمەڵگە، بیناکردنەوەی ناسنامەی هاووڵاتیبوون، بونیادی فیدراڵییەت، بونیادی پێکەوەژیان، هەروەها لەسەر هاوپەیمانیی نێودەوڵەتی، ئەمەش هەمووی کاریگەریی لەسەر عێراق دەبێت".  بڕیارە لە ١٠ی ئۆکتۆبەری ٢٠٢١، هەڵبژاردنی ئەنجوومەنی نوێنەرانی عێراق بە بەشداریی سێ هەزار و ٢٤٩ بەربژێر، بۆ دیاریکردنی ٣٢٩ نوێنەر بەڕێوەبچێت، ئەمە لە کاتێکدایە هێرشی چەکدارانی داعش لە ناوچە کوردستانییەکانی دەرەوەی ئیدارەی هەرێمی کوردستان بەردەوامە و کوردیش بووەتە ئامانجی سەرەکیی ئەو چەکدارانە.  بە گوتەی جەبار یاوەر، ئەمینداری گشتیی وەزارەتی پێشمەرگە، تەنیا لە ناوچە کوردستانییەکانی دەرەوەی ئیدارەی هەرێمی کوردستان، لە ساڵی ٢٠١٨ تاوەکو هەشت مانگی ٢٠٢١ داعش ١١٢٠ کردەوەی تیرۆریستیی ئەنجامداوە، بەو هۆیەوە ٤٣٧١ کوژراون، رفێندراون یاخود بریندار کراون.  ئەمینداری گشتیی وەزارەتی پێشمەرگە دەڵێت، "لە ساڵی ٢٠١٧ حەیدەر عەبادی، سەرۆکوەزیرانی عێراق گوتی داعش کۆتاییهاتووە، بەڵام ئێمە ئەو کاتەش گوتمان داعش ئیمارەتەکەی کۆتایی پێهات، وەکو رێکخراوێکی تیرۆریستی بەردەوام دەبێت، بەڵام بە شێوازێکی دیکە، چونکە داعش هێشتا نە لەڕووی سەربازییەوە کۆتایی پێهاتووە، نە لە عێراق و نە لە سووریا و رۆژهەڵاتی ناوەڕاست و نە لە جیهانیشدا، نە لەڕووی بیری تیرۆریستیشەوە داعش کۆتاییهاتووە، ئەسڵەن ئێمە جارێ شەڕی فیکریی تیرۆریستیی داعشمان نەکردووە".  لە دوای ساڵی ٢٠٠٣ وە هەڵبژاردنەکانی عێراق پڕبوون لە کەموکورتی و کێشە، وەکو سەرۆکی پێشووی کۆمیسیۆنی باڵای سەربەخۆی هەڵبژاردنەکانی عێراق لە کۆنفرانسی ناوەندی لێکۆڵینەوەی رووداو، دانی پێدا دەنێت، لەگەڵ ئەوەشدا پێیوایە رێکارەکانی ئەمجارەی کۆمیسیۆن لەچاو رابردوودا جیاوازن.  سەربەست موستەفا، سەرۆکی پێشووی کۆمیسیۆنی باڵای سەربەخۆی هەڵبژاردنەکانی عێراق ئاماژەی بەوە کرد، "رێکارەکانی کۆمیسیۆن ئێستا گەیشتوونەتە ئاستێکی زۆر باش، کۆمیسیۆنی باڵای سەربەخۆی هەڵبژاردنەکانیش هەرگیز ئەو هەموو پاڵپشتییە نەکراوە کە ئەمجارە دەکرێت، پاڵپشتیی نێوخۆیی و نێودەوڵەتی، ئەگەر شکستێک بهێنێت یان پێشێلکارییەک هەبێت، ئەوا کۆمیسیۆن هیچ بیانوویەکی نییە و هەموو پاڵپشتییەکی وەرگرتووە، دەبێتە هۆکارێکیش عێراق بەرەو ئاقارێکی دیکە بڕوات کە کەس لە ئێمە پێشبینیی ناکات تاوەکو کوێ دەڕوات و چۆن دەبێت".  دوای مشتومڕێکی زۆر، دواجار بڕیاردرا هەڵبژاردنی ئەنجوومەنی نوێنەرانی عێراق لە ١٠ی ئۆکتۆبەری ٢٠٢١ بەڕێوەبچێت، بەڵام هێشتا چەکی بێ مۆڵەت و گرووپە چەکدارەکان و داعش ئاستەنگی بەردەم هەڵبژاردنەکەن و مەترسیی ئەوان لەسەر ئەنجامەکانی هەڵبژاردن تارماییەکە و نەڕەویوەتەوە.