ئەمڕۆ دووشەممە ٢٣ - ٠٨ - ٢٠٢١ ساسان عەونی، وەزیری شارەوانی و گەشتوگوزار و ئومێد خۆشناو، پارێزگاری هەولێر سەردانی زەوییەكانی ھەشتی حەسارۆكیان كرد.  بەپێی راگەیێندراوی حکومەتی هەرێمی کوردستان، لەدوای سەردانی مەسرور بارزانی، سەرۆکوەزیرانی هەرێمی کوردستان لە ١٢ - ٠٥ - ٢٠٢١ بۆ ھەشتی حەسارۆک، لە ماوەی دوو مانگدا فەرمانگەیەكی تایبەت بەو کەرتە دامەزراوە.  مەسرور بارزانی لە سەردانەکەیدا بەڵێنی چارەسەرکردنی کێشەکانی خاوەن زەوییەکانی هەشتی حەسارۆکی دا و بواریش بۆ پێدانی مۆڵەتی بیناکردن دەکرێتەوە و پرۆسەی گەیاندنی خزمەتگوزاری بۆ زەوییەکان دەستپێدەکات.   لەكۆی ٢٠ هەزار پارچەزەوی، ١٧٦ كەس داوای رێگەپێدانی دروستكردنی خانوویان كردووە، لە راگەیێندراوەکەدا هاتووە کە ئەو کەسانەی دەیانەوێت لە ھەشتی حەسارۆک خانوو دروست بكەن، دەتوانن دەست بە مامەڵەکانیان بكەن.  ١٨ ساڵە خاوەن زەوییەکانی ٨ی حەسارۆک چاوەڕێی خزمەتگوزاریین و خاوەن  زەوییەکان داوادەکەن خزمەتگوزاری بگەیێندرێتە ٨ی حەسارۆک و زیاتر لە ١٦ هەزار پارچە زەوی لە ساڵی ٢٠٠٣ ەوە دابەشکراون و تاوەکو ئێستا هیچ خزمەتگوزارییەک نەگەیێندراوەتە ٨ی حەسارۆک.