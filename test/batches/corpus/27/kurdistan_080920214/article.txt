لە بەرنامەی مژاری رادیۆی رووداودا کە سنوور مەجید پێشکەشی کرد، باس لە کێشە و گیروگرفتەکانی هاتووچۆ لە سنووری ئیدارەی راپەڕین کرا کە هەریەکە لە عەلی عەبدوڵڵا، گوتەبێژی هاتووچۆی راپەڕین و بەختیار ئەحمەد، بەڕێوەبەری چاککردنی رێگاوبانی راپەڕین تێیدا بەشدار بوون.  عەلی عەبدوڵڵا، گوتەبێژی هاتووچۆی راپەڕین بە رادیۆی رووداوی راگەیاند: "ئەو داهاتەی دەستمان دەکەوێت ١٧ % ی بۆ ئێمە دەبێت کە بەشی پێداویستییەکانی فەرمانگەکەمان ناکات؛ ئێستا کێشەی کەمیی بەنزینمان هەیە بۆیە ئێمە ئەو پارەیەمان نییە کە بتوانین هێماکانی هاتووچۆی سەر شەقامەکان بکڕین. "  گوتەبێژی هاتووچۆی راپەڕین ئاماژەی بەوە دا، رووداوەکانی هاتووچۆ لەم هەفتەیەدا لە سنووری بەڕێوەبەرایەتیی هاتوچۆی راپەڕین زیادیان کردووە. لە دوو رۆژدا سێ کەس بەو هۆیەوە مردوون و چەند بریندارێکیش هەبوون. هۆکاری یەکەمی رووداوەکانی هاتووچۆ شۆفێرانن و رێگاوبانەکانیش هۆکارێکی دیکەن کە بە شێوەیەکی گشتی رێگەکانی سنووری ئیدارەی راپەڕین یەکساید، چاڵوچۆڵی و بەرز و نزمییان تێدایە و، لە رووی جۆرێتییشەوە خراپن کە ئەوانە هۆکارن بۆ رووداوی هاتووچۆ.   بەختیار ئەحمەد، بەڕێوەبەری چاککردنی رێگاوبانی راپەڕینیش لەبارەی رێگوبانەکانی سنوورەکەیانەوە گوتی: "لە سنووری ئیدارەی راپەڕین نزیکەی هەزار و ٥٥٤ کیلۆمەتر رێگە هەیە کە زیاتر لە ٤٠٠ گوندیشی تیدایە. لەو مەودایە نزیکەی ٨٣٤ کیلۆمەتر قیرتاوە. لەمەیش نزیکەی ٥٠ کیلۆمەتری دووسایدە و ئەوی دیکە هەمووی یەکسایدە. رێگەی تێکەڵەڕێژکراویش ٣٩٠ کیلۆمەترە. ئەو رێگانەیشی بۆ گوندەکان دەڕۆن و تەنیا تەخت کراون و نەگەیشتوونەتە تێکەڵەڕێژکردن ٣٣٠ کیلۆمەترن. ٥٣ % ـی هەموو رێگاکانمان قیرتاون. "  لە سنووری ئیدارەی راپەڕین چەندین پرۆژەی تەواونەکراو هەن کە یەکێکیان رێگەی هیزۆپ - چوارقوڕنەیە و لە ٢٠١٢ وە تەواو دەستی پێکراوە و هێشتا تەواو نەبووە.  بەختیار ئەحمەد گوتی: "رێگەی نێوان هیزۆپ و چوارقوڕنە لە ساڵی ٢٠١٢ وە دەستی پێکراوە و هێشتا تەواو نەبووە کە تێچووەکەی ٥٢ ملیار دینارە. کۆمپانیایەکی بیانی وەریگرت، دوای ئەوەی دەستبەکار بوو و تا ٤٠ % ـی کرد. دوایی بەهۆی قەیرانی داراییەوە لە ٢٠١٤ دا وەستا. دوای چوار ساڵ لە وەستانی ئێمە لە ٢٠١٨ دا دەستبەکار بووینەوە و ئێستا زیاتر لە ٩٠ % ی کارەکانمان تەواو کردووە کە ١٨.٥ کیلۆمەترە. بۆ ئەوەی پرۆژەکە تەواو بکەین، پێویستمان بە شەش ملیار دینارە. ئێستا داوای ئەو بڕەمان کردووە، ئەگەر گرفتی بودجە نەبێت، بۆ کۆتایی ئەمساڵ تەواو دەبێت. "  بەڕێوەبەری چاککردنی رێگاوبانی راپەڕین ئەوەی خستەڕوو کە ئەوان ساڵانە بەپێی ئەو گوژمەیەی بۆیان تەرخان دەکرێت گرنگی بە پرۆژە لەپێشترەکان دەدەن. بۆ ئەمساڵ رێگای شکارتە - بالیسان یەکەم پرۆژەی بەڕێوەبەرایەتییەکەیانە کە دەرخستەیان ناردووە و بەڵێن دراوە بۆیان جێبەجێ بکرێت.   یەکێک لە هۆکارەکانی رووداوەکانی هاتووچۆ ئۆتۆمبێلە بێسەرەتاکانن. بەپێی راگەیێندراوی ژمارە ١ ـی ساڵی ٢٠١٦ی وەزارەتی ناوخۆ نابێت هیچ ئۆتۆمبێل و ماتۆڕسکیلێکی بێسەرەتا لەسەر شەقام هاتووچۆ بکەن. ئەگەر بگیرێن بە ملیۆنێک دینار سزا دەدرێن. بە گوێرەی ئاماری بەڕێوەبەرایەتیی هاتووچۆی راپەڕین ئەو ئۆتۆمبێلە بێسەرەتایانەی  لای ئەوان تۆمار کراون ژمارەیان لەنێوان ٢٥٠٠ - ٢٨٠٠ ـدایە.