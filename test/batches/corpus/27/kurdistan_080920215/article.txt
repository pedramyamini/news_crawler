دەستەی سەرۆکایەتیی ئەنجوومەنی نیشتمانیی کوردی لە سووریا لە راگەیێندراوێکدا کە ئەمڕۆ چوارشەممە ٨ - ٩ - ٢٠٢١ بڵاویکردوەتەوە، دەڵێت: "لەسەر بانگهێشتی ئەمریکا دوێنێ سێشەممە (٧/٩/٢٠٢١) لە رێگەی ڤیدیۆکۆنفرانسەوە لەگەڵ جۆی هوود، یاریدەدەری وەزیری دەرەوەی ئەمریکا و چەند بەرپرسێکی دیکەی ئەمریکا تایبەت بە پرسی سووریا کۆبووینەوە".  لە راگەیێندراوەکەدا هاتووە: "جۆی هوود دڵنیایی دا کە ویلایەتە یەکگرتووەکانی ئەمریکا پابەندە بە چارەی سیاسی بۆ قەیرانی سووریا بەپێی بڕیاری (٢٢٥٤)ی ئەنجوومەنی ئاسایش؛ لەگەڵ پاڵپشتیکردنی دانوستاندنی نێوان ئەنجوومەنی نیشتمانیی کوردی و پارتەکانی یەکێتیی نیشتمانیی کورد بۆ چارەکردنی بەربەستەکانی بەردەمیان و وەستاندنی پێشێلکارییەکان بەرامبەر ئەنەکەسە".  دەستەی سەرۆکایەتیی ئەنجوومەنی نیشتمانیی کوردی لە سووریا دەشڵێت: "ئامادەین بۆ هاوئاهەنگی لەو بوارەدا، چونکە گرنگە و پێویستە یەکهەڵوێستیی کورد بەدەستبهێندرێت، هەروەها ستایشی گرنگیدان و بەدواداچوونی ویلایەتە یەکگرتووەکانی ئەمریکا دەکەین لەو بوارەدا. لە کۆتاییشدا یاریدەدەری وەزیری دەرەوەی ئەمریکا ئاسوودەیی خۆی دەربڕی بەو دیدارە و دڵنیاییدا کە لە داهاتوودا ئەو دیدارانە بەردەوام دەبن و باڵیۆزی ئەمریکاش بەدواداچوون بۆ کارکردن لەو بوارە دەکات".