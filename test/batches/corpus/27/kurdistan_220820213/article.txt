کەریم عەلی، سەرۆکی لیژنەی سامانە سرووشتییەکان لە ئەنجوومەنی پارێزگای سلێمانی بە تۆڕی میدیایی رووداوی راگەیاند، ژمارەی پاڵاوگە نایاساییەکان لە هەرێمی کوردستان نزیکەی ١٨٠ پاڵاوگە دەبێت و دابەشبوونیشیان بە جۆرێکە، نزیکەی ٧٥ دانەیان لە سنووری پارێزگای هەولێر، ٣٢ دانەیان لە سنووری پارێزگای دهۆک و ٢٦ دانەشیان لە سنووری پارێزگای سلێمانین.  شێرکۆ جەودەت، ئەندامی لیژنەی وزە و سامانە سرووشتییەکان لە پەرلەمانی کوردستانیش بە رووداوی راگەیاند، پێشتر ٢١٤ پاڵاوگەی نایاسایی لە هەرێمی کوردستان هەبوون، بەڵام سێ ساڵ لەمەوبەر بەشێکی زۆریان داخران، سەرەڕای ئەوەش ماوەیەک لەمەوبەر ژمارەیان بۆ نزیکەی ١٨٠ پاڵاوگە زیادیکردەوە.  لە مانگی نیسانی ٢٠٢١ دا وەزارەتی ناوخۆی حکومەتی هەرێمی کوردستان رایگەیاند، لیژنەیەکی باڵایان بۆ داخستنی ١٦٩ پاڵاوگەی نایاسایی پێکهێناوە و دادەخرێن.  بەپێی بڕیاری پارێزگاری دهۆک، دەبێت تاوەکو ٢٥ی مانگی ئابی ٢٠٢١ سەرجەم پاڵاوگە نایاساییەکان لەو پارێزگایە دابخرێن.   عەبدولسەمەد تێلی، سەرۆکی لیژنەی سامانە سرووشتییەکان لە ئەنجوومەنی پارێزگای دهۆک بە تۆڕی میدیایی رووداوی راگەیاند، پاڵاوگە نایاساییەکان لە سنووری رووبەرێکی ٥٠ کیلۆمەتر چوارگۆشەیی زیانی گەورە بە خەڵک و ناوچەکان دەگەیێنن و گوتیشی، بەشێکی زۆری بەرهەمەکانیان دەدرێتە موەلیدە ئەهلییەکان کە بەپێی توێژینەوەکانی بەردەستیان دەرکەوتووە ماددەی ژەهراوی وەهایان تێدایە کە دەبێتە هۆی شێرپەنجە.  پاڵاوگە نایاساییەکان لە دەرەوەی رێنوێنییەکانی وەزارەتی سامانە سرووشتییەکانی هەرێمی کوردستان کار دەکەن و هیچ مۆڵەتێکی فەرمی کارکردنییان نییە.  ئەو پاڵاوگانە دەبنە هۆی دەردانی چەندین گازی زیانبەخش کە زیانێکی زۆر بە تەندروستیی مرۆڤ دەگەیێنن.  عەللا ئەسەدی، شارەزای بواری نەوت باس لەوە دەکات "ئەو پاڵاوگانە پاڵاوگەی قەبارە بچووکن، تاوەری پاڵاوتن کە لە پاڵاوگەکاندا سەرەکین، ئەگەر باش بێت ئەوا بەرهەمەکان باش دەبن، بەڵام لێرە دەچن تاوەری تورکی یان چینی یان هیندی دەهێنن و ئەوانە نرخیان کەمە و کوالێتییان خراپە و دەردانی گازی زۆریان هەیە، لەنێو نەوتدا ٣٧ ماددەی کیمیایی هەن کە بەهۆی باش نەپاڵاوتنیەوە نزیکەی ٣٠ ماددەی گازی و ناگازی هەن کە نەپاڵێوراون و دەچنە نێو هەوا و هۆکاری بۆنی ناخۆش و پیسکردنی ژینگەن".  چەند جارێک ژمارەیەک پەرلەمانتار پێشنیازیان بۆ وەزارەتی سامانە سرووشتییەکان کردووە کە نەوت بە پاڵاوگە نایاساییەکان نەدات و رایانگەیاندووە، ئەو هەنگاوە دەبێتە سەرەتای داخستنیان. وەزارەتی سامانە سرووشتییەکانیش رەتیدەکاتەوە نەوتی خاوی پێدابن.