لە بەرنامەی بە کاتی سلێمانیی رادیۆی رووداودا کە ئاسۆ سەراوی پێشکەشی کرد و هەریەکە لە رائید بەهمەن عەبدوڵڵا، ئەفسەر لە راگەیاندنی بەڕێوەبەرایەتیی هاتووچۆی سلێمانی؛ سەرکەوت ئەحمەد، گوتەبێژی بەڕێوەبەرایەتیی پۆلیسی سلێمانی و محممەد مەعرووف، پارێزەر و ئەندامی دەستەی بەڕێوەبردن لە سەنتەری دیموکراسی و مافی مرۆڤ  تێیدا بەشدار بوون، باس لو هەڵمەتە کرا کە لە ٢٥ ـی تەممووزی ٢٠٢١ ـەوە لە سلێمانی بۆ دەستبەسەرداگرتنی چەک، ئۆتۆمبێل و ماتۆڕسکیلی نایاسایی دەستی پێکردووە.  رائید بەهمەن عەبدوڵڵا، ئەفسەر لە راگەیاندنی بەڕێوەبەرایەتیی هاتووچۆی سلێمانی رایگەیاند: "لە ٢٥ ـی تەمووزەوە تاوەکو ٢٣ ـی ئاب ١٤٣٩ بەڵگەنامەی ئۆتۆمبێل لە هاووڵاتییان وەرگیراوە و پسووڵەی سەرپێچییان دراوەتێ. ٢٨٣٢ ئۆتۆمبێل لەزگەی رەشی جام و پەردەیان پێ لێکراوەتەوە. ٢١٠ ئۆتۆمبێل لید و فلاشیان پێوە بووە کە سزا دراون. دەست بەسەر ٢٠ ئۆتۆمبێلدا گیراوە. دەست بەسەر ٦٥ ماتۆڕسکیلدا گیراوە. "  لای خۆیشیەوە سەرکەوت ئەحمەد، گوتەبێژی بەڕێوەبەرایەتیی پۆلیسی سلێمانی گوتی: "لە ٢٥ ـی تەممووزەوە تاوەکو ١٧ ـی ئابی ٢٠٢١ دەست بەسەر ١١٨ دەمانچە و حەوت کڵاشینکۆفدا گیراوە. دوو نارنجۆک گیراون کە بە هاووڵاتییان بوون. ١٧٣ پارچەی ئۆتۆمبێل کە بە نایاسایی بە ئۆتۆمبێلەکانەوە کراون، دەستیان بەسەردا گیراوە. ٩٩٨ بەڵگەنامە و پشتگیریمان لە خەڵک سەندوون. "  بەپێی بڕیاری وەزارەتی ناوخۆ لە ساڵی ٢٠١٢ وە هاوردەکردنی ماتۆڕسکیل بۆ هەرێمی کوردستان قەدەخە کراوە. بەڵام لەسەر شەقامی شارەکانی هەرێمی کوردستاندا رۆژانە ژمارەیەکی زۆر ماتۆڕسکیل دەبینرێن کە هەندێک جار بەشیکیان دەبنە هۆی رووداوی هاتووچۆی دڵتەزێن.  ئەفسەرەکەی راگەیاندنی بەڕێوەبەرایەتیی هاتووچۆی سلێمانی گوتی: " دوو ساڵ پێش ئێستایش بڕیارێک دەرکرا کە ئەگەر کەسێک بیەوێت ماتۆڕسکیلێک بهێنێتە ناو هەرێمی کوردستانەوە دەبێت مۆدێلی ساڵ بێت. ئەمساڵ لە سنووری پارێزگای سلێمانیدا بە دوو قۆناخ چوار هەزار ماتۆڕسکیلی نایاسایی لەناو براون. هەر ئەمساڵ ٥١٣ ماتۆڕسکیل دەستیان بەسەردا گیراوە. ئێستا لە گەراجەکەماندا ٨١٤ ماتۆڕسکیلی دەستبەسەرداگیراو هەن. "  بەشێکی ئەو کەسانەی چەکیان پێیە ئەوانەن کە سەر بە دەزگا ئەمنییەکانن و پێویستە بەڵگەنامەی چەکهەڵگرتن لە دەرەوەی دەوامیان پێبێت. بەشێکی دیکەیش ئەو کەسانەن کە بە بیانووی خۆپارێزی چەکیان هەڵگرتووە و پیویستە مۆڵەتی وەزارەتی ناوخۆیان هەبێت.  گوتەبێژی بەڕێوەبەرایەتیی پۆلیسی سلێمانی گوتی: "ئەو کەسانەی بە چەکەوە دەستگیر دەکرێن و هیچ بەڵگەیەکیان پێ نەبێت، راستەوخۆ لەگەڵ چەکەکەدا دەنێردرێن بۆ نزیکترین بنکەی پۆلیس. هەندێک کەسی دیکە کە سەر بە بەڕێوەبەرایەتیی پۆلیس یان ئاسایش و هێزە ئەمنییەکانن و پێناسی ئەوانی پێیە، بەڵام هیچ بەڵگەیەکی پێ نییە کە بیسەلمێنێت رێگەپێدراوە چەک هەڵبگرێت، ئەوا چەک و پێناسەکەی لێ دەسەنرێت و نووسراو دەنێردرێت بۆ یەکەکەی تا بزانریت مۆڵەتی چەکهەڵگرتنی هەیە یان نا. ئەگەر وەڵامەکە نەخێر بێت، ئەوا وەک هاووڵاتییەکی ئاسایی دەدرێتە پۆلیس و رێکاری یاسایی بەرامبەر دەگیردرێتە بەر. "  بەپێی ئاماری راگەیاندنی بەڕێوەبەرایەتیی هاتووچۆی سلێمانی لە ساڵی ٢٠١٢ وە تاوەکو ٢٠٢٠ پێنج هەزار و ١١٤ کەس بەهۆی ماتۆڕسکیلەوە لە رووداوی هاتووچۆدا بریندار بوون و ١٦٤ کەسیش مردوون.   ئاماری مردن بە رووداوەکانی هاتووچۆ لە سلێمانی لە ساڵی ٢٠١٧ وە تاوەکو ٢٠٢٠: