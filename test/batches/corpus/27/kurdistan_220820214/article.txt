دانەمەزراندنی کارمەندانی کورد و تورکمان لەو فڕۆکەخانەیە نیگەرانیی دروستکردووە. زياد جبووری، بەڕێوەبەری فڕۆکەخانەی کەرکووک بە تۆڕی میدیایی رووداوی راگەیاند، "فڕۆکەخانەی کەرکووک ئێستا لە قۆناخی کۆتاییدایە و تەنیا چاوەڕێی رێگەپێدانی دەستەی فڕۆکەوانیی مەدەنین بۆ کردنەوەی، لە ماوەیەکی زۆر کەمدا و لە چەند رۆژی داهاتوو دەکرێتەوە، لە ئەگەری رێگەپێدانی لەلایەن دەستەی فڕۆکەوانیی مەدەنی".  بەڕێوەبەر و بەرپرسی ١١ بەشی فڕۆکەخانەکە لە نەتەوەی عەرەبن و هیچ پۆستێک بە کورد و تورکمان نەدراوە، یەکێتی ناوی ٢٠٠ کەسی بۆ دامەزراندن لە فڕۆکەخانەی کەرکووک بەرزکردبووەوە، بەڵام هیچیان دانەمەزرێندران.  یاسین مەلا عەزیز، جێگری لێپرسراوی مەڵبەندی دووی یەکێتی دەڵێت، "جێگری بەڕێوەبەری فڕۆکەخانە و بەرپرسی چەندین یەکە دەبوو بە یەکێتی و بە کورد بدرایە لەم شارە، بەڵام تاوەکو ئێستا نەکراوە. ٢٠٠ ناویشمان بەرزکردەوە تاوەکو وەکو کارمەندان و پاسەوان لە فڕۆکەخانە دابمەزرێندرێن، بەڵام تاوەکو ئێستا یەک ناویان نەگەڕاونەتەوە".  ئەگەرچی ئیدارەی کەرکووک سەرپەرشتیی راستەوخۆی فڕۆکەخانەی کەرکووک دەکات، بەڵام لەسەر بێبەشکردنی کورد و تورکمان لە پۆست و دامەزراندنەکانی فڕۆکەخانە، دەڵێت، "ئەو پرسە پەیوەندیی بە ئێمەوە نییە".  عەلی حومادی، جێگری پارێزگاری کەرکووک رایگەیاند، "بڕیارەکە بڕیارێکی ناوخۆیی نییە، بەڵکو پەیوەندیی بە حکومەتی عێراقی و وەزارەتی گواستنەوە و دەستەی فڕۆکەوانییەوە هەیە، هەموو پێکهاتەکانی کەرکووک کار بۆ خزمەتکردنی هاووڵاتییان دەکەن و زانیاریم لەسەر ململانێ سیاسییەکانی پشت کارەکە نییە، پێموایە کارەکانی فڕۆکەخانەکەش بە رێڕەوی راستدا دەڕوات و ئومێد دەکەین پەلە بکرێت لە کردنەوەی فڕۆکەخانەکە".  فڕۆکەخانەکە پێشتر فڕۆکەخانە حوڕییەی سەربازی بووە، ئێستا بەشێکی فڕۆکەخانەی مەدەنییە و سێ بەشەکەی دیکەشی بارەگای حەشدی شەعبی و سوپای عێراق و پۆلیسی کەرکووکە، بڕیارە لەگەڵ کردنەوەی فڕۆکەخانەکە بەڕووی گەشتیاراندا، لە قۆناخی یەکەمدا گەشتەکانی لە نێوخۆی عێراق بێت.