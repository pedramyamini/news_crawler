ئەیوب نەسری، پەیامنێری رووداو لە دهۆک رایگەیاند: پێش نیوەڕۆی ئەمڕۆ پێنجشەممە ٠٢ - ٠٩ - ٢٠٢١، لەسەر رێگای نێوان دهۆک ئامێدی پاسێکی گەشتیاری، کە گەشتیارانی عەرەبی تێدابوو، بە تەواوەتی سووتا.  لەبارەی چۆنیەتی ئاگرکەوتنەوەکە، شۆفێری پاسەکە، کە خەڵکی سنووری پارێزگای دهۆکە بە پەیامنێری رووداوی گوت: "پاسەکەم هیچ کێشەیەکی نەبوو، لەناکاو ئاگر لەژێر مەکینەکەی بەربوو، هەر ئەوەندەم پێکرا دەرگاکە بکەمەوە سەرنشینەکان رزگار بکەم، هەموویان بە سەلامەتی رزگاریان بوو کە نزیکەی ٢٤ کەس دەبوون، سەرجەمیشیان گەشتیاری عەرەب بوون".  دوابەدوای سووتانی پاسەکەش لەلایەن ژمارەیەک لە شۆفێران لە هەردوو سایدی چوون و هاتن هەڵمەتێکیان دەستپێکردووە بۆ کۆکردنەوەی هاوکاریی بۆ خاوەنی پاسە سووتاوەکە، هەر ئۆتۆمبێلێک بەو رێگایە تێپەڕ ببێت داوای لێ دەکەن ئەگەر توانای هەبێت یارمەتی خاوەن پاسەکە بدەن بە هەر بڕێک بێت، چونکە پاسەکەی بە تەواوەتی سووتاوە.