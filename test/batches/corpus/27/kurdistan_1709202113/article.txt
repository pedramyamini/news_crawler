یان ئۆستن یەکێکە لەو کەسایەتییە دیارانەی بەریتانیا کە پێشتر سەردانی هەرێمی کوردستانی کردووە و رۆژی پێنجشەممە ١٦ - ٩ - ٢٠٢١ لە هەڤپەیڤینێکدا لەگەڵ تۆڕی میدیایی رووداو باسی لەوە کرد کە پێویستە بەریتانیا هەرچیەکی لەدەست بێت بۆ هاوکاریکردنی گەلی کوردستان بیکات.   یان ئۆستن ئاماژەی بەوەشکرد کە پێویستە بەریتانیا لە بوارەکانی کشتوکاڵ، فیلم، پیشەسازییەکانی دیکە و کولتوور پەیوەندییەکانی لەگەڵ هەرێمی کوردستان بەهێزتر بکات.   ئەمڕۆ دوایین رۆژی گەشتە دیپلۆماسییەکەی نێچیرڤان بارزانی، سەرۆکی هەرێمی کوردستانە بۆ لەندەنی پایتەختی شانشینی یەکگرتووی بەریتانیا.   بۆریس جۆنسن، سەرۆکوەزیرانی بەریتانیا لەبەردەم خانووی ژمارە ١٠ی شەقامی داونینگ لە لەندەنی پایتەخت پێشوازی لە سەرۆکی هەرێمی کوردستان کرد و دواتر پێکەوە چوونەژوورەوە و کۆبوونەوەکەیان دەستیپێکرد.     کۆنسوڵی گشتیی بەریتانیا لە هەرێمی کوردستان کۆبوونەوەی نێچیرڤان بارزانی و بۆریس جۆنسن بە ساتێکی "پڕ بایەخ" ناو دەبات و دەڵێت، لەو کۆبوونەوەدا "دۆستایەتیی نێوانمان پشتڕاستکرایەوە".     دەیڤید ھانت، کونسوڵی گشتیی بەریتانیا لە هەولێر لەبارەی سەردانەکە دەڵێت، "جێگەی شانازیمە بە بوونم لەم تیمە نايابەی کە کاریان لەسەر بەرنامەکانی ئەم سەردانە کردووە".      لە کۆبوونەوەی سەرۆکوەزیرانی بەریتانیا و سەرۆکی هەرێمی کوردستان ئاڵای ئەو وڵاتە و عێراق و هەرێمی کوردستان دانرابوون و بۆریس جۆنسن بە گەرمی بەخێرهاتنی سەرۆکی هەرێمی کوردستانی کرد.  سەرۆکوەزیرانی بەریتانیا بە نێچیرڤان بارزانیی گوت، "من دەمەوێت ئەوە بزانن کە پەیوەندیی بەریتانیا لەگەڵ تۆ.. وڵاتەکەت یەکجار گرنگە و ئێمە ئەو پەیوەندییە راستەوخۆیە و پەیوندییە ئابوورییە روو لە زیادبوونەکەمان بەرزدەنرخێنین. من لە بیرمە کە لە هەولێر بووم، ویستم ئۆتۆمۆبێلێکی جۆری جاگوار لاندرۆڤەر لێبخوڕم. ئێوە گەورەترین پێشانگەی جاگوار لاندرۆڤەرتان لەو بەشەی جیهاندا هەبوو. "  هەروەها نێچیرڤان بارزانی، سەرۆکی هەرێمی کوردستان لەبارەی کۆبوونەوەکەی نێوانیان لەگەڵ سەرۆکوەزیرانی بەریتانیا لە فەیسبووکی خۆی نووسیویەتی: "خۆشحاڵ بووم کە ئەمڕۆ لەگەڵ بەڕێز بۆریس جۆنسن، سەرۆکوەزیرانی بەریتانیا لە لەندەن کۆبوومەوە. ئێمە چەند بابەتێکی گرنگمان تاوتوێکرد وەک پەیوەندیيه‌كانی بەریتانیا و ھەرێمی کوردستان، ھەڕەشەی تیرۆر و سەقامگیریی رۆژھەڵاتی نێوەڕاست. "