د. ئەمیرە عەلی، یاساناس و مامۆستای زانکۆی سەلاحەدین بە رادیۆی رووداوی راگەیاند، "ترسی ئەوەم هەیە کە لەو کارە سەرکەوتوو نەبین ئەگەر زۆر بە وریاییەوە لەگەڵ ئەو گۆڕانکارییانەدا نەجووڵێینەوە کە بەسەر جلی کوردیدا دێن. ئەو گۆڕانکارییە بەم شێوەیەی ئێستا مەترسیدارە. پەرلەمانی کوردستان دەتوانێت یاسایەک دابنێت کە چۆن جلی کوردی بپارێزرێت. ئەو گۆڕانکارییەی ئێستا بەسەر جلی کوردیدا هێنراوە، وای کردووە جلەکە هیچ پەیوەندییەکی بە جلی کوردییەوە نەمێنێت".  پرۆژەیاساکە باس لە گرفتی ئەو گۆڕانکارییە خێرا و بەرچاوە دەکات کە لە جلی کوردیدا کراوە. جلی کوردی بەشێکە لە سامانی نەتەوەیی و، پرسیار ئەوەیە: ئەگەر بەم شێوە خێرایە بگۆڕێت، چۆن دەتوانین ئەم سامانە بگەیێنینە دەستی نەوەکانی داهاتوو؟  ئەو مامۆستایە ئاماژە بەوە دەکات، "ئەو پرۆژەیاسایە بە تەنیا خۆم ئامادەم کردووە، بەڵام چەند جارێک لەگەڵ کەسانێکدا باسم کردووە کە هەندێکیان بیانی بوون. ئەوەی سەرنجی راکێشام ئەو خاڵە بۆ زۆر لە گەلانی جیهان زۆر گرنگە. جلوبەرگ ئەرکی هەر ئەوە نییە لە سەرما و گەرما بمانپارێزێت، بەڵکو ئەرکی ناساندنی نەتەوەیشی هەیە. جلی نەتەوەیی گەلان ناسنامەیە".  د. ئەمیرە عەلی جەختی لەوە کردەوە، "دەبێت ئێمە جلی کوردیی رەسەن لە جلی فاشیۆن جیا بکەینەوە. دەبێت بڵێین ئەوە جلی فاشیۆنە کە لە جلی کوردی دەچێت. جلی کوردی توانای ئەوەی هەیە کە ببێتە براندێکی نێودەوڵەتی. ئێمە پێوستمان بە پەیمانگە و پرۆگرام و یاسایەکە کە جلی کوردیی رەسەن بپارێزێت. پاراستنی جلی کوردی بە مانای ئەوە نییە کە دەبێت هەموو رۆژێک بەکاربهێندرێت. ئەو جلە کوردییەیشی کە ناتوانین لە زانکۆ یان فەرمانگەیەکدا بەکاری بهێنین، جلە کوردییە دەستکاریکراوەکەیە".  جلی کوردی بەپێی ناوچەکان جیاوازن، وەکو هەورامی، بۆکانی، بادینانی، مورادخانی، ستارخانی و... هتد. لەناو ئەوانیشدا تایبەتمەندیی وەکو سەڵتە و کەوا هەن.  ئەو مامۆستایەی زانکۆ باسی لەوە کرد، "ئێستا بەرگدروویەک نادۆزمەوە بتوانێت کەوایەکم بۆ بدوورێت کە وەکو ئەوەی ٤٠ ساڵ لەمەوپێشی نەنکم بێت. جلی کوردی بۆ جووڵە و ئازادی دروستکراوە. ئەگەر سەیری بکەیت، شێوازەکەی پەیوەندیی بەوەوە هەیە کە کورد لە ناوچە شاخاوییەکاندا ژیاوە. لەو شوێنانەیشدا پێویستت بە جلێکە کە بتوانیت بجووڵێیتەوە".  د. ئەمیرە ئاماژەی بەوەش دا، "زۆربەی وڵاتان وەکو سامانی نەتەوەیی گرنگی بە جلوبەرگیان دەدەن و خۆیان بە بەرپرسیار دەزانن کە ئەو سامانە لەناو نەچێت. بۆ نموونە لە ئەڵمانیا ئەوەندەی خەڵکەکە خەمیەتی، ئەوەندە دەوڵەت نییە کە کەسانێکی تایبەتن و چەندین رێکخراویان بەپێی ناوچەکانیان دروست کردوون. لە یەکێک لە هەرێمەکان جلە نەتەوەییەکەیان تەنانەت رەنگی دەزووەکەی و قوماشەکەی ناگۆڕن و خەڵکانێکی زۆریش پشتگیریی دەکەن".