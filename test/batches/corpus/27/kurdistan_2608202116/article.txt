ئامانج جەلال، گوتەبێژی بەڕێوەبەرایەتیی ئاوی سلێمانی بە تۆڕی میدیایی رووداوی راگەیاند، "لە کاژێر ١٢: ٠٠ی شەوی رابردووەوە بەهۆی پچڕانی کارەبای پرۆژەی دووەمی ئاوی دووکان - سلێمانی، کێشەی تەکنیکی لە پرۆژەکە دروستبووە".  گوتەبێژی بەڕێوەبەرایەتیی ئاوی سلێمانی ئەوەی خستەڕوو، "بەهۆی ئەو کێشەیە، ئەو گەڕەکانەی لەسەر ئەو هێڵەن کە زۆربەی گەڕەکەکانی سلێمانی دەگرێتەوە، لەگەڵ قەزا و ناحیەکانی (چەمچەماڵ، تەکیە، بازیان، ئەڵڵا وەیسی، گۆپاڵە و پیرەمەگروون)، تاوەکو چارەسەرکردنی گرفتەکە ئاویان پێنادرێت".  بە گوتەی ئامانج جەلال، لە دوێنێ شەوەوە تیمەکانیان سەرقاڵی چاککردنەوەی کارەبای پرۆژەی دووەمی ئاوی دووکان - سلێمانین و هەوڵدەدەن بە زووترین کات گرفتەکە چارەسەر بکەن.  ئەمەش لە کاتێکدایە ئەمساڵ بەهۆی وشکەساڵی، لە زۆربەی پارێزگاکانی هەرێمی کوردستان هاووڵاتییان دووچاری گرفتی بێئاوی بوون.