ئەمڕۆ سێشەممە، ٣١ی ئابی ٢٠٢١ موقەدەم شۆڕش ئیسماعیل، گوتەبێژی پۆلیسی راپەڕین بە تۆڕی میدیایی رووداوی راگەیاند: "رووداوەکە لەکاتێکدا بووە، کە تیمێکی کارەبای رانیە سەرقاڵی چاککردنەوەی رووناکی شەقامی سەرەکیی رانیە بوون، شۆفێری کرێنێکی ئەو فەرمانگەیە لەکاتی کشانەوە کارمەندێکی کارەبای رانیەی کردووەتە ژێرەوە و بەهۆیەوە گیانی لەدەستداوە".  ئەو کارمەندە ناوی عەلی محەممەدە، لە دایکبووی ساڵی ١٩٦٣ یە، سەرۆکی تێبنەران بووە لە فەرمانگەی کارەبای ئیدارەی راپەڕین.  لێکۆڵینەوەی پۆلیس لە بارەی رووداوەکە دەستیپێکردووە، بە گوتەی پۆلیس شوفێری کرێنەکە دانی بەوەداناوە کە کارمەندەکە کەوتووەتە ژێر ئۆتۆمبێلەکەی، بەڵام ئەو نەیبینیوە. شوفێرەکە بەپێی ماددەی ٢٤ لە یاسای هاتووچۆ راگیراوە.