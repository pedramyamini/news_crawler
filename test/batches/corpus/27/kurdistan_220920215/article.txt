ئەنجوومەنی شاری کرماشان رۆژی ٢١ - ٠٩ - ٢٠٢١ بە نێوەندگیریی داواکاری گشتیی کرماشان، جێگری پارێزگار بۆ کاروباری ئاوەدانکردنەوە و پارێزگاری کرماشان کۆبوونەوە و بە دەنگی هەر ٩ ئەندامەکەی ئەنجوومەنی شار، ئەمیر رەحیمییان وەک سەرۆک شارەوانیی بەوەکالەت هەڵبژارد.  سەعید تلوعی، سەرۆکی پێشووی شارەوانیی کرماشان رۆژی ٠٤ - ٠٨ - ٢٠٢١ دەستی لەکارکێشایەوە و ئیدی ئەو شارە نە تەنیا سەرۆکی شارەوانی، بەڵکو سەرۆکی شارەوانیی بەوەکالەتیشی نەبوو.  ئەنجوومەنی شاری کرماشان دەبوو مانگێک لەمەوبەر دەستی بەکاربکردایە، بەڵام هەر لە سەرەتاوە ناکۆکیی لەنێو ئەندامانی دروستبوو و بۆ سەر دوو لایەن دابەشبوون. گرووپێکیان ئامادەنەبوون بەشداری لە کۆبوونەوەکاندا بکەن و بۆیە ئەنجوومەنی شاری توانای بڕیاردانی نەبوو.  لە کۆبوونەوەی رۆژی رابردووشیاندا ئەندامانی ئەنجوومەنی شار نەیانتوانی لەسەر دەستەی سەرۆکایەتیی ئەنجوومەنەکە بڕیاربدەن و تەنیا سەرۆکی شارەوانیی بەوەکالەتیان هەڵبژارد.  هوشەنگ بازوەند، پارێزگاری کرماشان دوای کۆبوونەوەکە، ئەندامانی ئەنجوومەنی تۆمەتبار کرد بەوەی کە "بێڕێزیان بە دەنگی خەڵک" کردووە.  ئەنجوومەنی شاری کرماشان ١١ ئەندامی هەیە، بەڵام ناوەندی چاودێریی هەڵبژاردنەکان شیاوبوونی دوو لە هەڵبژێراوەکانی رەتکردەوە و ئێستا ٩ ئەندامیان ماون.  دەستەی چارەسەرکردنی ناکۆکییەکانی کرماشان هەوڵیدا کێشەی ئەنجوومەنەکە چارەسەربکات؛ دوو لە ئەندامانی ئەنجوومەنەکەی سزادا و بۆ ماوەی ٣ مانگ هەڵیپەساردن و بۆ ماوەی یەک ساڵیش یەک لەسەر سێی مووچەی سەرجەم ئەندامەکانیشی کەمکردەوە، بەڵام دیسان کۆنەبوونەوە.  پارێزگاری کرماشان دەڵێ: "ناڕوونی لە راپەڕاندنی کاروباری خەڵک و چارەسەرنەکردنی کێشەی هاووڵاتیان جێگەی نیگەرانییە" و داوای کردووە خێرا ئەو بارودۆخە یەکلایی بکرێتەوە.  ژمارەی دانیشتووانی شاری کرماشان نزیکەی یەک ملیۆن کەسە، گەورەترین شاری رۆژهەڵاتی کوردستانە و کۆنەبوونەوەی ئەنجوومەن کێشەی دروستکردووە.  ئەنجوومەنی شار سەرۆکی شارەوانی هەڵدەبژێرێت و بودجەی شاریش پەسنددەکات، بۆیە رۆڵی گرنگی لە بەڕێوەبردنی شاردا هەیە.