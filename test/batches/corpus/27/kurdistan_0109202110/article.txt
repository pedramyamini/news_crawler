ئەمڕۆ چوارشەممە، كۆمیته‌ی په‌یوه‌ندییه‌كانی دەرەوەی كۆما جڤاكێن کوردستان "کەجەکە"، راگەیێندراوێکی لە بارەی تەقینەوەکەی کەمپی قادیا بڵاوکردەوە و ئاماژەی بەوەداوە: "هێرشەکەی سەر کەمپی قادیا لەلایەن دەوڵەتی تورکیا کراوە".  لە راگەیێنراوەکەی کەجەکە دا هاتووە: "شەوی ٣٠ - ٠٨ - ٢٠٢١ لە ئەنجامی روودانی تەقینەوەیەک لە کەمپی قادیا، کە دوای هەڵاتنی کوردی ئێزدی ناوچەی شنگال لە دەست جینۆسایدی داعش لەو کەمپە نیشتەجێبوون، دوو منداڵ گیانیان لەدەستداوە و ژمارەیەکی زۆر لە خەڵک برینداربوون".  کەجەکە دەڵێت: "بە گوتەی سەرجەم گەواهیدەرانی رووداوەکە، ناوەڕۆک و شێوازی ئەو تەقینەوەیە دەریدەخات، کە لە ئەنجامی هێرشی دەوڵەتی تورکیا بووە. ئەمە لە کاتێکدایە وێڕای ئەوەی رووداوەکە لە بنەڕەتدا یەکلایی نەبووەتەوە، هەندێک لە بەرپرسە خۆجێییەکانی سەر بە پارتی، پێکهاتە کارگێڕییەکەی پارتی لەو کەمپە، دەستیان بە هەوڵێکی تێکدەرانە کردووە بۆ ئەوەی رووداوەکە بخەنە ئەستۆی پەکەکە. ئەم کردەوە و هەوڵە تێکدەرانەی بەرپرسانی پارتی بۆ نیشاندانی ئەوەیە کە ئەم رووداوە یەکێک نییە لە هێرشە بەردەوامەکانی دەوڵەتی تورک و تەنانەت هەڵوێست و کردارێکە بۆ پیشاندان و سپیکردنەوەی هێرشەکانی جینۆسایدی کۆماری تورکیا کە لە دژی گەلەکەمان ئەنجامی دەدات".  لەبارەی هێرشەکەش خەلیل مەحموود، قایمقامی سێمێل، بە رووداوی راگەیاند: "هەموو لایەنە پەیوەندیدارەکان، هەم کارگێڕی پارێزگای دهۆک و دەزگا ئەمنییەکانمان سەردانی شوێنی رووداوەکەیان کرد. تەقینەوەکە یەکجار گەورە بوو، چوار کەرەڤانە بە تەواوەتی تێکچووبوون، دوای گەیشتنی دەزگا ئەمنییەکان و ئەو تیمە تایبەتەی پێکهێندرابوو، دەرکەوت تەقینەوە چ لە رێگەی TNT بێت یان شتێکی دیکە بێت روویداوە، دوای لێکۆڵینەوەیەکی ورد دەرکەوت بۆمبێک بووە لەو شوێنە دانراوەتەوە، بە وایەرێک بەستراوە و نزیکەی ٧٠ مەتر لە دووری ئەو کەرەڤانانەش پاترییەک دۆزراوەتەوە کە وایەرەکەی پێوە بەستراوەتەوە، واتە لە رێگەی ئەو پاترەیەوە ئەوە بۆمبە تەقێندراوەتەوە".  لەسەر بەیاننامەکەی کەجەکەش، خەلیل مەحموود دەڵێت: "ئێمە وەکو لایەنی حکومەت تاوەکو ئێستا هیچ لایەنێکمان تۆمەتبار نەکردووە، تاوەکو دەرئەنجامی لێکۆڵینەوەکان لەلایەن ئەو تیمانەی بۆ لێکۆڵینەوەی تەقینەوەکە پێکهێندراون و ئەوان دەگەنە ئەنجام، بە پشتیوانی خودا بە دیار دەکەوێت و هیچ کردەوەیەکی تیرۆریستی لە هەرێمی کوردستان کرابێت بێ ئەنجام نەبووە، چاوی دەزگا ئەمنییەکان کراوەن، بە پشتیوانی خودا ئەمەش ئاشکرا دەبێت کە کێ ئەو کارەی کردووە".