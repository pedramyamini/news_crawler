ئەمڕۆ سێشەممە ١٤ - ٩ - ٢٠٢١، مەناف حەسەن، بەڕێوەبەری بەشی هەڵبژاردن لە لقی ١٤ ـی موسڵی پارتی دیموکراتی کوردستان بە تۆڕی میدیایی رووداوی گوت، ئەوان بازنە بە بازنە بانگەشە بۆ بەربژێرەکانیان دەکەن و کێشەیان بۆ دروستنەکراوە و گوتی: "ئەمڕۆ دەچینە ناوچەیەکی سنووری نەینەوا بۆ بانگەشە کە حەشدی شەعبی لێیە، هیوادارین هیچ کێشەیەکمان بۆ دروستنەکرێت".  هەروەها نەوزاد ساڵح راوێژکاری کۆمسیۆنی هەڵبژاردنەکان لە ئەنجوومەنی سەرکردایەتیی یەکێتیی نیشتمانیی کوردستان کە لەگەڵ بزووتنەوەی گۆڕاندا هاوپەیمانیی کوردستانیان پێکهێناوە، بە تۆڕی میدیایی رووداوی راگەیاند، بەپێی زانیاریی نوێنەرەکانیان لە سنووری نەینەوا بانگەشە ئاساییە و شتێک رووینەداوە شایانی باسکردن بێت.  ئەگەرچی لە سنووری پارێزگای نەینەوا بۆ بەربژێر و لیستە کوردییەکان تاوەکو ئەمڕۆ بانگەشە بە "بێکێشە" بەڕێوەدەچێت، لە سنووری کەرکووک پۆستەری هەردوو لایەن دەدڕێندرێت.  سامان رەشید، رێپێدراوی دەزگەی هەڵبژاردنی پارتی دیموکراتی کوردستان لە کەرکووک بە تۆڕی میدیایی رووداوی گوت، هەندێک لەوانەی پۆستەرەکانیان دەدڕێنن "بەشێوەیەکی رێکخراو ئەوکارە دەکەن، هەندێکیشی لە نەبوونی هۆشیارییە. "  سامان رەشید دەڵێت، خۆی بینیویەتی پۆستەری بەربژێری ئەوان دڕێندراوە و پۆستەری کاندیدی "حەشدی شەعبی، یاخوود تورکمان و عەرەب لە تەنیشتیدا بوون نەدڕێندراون. "  هەروەها عەلی قەڵایی بەرپرسی بەشی هەڵبژاردن لە مەڵبەندی یەکێتی لە کەرکووک بە رووداوی گوت، پۆستەرێکی زۆریان دڕێندراوە لە بازنەی یەکدا.  گوتیشی، بەشێکی پەیوەندی بە "دەسەڵاتی" شارەکەوە هەیە، چونکە بەشێکی پۆستەرەکان بەشێوەیەک دڕێندراوە، جۆرێک لە "تۆڵەکردنەوە و ئیهانە"ـی تێدایە و سەری بەربژێرەکە لە پۆستەرەکەدا لێکراوەتەوە.  لە پارێزگای نەینەوا دوو ملیۆن و ٣٣٠ هەزار ٦٣٢ کەس مافی دەنگدانیان بۆ هەڵبژاردنی ٣١ ئەندامی ئەنجوومەنی نوێنەرانی عێراق هەیە. هەروەها ملیۆنێک و ١١ هەزار  ٩٢٨ دەنگدەر لە سنووری پارێزگای کەرکووک بۆ هەڵبژاردنی ١٢ ئەندامی ئەنجوومەنی نوێنەرانی عێراق مافی دەنگدانیان هەیە.  بڕیارە ١٠ - ١٠ - ٢٠١٢ هەڵبژاردنی ئەنجوومەنی نوێنەرانی عێراق لە عێراق و هەرێمی کوردستان بەڕێوەبچێت. تێیدا نزیکەی ٢٥ ملیۆن کەس مافی دەنگدانیان بۆ هەڵبژاردنی ٣٢٩ کورسیی ئەنجوومەنەکە هەیە.