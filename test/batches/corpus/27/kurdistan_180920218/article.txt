محەممەد خورشید، سەرپەرشتیاری بانگەشەی هەڵبژاردنی پارتی لە کەرکووک لە هەڤپەڤینێکی لەگەڵ تۆڕی میدیایی رووداو رایدەگەیێنێت، "بە گشتی بانگەشەی هەڵبژاردن لە کەرکووک ئارام بەڕێوەدەچێت، رێگرییەکی ئەوتۆ نییە. هەڵمەتی دڕاندنی پۆستەری بەربژێرەکانمان وەکو لایەنەکانی دیکە هەبووە، بەڵام پارتییەکان زۆر بەسەربەرزانە و دلێرانە خەریکی کاری خۆیانن".  لەبارەی راکان جبووری، پارێزگاری بە وەکالەتی کەرکووک، محەممەد خورشید دەڵێت، هەرگیز دانیان بە پارێزگاربوونی راکان جبوورییەوە نەناوە و "ئەو بەزۆر سەپێندراوە بەسەر خەڵکی کەرکووکدا".  پێشتر راکان جبووری ئاماژەی بەوە کردبوو کە هێزە کوردستانییەکان ١٣٧ گوندیان "وێران کردووە"، محەممەد خورشید لەو بارەوە دەڵێت، "ئەو برادەرە هەر بۆخۆی شت هەڵدەبەستێت"، هەروەها ئاماژە بەوەش دەدات، "ئارامترین و سەلامەتترین کاتی خەڵکی کەرکووک لە نێوانی ساڵی ٢٠١٤ و ١٦ی ئۆکتۆبەری ٢٠١٧ بووە".  دەقی هەڤپەیڤینی تۆڕی میدیایی رووداو لەگەڵ محەممەد خورشید، سەرپەرشتیاری بانگەشەی هەڵبژاردنی پارتی دیموکراتی کوردستان لە کەرکووک:  رووداو: هیچ رێگرییەک هەیە لە هەڵمەتی هەڵبژاردنی بەربژێرەکانتان لە کەرکووک؟  محەممەد خورشید: بە گشتی بانگەشەی هەڵبژاردن لە کەرکووک ئارام بەڕێوەدەچێت، رێگرییەکی ئەوتۆ نییە. هەڵمەتی دڕاندنی پۆستەری بەربژێرەکانمان وەکو لایەنەکانی دیکە هەبووە، بەڵام پارتییەکان زۆر بەسەربەرزانە و دلێرانە خەریکی کاری خۆیانن؛ ئەگەر رێگریش هەبێت یەک لە دوای یەک دەیبەزێنین و لە بانگەشەی هەڵبژاردن بەرەوپێش دەچین.  رووداو: کەی دەچنەوە ناو بارەگاکانتان لە کەرکووک؟ هەموو بارەگاکانتان وەرگرتوونەتەوە؟  محەممەد خورشید: مەسەلەی بارەگاکان، کەیسێکی تایبەتییە و هەندێک لە هەڤاڵانمان سەرپەرشتی بابەتەکە دەکەن؛ بەرەوپێشچوون هەیە و بەرەو پێشچوونەکەش باشە. مەسەلەی گەڕانەوەی ئێمەش، هەموو لایەک دەزانن، پارتی حیزبێکی مەرکەزییە و چاوەڕێی بڕیاری سەرکردایەتیی پارتی دەکەین؛ هەرکاتێک ئەوان بڕیار بدەن، ئێمە دەچینەوە.  رووداو: راکان جبووری، پارێزگاری کەرکووک بەوەکالەت، لە هەڤپەیڤینێکدا لەگەڵ رووداو دەڵێ، پارتی هەر دەیگوت کەرکووک داگیرکراوە و ئێستا دەگەڕێتەوە؛ لەوبارەوە چی دەڵێن؟  محەممەد خورشید: ئێمە هەر لە سەرەتاوە دانمان نەناوە بەوەی کە ئەو کەسەی ناوتان هێنا پارێزگاری کەرکووکە؛ ئەو بەزۆر سەپێندراوە بەسەر خەڵکی کەرکووکدا و سەپاندنی ئەو بەسەر خەڵکی کەرکووکدا نیشانەی داگیرکارییە. ئێمە ئێستاش دەڵێن کەرکووک بە هێزێکی زۆر داگیرکراوە و پێویستە ئەو رەوشە سەربازییەی لە کەرکووک هەیە، نەمێنێت. دەبێت کوردستانیانی کەرکووک ئازادبن لە بانگەشەی هەڵبژاردن و هەڵکردنی ئاڵای کوردستان؛ دەبێت ئەو رێگرییانەی کە هەن لاببردرێن و ئەو بازگە زیادانەی کە کاتی خۆی نەبوون، لاببردرێن. هەموو ئەمانە ئەو داخوازیانەن کە پارتی بە بەردەوام هەیبوون و دەشیانکات. بۆیە ئەو کەسە بۆ خۆی لێدوان دەدات و ئەوە کێشەی خۆیەتی. بۆچوونی ئێمە لەبارەی پارێزگای کەرکووک جێگیرە، کە دەبێت رەوشی ئەو پارێزگایە ئاسایی بکرێتەوە و بەرەو پێشچوونیش بەدەستهاتووە. پارتی دیموکراتی کوردستان رۆڵی سەرەکی هەبووە لەوەی ئەو بارودۆخەی ئێستا خەڵك دەیبنێت لە کەرکووک گۆڕانکارییەکی تێکەوتووە؛ لەوەی پارتی لە بانگەشەی هەڵبژاردنی خۆی لە کەرکووک ئاڵای کوردستانی بەرزکردەوە و ترسی لایەنەکانی دیکەی شکاند؛ مەسەلەی پێکهێنانی هێزە هاوبەشەکان، مەسەلەی پێکهێنانی ژووری ئۆپەراسیۆنی هاوبەش، مەسەلەی ئاساییکردنەوەی بارودۆخ، رادەستکردنەوەی بارەگاکان و کەمکردنەوەی بازگەکان، ئەمانە هەموو ئەو شتانەن کە پارتی یەک لەدوای یەک جێبەجێیان دەکات. ئومێدەوارین لە چەند رۆژی ئاییندەدا هەندێک پێشڤەچوونی دیکەش ببینین، کە دڵی کوردستانیانی کەرکووک زۆر لەوەی کە هەیە خۆشحاڵ بکات.  رووداو: بارەگاکانتان لە کەرکووک چۆڵکراون؟  محەممەد خورشید: وەکو گوتم، ئەو بابەتە فایلێکی تایبەتە و هەندێک لە هەڤاڵانی ئێمە سەرپەرشتی دەکەن، بێگومان وردەکارییەکەی لای ئێمەش هەیە، هەرکاتێک پێویست بوو، ئەوا رایدەگەیێنین.  رووداو: پارێزگاری کەرکووک دەڵێت کورد ١٣٧ گوندی وێران کردوون، ئێوە چی دەڵێن؟  محەممەد خورشید: ئەو برادەرە هەر بۆخۆی شت هەڵدەبەستێت، چەندینجاریش رایانگەیاندووە کە چەند گیراو و بێسەروشوێنیان هەیە؛ ئەو گوندانەی کە ئەوان ناوی دەهێنن بە دیاریکراوی ئەو گوندانەن کە لە شەڕی داعش لەنێوان هێزی پێشمەرگە و داعش لە ساڵی ٢٠١٤ تاوەکو ٢٠١٧ شەڕی یەکجار زۆریان تێداکرا، بۆردوومان کران، فڕۆکەکانی هاوپەیمانان بۆردوومانی کردن. ناکرێت ئەو دۆخە بەسەر کورد بسەپێندرێت؛ خۆ لە سەردەمی پێشوودا ٤ هەزار و ٨٠٠ گوندی کورد وێران کران، ١٨٢ هەزار کەسی کورد ئەنفال کران، ئەی کێ لەوانە بەرپرسە؟ بۆیە ئەو کەسە ئێستا بۆخۆی بانگەشەی هەڵبژاردن بۆ براکەی و دەست و دارەکەی دەکات و دەیەوێت لە پۆستەکەی بمێنێتەوە. ئێمە گوێ لە قسەی خەڵکی ئەوتۆ ناگرین، دانیشتمان پێ نەناوە و دانیش بەو جۆرە کەسانەدا نانێین.  رووداو: راکان جبووری دەڵێ لە ماوەی دەسەڵاتی کوردیدا لە کەرکووک خەڵک زۆر کوژراون، بەڵام لەوەتەی ئەو پارێزگارە هیچ کوردێک نەکوژراوە؟ ئێوە چی دەڵێن؟   محەممەد خورشید: لەوەتەی ئەو پارێزگارە، خەڵکێکی زۆر کوژراوە، تیرۆرکراوە، ماڵی تاڵانکراوە، تاوانی رێکخراو یەکجار زۆر لە کەرکووک روویداوە. هەر کەناڵەکەی ئێوە بەرنامەیەکی تایبەتیتان هەبوو کە لەو کاتەوەی ئەو پارێزگارە نزیکەی ٥ هەزار کردەی تیرۆریستی روویانداوە. ئەو کاتەشی کە ئەو باس دەکات خەڵک لە کەرکووک کوژراوە، ئێمە هەموومان دەزانین لە دوای ٢٠٠٣ کە کەرکووک رزگارکرا تاوەکو ساڵی ٢٠٠٨، ئەمنیەتی کەرکووک لە دەست ئەمریکیەکان و پۆلیسی کەرکووک و سوپای عێراقدا بوو. دوای ئەوەش هێزە عێراقییەکان دەسەڵاتداربوون بە هاوکاری هێزی کوردی. لە ساڵی ٢٠١٤ ەوە بۆ ٢٠١٧ پێشمەرگەی کوردستان ئەمنیەتی ئەو ناوچانەی گرتەدەست، بە تایبەتی لە دەرەوەی شارەکان؛ سوپای عێراق، سوپایەکی راکردووی تێکشکاو بوو ئەوکات، خەڵکی کەرکووک پەنایان بۆ پێشمەرگە هێنا؛ ئارامترین و سەلامەتترین کاتی خەڵکی کەرکووک لە نێوانی ساڵی ٢٠١٤ و ١٦ی ئۆکتۆبەری ٢٠١٧ بووە. بۆیە راکان جبووریش ئەوکاتە لەژێر سایەی ئەو ئارامییە جێگری پارێزگار بوو، زۆر بە ئارامی بۆخۆی هاموشۆی دەکرد و هیچ گرفتێکیشی نەبوو. بۆیە ئەو دەنگۆیانەی بەسەر کوردی دەسەپێنن با بفەرموون بە بەڵگە بیسەلمێنن. لە دوای ١٦ی ئۆکتۆبەر ئەوان دەسەڵاتدارن لە کەرکووک، چەندین کەیسیان لە دادگە کردووەتەوە، کام لەو کەیسانە براوەبوون کە نیشانی داوە کورد خەڵکی کوشتووە؟  رووداو: پێکهێنانی دوو لیوا هاوبەشەکەی پێشمەرگە گەیشتووەتە کوێ؟ کەی پێشمەرگە دەگەڕێتەوە کەرکووک؟  محەممەد خورشید: کاری لیژنە هاوبەشەکان تەواو بووە و مەسەلەی پێکهاتەی لیواکانیش و بڕیاری فەرماندەی لیواکان و جێگرەکانیان خەریکی پێکهێنانی دەستەی لیوا و فەوجن، ئەمانە پرۆسەی تەکنیکین، واتە شتێک نییە بە رۆژ و شەوێک جێبەجێ بکرێت، لەوانەیە پێویستیان بەوە بێت بانگهێشتی هێزە هاوبەشەکان بکەن، یان بیر لەوە بکەنەوە کۆمەڵێک خەڵک دابمەزرێنن؛ هەموو ئەمانە بە شەو و رۆژێک جێبەجێ ناکرێن، بەڵام بڕیار لەسەر پێکهێنانی دوو لیوا دراوە، لیوایەک لە ناوچەی پردێوە بەرەو باکوور، لیوایەکی دیکەش لە پردێوە بەرەو باشوور، واتە بەشێک پارێزگای کەرکووک بۆ خوارەوە، بەشێكی دیکە پارێزگای نەینەوا دەگرێتەوە، بڕیار لە دوو لیوایە دراوە و فەرماندەی لیواکانیش دەستنیشانکراون و خەریکی پێکهێنانی هێزەکەن، بەڵام بۆ گەڕانەوەی ئەو هێزە، بۆ پێکهێنانی و ئامادەکردنی و پڕچەککردنی بێگومان کاتی پێویستە، بەڵام ئێمە ئەو موژدەیە دەدەین کە ئەو دوو لیوایە پێکدێن و پێشمەرگەی کوردستان بە سەربەرزی دەگەڕێتەوە کەرکووک، پشتیوان بە خودا.  رووداو: داوایەک هەیە و کۆمیسیۆن رەتیکردەوە کە هەڵبژاردنی کەرکووک دوو رۆژ دوابخرێت، لەوبارەوە چی دەڵێن؟   محەممەد خورشید: یەکەم شت هەموو لایەک با بزانێت پارتی سڵ لە هەڵبژاردن ناکاتەوە لە پارێزگای کەرکووک؛ هەڵبژاردنی پارێزگای کەرکووک هەر کاتێک بکرێت، ئێمە ئامادەین. ئەو داوایەش کە لەلایەن عەرەب و تورکمان کراوە و داوای دواخستنیان بۆ ماوەی هەفتەیەک کردووە بۆئەوەی چاودێرییەکی چڕ و تووند لەسەر ئەو بابەتە هەبێت. ئەمەش یەکێک لەو بیانوانەی کە بەردەوام بەربەست دەخەنە بەردەم پێشڤەچوونەکان لە پارێزگای کەرکووک، ئەگەرنا ئەمڕۆ بکرێت یان هەفتەیەکی دیکە چ جیاوازییەکی ئەوتۆی نییە. بۆیە بە نسبەت ئێمە، ئەو بڕیارەی کە لە کۆمیسیۆن دەردەچێت، پێیەوە پابەند دەبین، هەرچەندە تێبینی یەکجار زۆرمان ل مەسەلەی کاری کۆمیسیۆن لە کەرکووک و بەغدا هەیە، بەڵام ئەگەر هەموو پێکهاتەکانی کەرکووک بە کورد و عەرەب و تورکمان و کریستیانەکان لەسەر بابەتێک رازی ببن، پارتی دیموکراتی کوردستان رازییە لەسەر ئەو بابەتە.  رووداو: لەگەڵ لایەنی دیکە هاوئاهەنگیتان هەیە لە بازنەکاندا بۆ ئەوەی دەنگی کورد پەرت نەبێت؟   محەممەد خورشید: ئێمە پەیوەندییەکی زۆر ئاساییمان لەگەڵ هەموو لایەنە سیاسییە کوردستانییەکانی کەرکووک بە گشتی هەیە؛ هیچ کێشەیەکمان لەگەڵ هیچ لایەنێکی سیاسی نییە. بنچینەی بەشداربوونی پارتیش لە کەرکووک ئەوەیە هەوڵبدرێت ژمارەی کورسییەکانی کورد لە کەرکووک بپارێزرێن، چونکە لە مەسەلەی دابەشکردنی بازنەکان ناحەقییەکی زۆر بەرامبەر بە کوردستانیانی کەرکووک کراوە؛ بۆیە ئێمە بەشدارین بۆئەوەی ئەو هاوسەنگ و پارسەنگە بپارێزین؛ لایەنەکانمان هانداون، بەڵام شێوازی هەڵبژاردنەکە ئەوەیە کە ئەگەر تۆ بەشداربیت یان نا، رێک بکەویت و رێک نەکەویت، هاوپەیمان بی یان هاوپەیمان نەبی، هەر کەسێک مافی هەیە دەنگ بە تاکێک بدات، بۆیە دەنگی ئەو تاکەش بۆ تاکێکی دیکە ناچێت، بەڵام بنچینەکە ئەوەیە کورد بتوانێت لەنێوان ٦ بۆ ٧ بەربژێری بەهێز هەڵبژێرێت و دەنگ بەو بەربژێرانە بدات کە چانسی دەرچوونیان هەیە؛ ئێمە پێمانوایە بەربژێرەکانی پارتی کاک دکتۆر شاخەوان عەبدوڵڵا بە ژمارە ٣٠ لە بازنەی یەک و مامۆستا نەجوا حەمید بە ژمارە ٥٢ لە بازنەی دوو چانسی ئەو سەرکەوتنەیان هەیە؛ بۆیە داوا لە هەموو لایەنەکان و خەڵکی کەرکووک دەکەین دەنگبدەنە کاندیدەکانی پارتی دیموکراتی کوردستان، چونکە ئەو دوو کاندیدە چانسی سەرکەوتنیان هەیە؛ دەنگەکانی کە بۆ ئەو دوو کاندیدە دەڕوات بە فیرۆ ناچن.  رووداو: ئەگەر نوێنەرتان لە کەرکووک سەربکەوێت، چی بۆ خەڵکی کەرکووک دەکەن؟ ئێوە ٥ ساڵە لەوێ نین؟   محەممەد خورشید: یەکەم؛ پارتی دیموکراتی کوردستان هەر لەناو کەرکووک بووە؛ لە رۆژانی یەکەمی دوای خیانەتی ١٦ی ئۆکتۆبەرەوە پارتی لە کەرکووک بووە، خەڵکی کەرکووک ئەو شاهێدیە دەدەن؛ ئەو بەرگری و بەرخودانەشی کە خەڵکی کەرکووک تا ئێستا بڕوا و ئومێدیان پێیەتی لە سۆنگەی پارتییەکانەوە گشتێندراوە بۆ هەموو خەڵکی کەرکووک، بۆیە پارتی لە کەرکووک بووە و تەنیا بارەگاکانی نەبوون.  پارتی دیموکراتی کوردستان بەرگری لە کوردستانیبوونی کەرکووک کردووە؛ پارتی دیموکراتی کوردستان شەهید و قوربانی داوە لە پێناوەدا، داستانی پردێ و سحێلای تۆمارکردووە؛ قەوارەی هەرێمی کوردستانی پاراستووە. بۆیە کەرکووکییەکانی کەرکووک بڕوایان بەوەیە ئەو هێزەی کە دەتوانێت گۆڕانکاری ریشەیی لەو بارودۆخە نائاساییەی لە ئەنجامی خیانەتی ١٦ی ئۆکتۆبەر هاتووەتە ئاراوە، ئەمە پارتی دیموکراتی کوردستانە کە دەتوانێت ئەو گۆڕانکاریە بکات؛ وەک کەرکووکییەکان بە زمانێکی زۆر سادە دەڵێن، کورد گەڕایەوە، یان کورد کەی دەگەڕێتەوە؟ کە ئەمە ئەو نازناوەیە لە پارتیان ناوە. بۆیە پارتی زۆری بۆ کەرکووک کردووە و زۆری دیکەشی پێیە بۆ کەرکووکی بکات؛ پارتی دیموکراتی کوردستان لەمێژووی خۆیدا جەنابی مەلا مستەفای بارزانی خۆی و شۆڕشی مەزنی ئەیلوولی کردە قوربانی کەرکووک؛ بۆیە دەرگای کەرکووکییەکان بۆ پارتییەکان کراوەتەوە، پارتییەکان لە باوەشی کەرکووکییەکانن و زۆریش ئومێدمان بە خەڵکی کەرکووکە، ئەوان دەزانن و ئومێدی سەرەکی کەرکووکییەکان رێبازی بارزانی و جەنابی سەرۆک بارزانی و پارتییە کە بتوانێت ئەو بارودۆخە نەخوازراوە خراپەی کە بەسەر خەڵکی کەرکووکدا هاتووە، چاک بکرێت.  ئەگەر ئێوە لە چەند رۆژی رابردوودا چاودێریتان کردبێت، بە گەڕانەوەی نووسینگەکانی هەڵبژاردنی پارتی بۆ یەکەم جار ئاڵای کوردستان لە کەرکووک هەڵکرا. ئەگەر لەبیرتان بێت لە نەورۆزی ئەمساڵ ٢١ - ٠٣ - ٢٠٢١، ئەوە پارتییەکان بوون لەناو بازاڕی رەحیماوە بە ئاڵای کوردستان ئاگری نەورۆزیان هەڵکرد کە لە هەموو کەرکووک قەردەخەکرابوو ئاکری نەورۆز بکرێتەوە. بۆیە زۆر ئومێدمان بە کەرکووکییەکان بەخشیوە. کەرکووکییەکانیش زۆر ئومێدیان بە پارتی دیموکراتی کوردستانە.