ژیان محەممەد، بەربژێری لیستی هاوپەیمانیی کوردستان لە خورماتوو بە رادیۆی رووداوی راگەیاند، "نەکشاومەتەوە، بەڵام بەرپرسی مەڵبەندی یەکێتی گوتی: ' تۆ بانگەشە مەکە و وەکو یەدەگ بە. من دەچمە بەغدا، دواتر من وەزارەت وەردەگرم و تۆ دێیتە شوێنی من.' بەڵام وەک من بزانم بازنەکان لەسەر ئاستی تاکن و من ناتوانم بچمە شوێنی ئەو. ئێستاش خەڵک دەڵێن دەنگ بە تۆ دەدەین و پێشیان گوتووم: چانسی من زیاترە لە هی ئەو".  بەربژێرەکەی لیستی هاوپەیمانیی کوردستان گوتیشی، "ئەم رێککەوتنەی کە من بانگەشە نەکەم، تەنیا لەنێوان من و مەلا کەریمدایە و لەلایەن لیستی هاوپەیمانیی کوردستان و یەکێتییەوە داوای کشانەوەم لێ نەکراوە. ئیدی نازانم سەرووی خۆم دەزانن یاخود نا، چونکە کاک مەلا کەریم خۆی بەرپرسی مەڵبەندە و کول فی کول خۆیەتی و هەموو شتەکان بە دەستی خۆیەتی، رەنگە ئاگاداری کردبن".  ژیان محەممەد ئاماژەی بەوە دا، ئێستا کورد دەنگەکانی لە مەترسیدان، ئێستا پارتی بەربژێری هەیە و هاوپەیمانییش ئەو و مەلا کەریمی هەیە، بۆیە گوتوویەتی "بانگەشە ناکەم، بەڵام نەکشاوەتەوە".  ئەو ئافرەتە بەربژێرە ئەوەشی خستەڕوو، "بەهۆی دۆخی کورد لەو شارە، رازی بووم بانگەشە نەکەم. گوتم نەوەک بەو هۆیەوە تووشی شکستێک ببین، ئەگینا ئێستاش حەز ناکەم بکشێمەوە، بەڵام لە ناوچە کێشەلەسەرەکان دەبووایە لایەنە سیاسییەکان بە یەک دەنگ هاتبان، ئێستاش بچمە بانگەشەوە رەنگە دەنگێکی باش بهێنم و چانسی من زۆر باشە، بەڵام ئەمە ناکەم و هیوادارم دوو بەربژێرەکەی دیکە هەردووکیان دەربچن. زۆر کەس هەیە دەڵێن دەنگ بە ژیان دەدەین. من دەنگم بۆ دێت، ئەو ژنانەی دیکەش زۆر بەهێز نین، رەنگە موفاجەئەیش رووبدات".  بە گوتەی ژیان محەممەد، ئاوارەکان زۆربەیان ناتوانن بگەڕێنەوە و دەنگ بدەن، دەنگۆی ئەوەش هەیە کە ئۆتۆمبێل دابین دەکرێت بۆ ئەو کوردانەی ناوچەکانیان جێهێشتووە، بۆئەوەی بۆ دەنگدان بگەڕێنەوە، بەڵام زۆربەیان دەڵێن ناگەڕێینەوە و دەنگ نادەن. هەیشە هەر ناتوانێت بگەڕێتەوە.  لە پارێزگای سەلاحەدین، تەنیا سێ بەربژێری کورد رکابەری دەکەن؛ جگە لە بەربژێرەکەی هاوپەیمانی، بەربژێرێکی پارتی دیموکراتی کوردستانیش رکابەری دەکات بۆ بەدەستهێنانی کورسییەک.  بۆ هەڵبژاردنی پێشوەختەی پەرلەمانی عێراق کە بڕیارە ١٠ی تشرینی یەکەمی ٢٠٢١ بەڕێوەبچێت؛ لە پارێزگای سەلاحەدین ٩٥٧ هەزار و ٢٩١ کەس مافی دەنگدانیان هەیە. بازنەی ٢ بەربژێرەکانی کوردی تێدایە، کە چاویان لە دەنگی دانیشتووانی خورماتوو، بەلەد، دجێل، یەسرب، ئەلدوور و زڵوعییەیە.