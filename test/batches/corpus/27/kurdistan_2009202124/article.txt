خەسرۆ گۆران، بەرپرسی دەزگای هەڵبژاردنی پارتی دیموکراتی کوردستان بە (تۆڕی میدیایی رووداو)ی راگەیاند، کورد هیچ بەربژێرێکی بۆ کۆتای شەبەک لەو هەڵبژاردنەدا نییە، پێشتر بەربژێرك هەبوو، بەڵام بەهۆی نەبوونی مەرجی تەواوی خۆ بەربژێرکردن، لەلایەن کۆمیسیۆنی باڵای سەربەخۆی هەڵبژاردنەکانەوە دوورخرایەوە.  لە پارێزگای نەینەوا ٨ بەربژێر کێبڕکێ لەسەر بەدەستهێنانی کورسی کۆتای شەبەک دەکەن، بەڵام هیچ کام لە بەربژێرەکان سەر بە لیستە کوردییەکان نین.  لە هەڵبژاردنی رابردوودا کورد نەیتوانی کۆتای کوردی شەبەک بباتەوە. حەنین قەدۆ، کە نزیکە لە حەشدی شەعبی لەسەر حیسابی کۆتای شەبەک بووە پەرلەمانتار.  حەشدی شەعبی هێزێکی بۆ کوردی شەبەک دروستکردووە، کە لیوای ٣٠ی شەبەکە. ئەو هێزە نزیکن لە رێکخراوی بەدر بە سەرۆکایەتی هادی عامری.  كوردی شەبەك ژمارەیان بە نزیكەی ٣٠٠ هەزار كەس دەخەملێنرێت. زۆربەیان لە ٥٧ گوندی سنووری دەشتی نەینەوا و  شارۆچكەكانی باشیك، بەرتللە، قەزاكانی حەمدانیە و تلكێف نیشتەجێن و ٥٥ % شیعە و ٤٥ % سوننە مەزهەبن.  هاتنی داعش بۆ ناوچەکانی نەینەوا و راگەیاندنی خەلافەت، شەبەکەکانیش وەکو کوردی ئێزدی کەوتنە بە هێرشەکانی داعش، زۆربەیان ناچاربوون ماڵ و حاڵی خۆیان جێبهێڵن و ئاوارەی شارەکانی هەرێمی کوردستان بوون.