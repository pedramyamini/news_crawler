قوتابخانەی بنه‌ڕه‌تیی گوندی چوكوراڵان له پارێزگای ئاگری کە بەشێکی باخچەکەی کراوەتە بێستان. مامۆستایان و قوتابیان خەریکی کۆکردنەوەی بەروبوومن.  جەیهوون گونەش، مامۆستا دەڵێت "لە پانتاییەکی یەک دۆنمیدا کارگێڕیی قوتابخانەکەمان بە هاوکاری لەگەڵ مامۆستا و قوتابیانمان لێرەدا سەوزەیان چاند. چی لێرەدا چێنراوە؟ فاسۆلیا، تەماتە، گوڵەبەڕۆژە، خەیار و کولەکە و چەند بەرهەمێکی دیکە. ئەمڕۆ بەرهەم کۆدەکەینەوە. ئەو بەرهەمانە دەفرۆشرێنەوە و بە پارەکەی خەرجیی پەڕاوگەی قوتابیانی کەمدەرامەت دابین دەکرێت".  مامۆستایان دەڵێن، لەڕێی ئەم چالاکییەوە قوتابیان فێردەکەن چۆن هاوئاهەنگ بن، هەروەها دەیانەوێ پەیامێک بۆ ئەو جووتیارانەش بنێرن کە دەڵێن کشتوکاڵ سوودی نەماوە. بەتایبەتی کە وشکەساڵی ئەمساڵ کە بەهۆیەوە بەشێک لە جووتیاران دەستبەرداری کارەکانیان بوون.  حه‌سه‌ن كۆكره‌ك، به‌ڕێوه‌به‌ری به‌ڕێوه‌به‌رایه‌تیی گشتیی په‌روه‌رده‌ی ئاگری کە یەکێک لە پاڵپشتیکارانی ئەو چالاکییە بووە رایگەیاند، بەرهەمی سه‌وزە و میوەی قوتابخانەکە سروشتی و به‌تامن، ده‌گوترێت کشتوکاڵ له ئاگری لاوازه، به‌ڵام ئه‌مه بووه كارێكی ناواز بۆ پوچه‌ڵكردنه‌وه‌ی ئه‌م ده‌نگۆیه.   نازڵی دەمیر، قوتابی دەڵێت "ئەم بێستانەمان لە مانگی ئایاردا چاند. ئینجا دواتر لەگەڵ مامۆستایان ئاوماندا. ئەمە بۆ قوتابخانەکەمان سوودێکی زۆری هەیە. من بەوەی کە توانیومە بەشداربم لەگەڵ مامۆستایانم لەم کارەدا، بەختەوەرم و شانازای دەکەم".  قوتابخانەی گوندی چوكوراڵان تا ئێستا بە بەهای زیاتر لە ١٢٠ دۆلار سەوزەی فرۆشتووە. مامۆستایان قوتابیانیان لەسەر چاندنی سەوزە و میوە راهێناوە. له دوای دروستكردنی ئه‌م بێستانه ئێستا دانیشتووانی گوندیش ده‌ستیانكردووەتەوە به کشتوکاڵ.