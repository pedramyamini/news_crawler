جەمال ئیمنکى سوپاسالارى پێشمەرگەى کوردستان بە تۆڕی میدیایی رووداوی راگەیاند: کاروانێکى پێشمەرگە لە ناحیەی دینارتە تووشی تەقینەوە بوون، بەڵام هێشتا نازانین زیانەکان چین. شەعبان بەروارى بەڕێوەبەرى ناحیەى دینارتە بە تۆڕی میدیایی رووداوی راگەیاند "ئێمەش ئاگادارین کە دوو تەقینەوە لە سەر رێگای کانى تۆز - نەقەبێ روویداوە، ١٠٠ % ئەوە پەکەکە ئەنجامیداوە، بەڵام هێشتا بە دروستى نازانین زیانەکان چین.  سەرچاوەیەکى ئاگادار لە شارۆچکەی دینارتە بە تۆڕی میدیایی رووداوی راگەیاند: "کەمێک پێش ئێستا لە رێگاى نێوان کانى تۆز - نەقەبێدا کاروانێکى پێشمەرگە تووشى دوو تەقینەووە بوون، دواتر دەنگى تەقەش هاتووە، لە ئەنجامدا دوو پێشمەرگە شەهیدکراون و چەند پێشمەرگەش برینداربوون".  دەربارەى ناسنامەی ئەو پێشمەرگانە، سەرچاوەکە کە نەیویست ناوى بڵاوبکرێتەوە رایگەیاند، ئەو پێشمەرگانە پێشمەرگەی روژى روژئاوای کوردستانن.     ئەو دوو پێشمەرگەیەی شەهیدبوون ناویان حەمدی جابر محەممەد و ئیسماعیل عوسمانە کە هەردووکیان خەڵکی قامشلۆن لە رۆژئاوای کوردستان و بەپێی زانیاریی پەیامنێری رووداو یەکێکیان چوار منداڵی هەیە.  هەروەها پەیجی دژەتیرۆری کوردستان لە فەیسبووک نووسیویەتی: "لە ئاکامی تەقینەوەی بۆمبێکی چێندراو بە ئۆتۆمبێلێکی پێشمەرگەدا دوو پێشمەرگە شەهیددەبن".  بە گوێرەی زانیارییەکانی پەیجی دژە تیرۆری کوردستان "کەمێک بەر لە ئێستا لە نێوان گوندی کانی تۆز و نێرکێ لە ناحیەی دینارتە، بۆمبێکی چێندراو کە لەلایەن تیرۆریستانی پەکەکەوە دانرابوو بە ئۆتۆمبێلێکی پێشمەرگەدا دەتەقێتەوە و لە ئاکامدا دوو پێشمەرگە شەهید دەبن".  دەربارەى رەوشى ئەمنى ناوچەکە، بەڕێوەبەرى ناحیەى دینارتە رایگەیاند جارجار دەنگى تەقە لەو شوێنە هەبووە، بەڵام رەوشەکە لە کۆنترۆڵدایە و سەرجەم هێزەکانى ئەمنى و پێشمەرگە لەناوچەکە لە ئامادەباشى دان.