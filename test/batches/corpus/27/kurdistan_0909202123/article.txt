مستەفا هەڵگورد، بازرگانی کەرەستەی خانووبەرە بە رووداوی گوت، "ئەو کەلوپەلانەی لای ئێمە دەستدەکەون بۆ بیناسازی لە ٩٥ % یان لە دەرەوەی وڵات هاوردە دەکرێن و ئەوەش لەبەر ئەوەی کە کڕیاری ئێمە کوالێتی زۆر بۆ گرنگە و بەرهەمە نێوخۆییەکانیش ناتوانن رکابەریی بەرهەمەکانی دەرەوە بکەن".  عەلیڕەزا موحێبی بازرگانێکی ئێرانییە بۆ کەرتی دروستکردنی خانووبەرە. لە دوو رۆژی پێشانگەی نێودەوڵەتیی هەولێر بۆ بیناسازی، توانیویەتی زیاتر لە ١٠ کڕیاری گەورە لە هەرێمی کوردستان بدۆزێتەوە. بەرهەمەکانی لە دانانی بەردی بناخە تاوەکو کۆتایی دابین دەکات.  عەلیڕەزا موحێبی دەڵێت، "لە سفر تاوەکو سەدی هەموو کەرەستەیەکی بیناسازی دەتوانین هاوردەی هەرێمی کوردستان بکەین بە باشترین کوالێتی. دەتوانین بناخەدانەری بیناسازی بین و ئەو توانایە لە خۆماندا دەبینین کە یارمەتیدەری هەرێمی کوردستان بین بۆ گەشەپێدان و ئاوەدانیی هەرێمی کوردستان".  کەرتی خانوبەرە و بیناسازی یەک لەسەر سێی قەبارەی وەبەرهێنان لە هەرێمی کوردستان لەخۆدەگرێت. لە هەرێمی کوردستان لە ساڵی ٢٠٠٦ ـەوە ١٩٨ پرۆژەی نیشتەجێبوون مۆڵەتی وەبەرهێنانیان پێدراوە. لە کەرتی خانوبەرە زیاتر لە ١٧ ملیار دۆلار وەبەرهێنان کراوە.