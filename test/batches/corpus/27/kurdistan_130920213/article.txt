کاوە بەهرامی، بەرپرسی فەرماندەیی هێزی پێشمەرگەی کوردستان سەر بە حدکا بە تۆڕی میدیایی رووداوی راگەیاند: بەیانی ئەمڕۆ ١٣ - ٠٩ - ٢٠٢١ سوپای پاسداران جارێکی دیکە ناوچەکانی سیدەکانی تۆپباران کردووە، بەڵام هیچ زەرەر و زیانێکی نەبوو.  بەگوتەی کاوە بەهرامی، سوپای پاسداران لە ماوەی چەند رۆژی رابردوودا بە ١٦ درۆن هێرشی کردووەتە سەر پێشمەرگەکانیان و توانیانە چوار لەو درۆنانە بکەنە ئامانج و بەریان بدەنەوە.   دەزگای فەرماندەیی هێزی پێشمەرگەی کوردستانی سەر بە حدکا رۆژی دووشەممە بڵاویکردەوە، لە رۆژی پێنجشەممە ٠٩ - ٠٩ - ٢٠٢١ ـەوە ئێران بەشێوەی پچڕپچڕ ١٥ جار ناوچە سنوورییەکانی تۆپباران کردووە و بەردەوام فڕۆکەی بێفڕۆکەوانیش بە ئاسمانی ناوچەکەدا دەسوڕێتەوە.  دەزگای فەرماندەیی هێزی پێشمەرگەی کوردستانی سەر بە حدکا رایگەیاندووە: "له‌و هێرشانه‌ی هێزه‌كانی رژێمی ئێراندا زیانی ماددی به ژیان و ماڵی خه‌ڵكی سیڤیلی ناوچه‌كه گه‌یشتووه و هیچ زیانێكی گیانی به هێزی پێشمه‌رگه‌ی كوردستان نه‌گه‌یشتووه. "  هاوکات رۆژی دووشەممە ١٣ - ٠٩ - ٢٠٢١ سەعید خەتیبزادە، گوتەبێژی وەزارەتی دەرەوەی ئێران لەبارەی ئەو هێرشانە قسەی بۆ رۆژنامەڤانان کرد و گوتی: "ئەم هەوڵانە لە وەڵامی ئەو دەستدرێژییە بەردەوامانەدایە کە لە نزیک سنوورەکانی عێراقەوە دەکرێنە سەر ئێران و چەندین سنوورپارێزیی ئێرانیان کوشتووە".  خەتیبزادە دەڵێ: "لە کۆبوونەوە فەرمی و نافەرمییەکاندا ئەوەمان بە گوێی بەرپرسانی عێراقیدا داوە کە خاکی عێراق نابێت لەلایەن گرووپە تیرۆریستییەکانەوە کەڵکی لێوەربگیرێت".  رۆژی یەکشەممە ١٢ - ٩ - ٢٠٢١ یش عەلی شەمخانی، سکرتێری ئەنجوومەنی باڵای ئاسایشی نیشتمانیی ئێران لە کۆبوونەوە لەگەڵ مستەفا کازمی، سەرۆکوەزیرانی عێراق لە تاران، چالاکی حیزبەکانی رۆژهەڵاتی کوردستانی بەجێگەی نیگەرانی لە قەڵەمدا و داوای "چەککردن و دەرکردنی بەپەلەی" ئەو حیزبانەی لە هەرێمی کوردستان کرد.  لە ماوەی دوو هەفتەی رابردوودا ژمارەیەک لە فەرماندەکانی سوپای پاسداران هەڕەشیان کردووە و رایانگەیاندووە، لە هەر شوێنێکەوە مەترسی لەسەر ئاسایشی ئێران دروستبکرێت، ئەو شوێنە دەکەنە ئامانج.