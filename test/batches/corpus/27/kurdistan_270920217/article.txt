لەگەڵ گەڕانەوەی بارەگاکەی، پارتی لە نەینەوا دەستی بە بانگەشەی هەڵبژاردن کرد کە لەو پارێزگایەدا ١٣ بەربژێری هەیە، گەڕانەوەشی هیوایەکی گەورەی گەڕاندووەتەوە بۆ ئەو حیزبە بۆ بەدەستهێنانی دەنگی زیاتر.  جەعفەر ئیمینکی، ئەندامی سەرکردایەتیی پارتی رایگەیاند، "نەینەوا بۆ ئێمە لە هەموو لایەکەوە زۆر گرنگە، چونکە لەگەڵ هەرێمی کوردستان سنوورێکی فراوانی هەیە و خەڵکی کوردستان لە نەینەوا زۆرن کە رێژەیان ٣٠ % ـە. لە مێژوودا پارتی لە نەینەوا قورسایی خۆی هەبووە".  جگە لە پارتی، هاوپەیمانیی کوردستان کە یەکێتی و گۆڕان پێکیانهێناوە، نزیکەی مانگێکە لە پارێزگای نەینەوا بانگەشە دەکات. لە سەرجەم هەشت بازنەی پارێزگاکەش لە حەوت بازنەیان بەربژێریان هەیە، بەڵام لە هەندێک ناوچە ناتوانن بە ئازادی بانگەشە بکەن.  خەیاس سورچی، گوتەبێژی لیستی هاوپەیمانیی کوردستان لە پارێزگای نەینەوا رایگەیاند، "ئەو دەڤەرە کەوتووەتە دەستی هێزەکانی عێراق، بەتایبەت حەشدی شەعبی، ئێمە ئازادیی بانگەشەمان نییە".  لە هەڵبژاردنی پێشووی ئەنجوومەنی نوێنەرانی عێراق پارتی ١٥٠ هەزار دەنگی لە پارێزگای نەینەوا بەدەستهێنا و شەش کورسیی بەدەستهێنا، هاوکات یەکێتیش ٣٢ هەزار دەنگی بەدەستهێنا و کورسییەکی لە پارێزگاکە بردەوە.