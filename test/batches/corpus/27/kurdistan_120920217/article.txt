کۆنسوڵخانەی فەرەنسا دڵنیایی دەداتە حکومەتی هەرێمی کوردستان لە هاوسۆزی و پشتیوانیی خۆی و ئاماژەی بەوە کردووە، "وەبیری دەهێنینەوە کە ئەم هێرشە نوێیە، دەستدرێژییەکی قبووڵنەکراوە بۆسەر سەروەریی عێراق و سەقامگیریی هەرێمی کوردستان".  لە راگەیێندراوەکەی کۆنسوڵخانەی فەرەنسادا داوا لە حکومەتی فیدراڵیی عێراق و حکومەتی هەرێمی کوردستان کراوە کە هەماهەنگییەکی زیاتر لەنێوانیاندا هەبێت بە مەبەستی نەهێشتنی ئەو جۆرە کردارانە و داواش دەکات، بکەرانی ئەو کردەوەیە دەستنیشان بکرێن.  وەین ماراتۆ، گوتەبێژی هاوپەیمانیی نێودەوڵەتیی دژی داعش لە بوولتەنی کاژێر ٠٨: ٠٠ی تۆڕی میدیایی رووداو کە لەلایەن شاهۆ ئەمینەوە پێشکێش دەکرێت، رایگەیاند، "هێرشەکەی شەوی رابردوو [بۆسەر هەولێر] درێژەی هێرشەکانی رابردوو بوو"، ئاماژەی بەوەش کرد، هێرشەکە لەلایەن گرووپی میلیشیای نایاسایی ئەنجامدراوە.  بە گوتەی گوتەبێژەکەی هاوپەیمانیی نێودەوڵەتیی دژی داعش، سیستەمی بەرگرییان هەوڵیداوە بەر لە هێرشەکە بگرێت، باسی لەوەش کرد، "سەرکەوتوو بووین لە تێکشکاندنی درۆنەکاندا".  هاوکات لیوا تەحسین خەفاجی، گوتەبێژی ژووری ئۆپەراسیۆنە هاوبەشەکانی عێراق بە رووداوی راگەیاند، هێرشەکانی سەر فڕۆکەخانەی هەولێر رەتکراوە و سەرکۆنەکراون، "لێکۆڵینەوە لە هێرشەکەش دەستیپێکردووە و لیژنەی بۆ پێکهێندراوە".   گوتەبێژی ژووری ئۆپەراسیۆنە هاوبەشەکانی عێراق گوتیشی، "هێشتا زووە بزانین هێرشەکە لە کوێوە ئەنجامدراوە".  درەنگانی شەوی رابردوو (شەممە ١١ - ٠٩ - ٢٠٢١) هێرشکرایە سەر فڕۆکەخانەی نێودەوڵەتیی هەولێر. دواتر دژە تیرۆری کوردستان رایگەیاند، "هێرشەکەی سەر فڕۆکەخانەی نێودەوڵەتیی هەولێر لەڕێگەی دوو درۆنی بۆمبڕێژکراوەوە ئەنجام دراوە و هیچ زیانێکی گیانی نەبووە. "