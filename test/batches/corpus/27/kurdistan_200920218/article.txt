رۆژی دووشەممە ٢٠ - ٠٩ - ٢٠٢١ شۆڕش ئیسماعیل، وه‌زیری پێشمه‌رگه‌ی هه‌رێمی كوردستان پێشوازیی له رۆبه‌رت پاله‌دینۆ، كۆنسوڵی ئه‌مریكا لە هەولێر و كۆلۆنێڵ دۆگلاس، راوێژكاری باڵای سه‌ربازیی هێزه‌كانی ئه‌مریكا کرد.   بەپێی راگەیێندراوێکی وەزارەتی پێشمەرگەی هەرێمی کوردستان، كۆنسوڵی گشتیی ئه‌مریكا و وه‌زیری پێشمه‌رگه تاوتوێی دوایین گۆڕانكارییه‌كانی ناوچه‌كه و "مه‌ترسییه‌كانی ئێستای تیرۆریستانی داعش و هه‌نگاوه‌كانی پڕۆسه‌ی چاكسازی له وه‌زاره‌تی پێشمه‌رگه و په‌یوه‌ندییه‌كانی نێوان وه‌زاره‌تی پێشمه‌رگه و وه‌زاره‌تی به‌رگریی عێراق - یان کرد. "  وه‌زیری پێشمه‌رگه لە کۆبوونەوەکەدا رایگەیاندووە، ئه‌مریكا و هێزه‌كانی ئه‌و وڵاته به‌دۆستی سه‌ره‌كی خۆیان و هێزی پێشمه‌رگه ده‌زانن و "خوازیاری ئه‌وه‌ین كه پێكه‌وه له بنبڕكردنی ته‌واوه‌تی تیرۆریستان به‌رده‌وام بین له پێناو پاراستنی ئاسایش و سه‌قامگیریی عێراق و هه‌رێمی کوردستان و ناوچه‌كه. "   لە راگەیێندراوەکەی وەزارەتی پێشمەرگەدا ئاماژە بەوە دراوە کە كۆنسوڵی گشتیی ئه‌مریكا له هه‌ولێر، روونیكرده‌وه "ئه‌مریكا شانازی به‌دۆسته‌كانییه‌وه ده‌كات و قاره‌مانیێتی هێزی پێشمه‌رگه به‌رز ده‌نرخێنێت. " گوتیشی "شه‌ڕه‌فمه‌ند و پابه‌ندین به هاوكاری و هه‌ماهه‌نگییه‌كانمان له‌گه‌ڵ حكومه‌تی هه‌رێمی کوردستان و هێزی پێشمه‌رگه. "  سەبارەت بە چاکسازییەکان لە وەزارەتی پێشمەرگە، شۆڕش ئیسماعیل دەڵێت "له‌م پرسه‌دا هه‌نگاوی باش چوینه‌ته پێشه‌وه و بۆ به‌رده‌وامبوونیشی پێویستمان به هاوكاری و یارمه‌تییه‌كانی ئه‌مریكا و هاوپه‌یمانان و رێككه‌وتنی سیاسیی لایه‌نه سیاسییه‌كانی كوردستان هه‌یه. "   هەروەها کۆنسوڵی گشتیی ئەمریکا لەبارەی پرسی چاکسازیی رایگەیاند، هه‌وڵه‌كانی وه‌زاره‌تی پێشمه‌رگه بۆ چاكسازی لای ئەوان "جێگەی بایه‌خە. " دەشڵێت "مێژووێكی درێژی دۆستایه‌تی و هاوپه‌یمانیمان له‌گه‌ڵ كورد هه‌یه و ئاینده‌ی هه‌ردوولامان گه‌شه. "  وەزارەتی پێشمەرگە ئاماژە بەوەش دەدات کە كۆبوونه‌وه به گفتوگۆكردن لەبارەی گرنگیی نزیكبوونه‌وه‌ی زیاتری نێوان وه‌زاره‌تی پێشمه‌رگه و وه‌زاره‌تی به‌رگریی عێراق كۆتایی هات.  له كۆبوونه‌وه‌کەدا سه‌ربه‌ست له‌زگین، بریكاری وه‌زاره‌تی پێشمەرگە، فه‌ریق جه‌مال محەممەد، سه‌رۆكی ده‌سته‌ی ئه‌ركان و راوێژكارانی باڵای وه‌زاره‌ت و به‌ڕێوه‌به‌ری چاكسازی وه‌زاره‌ت ئامادەبوون.