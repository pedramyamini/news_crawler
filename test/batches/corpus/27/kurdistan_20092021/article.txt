ئەنجوومەنی وەزیرانی هەرێمی کوردستان لە ٢٨ ـی مانگی تەممووزی ئەمساڵ بڕیاریدا سۆران و زاخۆ و قەزاکانی دەوروبەریان بکرێن بە ئیدارەی سەربەخۆ و وەزارەتی ناوخۆ و وەزارەتە یەیوەندیدارەکانی راسپارد کە رێکاری یاسایی و کارگێڕی پێویست بۆ جێبەجێکردنی بڕیارەکە بگرنەبەر.  ئیدارەی سەربەخۆی زاخۆ لە هەردوو قەزای ناوەندی زاخۆ و قەزای باتیفا پێکدێت کە سنوورێکی فراوانە.  رۆژی ١٤ - ٠٩ - ٢٠٢١ لە رێوڕەسمێکدا ئیدارەی سەربەخۆی سۆران بە فەرمی لەلایەن سەرۆکوەزیرانی هەرێمی کوردستانەوە راگەیێندرا، ئەمڕۆش لە زاخۆ لە رێوڕەسمێکدا بە ئیدارەبوونی ئەو قەزایەش رادەگەیێندرێت.  پێشتر موشیر بەشیر، قایمقامی قەزای زاخۆ بە تۆڕی میدیایی رووداوی راگەیاندبوو، کە گۆهدار شێخۆ وەکو سەرپەرشتیاری ئیدارەی سەربەخۆی زاخۆ دەستنیشانکراوە.  گۆهدار شێخۆ تەمەنی ٤٠ ساڵە و بڕوانامەی ماستەری لە زمانی ئینگلیزیدا هەیە و دانیشتووی قەزای زاخۆیە. گۆهدار پێشتر کارگێڕی لقی زاخۆی یەکێتیی قوتابیانی کوردستان بووە. لە سەرەتای دەستپێکردنی کابینەی نۆیەمی حکومەتی هەرێمی کوردستانیش بە سەرۆکایەتیی مەسرور بارزانی، گۆهدار وەک ئەندامی نووسینگەی سەرۆکی حکومەت دەستبەکاربووە.   ئەندازیار وڵات سەعدی، سەرۆكی شارەوانیی زاخۆ، لەکاتی بەشداریکردنی لە بوولتەنی کاژێر ٠٨: ٠٠ی هەواڵە ئابوورییەکانی تۆڕی میدیایی رووداو کە بەختیار عەبدولعەزیز پێشکەشی دەکات، لەبارەی پلانی نوێیان دوای بە فەرمی راگەیاندنی قەزاکەیان بۆ ئیدارەی سەربەخۆ، رایگەیاند: "ئێمە وەکو سەرۆکایەتیی شارەوانی زاخۆ چەندین پلانمان هەن بۆ زیاتر بەرفراونکردن و گەیاندنی خزمەتگوزارییەکان بە هەموو گەڕەکان. لە دەستپێکی دەستبەکاربوونی ئیدارەی سەربەخۆی زاخۆ، سەرۆکایەتیی شارەوانی زاخۆ وەکو سەرۆکایەتی بە وەزارەتی شارەوانی دەبەسترێتەوە، بڕیاروایە بەڕێوەبەرایەتی گشتیی شارەوانییەکانی زاخۆ دروستبکرێت کە شارەوانییەکانی (بێگوڤا، بێرسڤ، دەرکار، ئیبراهیم خەلیل و باتیڤا) لەخۆی دەگرێت، سەرۆکایەتیی شارەوانیی زاخۆش دەبێتە دوو شارەوانی رۆژهەڵات و رۆژئاوا، ئەمەش مانای ئەوە دەگەیێنێت کە سنووری دەسەڵاتی کارگێڕی ئێمە زیاتر دەبێت".