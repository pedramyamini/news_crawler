رۆژی شەممە ٢٣ - ١٠ - ٢٠٢١، گەلاوێژ عوبێد، بڕیاردەری لیژنەی پەروەردە و خوێندنی باڵا و توێژینەوەی زانستی لە پەرلەمانی کوردستان بە تۆڕی میدیایی رووداوی گوت، هەر سێ وەزیری خوێندنی باڵا، پەروەردە و دارایی بانگهێشتی لیژنەکەیان دەکەن.  گەلاوێژ عوبێد گوتی، هەندێک گرفتی ئەو کەسانە هەن کە مۆڵەتی خوێندنیان وەرگرتووە و بڕوانامەی ماستەر و دکتۆرایان بەدەستهێناوە لەگەڵ وەزیری خوێندنی باڵا گفتوگۆی لەسەر دەکەن.  بڕیاردەری لیژنەی پەروەردە و خوێندنی باڵا و توێژینەوەی زانستی لە پەرلەمانی کوردستان گوتیشی، گرفتی مامۆستایانی وانەبێژ لەگەڵ وەزیری پەروەردە و وەزیریی داراییش گفتوگۆ دەکەن.  گەلاوێژ عوبێد گوتی، ئەوان داوا دەکەن ئەو شایستە داراییانەی بۆ مامۆستایانی وانەبێژ دیاریی دەکرێت لەکاتی خۆیدا و بێ کەموکورتی دابەشبکرێت. لەبارەی دامەزراندن یان گرێبەست بۆ وانەبێژانیش گوتی، "کاتێك وەزیرەکان هاتن ئەوکاتە چی پێویست بێت گفتوگۆی لەسەر دەکەین".  چەند رۆژێکە مامۆستایانی وانەبێژ لە هەندێک شاری هەرێمی کوردستان کۆدەبنەوە و داوادەکەن بە فەرمی دابمەزرێن. کێشەکەیان ئەوەیە، کە لە ساڵی ٢٠١٣ ـەوە تاوەکو ئێستا هیچ مامۆستایەک دانەمەزرێندراوە.