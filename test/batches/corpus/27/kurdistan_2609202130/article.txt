عەبدولواحید ئەحمەد، سەرۆکی شارەوانیی هەولێر بە تۆڕی میدایی رووداوی راگەیاند، "بە سەرپەرشتیی وەزارەتی شارەوانی و گەشتوگوزار، لیژنەیەک پێکهێندرا بە مەبەستی بەدواداچوون بۆ گرفتی زەوییەکانی قەرەبووی گوندی کۆری؛ نەخشەی ئەو زەوییانە چەند گرفتێکی هەبوو و لیژنەکە توانیی نەخشەکە چاک بکات و دواتر خاوەنەکانیان بانگکران و نەخشە نوێیەکانیان پیشاندرا، ئەوانیش رەزامەندییان لەسەری دەربڕی".  سەرۆکی شارەوانیی هەولێر ئاماژەی بەوەش کرد، "دوای ئەوەی گشت بەراییەکانمان نارد بۆ تاپۆی عەنکاوە، ئاگاداریان کردینەوە کە زیاتر لە ٢٥٠٠ کارت کراوەتە تاپۆ، کە دەکاتە ٦٠ % ی زەوییەکان و ئەوەش بۆ قۆناخی یەکەمە؛ لەم هەفتەیەدا خاوەنەکانیان دەتوانن بێن بۆ وەرگرتنەوەی تاپۆکانیان و راییکردنی مامەڵەکانیان لە سەرۆکایەتیی شارەوانیی هەولێر".  قۆناخی دووەم ٤٠ % ی زەوییەکان دەگرێتەوە و سەرۆکی شارەوانیش لەو بارەوە گوتی، "بەراییەکانمان ناردوون بۆ وەزارەتی کشتوکاڵ لەبەر ئەوەی قەرەبووی جووتیارانی تێدایە؛ دواتر تاپۆکە یەکلایی دەکرێتەوە و ئەوانیش بە زووترین کات دەکرێنە تاپۆ".  سەبارەت بە دابینکردنی خزمەتگوزاری بۆ قەرەبووی گوندی کۆری، عەبدولواحید ئەحمەد ئەوەی خستەڕوو، "لەسەر راسپاردەی سەرۆکی حکومەت بە زووترین کات خزمەتگوزارییان بۆ دابین دەکەین و هاونیشتمانیان دەتوانن زەوییەکانیان بکەنە خانوو".  لە ساڵی ٢٠١٣ لە هەولێر دەست بە دروستكردنی پرۆژەی ناسراو بە گوندی كۆری کرا و ناوی ٥٠٠٠ كەس بە تیروپشك راگەیێندرا كە كرێچی بوون.  ئەوان پێشەكی ٧٠٠٠ دۆلاریان دابوو، بەڵام بەهۆی قەیرانی داراییەوە پرۆژەکە دواکەوت و تەنیا ١٠٠٠ خانووی تەواو بوو، حكومەتیش نەیتوانی ١٦٥ ملیۆن دۆلار بداتە وەبەرهێنەرەکە بۆ تەواوکردنی، بۆیە حەوت هەزار دۆلارەكەیان بۆ گەڕێندرایەوە، ٤٢٠٠ كەسیش لەلایەن حكومەتەوە پارچەیەك زەوییان وەكو قەرەبوو پێدرا.