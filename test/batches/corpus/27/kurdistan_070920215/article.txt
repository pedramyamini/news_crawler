لە هەرێمی کوردستان سەتان کەس هەن کە پێشتر لە رێکخراوە جیهانی و نێوخۆییەکانی مینهەڵگرەوەدا کاریان کردووە و ئێستا پەککەوتە بوون یان بێکار ماونەتەوە. جەبار مستەفا، سەرۆکی دەزگای گشتیی کاروباری مینی ھەرێمی کوردستان بە تۆڕی میدیایی رووداوی راگەیاند، پرۆژە یاسایەکمان ئامادەکردووە بۆ ئەوەی ئەو مینهەڵگرەوانەی کە خزمەتیان کردووە، "وەکو خانەنشین هەژماربکرێن یاخود ماف و ئیمتیازێکیان هەبێت. "  رێکخراوەکانی مینهەڵگرەوە بە کەرتی تایبەت هەژمار دەکرێن، ئەوانەی کاریان تێیداکردووە بە گرێبەست کاریان کردووە، بۆیە حکومەت وەکو فەرمانبەر مامەڵەیان لەگەڵدا ناکات، بەڵام جەبار مستەفا دەڵێت، "مینهەڵگرەوە هەیە نزیکەی ٣٠ ساڵ خزمەتی هەیە و ئێستا بێمووچە و ئیمتیازاتە، ئێمە ئامانجمانە بە پاڵپشتیی حکومەت پرۆژەیاساکەمان بگاتە پەرلەمان و دەنگی پێویست بەدەست بهێنێت. "  دووشەممە ٦ - ٩ - ٢٠٢١، ڤالا فەرید، وەزیری ھەرێم بۆ کاروباری پەرلەمان سەردانی دەزگای گشتیی کاروباری مینی ھەرێمی کوردستانی کرد و لەگەڵ سەرۆکی دەزگاکە کۆبووەوە. جەبار مستەفا دەڵێت، "ھەنگاوەکانی پرۆژەیاسای ماف و ئیمتیازاتی پیشەوەرانی مین پێشکەشکراوە لەگەڵ لایەنی پەیوەندیدار لە گفتوگۆی بەردەوامداین و رەوانەی ئەنجوومەنی وەزیران کراوە بۆ پەسەندکردن و رەوانەکردنی بۆ پەرلەمانی کوردستان بۆ خوێندنەوە و دەنگدان لەسەری. "