لە بەرنامەی گتوگۆی رۆژنامەنووسی رادیۆی رووداودا کە ئاکۆ محەممەد، رۆژنامەڤان، پێشکێشی کرد و هەریەکە لە د. دڵشاد عەبدولڕەحمان، چاودێری سیاسی؛ ئاسۆ کەریم، شرۆڤەکاری سیاسی و عارف قوربانی، رۆژنامەڤان تێیدا بەشداربوون، باس لە دۆخی عێراق بۆ هەڵبژاردنی پێشوەختە و پێشبینییەکانی دوای کشانەوەی هێزەکانی ئەمریکا کرا.  د. دڵشاد عەبدولڕەحمان، چاودێری سیاسی گوتی، "روودانەوەی هەمان رووداو لە دوو وڵاتدا کە لە زۆر بوارەوە خاڵی لێکچوویان هەیە و لە زۆری دیکەیشەوە جیاواز بن، زۆر بە ئەستەمی دەزانم. ئەوەی لە ئەفغانستاندا روودەدات بەرهەمی ئەو کۆمەڵگەیە خۆیەتی زیاتر لەوەی دەستی دەرەکی بێت. لە ئەفغانستان زۆرینەی خەڵک نەخوێندەوارن کە ٤٣ % ـی کۆمەڵگەکەن و تاڵیبانیش لەناو کۆمەڵگەی ئەفغانیشدا پەسندکراون. بەڵام عێراق جیاوازە، کاتێک داعش هات لەناو پێکهاتەکانی عێراقدا و بەتایبەتی شارە سوننەکاندا، رەتکراوە بوو؛ هەموو پێکهاتەکان دژایەتیی ئەو رەوتە تووندڕەوە ئیسلامییەیان کرد".  عارف قوربانی، رۆژنامەڤانیش پێیوایە، "مەرج نییە ئەوەی لە ئەفغانستان رووی دا لە عێراق روو بداتەوە، چونکە تاڵیبان جێگرەوەی حکومەتی ئێستای ئەفغانستان بوو، بەڵام لە عێراق، تەنانەت ئەگەر ئەم حیزبانەی ئێستا نەتوانن حکومەت پێکبهێنن، هێزێکی جێگرەوە نییە ئێستا بۆ حوکمڕانیی عێراق ئامادە بێت؛ بەڵام کشانەوەی ئەمریکا رێگە خۆش دەکات بۆ بەهێزبوونی ئەو تایفەیەی ئێستا حوکمڕانی دەکات و، ئەو کشانەوەیە عێراق بەرەو ئەوە دەبات شیعە ببێتە دەسەڵاتداری رەها. لە هاوکێشە گشتییەکەدا گۆڕانکارییەکە بە قازانجی ئێران تەواو دەبێت و ئێران لە دۆخێکی وادا دەستەبەری ئەوە دەکات کە ماڵی شیعەکان تێکنەچێت، بەڵام ئەگەری هەیە ئەوەی بۆ عێراق و هەرێمی کوردستان چاوەڕوان کراوە، ئەوەیە گۆڕانکاری لە دۆخی تەناهی (ئەمنی)ـدا رووبدات".  ئێستا ئەمریکا ٢٠ ساڵ پشتیوانیی لە حکومەتی ئەفغانستان کرد کە ببێتە نموونەیەکی دیموکراتی، بەڵام بە بڕوای بەشێکی زۆری چاودێران حکومەتی ئەو وڵاتە تووشی گەندەڵییەکی زۆری کارگێڕی و سەربازی ببوو کە ئەوە هۆکارێکی شکستی حکومەتە بەرامبەر چەکدارانی تاڵیبان. ئێستا دەگوترێت دۆخی حوکمڕانیی عێراقیش لەوەی ئەفغانستان دەچێت و زەمینە لەبارە کە دوای کشانەوەی هێزەکانی ئەمریکا وەکو ئەو وڵاتەی لێبێت.  ئاسۆ کەریم، شرۆڤەکاری سیاسی دەڵێت "هەرچەندە بە هاریکاریی نێودەوڵەتییش هەوڵ بدرێت کە نموونەیەکی حوکمڕانی لە عێراقدا پیادە بکرێت، وەکو ئەوەی دوای ساڵی ٢٠٠٣ ئەمریکییەکان و ئێرانیش پشتیوانی بوون، بڕوا ناکەم دوای ئەم هەڵبژاردنەیش ئاسایش و سەقامگیری بێتە ئاراوە. ناتوانێت حکومەتێک بێت کە بە لایەنی کەمەوە حوکمڕانیی تێدا بێت".  د. دڵشاد عەبدولڕەحمان، چاودێری سیاسی باسی لەوە کرد، "ئەمریکا لەوەی ویستی سیستەمێکی نیولیبراڵیزم لە عێراق و ئەفغانستان بهێنێتە کایەوە، شکستی هێنا و گەندەڵی بووە دیاردەیەکی زاڵ. بێگومان تەنیا گەندەڵی نابێتە هۆی ئەوەی وڵاتێک دابڕمێنێت، چونکە نموونەی وڵاتانی دیکە هەن کە گەندەڵن و دەیان ساڵە هەن، رەنگە بۆ چەندین ساڵی دیکە بەردەوام بن. وای نابینم ئێستا هیچ هێزێک بتوانێت کۆنترۆڵی عێراق بکات. واتە هیچ هێزێک ناتوانێت هەرێمی کوردستان بخاتە ژێر دەسەڵاتی حکومەتی عێراق. عێراق ئەگەر بیەوێت بمێنێتەوە، دەبێت دەسەڵاتەکان بە سازان بن، بەدەر لەوە هەڵوەشاندنەوەی عێراقە".  دواترین راپۆرتی پێنتاگۆن دەڵیت، ئێستا زەمینەسازی بۆ داعش دەکرێت، ئەویش بەهۆی چەوساندنەوەی خەڵک لە ناوچە سوننییەکان کە لەلایەن حەشدی شەعبییەوە دەکرێت. ئەمەش وەزارەتی بەرگریی ئەمریکا دەیڵێت، کە لە ئەنجامی چەندین راپۆرتەوەیە و مەترسیدارە.  عارف قوربانی گوتی، "داعش هەڵقوڵاوی ناو کۆمەڵگەی سوننی نەبوو. ئامانج لە دروستکردنی داعش بۆ داڕماندنی ناوچەکانی سوننە بوو. پێموایە هێزگەلی دیکە داعشی بەکارهێنا، نەک سوننە. ئێستایش بە دووری نازانم کە ئێران و شیعە خۆیان زەمینە ساز بکەن، بۆئەوەی گرووپی جیاجیای داعش هەندێک لە ناوچە سوننە نشینەکان داگیر بکەن، ئەوەیش بە ئامانجی پاکتاوکردنی ئەو ناوچانەی پێشتر پاکتاوی نەکردوون".  ئاسۆ کەریمیش ئاماژەی بەوە کرد، "راستییەک هەیە کە لایەنەکانی ناو حەشدی شەعبی هاوچەشن نین، سەر بە مەرجەعیەتی جیاجیان کە هەندێکیان سەر بە ناوخۆی عێراقن و هەندێکیشیان سەر بە دەرەوە. هەوڵ درا جۆرێک لە دووانەیی هێز هەبێت، وەکو ئەوەی چۆن لە ئێران سوپای پاسداران هەیە و سوپای وڵاتیش هەیە، لە عێراقیش هەوڵێکی وا درا. هاوکات رەنگە سوننە ئەزموونی داعش دووبارە نەکەنەوە، چونکە زیانیان لە داعش کرد و ناوچەکانیان وێران بوون. تەنانەت ئەو هێزە سیاسییانەی سوننەیش کە لە سەرەتای داعشدا دەستێکیان لەگەڵیدا هەبوو، ئێستا بە شێوەیەکی دیکە باسی داعش دەکەن".  بڕیارە رۆژی ١٠ - ١٠ - ٢٠٢١ هەڵبژاردنی پێشوەختەی عێراق بەڕێوە بچێت، بەڵام تاوەکو ئێستا چەندین حیزب و لایەن پاشەکشەیان کردووە کە رەوتی سەدر دیارترینیانە. ئەوەیش ئەگەری ئەوەی دروستکردووە کە هەڵبژاردنەکە لە کاتی خۆیدا نەکرێت.  دڵشاد عەبدولڕەحمان ئەوەی خستەڕوو، "ئەگەر سەدر بەشداری لە هەڵبژاردندا نەکات، ئاخۆ واز لە پرۆسەی سیاسی دەهێنێت؟ نەخێر. ئەگەر بەشداری لە هەڵبژاردندا نەکات واتە بەشداری لە حکومەتدا ناکات، ئەوەیش مانای ئەوەیە لایەنگرەکانی هەڵدەوەرێن و دەچنە لای حیزبەکانی دیکە. ئەگەر هەڵبژاردن بکرێت، عێراق لەبەردەم ئەوەدایە کە هەر نەتوانرێت حکومەتەکەی پێکبهێنرێت".  هەر لەوبارەیەوە عارف قوربانییش گوتی، "ئەگەر سەدر نەگەڕێتەوە ناو پرۆسەی هەڵبژاردن، ئەنجامەکە وا دەبینم کە دوای هەڵبژاردن سەرۆکوەزیران بدرێتە ئەو. بۆئەوەی رێگری لە کێشەی گەورە بکرێت، بەتایبەتیش کە سەدر هێزی لە بەغدا زیاترە، بۆئەوەی لەبەردەم پێکهێنانی حکومەتدا نەبێتە بەربەست".  چاودێرانی سیاسی پێیانوایە کورد بۆئەوەی لە بەغدا بەهێز بێت، پێویستە لە ناوخۆدا یەکهەڵوێست و تەبا بێت و سازش بۆ یەکدی بکەن.  د. دڵشاد عەبدولڕەحمان پێیوایە "رۆڵی کورد بە مەرجێک لە عێراق بەهێز دەبێتەوە کە یەکێتی و پارتی بگەنە شێوازێکی وەکو رێککەوتنە ستراتیجییەکەی نێوان مام جەلال و کاک مەسعود. واتە یەکێکیان لە بەغدا بە رەهایی و بەبێ گەڕانەوە بۆ ئەوی دی بتوانێت بەناوی ئەوی دیکەیانەوە قسە بکات. ئەگەر هاتوو پارتی بەو کورسییانەی رابردووی و بەو پێگە سیاسییەی ئێستا لە هەرێمی کوردستاندا هەیەتی، پێویستە گوێ نەداتە ئەو پۆستانەی لە بەغدا وەریاندەگرێت، بۆ بەدیهێنانی ئەو متمانەیە لەنێوان ئەو هێزانەدا تاوەکو مەرجەعیەت بۆ کورد بگەڕێتەوە".  عارف قوربانییش جەخت لەوە دەکاتەوە، "بەهێزبوونەوەی کورد لە بەغدا دیوێکی پەیوەندیی بەوەوە هەیە کە عێراق بەرەو کوێوە دەڕوات. دیوەکەی دیکەیشی پەیوەندیی بە خۆمانەوە هەیە؛ نوێنەرایەتیی کورد لە بەغدا وەکو دارێکە کە رەگەکەی لە کوردستانە و، ئەگەر دۆخی ناوخۆی خۆمان بەم جۆرە بێت، هیچ چاوەڕێ ناکرێت ئاسۆیەکی گەش هەبێت تاوەکو کورد رۆڵی بەهێزتر ببێت".