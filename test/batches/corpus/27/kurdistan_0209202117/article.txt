ئەمڕۆ پێنجشەممە، ٢ی ئەیلوولی ٢٠٢١، رائیدی هاتووچۆ، قادر فه‌قێ ره‌سوول، لێپرسراوی بنكه‌ی هاتووچۆی پیره‌مه‌گروون لە لێدوانێکدا بە تۆڕی میدیایی رووداوی راگەیاند، "کاژیر ٠٢: ٠٠ی پاشنیوه‌ڕۆی ئه‌مڕۆ خێزانێك كه لە شەش کەس پێکهاتبوون، دایک و باوک و چوار کوڕ بوون، کە گه‌شتیاری عه‌ره‌بن و دانیشتووی شاری كه‌ركووكن، به مه‌به‌ستی گه‌شت لە سلێمانییەوە بەرەو شارۆچکەی دووکان چوون، بەهۆی وەرگەڕانی ئۆتۆمبیلەکەیان کە لە جۆری هۆندا بووە، چوار براکە کە کوڕی شۆفیرەکە بوون، گیانیان لەدەستداوە".  لێپرسراوی بنكه‌ی هاتووچۆی پیره‌مه‌گروون ئاماژەی بەوەش کرد، "رووداوەکە کاتێک بووە کە شۆفێرەکە بەهۆی تیژڕۆیی و پابەندنەبوونی بە رێنوێنییەکانی هاتووچۆ ئۆتۆمبێلەکەی لەدەست وەرگەڕاوە و بە درێژیی ٧٣ مەتر شوێنەواری برێک بە شەقام و شوێنەکەوە دیارە".  لەبارەی ئەو کەسانەی لە رووداوەکە بوونەتە قوربانی، قادر فه‌قێ ره‌سوول ئاماژەی بەوەش کرد، "چوار لە کوڕەکانی شۆفێرەکە کە تەمەنییان ٩ ساڵ، ١٤ ساڵ، ١٥ ساڵ و ١٨ ساڵن، گیانیان لەدەستداوە، دووانیان دەستبەجێ لە شوێنی رووداوەکە مردن و دووانی دیکەشیان لە نەخۆشخانەی پیرەمەگروون، شۆفێرەکە کە ٤١ ساڵە و هاوسەرەکەی ٣٨ ساڵە، بە سەختی برینداربوون".