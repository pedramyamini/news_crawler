ئیمانوێل ماکرۆن، سەرۆککۆماری فەرەنسا بەر لەوەی بەرەو هەولێر بەڕێبکەوێت، کۆنفرانسێکی رۆژنامەڤانی لە بەغدا کرد و رایگەیاند، دەبێ هاوکاریی عێراق بکەین بۆ سەرەوری، بووژانەوە و دەستەبەرکردنی ژیانێکی باشتر بۆ گەنجەکان، "ئێمە سڵاو بۆ سەرۆکوەزیران مستەفا کازمی دەنێرین بۆ ئەم کارانەی کە کردوونی، بە تایبەتیش بۆ دیاریکردنی رۆژی هەڵبژاردن لە مانگی ئۆکتۆبەری ئەمساڵدا، پێموایە ئەمە کارێکی زۆر گرنگە، دەتوانم بڵێم ئەمە رێگە خۆشکەربوو بۆ ئەوەی ئێمە لەم کۆنگرەیەدا بەشداربین. "  ماکرۆن ئاماژەی بەوەکرد، من شاندێکی گەورەی پەرلەمانی فەرەنسام لەگەڵدایە و سەردانی پەرلەمانی عێراق دەکەین، سوپاسی شاندەکەم دەکەم، پەرلەمان رۆڵێکی گرنگی دەبێت بۆ دانانی چوارچێوەیەکی یاسایی بۆ ئەو هاوکارییانەی بۆ عێراقمان دیاریکردوون. "ئێمە هاوبەشییەکی گەورەمان لەگەڵ عێراق دروستکردووە لە رێگەی دژایەتیکردنی تیرۆر و ئەجێندا نێودەوڵەتییەکان، بەڵام ئەمە هەلێکی دیکەیە بۆ ئەم شاندە بۆ ئەوەی باسی بابەتە ئایینی و کولتوورییەکان بکات، هەروەها بابەتی دیکەش کە پێویستن بۆ تێگەیشتن لە هەموو پێکهاتەکانی عێراق، ئەمەش ئەو شتەیە کە مێژووی فەرەنسای لەسەر بونیاتنراوە، ئێمە مێژوویەکی دوورودرێژمان هەیە لەگەڵ عێراقدا. "  لەبارەی کریستیانەکانی عێراقیشەوە ماکرۆن گوتی: "من دەمەوێ لێرەوە سڵاوی تایبەت بنێرم بۆ پێکهاتەی کریستیانەکان و سوپاسی ئامادەبوونیان بکەم لێرە، هەروەها سوپاسی رۆڵی ئەوان و هەڵوێستیان بکەم لەگەڵ گەلی کورد. "  فەرەنسا و هەرێمی کوردستان پەیوەندییەکی مێژووییان هەیە، لە ساڵی ١٩٩٢ کە حکومەتی هەرێمی کوردستان دامەزرا لەسایەی بڕیاری ٦٨٨ی ئەنجوومەنی ئاسایشی نەتەوە یەکگرتووەکان بوو، کە فەرەنسا داوای لە ئەنجوومەنی ئاسایش کرد بۆ دەرکردنی ئەو بڕیارە. لە ساڵی ٢٠١٤ شدا سەرۆکی فەرەنسا یەکەم سەرۆک وڵات بوو سەردانی هەرێمی کوردستانی کرد. ساڵی ٢٠١٧ ـەش، کاتێک گەمارۆ لەسەر هەرێمی کوردستان بوو، فەرەنسا بانگهێشتی نێچیرڤان بارزانی بۆ وڵاتەکە کرد.   هەر لە کۆنگرە رۆژنامەڤانییەکەیدا، سەرۆککۆماری فەرەنسا جەختی لەوەش کردەوە، لەگەڵ وەزارەتی دەرەوەدا کاردەکەن بۆ برەودان بە قوتابخانە و کولتووری ئایینی، گوتی، "ئێمە لێرە کاری نوێمان کرد، وەکو کارەکانی رێکخراوی ئەلیف (دەستخۆشی لە سەرۆک و ئەمینداری رێکخراوەکە دەکەم)، ئەوان نوێنەریان هەیە بۆ کارکردن و نۆژەنکردنەوەی چەندین باڵەخانە و شوێنەواری کولتووری و ئایینی لە عێراق کە بەهاوکاری رێکخراوەکانی فەرەنسا و یونیسکۆ و رێکخراوە عەرەبییەکان کردوونی. ئەم رێکخراوە چەندین ساڵە کار بۆ بەرژەوەندی گەلی عێراق دەکات بە هەموو پێکهاتەکانییەوە. "  ئیمانوێل ماکرۆن ئەجێندای سەردانەکەی بۆ هەرێمی کوردستان و شاری مووسڵ ئاشکراکرد، رایگەیاند، "من کەمێکی دیکە بەڕێدەکەوم و لەگەڵ جەنابی سەرۆکوەزیران دەچمە کازمییە، لەوێ شوێنی شیعەکان بەسەر دەکەینەوە، رێزم بۆ پێکهاتەی شیعەکان هەیە. ئێوارەش دەچمە هەولێر و سبەی سەردانی هێزەکانمان دەکەم و دواتریش سەردانی موسڵ دەکەم، کە هێشتا جێپەنجەی داعشی پێوەماوە، لەوێ نوێنەری کریستیانەکان دەبینم و لەوێ پابەندبوونمان بە نۆژەنکردنەوەی چەند ناوچەیەک رادەگەیێنم "هەروەها هەلی ئەوەم دەبێ لەگەڵ نوێنەرانی سوننە و دەسەڵاتدارانی کورد و جەنگاوەرانی کورد کۆببمەوە و پشتگیری خۆم و فەرەنسایان بۆ دووپات بکەمەوە وەکو چۆن پشتگیریمان بۆ ئێزدییەکان دووپاتکردەوە. "  لە وەڵامی ئەو پرسیارەی کە ئایا دوای کشانەوەی هێزەکانی ئەمریکا لە عێراق فەرەنساش دەکشێتەوە یان نا؟ سەرۆککۆماری فەرەنسا گوتی "ئێمە بۆ دژایەتیکردنی تیرۆر لە عێراق دەمێنینەوە، تاوەکو ئەوکاتە عێراق داوای هاوکاریمان لێبکات دەمێنینەوە، ئێمە رێکاری خۆمان هەیە و دەیخەینە گەڕ، دژی تیرۆری ئیسلامیی دەوەستینەوە بە پشتگیریی وڵاتان، لەو چوارچێوەیەدا دەمێنینەوە و هاوکاریی عێراق دەکەین. "  لەبارەی دۆخی ئەفغانستان و رزگارکردنی ژمارەیەک کارمەندی خۆیان و هاوکارە ئەفغانییەکانیشیان رایگەیاند، " ٩٨ % ـی ئەوانەی کاریان لەگەڵ فەرەنسا کردووە، لەلایەن فەرەنساوە پارێزراون و رزگارکراون، ئەمەش بەرزترین رێژەیە، هەروەها ٦٣٠ کەسمان لە ئەفغانستان رزگارکردووە، بەرلەوەی بکەوینە ئەم تەنگژەیەوە، هەروەها ٢٦٣٤ ئەفغانیمان بە ١٥ گەشتی ئاسمانی لە ئەفغانستان بردووەتە دەرەوە. "