ئەمڕۆ یەکشەممە ١٢ - ٠٩ - ٢٠٢١، نەبەز عەبدولحەمید، قایمقامیەتی هەولێر بە دڵنیا رەحمان، پەیامنێری رووداوی راگەیاند: "بارهەڵگرەکە لە بازگەی خازر دەستی بەسەرداگیراوە، ئەمەش دوای پشکنینکردنی لەلای کارمەندانی ئاسایشی بازگەی خازر، جێگەی دەستخۆشین".  بە گوتەی نەبەز عەبدولحەمید ئەوان "بە هەموو شێوەیەک رێگری لە هاوردەکردنی ئەو جۆرە گۆشتە دەکەین، ئەگەر لە بازاڕیشدا هەبێت دەستی بەسەردا دەگرین، ئەو گۆشتەی دەستی بەسەرداگیراوە لەنێو دەبرێت و شۆفێری بارهەڵگرکەش دەستگیرکراوە و بەدوای خاوەنەکەین، تاوەکو رێکاری پێویستیان لە بەرامبەر بگیرێتەبەر".  هاوکار تاهیر، ئەفسەر لە بنکەی ئاسایشی بازگەکانی هەولێر، لەبارەی چۆنێتیی دەستبەسەرداگرتنی بارهەڵگرەکە قسەی بۆ پەیامنێری رووداو کرد و گوتی: "هێزەکانمان لە بەڕێوەبەرایەتیی ئاسایشی بازگەکان بنکەی ئاسایشی بازگەکانی هەولێر لە بازگەی خازر توانیان دەستبگرن بەسەر بارهەڵگرێک کە بەشێوەیەکی شاراوە بڕی یەک تۆن و نیو گۆشتی هیندی قەدەخەکراوی لەنێو بارهەڵگرەکە شاردبووەوە و دەیویست هاوردەی نێو شاری هەولێر بکات".  هاوکار تاهیر ئاماژە بەوە دەدات، "لە کاتی هاتنی بارهەڵگرەکە دوای ئەنجامدانی پشکنین لەلایەن کارمەندان دەرکەوتووە لەژێرەوە گۆشتەکەی شاردووەتەوە".  هەروەها دکتۆر رێبوار، دکتۆری ڤێتەرنەری لە لیژنەکانی قایمقامیەتی هەولێر لەبارەی هۆکاری قەدەخەکردنی گۆشتی هیندی بە پەیامنێری رووداوی گوت: "بەپێی نووسراوی وەزارەتی کشتوکاڵ و سەرچاوەکانی ئاو لە ساڵی ٢٠١١ وە هاوردەکردن و فرۆشتنی گۆشتی هیندی قەدەخەکراوە، ئەمەش دوا بەدوای ئەوەی لە هەردوو وڵاتی تورکیا و لوبنان پشکنینی بۆ کراوە دەرکەوتووە کە گۆشتێکی سەلامەت نییە بۆ بەکارهێنان".