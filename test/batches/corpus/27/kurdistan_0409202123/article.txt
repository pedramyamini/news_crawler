هەڵشۆ عەبدولڕەحمان، ژینگەپارێزە و بە تۆڕی میدیایی رووداوی راگەیاند، "رۆژانە کاردەکەین و کۆڵانەکانی تەوێڵە خاوێندەکەینەوە، شانازی بە کارەکەمەوە دەکەم و وڵاخەکەم خۆشدەوێت، ئەگەر خۆشم نەوێ، ناتوانم کاری لەگەڵ بکەم.. "بەڵام بەڕاستی مووچەکەی زۆر کەمە. " هەڵشۆ لەبەر ئەوەی ئاژەڵی هەیە ٤٠٠ هەزار دینار وەردەگرێت، بەڵام ژینگەپارێزێک، ٣٠٥ هەزار وەردەگرێت.  سەرکار، ژینگەپارێزێکی دیکەی تەوێڵەیە، ئەویش لەگەڵ ئاژەڵە ١٠ ساڵانەکەی، شەش ساڵە رۆژانە کۆڵان بە کۆڵانی گەڕەکی مالێندەر لە خۆڵ و خاشاک پاکدەکاتەوە، ئەوەی دڵگرانی کردووە، پاکڕانەگرتنی ژینگەیە لەلایەن هاونیشتمانیانەوە بەشێوەیەکی گشتی.  سەرکار عەزیز دەڵێت، "رۆژانە کاردەکەین بۆ پاککردنەوەی خۆڵ و خاشاک زۆر ماندوو دەبین، بەتایبەت زستان، چونکە بەفر دەبارێت و رێگەکان سەختن، ئەو جێگەیانە ئەوەندە سەختن، ئۆتۆمبێلیش پێیاندا ناڕۆن، ئاژەڵەکانیشمان فێرکردوون کە ئیشەکە بکەن و خۆشمان دەوێن. "  جیاواز لە شار و شارۆچکەکانى دیکەى هەرێمی کوردستان، بەهۆى سەختیی ناوچەى هەورامان و تەسکیی بەشێک لە گەڕەکەکانی تەوێڵە، ناتواندرێت ئامێرى کۆکردنەوەى خۆڵ و خاشاک بەکاربهێنن، شارەوانیی ئەو شارۆچکەیە ناچاربووە لە جیاتی بەکارهێنانى ئامێر و کەرەستەى سەردەمییانە، چەند ئاژەڵێک بەشێوەى گرێبەست دابمەزرێنێت.  سەلام قادر، بەرپرسی بەشی ژینگە و سەرپەرشتیی کۆکردنەوەی خۆڵ و خاشاکە لە سنووری بەڕێوەبەرایەتیی گشتیی شارەوانییەکانی هەڵەبجە، دەڵێت، "هیچ جیاوازییەک نییە لەنێوان مووچەکانیان تەنیا ٩٥ هەزار دینار زیاترە ئەویش بۆ ئاژەڵەکانە. "  لە ساڵی ١٩٥٤ ـەوە لە شارەوانیی تەوێڵە بۆ گەڕەکە سەخت و تەسکەکان ئاژەڵ بۆ کۆکردنەوەی خۆڵ و خاشاک بەکاردەهێنن، ئێستا کاری پاککردنەوە دراوەتە کەرتی تایبەت و ١٥ ژینگەپارێز کاری کۆکردنەوەی خۆڵ و خاشاک دەکەن. مانگانەیان ٣٠٥ هەزار دینارە و چوار ئاژەڵیش گرێبەستیان بۆ کراوە، هەفتانە نزیکەی حەوت تۆن خۆڵ و خاشاکی شارۆچکەکە کۆدەکەنە.