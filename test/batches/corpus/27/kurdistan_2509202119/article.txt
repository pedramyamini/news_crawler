سەرۆک مەسعود بارزانی، لە توویتێکدا لە ساڵیادی ئەنجامدانی گشتپرسیی تایبەت بە سەربەخۆیی باشووری کوردستان نووسیویەتی "وەڵامی بەڵێی ٩٣ % ی بەشداربووانی گشتپرسییەکەی سەربەخۆیی کوردستان، دەستکەوتێکی مێژوویی بوو. لە چوارەمین ساڵیادی ئەو سەرکەوتنە گەورەیەدا، دەستخۆشی لە خەڵکی پاڵەوانی کوردستان دەکەم کە هەمیشە رەتیانکردووەتەوە خۆیان بچەمێنن. "  شاڵاو کۆسرەت رەسوول، ئەندامی سەرکردایەتیی یەکێتیی نیشتمانیی کوردستان ئەمڕۆ شەممە لەمیانی بانگەشەی هەڵبژاردنی هاوپەیمانیی کوردستان قسەیکرد و رۆژی ٢٥ ـی ئەیلوولی بە رۆژێکی مێژووی ناوبرد، گوتی خەڵک سەلماندیان کە گشتپرسی هی هەمووانە.  شاڵاو کۆسرەت رەسوول رایگەیاند، "گشتپرسی هی خەڵکی کوردستانە و ئەوان خاوەنی راستەقینەی گشتپرسین. "  گشتپرسیی سەربەخۆیی باشووری کوردستان، لەلایەن بەشی زۆری کوردستانیانەوە پشتیوانی لێکرا. محەممەد حاجی مەحموود، سکرتێری حزبی سۆسیالیست دیموکراتی کوردستان لە ساڵیادی گشتپرسیی سەربەخۆییدا رایگەیاند، هەرێمی کوردستان کێشەی لەگەڵ کەس نییە و ئەوە عێراقە کێشەی لەگەڵ هەرێمی کوردستاندا هەیە و دەڵێت، "ئەوەی سەربەخۆیی نەبێت خۆشی نەبێت باشە. "   دوای ئەنجامدانی گشتپرسییەکەی ٢٥ ـی ئەیلوولی ٢٠١٧، حکومەتی عێراق و هەندێک لە وڵاتانی ناوچەکە گوشارێکی زۆریان لەسەر هەرێمی کوردستان دروستکرد، لەوانەش داخستنی دەروازە سنوورییەکان لەنێوان هەرێمی کوردستان و ئێران لە لایەن تارانەوە و داخستنی فڕۆکەخانەکان لە لایەن بەغداوە.   لە ١٦ی ئۆکتۆبەریشدا حەشدی شەعبی و هێزە ئەمنییەکانی دیکەی عێراق هێرشیانکردە سەر باشووری کوردستان؛ ئەو هێزانە کەرکووک و بەشێکی دیکەی زۆری خاکی ژێر دەسەڵاتی پێشمەرگەیان خستەوە ژێر دەسەڵاتی خۆیان، بەڵام لە پردێ و سحێلا پێشمەرگە رووبەڕوویان بوونەوە و هێرشی ئەو هێزانەیان تێکشکاند.   دواتریش، نێچیرڤان بارزانی، سەرۆکوەزیرانی ئەو کاتی هەرێمی کوردستان هەوڵەکانی بە مەبەستی نەهێشتنی گوشارەکان لەسەر هەرێمی کوردستان دەستپێکرد.