ژمارەیەک هاونیشتمانی لە سلێمانی دەڵێن، دوو کۆمپانیای گەشتیاری بەناوی وەرگرتنی ڤیزای وڵاتی بیلاڕووسەوە دەیان هەزار دۆلاریان لێوەرگرتوون و ڤیزای ساختەیان بۆ دروستکردوون، خاوەنی کۆمپانیاکانیش پارەکەیان نادەنەوە و یەکێک لەوان هەڕەشەی لێکردوون سکاڵا نەکەن و داوای پارەکانیان نەکەنەوە.  عومەر ئەحمەد یەکێکە لەو کەسانەی سکاڵای تۆمارکردووە، بە رووداوی گوت، نزیکەی ٢٥ کەس دەبن لە کۆمپانیایەکی سلێمانی ناوی خۆیان تۆمارکردووە بۆ وەرگرتنی ڤیزای بیلاڕووس، هەریەکەیان ٢٠ تاوەکو ٢٥ هەزار دۆلاریان داوە، بەڵام دوای ئەوەی ڤیزەکانیان وەرگرتەوە دەرکەوت ڤیزاکان ساختەن، ئێستا خاوەنی ئەو کۆمپانیایە ئامادە نییە پارەکانیان بۆ بگەڕێنێتەوە و کۆمپانیاکەشی داخستووە.  کۆماپانیایەکی دیکەش بە هەمان شێوە خەڵکی هەڵخەڵتاندووە و ژمارەیەک سکاڵای لەسەرە.  سەرکەوت ئەحمەد، گوتەبێژی پۆلیسی سلێمانی دەڵێت، ئەو دوو کۆمپانیایە تۆمەتبارکراون بە بردنی پارەی هاونیشتمانیان بەناوی ڤیزا و گەشتیارییەوە و خاوەنەکانیان هەڵاتوون، "ئێمە ژمارەیەک سکاڵامان وەرگرتووە کە زیاتر لە ١٢ سکاڵایە و چاوەڕوانین سکاڵاکان زیاتریش ببن و بەدواداچوونی ورد بۆ ئەو کێشەیە دەکەین".