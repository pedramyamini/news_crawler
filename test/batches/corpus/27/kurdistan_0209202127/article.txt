بەپێی ئامارەکانی کۆمیسیۆن، ٧٤ % ی هاونیشتمانیانی پارێزگای دهۆک لە سیستەمی بایۆمەتری تۆمارکراون؛ تەنیا لە سێ هەفتەی رابردوودا ١٠٠ هەزار کارتی بایۆمەتری گەیشتوونەتە لقی دهۆکی کۆمیسیۆن و رۆژانەش تاوەکو ١ی تشرینی یەکەم لە دابەشکردنی کارتەکان لە ٤٠ نووسینگەدا بەردەوام دەبن.  کۆمیسیۆن لە سنووری پارێزگاکە تیمی گەڕۆکی پێکهێناوە و سەردانی ماڵان، دامەزراوە حکومییەکان و خوێندنگەکان دەکەن؛ هەروەها ٨٠ هەزار ئاوارە لە سنووری پارێزگاکەدا مافی دەنگدانیان هەیە.  بەڕێوەبەری لقی دهۆکی کۆمیسیۆنی باڵای سەربەخۆی هەڵبژاردنەکان لە بەرنامەی مژاری رادیۆی رووداودا گوتی، لە هەموو هەڵبژاردنەکاندا بەو جۆرە بووە کە هەر لایەنێک بەپێی خواستی خۆی دەنگی نەهێنابێت، رایگەیاندووە کە ساختەکاری کراوە و باسیش لە رێکارەکانیان دەکات بۆ رێگریکردن لە ساختەکاری.  خالد عەباس، بەڕێوەبەری ئۆفیسی دهۆکی کۆمسیۆنی باڵای سەربەخۆی هەڵبژاردنەکانی عێراق دەڵێت، "ئێمە سێ فلتەرمان دەبێت. ستافی وێستگەمان هەیە، پێنج کەسن؛ ستافی بنکەکانمان هەیە، پێنج کەسن؛ هەروەها بەڕێوەبەری وێستگەمان هەیە کە مامۆستا دەبن".  وێڕای رێکار و بەرنامەکانی کۆمیسیۆن، شارەوانییەکانیش لە پارێزگاکاندا مەرج و رێنوێنیی خۆیان هەیە و ئەگەر بەربژێر یان لایەن بەو رێنوێنییانەوە پابەند نەبێت، سزا دەدرێت.  ئیسماعیل مستەفا، بەرپرسی پەیوەندی و راگەیاندنی سەرۆکایەتیی شارەوانیی دهۆک لەبارەی ئەو شوێنانەی کە قەدەخەن بانگەشەیان تێدا بکرێت بە رادیۆی رووداوی گوت، "دەبێت ماددە لکێنەرەکان بەکارنەهێندرێن، چونکە لابردنیان لە دیوارەکان زۆر زەحمەتە، هەروەها نابێت لەسەر هێماکانی هاتووچۆ و لە شەقامە گشتییەکان بن و نابێت لە پارکەکان و سەر دارەکان بێت. هەروەها لە شوێنە حکومییەکان و شوێنە ئایینییەکان، زانکۆکان و قوتابخانەکانیش".  هاوشێوەی پارێزگاکانی دیکە، لە ٨ی تەممووزی ئەمساڵەوە، بانگەشەی هەڵبژاردن لە دهۆک بە فەرمی دەستیپێکردووە و تاوەکو ٧ی تشرینی یەکەم بەردەوام دەبێت.  بڕیارە ١٠ی تشرینی یەکەمی ئەمساڵ هەڵبژاردن بۆ ٣٢٩ کورسی ئەنجوومەنی نوێنەرانی عێراق لە عێراق و هەرێمی کوردستان بەڕێوەبچێت.