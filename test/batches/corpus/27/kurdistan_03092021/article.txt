یەکێتی کە لە سەرجەم هەڵبژاردنەکانی پێشووی کەرکووک براوەی یەکەم بوو، بۆ ئەم هەڵبژاردنە لە دوو بازنەی یەکەم و دووەم شەش بەربژێری هەیە؛ ئەوەی تاوەکو ئێستا بەدیکراوە، جگە لە بانگەشەی تاک بە تاکی بەربژێرەکانی حیزب، هیچ جموجۆڵێکی ئەوتۆی نییە.  د. سدیق عومەر، بەربژێری یەکێتی لە کەرکووک دەڵێت، "ئەمە هەڵبژاردنی تاکە کەسە، حیزب رۆڵی تێیدایە، بەڵام رۆڵە سەرەکییەکە لەسەر بەربژێرەکانە، بانگەشەی ئێمە لەسەر بنەمای دابینکردنی ئاسایش و سەقامگیریی ئەم شارەیە، سەقامگیری بگەڕێنینەوە و ئەو بەسەربازگەکردنە کۆتایی پێبێت، هەروەها خزمەتگوزاری دابین بکەین".  بۆ دەستپێکردنەوەی چالاکیی سیاسی پارتیش بڕیاریداوە لە هەفتەی داهاتووەوە چەند بنکەیەکی تایبەت بە بانگەشەی هەڵبژاردن لە کەرکووک دابمەزرێنێت.  ئەوەی پارتی دەستیپێدەکات گەڕانەوەی رێکخستنەکانی نییە، تەنیا ئاشناکردنی بەربژێرەکانیەتی بە خەڵک و جەماوەرەکەی و خستنەڕووی بەرنامەی هەڵبژاردنیەتی.  ئەحمەد خورشید، بەرپرسی راگەیاندنی پارتی لە کەرکووک ئاماژە بەوە دەکات، "تاوەکو ئێستاش بارودۆخی کەرکووک لەڕووی ئیداری و ئەمنییەوە ناسەقامگیرە و کەرکووک داگیرکراوە، جێی رەزامەندیی کوردستانیان نییە، بۆیە ئێمە تاوەکو ئێستا بارەگای هەڵبژاردنمان نەبردووەتەوە و رازی نین، بەڵام ئۆفیسی هەڵبژاردن شتێکی جیاوازە و تایبەتمەندە و تەنیا بۆ کاری هەڵبژاردنە، بارەگای فەرمی نییە، بەو شێوەیە ئێمە ئیدارەی دۆخی خۆمان دەدەین و دڵنیاشین جەماوەری کەرکووک هەڵوێستی پارتی لەبیرناکەن".  کۆمیسیۆنی هەڵبژاردنەکان کۆمەڵێک مەرج و رێکاری بۆ بانگەشە بڵاوکردووەتەوە و لادان لەو رێکارانەش وەکو سەرپێچیکار لە قەڵەم دەدرێت و سزای بۆ دانراوە.  عەبدولباست دەروێش، گوتەبێژی ئۆفیسی کەرکووکی کۆمیسیۆنی هەڵبژاردنەکان ئەوەی خستەڕوو، "بانگەشەی هەڵبژاردن دەستیپێکردووە و دەبێت بەربژێر و لایەنەکان پابەندی رێنوێنییەکانی کۆمیسیۆن بن، یەکێک لە رێنوێنییەکان ئەوەیە کە نابێت ماددەی لکێنەر بەکاربهێنن و نزیکبن لە دەزگا حکومییەکان بۆ بانگەشە، ئێمە ئێستا فۆرمی کارمەندان وەردەگرین بۆسەر سندوقی دەنگدان کە ١٠ هەزار کارمەندن".  بۆ ئەم هەڵبژاردنە کۆمیسیۆن ٤٣ بنکەی سەرەکیی تۆمارکردنی ئامادەکردووە، کە ٣١٥ وێستگە لەخۆدەگرێت، زیاتر لە ٢٠٠٠ سندوقی دەنگدانیش ئامادەکراون، تاوەکو ئێستاش ٧١ % ی دەنگدەران پرۆسەی بایۆمەترییان ئەنجامداوە و ٩١ % ی ئەوانەی بایۆمەترییان کردووە کارتی دەنگدانیان وەرگرتووەتەوە.