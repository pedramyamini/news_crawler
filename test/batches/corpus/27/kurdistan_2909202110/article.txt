ئەمڕۆ چوارشەممە ٢٩ - ٩ - ٢٠٢١ هاونیشتمانییەکی شاری سلێمانی پەیوەندی بە تۆڕی میدیایی رووداوەوە کرد و گوتی: "بەیانیی ئەمڕۆ کاژێر ٨: ١٥ خولەک ئۆتۆمبێلەکەم لە گەراجی نەخۆشخانەی فێرکاری وەستاندبوو، بەڵام نامەیەکی سەرپێچیم بۆ هات کە گوایە لە کاژێر ٩: ٠٦ خولەک لە شەقامی پاڵاس سەرپێچیم کردووە؛ بۆیە پێبژاردنم بۆ کراوە".   عەمید فایق خدر، بەڕێوەبەری پۆلیسی هاتووچۆی سلێمانی لەو بارەوە بە تۆڕی میدیایی رووداوی راگەیاند، "ئەو هاونیشتمانیانەی کە دەڵێن سەرپێچییان نەکردووە و سزایان بۆ گەڕاوەتەوە، دەتوانن سەردانی بەشی کامێراکان لە بەڕێوەبەرایەتیی هاتووچۆی سلێمانی بکەن؛ دەبێت ئەو هاونیشتمانیانە ڤیدیۆی وەستاندنی ئۆتۆمبێلەکانیان لەگەڵ خۆیان ببەن".   هاونیشتمانییەکی دانیشتووی هەولێر بە تۆڕی میدیایی رووداوی راگەیاند: "لە کاتێکدا نامەی سزای سەرپێچیم بۆ هاتووەتەوە کە ئۆتۆمبێلەکەم لە شوێنێک وەستاندبوو. "  فازڵ حاجی، گوتەبێژی هاتووچۆی هەولێر لەو بارەوە بە رووداوی راگەیاند، "هەر کەسێک دەڵێت بێ ئەوەی سەرپێچی کردبێ، سزام بۆ هاتووەتەوە راست ناکات؛ رەنگە پێش کاژێرێک سەرپێچییەکەی کردبێت، دواتر سزاکەی بۆ نێردراوە".  فازڵ حاجی دەشڵێت، "سیستەمی تۆمارکردنی سەرپێچی ئەلیکترۆنیە و هیچ هەڵەیەکی تێدا نییە تاوەکو بێ هۆکار سزا بۆ هاووڵاتیان تۆماربکات".