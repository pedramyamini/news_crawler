تونجای یڵدرم، سەرۆکی ژووری بازرگانیی دیلۆک دەڵێت، "لە نیزیپ بەهۆی زەیتی زەیتوونەوە، ئەم کەرتە پێشینەیەکی دێرینی هەیە. لە باووباپیرانمانەوە ئەم کەرتەمان بۆ ماوەتەوە، ئێمەش هەوڵ دەدەین درێژەی پێبدەین. سابوونی نیزیپ بە شێوازی کۆن بە سێ قۆناخ ئامادە دەکرێت، یەکەم قۆناخی دروستکردنی، دووەم قۆناخی وشککردنەوە، سێیەم قۆناخی خستنە نێو کارتۆنکردن و فرۆشتنی. ئێستا لە نیزیپ ٥٠ کارگە بە شێوەیەکی کارا سابوون دروستدەکەن. "  بەگوێرەی داتاکانی یەکێتیی هەناردەکارانی باکووری کوردستان، دیلۆک لە ساڵی ٢٠٢٠ دا ١٥ هەزار و ٨٥٧ تۆن سابوونی هەناردەی ٧٢ وڵاتی جیهان کردووە، لەو فرۆشە ١٦ ملیۆن و ٥٩٦ هەزار و ٤٣٠ دۆلار داهاتی هەبووە.   ساڵی رابردوو زۆرترین هەناردەی سابوونی دیلۆک بۆ هەرێمی کوردستان و عێراق بووە، بە بەهای ٦ ملیۆن و ٤٨٣ هەزار و ٥٩٤ دۆلار سابوونی بۆ هەرێمی کوردستان و عێراق هەناردە کردووە.  تونجای یڵدرم ئاماژە بەوەش دەکات، "ئەو سابوونەی لە نیزیپ دروستدەکرێت بەگشتی لە بازاڕەکانی نێوخۆ ساخ دەکرێتەوە و هەناردەش دەکرێت بۆ ژمارەیەکی زۆری وڵاتان، هەناردەی عێراق، مەسەدۆنیا، ئەمریکا و وڵاتانی دیکە دەکرێت. "  دیلۆک کە یەکێکە لە پارێزگا پیشەسازییە پێشەنگ و گرنگەکانی باکووری کوردستان و تورکیا، لە ریزبەندی ٥ ـەمین پارێزگای هەناردەکاری تورکیادایە.  ئاستی هەناردەی دیلۆک لە ٨ مانگی یەکەمی ئەمساڵدا بەراورد بە هەمان وادەی ساڵی رابردوو بە رێژەی ٣٤ % زیادیکردووە و بە بڕی ٦.٤ ملیار دۆلار کاڵای هەناردە کردووە.