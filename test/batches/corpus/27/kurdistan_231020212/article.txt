کێشەی سووتەمەنی ئەوروپییەکانی نیگەرانکردووە؛ ئەوان رانەهاتوون بۆ پڕکردنی تانکی ئۆتۆمبێلەکانیان لە بەنزین نۆرە بگرن، بەڵام ئێستا سووتەمەنییان بە ئاسانیش دەستناکەوێت و نرخیشی بەرزبووەتەوە.  وڵاتانی یەکێتیی ئەوروپا پەرۆشن بۆ چارەسەرکردنی کێشەکە؛ لە دوو رۆژی کۆبوونەوەی لووتکەی نێوانیان، قەیرانی سووتەمەنی بە جیدی باسی لێوەکرا.   ماریۆ دراگی، سەرۆکوەزیرانی ئیتاڵیا گوتی "ئەگەر نرخی گاز بەرزبێتەوە، بۆشاییەکی دارایی بە بڕی نزیکەی ٤٧٠ ملیار دۆلار لە ساڵی ٢٠٢٦ تاوەکو ٢٠٣٠ دروستدەبێت. بۆیە کێشەیەکی دارایی بۆ وزە نوێبووەکان دروستدەبێت. هەروەک دەزانن، لەو گفتوگۆیەی کە بەڕێوەچوو، زۆر لە وڵاتان گوتیان زەحمەتە بتوانن بەخێرایی واز لە گاز بهێنن؛ هەربۆیە زۆربەی وڵاتان بەردەوام دەبن لە بەکارهێنانی گاز، هەڵبەتە کەمکردنەوەی پشتبەستن بە گاز گرنگە".  هەفتەی رابردوو نرخی لیترێک بەنزین لە فەرەنسا بۆ سەرووی ١.٥ یۆرۆ و نرخی لیترێک نەوتیش بۆ نزیکەی ١.٧ یۆرۆ بەرزبووەوە؛ بەراورد بە ساڵی رابردوو، نرخی بەنزین لە فەرەنسا ٢٩ % و بەراورد بە مانگی رابردووش ٧ % بەرزبووەتەوە.   وڵاتانی ئەوروپا بۆ چارەسەرکردنی ئەو کێشەیە پەنایان بۆ چەند رێکارێک بردووە، لەوانە کەمکردنەوەی باجی سەر هاوردەی سووتەمەنی.  فەرەنسا بۆ رەواندانەوەی تووڕەیی خەڵک بە نرخێکی هەرزانتر بەنزین بەو شۆفێرانە دەدات کە داهاتی مانگانەیان کەمترە لە دوو هەزار یۆرۆ؛ لەو بڕیارەش ٣٨ ملیۆن فەرەنسی سوودمەند دەبن.   باربارا پۆمپیلی، وەزیری ژینگەی فەرەنسا گوتی "بڕیارماندا ئەو داشکاندنە هەڵبژێرین، چونکە بۆ هەموو کەسێکە؛ بڕێک پارەیە و پێویستی بە کارکردن نییە. ئەوەی ویستمان شتێکی سادە و کاریگەر بوو؛ هەر کەسێ داهاتی مانگانەی لە دوو هەزار یۆرۆ کەمتر بێت لەو بڕیارە سوودمەند دەبێت، بەڵام بە چەند هەنگاوێک دەتوانن بەدەستیبهێنن".   لە سوێدیش نرخی سووتەمەنی بەراورد بە ساڵی ٢٠٢٠ زۆر بەرزبووەتەوە، بە جۆرێک نرخی یەک لیتر بەنزین گەیشتووەتە (١٧ کرۆنی سوێدی) کە دەکاتە نزیکەی (دوو دۆلاری ئەمریکی) و ئەوەش بە رێژەی ٢٥.٣ % زیاترە لەو نرخەی کە لە سەرەتای ئەمساڵدا لە سوێد هەبوو، هاوکات نرخی گازوایل لە سوێد بەراورد بە ساڵی رابردوو بە رێژەی ٣٤ % بەرزبووەتەوە و گەیشتووەتە (١٩ کرۆنی سویدی) کە دەکاتە (٢.٢١ دۆلار).  نەوت کە بەگەڕخەری سەرەکیی جووڵەی ئابووری و بازرگانی و گواستنەوەیە، بەهۆی کەمبوونەوەی بەرهەمهێنانی گاز، خواستی زۆری لەسەرە و ئەوەش نرخی نەوتی بەرزکردووەتەوە. بەنزین و سووتەمەنییە شلەکانی دیکەش کە بەرهەمی پاڵێوراوی نەوتن لەگەڵیدا نرخەکەیان تاوەکو دێت روویان لە هەڵکشانە.   هەفتەی رابردوو، ئاستی کۆگا نەوتییەکانی کووشینگ لە ویلایەتی ئۆکلاهۆما دابەزی، ئەوەش ئاماژەیە بۆ زیاتر بەکارهێنانی نەوت. ئیدارەی زانیاریی وزەی ئەمریکا رۆژی چوارشەممەی رابردوو داتای کۆگا نەوتییەکانی کوشینگی بڵاوکردەوە و رایگەیاند، ئاستی کۆگا نەوتییەکانی کووشینگ بۆ ٣١.٢ ملیۆن بەرمیل دابەزیوە، ئەوەش کەمترین ئاستی ئەو کۆگا نەوتیانەیە لە ئۆکتۆبەری ٢٠١٨ ەوە.