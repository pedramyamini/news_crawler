لە تۆڕە کۆمەڵایەتییەکاندا هەواڵی ئەوە بڵاوکراوەتەوە کە کرێی پاسەکانی نێوشاری سلێمانی لە ٥٠٠ دینارەوە کراوەتە ٧٥٠ دینار. لەوبارەوە ئەمڕۆ شەممە ٢٣ - ١٠ - ٢٠٢١، جەلال ئەبوبەکر، سەرۆکی سەندیکای گواستنەوەی سلێمانی بە تۆڕی میدیایی رووداوی گوت، هیچ شتێکی لەو جۆرە نییە و کرێی پاس هەر ٥٠٠ دینارە.  لە تەواوی نێو شاری سلێمانی، هەروەها ناوەندی سلێمانی بۆ بەکرەجۆ کرێی پاس بۆ گواستنەوەی هاونیشتمانیان ٥٠٠ دینارە.  هاوکات عەبدولخالق عەلی، بەڕێوەبەری گواستنەوەی هەولێر بە تۆڕی میدیایی رووداوی گوت، دەنگۆ لە هەولێریش هەبووە، بەڵام کرێی گواستنەوە وەک خۆی وایە و زیادی نەکردووە.  عەبدولخالق عەلی گوتیشی، لەگەڵ پارێزگاری هەولێر و قایمقام کۆبوونەتەوە و چاویان بە شۆفێرانیش کەوتووە کە داوایان کردووە نرخ لە ٥٠٠ دینارەوە بکرێتە ٧٥٠ دینار.  عەبدولخالق عەلی ئاماژەی بەوەشکرد، "شۆفێرەکانیش گلەیی ئەوە دەکەن کە بەنزین گران بووە. سبەی بە ئامادەبوونی پارێزگار، قایمقام و نوێنەری سامانە سرووشتییەکان کۆدەبینەوە؛ داوا دەکەین کرێی سووتەمەنی بە نرخێکی جیاواز بۆ پاسەکان دابینبکرێت. ئەگەر نەکرا، ئەوکاتە بڕیارێک دەدەین".  بەهۆی بەرزبوونەوەی نرخی بەنزینەوە، شۆفێرانی بەشێک لە شارەکانی هەرێمی کوردستان چەند جارێک ناڕەزاییان دەربڕیوە و رێگەکانیان گرتووە.