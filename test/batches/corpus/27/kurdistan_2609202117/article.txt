عەباس ئەکرەم، گوتەبێژى وەزارەتى خوێندنى باڵا و توێژینەوەى زانستى بە تۆڕی میدیایی رووداوی راگەیاند، "دواى هەوڵەکانى وەزارەت و ناوەندى وەرگرتن، وشه‌ی تێپه‌ڕ و نهێنی (پاسۆرد و یوزه‌رنه‌یم) بۆ سەرجەم دەرچوانى دوانزەى ئامادەیى ئامادەکرا و دوێنێ - شەممە ٢٥ی ئەیلوول ره‌وانه‌ی وەزارەتى پەروەردە / بەڕێوەبەرایەتیى گشتیى ئەزموونەکان كرا".  گوته‌بێژی وه‌زاره‌تی خوێندنی باڵا و توێژینه‌وه‌ی زانستی داوا لە دەرچووانى پۆلی ١٢ی ئامادەیى دەکات، "لەم هەفتەیەوە دەتوانن خۆیان سەردانى خوێندنگەکانیان بکەن بۆ وه‌رگرتنه‌وه‌ی وشه‌ی تێپه‌ڕ و نهێنی (پاسۆرد و یوزه‌رنه‌یم)"، گوتیشی، "پێویستە دەرچووان بە باشى پاسۆرد و یوزەرنەیمەکانیان بپارێزن، چونکە دواتر لە رێگەى ئه‌و (پاسۆرد و یوزەرنەیم)ه دەتوانن (زانکۆلاین) پڕبکەنەوە".  لەبارەى کاراکردنى زانکۆلاین بۆ دەرچووانى ١٢ی ئامادەیى، عەباس ئەکرەم رایگەیاندووە، "لە چەند رۆژى داهاتوودا زانکۆلاین بۆ دەرچووانى ١٢ی ئامادەیى کارا دەکرێت و پێش کاراکردنیشى لە راگەیێندراوێکى رۆژنامەوانیدا وردەکارییەکەى بۆ دەرچووان دەخرێتەڕوو".  رۆژی ٢٣ ـی ئابی رابردوو وەزارەتی پەروەردە ئەنجامی تاقیکردنەوەکانی خولی یەکەمی پۆلی ١٢ و رۆژی ١٦ی ئەیلوولی ٢٠٢١ یش ئەنجامی تاقیکردنەوەکانی خولی دووەمی هەمان پۆلی راگەیاند.