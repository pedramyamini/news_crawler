ئەو هاووڵاتییە ناوی (نەسرەدین ئەحمەد خەمیس)ـە و لەدایکبووی ساڵی ١٩٦٠ی سوودانە، ماوەی ٢٥ ساڵە هاتووەتە عێراق و زیاتر لە ٢٠ ساڵە لە شارۆچکەی رۆڤیا لە قەزای بەردەڕەش لە سنووری پارێزگای دهۆک دەژی.   سەرچاوەیەک لە ئاسایشی بەردەڕەش کە نەیوست ناوی ئاشکرا بکرێت بە تۆڕی میدیایی رووداوی راگەیاند "نەسرەدین لە ماڵەکەیدا بەهۆی کاری جادووگەری و فێڵكردن لە خەڵک دەستگیرکراوە، دەستیشگیراوە بەسەر دەمانچەیەک و چەندین کەلوپەلی دیکە کە بۆ کاری جادووگەری و فێڵکردن لە خەڵک بەکاری هێناون. "  نەسرەدین لە ساڵی ٢٠٠٠ ـەوە لە ناحیەی رۆڤیای سەر بە بەردەڕەش نیشتەجێ بووە، رۆژی چوارشەممە ١٨ - ٠٨ - ٢٠٢١ ئاسایش دەستگیری کردووە و رادەستی پۆلیسیان کردووە.  چەندین کەس بەهۆی کارەکانی نەسرەدین هەڵخەڵەتێنراون، دوایین کەسیش رۆژی دەستگیرکردنەکەی بووە کە ٢٧٥ هەزار دیناری عێراقی بۆ نووشتەکردن لێ وەرگرتووە.   عەمید سەعدی بەرزنجی، بەڕێوەبەری پۆلیسی قەزای بەردەڕەش بە تۆڕی میدیایی رووداوی راگەیاندبوو "نەسرەدین تۆمەتبارە بە قۆڵبڕین و فێڵکردن لە زۆر کەس و چەندین کەس قوربانیی کارەکانییەتی بەتایبەتی ئافرەتان، بەڵام بەهۆی ئەوەی کێشەی کۆمەڵایەتی دروست نەبێت ئەو کەسانە ناتوانن سکاڵا تۆماربکەن، چەند جارێکی دیکەش گیراوە و لە زیندان ماوەتەوە و بەڵێننامەی پڕکردووەتەوە کە ئەو کارانە نەکات، بەڵام بەردەوام بووە. "  بەرپرسی بنکەی پۆلیسی قەزای بەردەڕەش  باسی لەوەشکرد کە بەهۆی خزمەتکردن لە تەکییە لە کوردستان هاوسەرگیری لەگەڵ ژنێکی کورد کردووە و سێ منداڵیشیان هەیە، بەڵام نەسرەدین دوای ئەوەی ماڵی شێخی رۆڤیا لە کارەکانی ئاگاداریدەکەنەوە و دەریدەکەن پێیدەڵێن کە نابێ باناوی ئەوانەوە کاری نابەجێ و فیڵبازی بکات، بەڵام نەسرەدین بەردەوام بووە.  مامۆستایەکی ئایینی رۆژی پێنجشەممە ٢٦ - ٨ - ٢٠٢١ قسەی بۆ تەحسین قاسم، پەیامنێری رووداو کرد و لەبارەی ئەو جادووگەرانەی کە بەمشێوەیە پارە لە خەڵک وەردەگرن بە تۆڕی میدیایی رووداوی راگەیاند "بەپێی ئایەتی قورئانی و فەرموودەکانی پێغەمبەر سحر و جادوو هەیە و کاتی خۆیشی سحریان لە پێغەمبەر (د. خ) کردووە و سحر و جادووش لە ئایینی پیرۆزی ئیسلام حەرام کراوە. "   ئەو مامۆستا ئایینییە داوا لە حکومەت و بەرپرسان دەکات ئەو کەسە و ئەوانەیشی ئەو کارانە دەکەن، سزا بدرێن. بە گوتەی ئەو مامۆستا ئایینییە "ئەو پیاوە [نەسرەدین سوودانی] پێشتر کاری دیکەی هەبووە و ئەو کارانەی نەدەکرد، بەڵام دواتر فێری ئەو کارە بووە. "  ئێستا نەسرەدین سوودانی بەپێی ماددەکانی ٢٨٩ و ٢٩٨ لە یاسای سزادانی عێراقی، هەروەها بەپێی ماددەی ٢١ بڕگەی ٣ لە یاسای چەک لێکۆڵینەوەی لەگەڵ دەکرێت. بەپێی ماددەکەش هەر کەسێک بەبێ مۆڵەت چەک یان چەکی ئاگرین هەڵبگرێت بە زیندانیکردن کە لە ساڵێک کەمتر نەبێت سزا دەدرێت، یان سزای ماددی دەدرێت کە لە ٣٠٠ هەزار زیاتر نەبێت و لە ١٥٠ هەزار کەمتر نەبێت.   وەزارەتی ئەوقاف و کاروباری ئایینیی حکومەتی هەرێمی کوردستان بە نووسراوی ژمارە ١٧٠ لە رۆژی ٢٧ ـی حوزەیرانی ٢٠٢١ داوای لە وەزارەتی ناوخۆ کردووە، ھەڵمەتێکی چڕ و ورد دەستپێبکەن بۆ نەھێشتن و بنەبڕکردنی دیاردەی نوشتە، جادووکردن و دەرکردنی جن لەلایەن ھەندێک کەس کە بە "بەرژەوەندیخواز" ناوی بردوون و داوای کردووە سەرپێچیکارانیش رووبەڕووی یاسا بکرێنەوە.  رۆژی پێنجشەمە ٨ ـی تەممووزی ٢٠٢١، لیژنەی ئەوقاف و كاروباری ئایینی پەرلەمانی کوردستان کۆبووەوە، بەپێی راگەیێندراوی دوای کۆبوونەوەکە باس لە دیاردەی جادوو كراوە و ئاماژە بۆ ئەوە کراوە، "بووه‌ته دیاردەیه‌كی مەترسیدار لەسەر كۆمەڵگه. "