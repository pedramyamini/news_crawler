ئەمڕۆ دووشەممە ١٣ - ٠٩ - ٢٠٢١ لە کەنیسەی مار یوحەننای مەعمدان لە شارۆچکەی عەنکاوەی سەر بە هەولێر و لە رێوڕەسمێکدا ١٢٢ یەمین پاتریارکی کەنیسەی رۆژهەڵاتیی ئاشووریی دەستبەکاربوو.   سەرۆکایەتیی حکومەتی هەرێمی کوردستان لە راگەیێندراوێکدا باسی نێوەڕۆکی پەیوەندییە تەلەفۆنییەکەی مەسرور بارزانی، سەرۆکوەزیرانی هەرێمی کوردستان و پارتریاک مار ئاوای سێیەم کردووە. مەسرور بارزانی، "هیوای سەرکەوتنی بۆ پاتریارک مار ئاوا خواست و پابەندبوونی حکومەتی هەرێمی کوردستانیشی، بە پەرەپێدانی کولتووری بەیەکەوەژیانی ئاشتییانەی نێوان پێکهاتە جۆراوجۆرەکانی هەرێمی کوردستان دووپاتکردەوە".  هەروەها لە پەیوەندییە تەلەفۆنییەکەدا پاتریارک مار ئاواى سێیەم بەپێی راگەیێندراوەکە، سوپاسى سەرۆکی حکومەتی کردووە و پێزانینی خۆی بۆ پشتگیریى حکومەتی هەرێمی کوردستان لە ئازادیی ئایینی و پاراستنی مافه‌كانی هه‌موو پێكهاته‌كانی كوردستان دەربڕیوە.  نێچیرڤان بارزانی، سەرۆکی هەرێمی کوردستان، لەگەڵ چەند وەزیرێک و ئومێد خۆشناو، پارێزگاری هەولێر لە رێوڕەسمەکەدا بەشداربوون و رێوڕەسمەکە بۆ ماوەی ٣ کاژێر بەردەوام بوو.  دەستبەکاربوونی مار ئاوا وەکو پاتریارکی کەنیسەی مار یوحەننا دوای ئەوە دێت کۆمەڵگەی پیرۆزی کەنیسەی رۆژهەڵاتی ئاشووری بەسەرپەرشتی مار ملیس زیا، مەترانی ئوسترالیا، نیوزیلەندا و لوبنان، کۆبوونەوەیەکی دوو رۆژەیان بۆ هەڵبژاردنی پاتریارکی نوێی کەنیسەکە لە عەنکاوەی هەولێر کرد.