ئالان حەمەسەعید، وەزیری پەروەردەی هەرێمی کوردستان لە کۆنگرەیەکی رۆژنامەڤانیدا رایگەیاند، دۆخی تەندروستی لە ناوەندەکانی خوێندن باشە، بەڵام ئەوە بەو مانایە نایەت کە ئێمە لە رێنماییە تەندروستییەکان ساردببینەوە، دەبێ رێنماییەکان وەکو خۆی لەلایەن مامۆستا و قوتابیانەوە جێبەجێ بکرێن.   وەزیری پەروەردەی هەرێمی کوردستان دەڵێت "ناڵێم هیچ تووشبوونێک نەبووە، هەبووە، بەڵام بە هاوئاهەنگی نێوان بەڕێوەبەرایەتییەکانی پەروەردە و بەڕێوەبەرایەتیی تەندروستی پارێزگاکان زوو چارەسەر دەکرێت و هەر مامۆستایەک تووشی کۆرۆنا ببێ، مۆڵەتی پێدەدرێت. ئەگەر بمانەوێ خوێندن بەردەوامبێ، بەستنی ماسک و کەمترین بەریەککەوتن و خۆپارێزی، مامۆستایان بەدەم خۆکوتین بە ڤاکسینی کۆرۆناوە بچن، گرنگە مامۆستایان بەدەم پرۆسەی خۆکوتین بە ڤاکسینی کۆرۆناوە بچن، کە چەندین ناوەند بۆ پێدانی ڤاکسین بە مامۆستایان تەرخانکراوە".  وەزیری پەروەردەی هەرێمی کوردستان ئاماژەی بەوەکرد، تاوەکو دۆخەکە وابێ فیستیڤاڵی قوتابخانەکان ناکرێن، بەڵام هەڵسەنگاندنی دۆخی تەندروستی یەکلایی دەکاتەوە.  ئالان حەمەسەعید ئاماژەی بەوەشکرد، تاوەکو ئێستا لە کابینەی نۆیەمدا ٥٠ قوتابخانە دروستکراون، کە حکومەت، وەبەرهێن و خۆبەخش ئەرکەکەیان گرتووەتە ئەستۆ.  لەبارەی ئاساییبوونەوەی دەوامی قوتابخانەکانیش گوتی: "قۆناخەکانی ١ و ٧ و ١٠ و ١٢ پەرتووکی نوێ وەردەگرن لەبەرئەوەی ئەوان قەرەبووکردنەوەی دەوامیان نییە، قۆناخەکانی دیکەش کە قەرەبووی دەوامیان هەیە، دوای هەڵبژاردن و چۆڵبوونی ناوەندەکان، خوێندن ئاسایی دەبێتەوە و پەرتووکی نوێ بە سەرجەمیان دەدرێت، رۆژی ٦.١٠.٢٠٢١ قەرەبووکردنەوە تەواو دەبێ، دواتر ناوەندەکانی خوێندن دەدرێتە کۆمیسیۆن و دوای هەڵبژاردن خوێندن ئاسایی دەبێتەوە".