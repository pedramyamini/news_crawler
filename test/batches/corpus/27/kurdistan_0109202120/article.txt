ئەرکان عەلی پەیامنێری رووداو کە ئامادەی هەڤپەیڤینەکە لەگەڵ بافڵ تاڵەبانی بووە و بڕیارە بەمزووانە لە رووداو بڵاوبکرێتەوە لەبارەی ناوەڕۆکی گفتوگۆکانەوە گوتی، بافڵ تاڵەبانی پێش دەستپێکردنی هەڤپەیڤینەکە و دوای ئەوەش زانیاریی زۆری لەبارەی دۆخی ناوخۆیی یەکێتییەوە درکاندووە.  پەیامنێری رووداو دەڵێت، بافڵ تاڵەبانی گوتویەتی، "پزیشکان پێیان گوتووم تۆ چۆن ماوی؟ ئەم ژەهرخواردنە بەجۆرێک بووە کە تۆ لەماوەیەکی کەمدا نەمێنیت و چۆن بەرگەت گرتووە؟ ". کە خۆی گوتوویەتی "من بەرگریی لەشم بەهێزە و وەرزش دەکەم بۆیە ماومەتەوە".  ئەرکان عەلی دەڵێت، لە بافڵ تاڵەبانی پرسیوە بەڵگەت هەیە بۆ ژەهرخواردکردنت؟ هاوسەرۆکی یەکێتی گوتوویەتی "بەڵێ بەڵگەم هەیە هەم پشکنینی ناوخۆیی و هەم پشکنینی دەرەکی و رووسیشم هەیە کە من ژەهرخوارد کراوم. دانپێدانان و ڤیدیۆ و کۆمەڵێک بەڵگەی دیکەش هەن".   لەوەڵامی ئەوەی بۆ بڵاویان ناکاتەوە؟ بافڵ تاڵەبانی بە پەیامنێری رووداوی راگەیاندووە، چاوەڕێی دادگا دەکات و هێشتا یەکلایی نەبووەتەوە کە دادگاکە ناوخۆیی بێت یان لە دەرەوە سکاڵا تۆماربکات و بەڵگەکان بخاتەڕوو.  لەبارەی ئەو پێشنیازەی دراوەتە لاهوور شێخ جەنگیی بۆ جێهێشتنی هەرێمی کوردستان، بافڵ تاڵەبانی گوتوویەتی کە "من ئەو پێشنیازەم نەکردووە و خۆی داوایکردووە، هەروەها داوایکردووە لەلایەن ئۆرگانە رەسمییەکانی یەکێتییەوە ئەو پێشنیازە بکرێت، کە ١٠٤ واژۆی سەرکردایەتیمان خستەبەردەمی کە داوای لێدەکن هەرێمی کوردستان بەجێبهێڵێت. هەرچەندە خۆم و بەرهەم ساڵح وەک سەرۆککۆمار واژۆمان نەکردووە. پێشمگوتووە کوردستان بەجێ ناهێڵی بێدەنگ دابنیشە و بەشداریی هەڵمەتی هەڵبژاردنیش ناکات".