لە راگەیێندراوێکدا کە ئەمڕۆ سێشەممە ١٤ - ٩ - ٢٠٢١ مەڵبەندی یەکگرتووی ئیسلامیی کوردستان لە  دهۆک بڵاویکردووەتەوە هاتووە: "به‌داخه‌وه له ده‌ستپێكردنی هه‌ر پرۆسه‌یه‌كی هه‌ڵبژاردندا وه‌ك نه‌ریتێكی دواكه‌وتوو و كۆن، دووباره لایه‌ن و حیزبی ده‌سه‌ڵات هه‌وڵی ناشرینكردنی ئه‌م پرۆسه دیموكراسییه ده‌ده‌ن بە به‌كارهێنانی چه‌ندین رێگەی نەشیاو بۆ به‌ده‌ستهێنانی ده‌نگ، به‌تایبه‌ت هەڕه‌شه‌كردن له خه‌ڵكی به بڕینی سه‌رچاوه‌ی داهاتی ژیانیان. "  وەک لە راگەیێندراوەکەی یەکگرتوودا هاتووە، حیزی دەسەڵات "بەو کارانە دەیانەوێت هێزی لایه‌نگران و پشتیوانانی یه‌كگرتوو لاواز بكه‌ن، ئه‌م كاره باشترین به‌ڵگه‌یه له‌سه‌ر ترسی ده‌سه‌ڵات له هێز و جه‌ماوه‌ریی و دڵسۆز و چاكەخواز و دژە گه‌نده‌ڵی ئه‌وانه‌ی له ده‌وروبه‌ری پرۆژه‌كانی یه‌كگرتوو كۆبوونه‌ته‌وه. "  لەلایەکی دیکەوە پارتی دیموکراتی کوردستان لە دهۆک رەتیدەکاتەوە کە هەڕەشەیان لە کەس کردبێت. سەربەست تروانشی، بەرپرسی لقی ١ ـی پارتی دیموکراتی کوردستان لە دهۆک بە تۆڕی میدیایی رووداوی گوت، هەڕەشەیان لە ئەندام و لایەنگری هیچ حیزبێک نەکردووە، دەڵێت، "ئەگەر یەک بەڵگەیان هەیە با بیخەنەڕوو، ئێمەش ئامادەین بچینە دادگە. "  بەرپرسەکەی پارتی لە دهۆک ئاماژەی بەوەشکرد، "ئێمە بەردەوام لایەنگری هەموو حیزبەکان پەیوەندیمان پێوەدەکەن و دەرگەمان کراوەیە، بەڵام بە دڵنیاییەوە هەمووان بە خواستی خۆیان دێنە ماڵی خۆیان. "  هەر لەو راگەیێندراوەدا مەڵبەندی دهۆکی یەکگرتوو گوتوویەتی، ئەوان لەو باوەڕەدان کە "كولتوور و سیاسه‌تی برسیكردن و كڕین و فرۆشتنی ویژدانی خه‌ڵكی هه‌ژار به سامانی گشتی به‌ره‌و هه‌ڵوه‌رین و شه‌رمه‌زاری ده‌ڕوات. ئه‌وه بازاڕێكی له‌ناوچوو و سه‌رنه‌گرتووه. "  لەسەر ئەو راگەێیندراوە، ئیحسان قادر بەڕێوەبەری راگەیاندنی مەڵبەندی سێی یەکگرتووی ئیسلامی کوردستان بە تۆڕی میدیایی رووداوی گوت، هەڕەشە لە "چەند ئەندامێکمان کراوە".  بەڕێوەبەری راگەیاندنی مەڵبەندی سێی یەکگرتوو گوتیشی، "کولتوورێکی ناشیرنە لەکاتی بانگەشەی هەڵبژاردندا حیزبەکانی دەسەڵات ئەندام و لایەنگرانی حیزبەکانی دیکە دەبەن و پێشوازییان لێدەکەن، ئەمەش دەبێتە برەودان بە خۆفرۆشی و مەترسیی لەسەر ئاسایشی نیشتمانی دروست دەکات. "  ئەمە لە کاتێکدایە، بڕیارە ١٠ ـی مانگی داهاتوو هەڵبژاردنی ئەنجوومەنی نوێنەرانی عێراق بەڕێوەبچێت.