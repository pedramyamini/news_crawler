عەلی رەئوف، بەڕێوەبەری گەشتوگوزاری سلێمانی بە رووداوی راگەیاند، "لە هەشت مانگی رابردوودا ملیۆنێک و ٧٠ هەزار گەشتیار هاتوونەتە سنووری پارێزگای سلێمانی، دڵنیاشین ئەم ژمارەیە تاوەکو سەری ساڵ زۆر زۆر زیاتر دەبێت. سلێمانی پێشەنگ بووە لەوەی گەشتیاران روویان لێکردووە، رێژەی هاتنی گەشتیاریش بەراورد بە ساڵی رابردوو ٣١ بۆ ٣٢ % زیادیکردووە، چونکە ساڵی رابردوو بەهۆی کەرەنتینەوە ژمارەی گەشتیاران کەمیکردووە".  بەپێی ئامارەکانی گەشتوگوزاری سلێمانی، لە سنووری پارێزگای سلێمانی ١٥٠٠ پرۆژەی گەشتیاری هەن؛ ٩٥ % ی ئەو گەشتیارانەی روویان لە سلێمانی کردووە لە ناوچەکانی باشوور و خوارووی عێراقەوە بووە.  دەستەی گەشتوگوزاری کوردستان چەند مەرجێکی بۆ شوێنە گەشتیارییەکان داناوە و دەیەوێت لە رێگەی ئەو مەرجانەوە چەندین هەلی کار بۆ دەرچووانی بەشی گەشتیاری و گەنجانی دیکە دابین بکات، بۆ لەمەودواش دەبێت هەموو پرۆژە و شوێنە گەشتیارییەکان رێژەی ٣٠ % ی کرێکار و کارمەندەکانیان نێوخۆیی بن.  ئەمەل جەلال، سەرۆكی دەستەی گەشتوگوزار بە رووداوی گوت، "دوای لێکۆڵینەوە و تێبینیکردن و ئەو سەرنجانەی هەمانبووە لەسەر کەرتی گەشتیاری و تایبەت بەگشتی، لە رێستۆرانت و هۆتێل، بەتایبەتی چوار ئەستێرە و پێنج ئەستێرە لەگەڵ گرووپە گەشتیارییەکان و کۆمپانیا تایبەتمەندەکانی فڕۆکەوانی و گەشتیاری، تێبینیی ئەوەمان کرد کە دەستی کاری کوردستانی زۆر لاوازە یاخود هەر نییە، بۆیە مەرجی ٣٠ % لە قۆناخی یەکەم، واتە ٣٠ % بۆ ٢٠٢١، بەڵام ئێمە دەمانەوێت لە ٢٠٢٢ بۆ ٢٠٢٣ ئاستی بەشداریکردنی کچان و کوڕانی باشووری کوردستان بگەیێنینە ئاستێکی بەرزتر".  بەپێی ئامارەکانی دەستەی گەشتوگوزار لە هەرێمی کوردستان ٤٢٩ هۆتێل، ٢٤٠ مۆتێل، ٥٦ گوندی گەشتیاری و ١١٦٠ رێستۆرانت و کافێ هەن، بە گوتەی سەرۆکی دەستەی گەشتوگوزار، زۆرینەی ئەو کەسانەی لەو شوێنانەش کار دەکەن، کرێکار و کارمەندی بیانین.