ئەمڕۆ سێشەممە ٢٤ - ٠٨ - ٢٠٢١ سەرچاوەیەک لە نووسینگەی سەرۆکی دەوڵەتی یاسا بە تۆڕی میدیایی رووداوی راگەیاند، شاندەکە لەگەڵ سەرۆک مەسعود بارزانی و مەکتەبی سیاسیی پارتی دیموکراتی کوردستان و نێچیرڤان بارزانی، سەرۆکی هەرێمی کوردستان کۆدەبێتەوە.     پێشتر نووری مالیکی لە هەڤپەیڤینێکدا کە شەوی ٢٣ - ٠٨ - ٢٠٢١ لە تەلەڤزیۆنی رووداو بڵاوکرایەوە رایگەیاند، "پەیوەندیم لەگەڵ بەڕێز مەسعود بارزانی زۆر باش بووە و هێشتاش لەسەر هەمان ئەو پەیوەندییە باشەین. تەنانەت چەند رۆژێک لەمەوبەریش بۆ گفتوگۆی هەندێ بابەتی هاوبەش، قسەمان کرد. رەنگە لەم نزیکانەش ببمە میوانی".     هەر لە هەڤپەیڤینەکەدا مالیکی ئاماژەی بەوە دا، "شتێک بەناوی سەقامگیری نامێنێ [ئەگەر] رەوش لە کوردستان ئاڵۆزبێت"، راشیگەیاند، "حەزم دەکرد وەکو نێوەندگیر چارەسەری کێشەی نێوان هاوسەرۆکەکانی یەکێتی بکەم.. هەوڵمدا و بە تەلەفۆن پەیوەندیم بە یەکێتی کرد، بەڵام نەمتوانی هیچ شتێک بکەم. "     نووری مالیکی سەرۆکایەتیی شاندەکە دەکات و حەسەن سنێد، بەرپرسێکی دەوڵەتی یاسا و چەند بەرپرسێکی باڵای دیکەشی لەگەڵدایە.