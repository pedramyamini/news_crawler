ئەلەند نەوزاد، ساڵێکە رۆژانە نۆ کاژێر کاردەکات، یەکێکە لەو قوتابیانەی لە ساڵی خوێندنی ٢٠١٩ بۆ ٢٠٢٠ لە پۆلی ٦ بنەڕەتی بە هۆکاری هەژاری وازی لە خوێندن هێناوە، ئەو تەنیا نییە، خوشکە ١٥ ساڵانەکەشی بە هەمان هۆکار لە خوێندن دابڕاوە. ئەلەند لەبارەی وازهێنانی لە خوێندن دەڵێت، "بۆ ئەوە وازم لە خوێندن هێناوە هەژارین و ئەمەوێت هاوکاریی باوکم بکەم. "  شوان رەحیم، جێگری بەرێوبەری نووسینگەی مافی مرۆڤی چەمچەماڵ بە تۆڕی میدیای رووداوی راگەیاند: "ئێستا توێژینەوەیەک ئەنجام بدەیت دەبینیت، زۆربەی گەنجان واز لە خوێندن دەهێنن و کۆچ دەکەن، بەشێکی وازهێنان لە خوێندن حکومەت هۆکاربووە کە لە گوندەکان قوتابخانەی داخستووە بۆ نموونە ئەو قوتابخانانەی کە ١٥ قوتابیان تێدابووە".  کوڕان بە بەراورد بە کچان زیاتر واز لە خوێندن دەهێنن، هەروەها زۆرترینی ئەو قوتابییانەش لە قۆناخی ئامادەیی لە خوێندن دادەبڕێن کوڕن، ئەوەش بە گوتەی یەکێتیی مامۆستایانی کوردستان.  لەلایەکی دیکەوە، هۆکارێکی سەرەکیی وازهێنانی کچان لە خوێندن بۆ شووکردن دەگەڕێتەوە، ئەحمەد گەرمیانی، سەرۆکی یەکێتیی مامۆستایانی کوردستان بە تۆڕی میدیای رووداوی راگەیاند: "زوو بەشوودانی کچان لە تەمەنی ١٤ و ١٥ ساڵی گرفتێکە لە کوردستان کە چارەسەرنەکراوە و کچ بەشوودان وادەکات کە نەخوێنێت".  هەرچەندە ئامارێکی نوێ لە وەزارەتی پەروەردە بەردەست نییە سەبارەت بە وازهێنانی قوتابی لە خوێندن، بەڵام لە ساڵی خوێندنی ٢٠١٢ بۆ ٢٠١٣ رێژەی وازهێنان لە خوێندن % ٠.٦٧ بووە، دوای سەرهەڵدانی شەڕی داعش و قەیرانی دارایی، لە خوێندنی ساڵی ٢٠١٥ رێژەکە بۆ  ٢.٦ % بەرزبووەتەوە، دوایین ئاماری وازهێنان لە خوێندن لە ساڵی ٢٠١٨ بوو کە رێژەی دابڕان لە خوێندن ٢ % بووە، بە گوتەی بەرپرسانی وەزارەتی پەروەردە بەهۆی بڵاوبوونەوەی ڤایرۆسی کۆرۆنا رێژەکە زیادی کردووە.