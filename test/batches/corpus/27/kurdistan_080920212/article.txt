بەپێی ئاماری کۆمیسیۆنی باڵای سەربەخۆی هەڵبژاردنەکانی عێراق، لە کۆی ٢٤٩٣ بەربژێر، ژنان بە ٩٨٢ بەربژێر لە ٨٣ بازنەی جیاواز لە ١٨ پاریزگای عێراق رکابەری دەکەن و هەوڵی مسۆگەرکردنی کورسی لە پەرلەمانی داهاتوو دەدەن.  لە کۆی ٩٨٢ بەربژێری ژنان ١٦٢ یان وەکو بەرژێری سەربەخۆ بەشدارن و ٨٢٠ بەربژێری دیکەش لەنێو هاوپەیمانی و لیستی حیزبەکاندان و رێژەی تەمەنیشیان لە نێوان ٢٠ بۆ ٤٠ ساڵدایە.  جوان عەبدوڵڵا، بەربژێر لە لیستی پارتی دیموکراتی کوردستان دەڵێت، "لە عێراق پشت بە سیستەمی کۆتا دەبەسترێت، ئەوەش زیاتر بۆ هۆشیارکردنەوەی رۆشنبیریی کۆمەڵگەی عێراقی دەگەڕێتەوە، یەکێک لە دیارترین ئەو بەربەستانەی لەبەردەم بەربژێری ژندا هەن ئەوەیە کەوا پاڵپشتیی ژنانی نییە، هۆکارێکی ئەمەش خودی ژن خۆیەتی کەوا پاڵپشتیی خانمان ناکات لەو پرۆسەیە، لە بەرنامەی کاری مندایە کەوا پاڵپشتیی هەر پرۆژەیاسایەک بکەم هاوکار و پاڵپشتی بەتواناکردنی ژنان بکات لە بوارەکانی سیاسی، کۆمەڵایەتی و ئابووری".  بەپێی ئاماری وەزارەتی پلاندانانی عێراق، رێژەی ژنان لە عێراق ٤٩.٥ % ـە، واتە نزیکەی نیوەی کۆمەڵگەی عێراقی پێکدەهێنێت، بەڵام هەمیشە ژنان پشت بە سیستەمی کۆتا دەبەستن بۆ گەیشتن بە پەرلەمان و لەم هەڵبژاردنەشدا بەلایەنی کەم ٨٣ کورسییان بۆ مسۆگەر کراوە بەهۆی سیستەمی کۆتاوە.  لە هەڵبژاردنی ساڵی ٢٠١٨ی عێراقدا ژنان بە ١٨٠٠ بەربژێر رکابەریی گەیشتنیان بۆ پەرلەمان کرد و تێیدا ٨٨ ژنی بەربژێر سەرکەوتووبوون و ١٤ بەربژێر لە سەرووی ١٠ هەزار دەنگیان بەدەستهێنا، کە ١١ یان کورد بوون، واتە لەنێو کورددا ژنان زیاتر دەنگ بەدەستدەهێنن.  د. خانزاد ئەحمەد، سەرۆکی ئەنجوومەنی باڵای خانمان ئاماژە بەوە دەکات، "تاوەکو ئێستاش ژنان لەژێر کاریگەریی پیاوانی عەشیرەت و حیزب و بنەماڵەکانن لە عێراقدا، هێشتاش بەربژێرەکان لەسەر ئەو بنەمایە هەڵدەبژێردرێن و ئەوانەی دەنگیش دەدەن بە دەنگی پیاوان دەنگ دەدەن، واتە ئەوە دەنگی ژن خۆی نییە، هیچ گومانم لەوە نییە ژن هەیە بێ کۆتاش دەتوانێت بچێتە پەرلەمان، بەڵام تاوەکو تۆ ژمارەیەکی باش بەدەستبهێنیت، بێگومان ئەوە رەنگدانەوەی ئەوە نییە کە ژنەکە بەهێز نییە و ئەگەر کۆتا نەبێت ناگاتە پەرلەمان بەڵکو ئەوە رەنگدانەوەی سەر کۆمەڵگەیە، لەڕووی داراییەوە پاڵپشتیی ژنان ناکرێت، دەنگدان بە رەگەز لەسەر بنەمای جیاکارییە، کە بەداخەوە ئەوە تاوەکو ئێستاش لە سیستەمەکانی عێراق ئەو جیاکاری و نایەکسانییە رەنگدانەوەی هەیە".  لە جیهاندا دەنگی ژنان یەکلاکەرەوەیە لە هەڵبژادنەکاندا. لە هەڵبژاردنی ساڵی ٢٠١٦ی ئەمریکا کە دۆناڵد ترەمپ و هیلاری کلینتن رکابەرییان دەکرد، دۆناڵد ترەمپ ٥٢ % ی دەنگی پیاوانی بردەوە، بەڵام تەنیا ٤١ % ی ئەو دەنگانەی بردەوە کە لەلایەن ژنانەوە درابوون؛ ئەمەش گەورەترین جیاوازی بوو لە دەنگدانی ژنان و پیاوان بۆ هەمان بەربژێر لە چوار دەیەدا لە ئەمریکا.  بەگوێرەی راپرسییەکی ناوەندی پیو بۆ لێکۆڵینەوە، دەنگی ژنان هۆکارێکی شکستی دۆناڵد ترەمپ بووە لە هەڵبژاردنی ساڵی ٢٠٢٠ی ئەمریکا. ناوەندی پیو دەڵێت، لەنێو پیاواندا جۆ بایدن بە دوو خاڵ لە پێش ترەمپەوە بووە، بەڵام لەنێو ژناندا بە ١٤ خاڵ لە پێش ترەمپ بووە.