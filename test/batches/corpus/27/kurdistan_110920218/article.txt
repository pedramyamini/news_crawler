گەنجەکان کە زۆربەیان خەڵكی پارێزگای سلێمانین پێشتر هەوڵیاندابوو بە رێگەی نایاسایی کۆچ بکەن بۆ ئەوروپا، بەڵام پۆلیسی تورکیا دەستگیری کردن، خۆیان وەکو سووری ناساندبوو بۆیە رەوانەی ئەعزازی سووریا کرابوون.  رۆژی هەینی ١٠ - ٩ - ٢٠٢١ فەرمانگەی پەیوەندییەکانی دەرەوەی هەرێمی کوردستان رایگەیاند، پرۆسەی گەڕاندنەوەی کۆچبەرانی هەرێمی کوردستان لە سووریاوە سەرکەوتووانە کۆتاییهات".   محه‌ممه‌د عه‌بدولڕەحمان، یەکێک لەو گەنجانە بە تۆڕی میدیایی رووداوی گوت: "ئێمە ٧٥ کەس بووین کە ئێرانیشمان لەگەڵدا بوون، ئێرانییەکان بێسەروشوێنن و سێ کەسی دیکە لە سووریا ماون کە ئاگامان لێیان نەماوە".  هەروەها عه‌بدولڕه‌حمان ئه‌حمه‌د، یەکێکی دیکە لە گەنجە دیپۆرتکراوەکان لەبارەی هۆکاری ئەوەی خۆیان بە سووری ناساند گوتی: "قاچاخچییەکە گوتی، خۆتان بە سووری بناسێنن دوای چەند رۆژ کاخەزێکتان بۆ دێت کە ئازاد بکرێن".  گەنجێکی دیکە بەناوی بەهزاد عەزیز سوپاسی رووداو دەکات بەوەی کە وەک ئەو دەڵێت "دەنگی ئێمەی گەیاندە حکومەتی هەرێمی کوردستان و حکومەتی عێراق".  ئەو گەنجانە کە بە پاسپۆرتی عێراقی لە تورکیا بوون لەسەر داوای قاچاخچییەکەیان پاسپۆرتەکانیان دەشارنەوە و خۆیان بە سووری دەناسێنن بۆیە لەلایەن تورکیاوە نێردرابوونە ئەعزازی سووریا.  موشیر محەممەد بەشیر، قایمقامی زاخۆ بە تۆڕی میدیایی رووداوی راگەیاند: "دوای ئەوەی سەرۆکی حکومەتی هەرێمی کوردستان فەرمانگەی پەیوەندییەکانی دەرەوەی راسپارد بۆ گەڕاندنەوەی ئەو گەنجانە، هەم لەگەڵ کۆنسوڵخانەی تورکیا لە هەرێمی کوردستان و هەم لەگەڵ باڵیۆزخانەی عێراق لە تورکیا قسەکرا و لە هەوڵدابوون. هەروەها هەماهەنگیی کرا و بەڵگەنامەی پێویست بۆ خاڵی سنووری بۆ ئەوان ئامادەکرا بۆ گەڕاندنەوەیان".  گەنجەکان لەسەر شەش گرووپ دابەش ببوون، بەشێک لەوان نزیکەی سێ مانگ بوو لە تورکیا بوون و دەیانویست بە قاچاخ خۆیان بگەیێننە وڵاتانی ئەوروپا.