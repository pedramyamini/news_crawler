سەیوان عەلی، بریکاری وەزارەتی پەروەردە بە تۆڕی میدیایی رووداوی راگەیاند "بەپێی ئەوەی لە وەزارەتی پەروەردە بڕیاری لەسەردراوە، بڕیارە رۆژی ١٤ ـی ئەیلوولی ٢٠٢١ پرۆسەی خوێندن لە قوتابخانە و ناوەندەکانی خوێندنی سەر بە وەزارەتی پەروەردە دەستپێبکات و نزیکەی ملیۆنێک و ٧٠٠ هەزار قوتابی و ١٦٠ هەزار مامۆستا بە هەمیشەیی و گرێبەستەوە دەست بەدەوام بکرێت، ئەگەر هیچ پێشهاتێکی تەندروستیی پەیوەست بە بڵاوبوونەوەی کۆرۆنا نەیەتە ئاراوە. "  لای خۆیەوە، عەبدولواحید محەممەد، سەرۆکی یەکێتیی مامۆستایانی کوردستان بە رووداوی راگەیاند، "بۆ خوێندنی ئەمساڵ بڕیار نییە دەستکاریی پرۆگرامەکانی خوێندن بکرێت، پار بەهۆی بڵاوبوونەوەی ڤایرۆسی کۆرۆنا ئاستی زانستی دابەزی و ئەمساڵ وەزارەتی پەروەردە لە پلانیدایە ئەو کورتهێنانە قەرەبوو بکاتەوە. "  ساڵی خوێندنی ٢٠٢٠ - ٢٠٢١ بەهۆی بڵاوبوونەوەی ڤایرۆسی کۆرۆنا پرۆسەی خوێندن لە ناوەندەکاندا بۆ چەندجارێک راگیرا و دواجار وەزارەتی پەروەردە بڕیاریدا بەشێک لە پرۆگرامەکان کورتبکرێنەوە و تاقیکردنەوەیان تێداکرا.  عەبدولواحید محەممەد ئەوەیشی ئاشکراکرد "بڕیارە لە سەرەتای دەوامی ساڵی ٢٠٢١ - ٢٠٢٢ ماوەی مانگێک بۆ ٤٥ رۆژ هەموو قۆناخەکانی بنەڕەتی و ئامادەیی پرۆگرامەکانی ساڵی پێشوویان بخوێنن، ئەوەش وەکو پێداچوونەوەیەکی گشتی دەبێت بۆ ئەو بابەتانە کە بەهۆی کۆرۆناوە بەتەواوەتی نەخوێندران و بەشێک لە کتێبەکانی خوێندن پەڕێندران و وەلانران، ئەمە بەتایبەت بۆ قۆناخەکانی خوێندنی یەک تا سێی بنەڕەتی پەیڕەودەکرێت و جەختی لەسەر دەکرێتەوە، چونکە ئەو پۆلانە هەستیارن و پەیوەندیی بە پیت و دەستەواژە و ژمارەکانەوە هەیە و بناخەی قوتابییانە. "  سەرۆکی یەکێتیی مامۆستایانی کوردستان سەبارەت بەو قسانەی دەکرێن لەبارەی بەشەوانەی مامۆستایانەوە رایگەیاند، "هیچ بڕیارێک لەبارەی دیاریکردنی بەشەوانەی مامۆستایان نەدراوە و ئەوەی دەگوترێت کە هەر مامۆستایەک پێویستە لە مانگێکدا ١٠٠ بەشە وانە بڵێتەوە راست نییە و بۆ وەها بڕیارێک وەزارەتی پەروەردە پێویستی بە هاوسەنگکردنی میلاکات هەیە، ئەمەش جارێ نەکراوە، هەرکاتێک ئەوە کرا و میلاکات لە هەموو پەروەردە و قوتابخانەکان بە تەواوەتی رێکخرانەوە، ئەوکات رەنگە ئەمە بکرێت، بەڵام بۆ خوێندنی ساڵی ٢٠٢١ - ٢٠٢٢ پەیڕەوناکرێت. "