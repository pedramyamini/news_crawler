ئێوارەی رۆژی شەممە ١١ - ٠٩ - ٢٠٢١ لە نزیک گوندی ئوسووکەند، لەنێوان مهاباد - ورمێ رووداوێکی هاتووچۆ روویدا و پێنج کەس گیانیان لەدەستدا.  رەحمان ئەحمەدی، بەڕێوەبەری ئاگرکوژێنەوەی مهاباد دەڵێ: لەو رووداوەدا دەستبەجێ چوار کەس گیانیان لەدەستداوە و ٣ کەسیشیان بریندار بوون و گەیێندراونەتە نەخۆشخانەی شاری مهاباد، دواتر یەکێکیان بەهۆی سەختیی برینەکەیەوە لە نەخۆشخانە گیانی لەدەستدا.  رەحمان ئەحمەدی دەڵێ: پۆلیس لێکۆڵینەوە لە هۆکاری ئەو رووداوە دەکەن کە لەنێوان ئۆتۆمبێلێکی هیۆندای جۆری سانتافە و بیجۆیەک و پرایدێکدا روویداوە.  بەگوتەی ئەحمەدی، رێگەکانی هاتووچۆی شاری مەهاباد یەکێکە لە قەرەباڵخترین رێگەکانی پارێزگای ورمێ کە رووداوی هاتووچۆی زۆریان تێدا روودەدەن.  کەماڵ حوسێنزادە، فەرماندەی پۆلیسی رێگەی پارێزگای ورمێ، رۆژی ١٣ - ٠٧ - ٢٠٢١ گوتی، ئەمساڵ رووداوەکانی هاتووچۆ ٢٨ % لە چاو پار زیاتر بووە و هۆکارەکەشی بۆ خێرایی، خواردن، خواردنەوە، قسەکردن بە مۆبایل گەڕاندەوە.  شارەزایان پێیانوایە خراپیی رێگەوبانەکان و هەروەها نزمیی کوالێتیی ئۆتۆمبیلەکانیش رۆڵی زۆریان لە رووداوەکانی هاتووچۆدا هەیە.  بەپێی راپۆرتی پزیشکی دادی پارێزگای ورمێ، لە ٣ مانگی بەهاری ئەمساڵدا ٨٨ کەس لە رووداوی هاتووچۆدا گیانیان لەدەستداوە و هەزار و ٨٨٩ کەسیش بریندار بوون.