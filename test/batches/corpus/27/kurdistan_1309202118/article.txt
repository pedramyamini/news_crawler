ئەمڕۆ دووشەممە ١٣ - ٠٩ - ٢٠٢١ ئومێد خۆشناو، پارێزگاری هەولێر لە دیوانی پارێزگا لەگەڵ نوێنەری لایەنە سیاسییە بەشداربووەکانی هەڵبژاردن کۆبووەوە.  لە راگەیێندراوی پارێزگای هەولێر کە لە فەیسبووک بڵاوکراوەتەوە هاتووە، کۆبوونەوەکە "له‌پێناو به‌ڕێوه‌چوونى پرۆسه‌ى هه‌ڵبژاردنى ئه‌نجوومه‌نى نوێنه‌رانى عێراق به شێوازێكى شارستانى و سه‌رده‌میانه له شاره‌كه‌مان و فه‌راهه‌مكردن و ده‌سته‌به‌ركردنى ئازادى بۆ هه‌موو لایه‌نه سیاسییه‌كان به‌بێ جیاوازى" بووە.  بڕیارەکانی پارێزگای هەولێر بەمشێوەیەن:  ١. نابێت به‌هیچ شێوه‌یه‌ك بانگه‌شه‌ى هه‌ڵبژاردن به كاروانى زۆرى ئۆتۆمبێل له شه‌قامه گشتییه‌كان بكرێت كه ببێته هۆى دروستكردنى ئاسته‌نگ له رێگەى هاتووچۆى هاوڵاتییان، هه‌روه‌ها نابێت ئامێرى بێزاركه‌ر به‌كاربهێنرێت كه ببێته هۆى ناڕه‌حه‌تى هاوڵاتییان.  ٢. نابێت وێنه و پۆسته‌ر و درووشمى بەربژێران له‌و شوێنانه‌ى كه رێگه دراوه، به ماددەى لێكده‌ر وه‌ك (له‌زگه یان غه‌ره) لێبدرێت، به‌ڵكو ده‌بێت هه‌ڵبواسرێ، یان له‌سه‌ر ستاند له شوێنێك دابنرێت كه رێگە نه‌گرێت.  ٣. نابێت به هیچ شێوه‌یه‌ك له چوارڕێیان و ترافیك لایته‌كان وێنه و پۆسته‌ر و درووشمى بەربژێران لێبدرێت.  ٤. به‌هیچ شێوه‌یه‌ك نابێت وێنه و پۆسته‌رى بەربژێران له فه‌رمانگه حكومییه‌كان، نه‌خۆشخانه، قوتابخانه‌كان، هتد.. بدرێت.  ٥. به‌هیچ شێوه‌یه‌ك نابێت پۆسته‌ر و درووشمه‌كانى تایبه‌ت به بانگه‌شه‌ى هه‌ڵبژاردن له‌سه‌ر دیوار و شوێنه گشتییه‌كان وه‌ك (مزگه‌وت، کەنیسە، شوێنه پیرۆزه ئایینییه‌كان) و هتد.. هه‌ڵبواسرێت.  ٦. به‌كارنه‌هێنانى پارك و باخچه گشتییه‌كان بۆ بانگه‌شه‌ى هه‌ڵبژاردن.  ٧. به هیچ شێوه‌یه‌ك نابێت وێنه و تابلۆى بانگه‌شه‌ى هه‌ڵبژاردن له (قه‌دى داره‌كان، دوورگه ناوه‌ندییه‌كان) دابنرێت، نابێت وێنه و درووشم له دارى باخچه و پاركه‌كان بدرێت.  ٨. له‌كاتى بانگه‌شه‌ى هه‌ڵبژاردن نابێت ئۆتۆمبێلى حكومى به‌كاربهێنرێت.  ٩. به‌هیچ شێوه‌یه‌ك رێگه‌پێدراو نییه رسته‌ى ئاڵاى لایه‌نه سیاسییه‌كان به ستوونى رووناككه‌ره‌وه‌ى شه‌قامه‌كان هه‌ڵبواسرێت.  ١٠. هه‌ر سه‌رپێچییەک بەدی بکرێت، پاش دیكۆمێنت كردن، به‌هاوئاهه‌نگى له‌گه‌ڵ كۆمیسیۆنى هه‌ڵبژاردن پێبژاردن بۆ بەربژێران و لایه‌نه‌كان ده‌كرێت.  ١١. له رۆژى هه‌ڵبژاردن ژوورى عه‌مه‌لیات له پارێزگاى هه‌ولێر به به‌شداریی نوێنه‌رى سه‌رجه‌م لایه‌نه سیاسییەكان ده‌بێت، له ده‌ستپێكردنى پرۆسه‌ى ده‌نگدان تا كۆتایى هاتنى پرۆسه‌كه، هه‌ر سه‌رپێچییه‌ك له بنكه‌كانى هه‌ڵبژاردن ئه‌نجامبدرێت ئاگادارى ژوورى عه‌مه‌لیاتى پارێزگاى هه‌ولێر ده‌كرێته‌وه، پاشان له‌گه‌ڵ لایه‌نى په‌یوه‌ندیدار چاره‌سه‌ر ده‌كرێت.  ١٢. بۆ ئه‌نجامدانى هه‌ر گردبوونه‌وه‌یه‌كى جه‌ماوه‌رى به مه‌به‌ستى بانگه‌شه‌ى هه‌ڵبژاردن، له پێناو پاراستنى ئاسایشى شاره‌كه‌مان و گردبوونه‌وه جه‌ماوه‌رییه‌كه، ده‌بێت ره‌زامه‌ندیى لیژنه‌ى ئه‌منیی پارێزگاى هه‌ولێر وه‌ربگیرێت.