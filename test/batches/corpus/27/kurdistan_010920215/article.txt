رزگار حاجی حەمە، ئەندامی مەکتبی سیاسی و لێپرسراوی مەکتەبی گەشەپێدان و بیر و هۆشیاریی یەکێتیی نیشتمانیی کوردستان بە رادیۆی رووداوی راگەیاند، "کێشەی ناوخۆ ئاساییە و لە هەڵبژاردنەکانی رابردوویش کێشەمان هەبووە، بەڵام هەمیشە لە کاتی هەڵبژاردندا هاوئاهەنگی کراوە بۆئەوەی ئەو لیستە یان ئەو هاوپەیمانییە سەربخرێت. هەموو ئەندامان بۆ سەرخستنی لیستی هاوپەیمانیی کوردستان کار دەکەن. هیچ کادرێکمان دژی ئەم هاوپەیمانییە کار ناکات".  یەکێتیی نیشتمانیی کوردستان بۆ هەڵبژاردنی پەرلەمانی عێراق لەگەڵ گۆڕاندا هاوپەیمانییەکی بە ناوی "هاوپەیمانیی کوردستان" پێکهێناوە.  ئەندامەکەی مەکتەبی سیاسیی یەکێتی ئەوەی خستەڕوو، "لە سەرجەم ئەو بازنانەی کە هاوپەیمانیی کوردستان تێیاندا بەشداریی کردووە، ئامادەکارییەکانمان تەواو کردوون. لە ناوچە دابڕێندراوەکانیش بە هاوئاهەنگی لەگەڵ گۆڕان کارەکانمان جێبەجێ کردوون".  لاهوور شێخ جەنگی کە بۆ هەڵبژاردنی پێشوەختەی عێراق سەرۆکی هاوپەیمانیی کوردستان بوو، بەهۆی کێشە نێوخۆییەکانی حیزبەکەیەوە لەو پۆستە لادرا و بڕیارە قوباد تاڵەبانی سەرۆکایەتیی هاوپەیمانییەکە بکات.  رزگار حاجی حەمە گوتی، "یەکێتی و گۆڕان نووسراوێکیان ئاراستەی لایەنە سیاسییەکان کردووە بۆئەوەی قوباد تاڵەبانی سەرۆکایەتیی هاوپەیمانییەکە بکات".  بڕیارە رۆژی ١٠ - ١٠ - ٢٠٢١ هەڵبژاردنی پێشوەختەی ئەنجوومەنی نوێنەرانی عێراق بکرێت. زیاتر لە سێ هەزار کەس خۆیان بەربژێر کردووە کە کێبڕکێ لەسەر ٣٢٩ کورسیی پەرلەمان دەکەن.