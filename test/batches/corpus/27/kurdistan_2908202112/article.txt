بارەگای بارزانی بڵاویکردووەتەوە، رۆژی یەكشەممە ٢٩ ـی ئابی ٢٠٢١ لە شاری هەولێر سەرۆك مەسعود بارزانی پێشوازیی لە ئیمانوێل ماكرۆن، سەرۆكی فەرەنسا و شاندێكی یاوەری كرد، كە پێكهاتبوو لە وەزیری دەرەوەی فەرەنسا، باڵیۆزی فەرەنسا لە عێراق، كۆنسوڵی فەرەنسا لە شاری هەولێر و ژمارەیەك راوێژكاری سیاسی و سەربازیی حكومەتی فەرەنسا.  لە راگەیێندراوی بارەگای بارزانیدا هاتووە، لەو دیدارەدا سەرۆك بارزانی "سوپاسی گەل و وڵاتی فەرەنسای كرد كە لە تێكشكاندنی داعشدا پاڵپشتی گەلی كوردستان و پێشمەرگە بوون" و ئەوەی بە "مێژوویەكی هاوبەشی شەرەفمەندانەی" نێوان هەردوو گەل پێناسە كرد.  سەرۆك بارزانی ئەوەشی خستەڕوو، "گەلی كوردستان خاوەنی فەرهەنگی پێكەوەژیانە و داعش نەیتوانی ئەو فەرهەنگە لە گەلی كوردستان بستێنێت و نەیتوانی لەناو كۆمەڵگەی كوردستاندا پێگە بۆ خۆی دروست بكات"، هەروەها سوپاسی هەوڵەكانی سەرۆکی فەرەنسای كرد بۆ یارمەتیدانی عێراق و رایگەیاند، "ئەم هەوڵانە مایەی گەشبینین".  بە گوێرەی راگەیێندراوەکەی بارەگای بارزانی، ماكرۆن رایگەیاندووە، "ویستم سەرۆك بارزانی ببینم بۆ دووپاتكردنەوەی رێز و دۆستایەتیی نێوان دوو گەل و بەردەوامبوونی پابەندیی فەرەنسا بە شەڕی تیرۆریستانی داعش"، باسی لەوەش کردووە، پێشمەرگە بوێرانە شەڕی كرد و بوو بە سەرچاوەی ئیلهام و، "ئەوەش خۆی لە خۆیدا وانەیەكە كە یارمەتیدانی بیانی بەبێ بوونی جەنگاوەری بوێر لەسەر ئەرز سەرناكەوێت".  پەیوەست بە هەڕەشەی تیرۆر، سەرۆك بارزانی ئەوەشی بە سەرۆكی فەرەنسا راگەیاند، "هەڕەشەی تیرۆر هێشتا ماوە چونكە ئەو هۆكارانەی بوونەتە هۆی سەرهەڵدانی تیرۆر و توندڕۆیی هێشتا ماون".  لەو كۆبوونەوەیەدا پەیوەندییەكانی هەرێمی کوردستان و بەغدا و گرفتەكانی بەردەم پرۆسەی سیاسیی عێراق و هەڵبژاردنەكانی داهاتووی عێراق تاوتوێ كرا و هەردوولا هیوایان خواست هەڵبژاردنەكانی عێراق ببێتە ئامرازێكی باش بۆ دروستبوونی گۆڕانكاری و پێشڤەچوون و بەدیهاتنی ویست و ئیرادەی خەڵک.  بارودۆخی شنگال و رۆژئاوای كوردستان تەوەرێكی دیکەی ئەو دانیشتنە بوو، سەرۆك بارزانی نیگەرانییەكانی خۆی لەمەڕ ئاییندەی كورد لە سووریا بە ماكرۆن گەیاند.  پاش تەواوبوونی كۆبوونەوەکەش سەرۆك بارزانی "پەیكەری پێشمەرگە"ی وەكو هێمای بەرخودانی گەلی كوردستان لە بەرانبەر تیرۆر پێشكێشی سەرۆکی فەرەنسا كرد و سەرۆكی فەرەنساش دیارییەكی تایبەتی، كە هێمای كۆماری فەرەنسایە، پێشكێش بە سەرۆك بارزانی كرد.  دواتر سەرۆك بارزانی یاوەریی ماكرۆنی كرد بۆ دیداری لەگەڵ خانەوادەی شەهید هوجام سورچی و ژمارەیەک پێشمەرگەی ئافرەتی هێزەكانی زێرەڤانیی هەرێمی كوردستان.