فەردا جەمیلئۆغڵو ماوەی سێ رۆژ بوو لە نەخۆشخانەیەکی تایبەتی ئیستەنبووڵ چارەسەری وەردەگرت و کاژێر ٠٧: ٣٠ خولەکی بەیانی ئەمڕۆ سێشەممە ٣١ی ئاب لە تەمەنی ٧٠ ساڵیدا گیانی سپارد.  رەشید جەمیلئۆغڵو، برای فەردا جەمیلئۆغڵو بە تۆڕی میدیایی رووداوی راگەیاند، داوی ئەنجامدانی راوێژ لەنێو بنەماڵەکەیاندا، تەرمی خوشکەکەی لە شاری ئامەد یان لە شاری ئیستەنبووڵ بەخاک دەسپێردرێ.   رەشید جەمیلئۆغڵو هەروەها ئاماژەی بەوەدا، بەهۆی ڤایرۆسی کۆرۆناوە پرسە دانانێن.   فەردا جەمیلئۆغڵو ساڵی ١٩٥١ لە شامی پایتەختی سووریا لەدایکبووە و لە ئەنقەرەی پایتەختی تورکیا گەورە بووە. ماوەی ٢٠ ساڵ بوو لە شاری هەولێری پایتەختی هەرێمی کوردستان دەمایەوە.  بەگوێرەی زانیارییەکان، فەردا جەمیلئۆغڵو لە کاتی وەرگرتنی نموونە لە شانەی کۆڵۆنی تووشی خووێنبەربوون بووە و بەهۆی رانەوەستانی خوێنبەربوونەوە گیانی لەدەستداوە.