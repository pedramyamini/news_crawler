ئەمریکا، بەریتانیا، ئەڵمانیا و هۆڵەندا ئەو وڵاتانەن کە بەشدارن لە پلانەکانی یەکخستنەوەی یەکەکانی ٧٠ و ٨٠ کە بەپێی ئەو پلانانە دەبێت ئەو دوو هێزە لەژێر چەتری وەزارەتی پێشمەرگە یەکبخرێن، کۆلۆنێڵ یان دەڵێت، "کارەکان دەڕۆن بەڵام هێواشن".  کۆلۆنێڵ یان، راوێژکاری سەربازیی کۆنسوڵخانەی هۆڵەندا رایگەیاند، کارەکان "زۆر بە سستی دەڕوات، با راستگۆ بم لەگەڵ خەڵک و ئەوانەی کاریان لەگەڵدا دەکەم، بەڵام دەجووڵێت، گۆڕانکاریی گەورە لە هۆڵەندا و بەریتانیا و ئەڵمانیاش هەر هێواشە. بەتایبەتی یەکخستنی یەکەکانی ٧٠ و ٨٠ کە سەر بە لایەنی سیاسین، بۆ نێو وەزارەتی پێشمەرگە کارێکی ئاسان نییە؛ بەڵام هەنگاوی بچووک دەنێین. لە راسیتدا لە ساتێکی هەستیاری پرۆژەیەکداین کە پێویستی بە بڕیاربەدەستانی سیاسییە تاوەکو لەسەری رازی بن".  راوێژکاری سەربازیی کۆنسوڵخانەی هۆڵەندا نەیشاردەوە کە دوای هێرشەکانی داعش، یەکخستنی هێزی پێشمەرگە بووە بە پێویستییەکی زیاتر، دەشڵێت، پێشمەرگە لە شەڕی داعش سەلماندیان کە دەتوانن بەیەکەوە کار بکەن.  وەکو کۆلۆنێل یان گوتی، "پێشمەرگە دەتوانن لە یەک پێکهاتەدا بن و لە شەڕی دژی داعشدا ئەمەیان سەلماند. گرفت لەمەدا نییە، تەنانەت لە پۆستە باڵاکانی سەربازییشدا گرفت نییە؛ بەڵام هەمووان هەر چاوەڕێن، کە ئەمەش بەهۆی بوونی کێشەی متمانەیە لەنێوان لایەنە سیاسییەکان کە ئەمە رێگرە لەبەردەم رێککەوتن".  هەروەها باسی لەوەش کرد کە لاهوور شێخ جەنگی و بافڵ تاڵەبانی، هاوسەرۆکانی یەکێتیی نیشتمانیی کوردستان هەردووکیان هاوڕان لەسەر پرۆژەی یەکخستنی پێشمەرگە و دەیانەوێت پێکهاتەکە ببینن، ئینجا فەرماندەیی هێزی پشتیوانیی هێزەکانی ٧٠ بخەنە ژێر دەسەڵاتی وەزارەتی پێشمەرگە، بەڵام دانیشتنیان لەسەر مێزێک ئاسان نییە.  کۆلۆنێل یان باسی لەوەش کرد، یەکێتی و پارتی پێیدەڵێن کە پێویستیان بە یەکخستنەوەی هێزەکانی پێشمەرگەیە، گوتیشی، ئەوە تەنیا بە گوتن نابێت و پێویستە لایەنەکان کۆببنەوە و هەنگاوی کردەیی بنرێت.