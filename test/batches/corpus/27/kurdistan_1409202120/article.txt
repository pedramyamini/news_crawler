ئەمڕۆ سێشەممە ١٤ی ئەیلوولی ٢٠٢١، ئومێد ئەحمەد، گوتەبێژی وەزارەتی کارەبای هەرێمی کوردستان، لە لێدوانێکدا بە تۆڕی میدیایی رووداوی راگەیاند، "ئەو گرێبەستەی ئەمڕۆ واژۆکرا یەکێکە لە پرۆژە ستراتیژییەکان بۆ بەڕێوەبردنی سیستەمی کارەبا لە هەرێمی کوردستان کە لە رێگەیەوە هەموو داتا و زانیارییەکانی وێستگەکانی بەرهەمهێنان و گواستنەوە و دابەشکردنی کارەبا  کۆدەکرێتەوە و دەچێتە کۆنترۆڵ و زانیارییەکان لەوێ ئاڵوگۆڕی پێدەکرێت".  لەلایەکی دیکەوە کەمال محەممەد ساڵح، وەزیری کارەبا گرێبەستێکی بۆ جێبەجێکردنی پرۆژەی سکادا لەگەڵ هەردوو کۆمپانیای ستێر و کۆنترۆڵ ماتیک واژۆکرد، پرۆژەکە بە تێچوونی ٣٧ ملیۆن و ٩٨٢ هەزار دۆلار لە ماوەی ٩٠٠ رۆژدا جێبەجێدەکرێت.  پرۆژەی سکادا بۆ بەڕێوەبردن و کارپێکردنی سیستەمی کارەبای هەرێمی کوردستان و کۆنترۆڵکردنی وێستگەکانی بەرهەمهێنان، گواستنەوە و دابەشکردنی کارەبا بەکاردێت.