جەمیل بایک، هاوسەرۆکی دەستەی بەڕێوەبەریی کۆماجڤاکێن کوردستان - کەجەکە - لەکاتی بەشداریکردن لە بەرنامەیەکی ستێرک تیڤیدا باسی دۆخی هەرێمی کوردستانی کرد و داوای لە خەڵک کرد دەنگ بە یەكێتی بدەن، هەروەها دەشڵێت، لەم بارودۆخەدا "دووژمن" دەیەوێت بە زیادکردنی هێرشەکانی، بە قووڵکردنەوەی ئاڵۆزی و گەورەکردنەوەی کێشەکانی ناو یەكێتی، خەڵک لە یەکدی دووربخاتەوە و بەمشێوەیە یەکێتی ئەنجامێکی باش لە هەڵبژاردن بەدەستنەهێنێت، بۆ ئەوەی لە ناوچەکانی یەکێتیدا هەندێک "پیلانی" خۆی جێبەجێ بکات.  ٨ ـی تەممووزی ئەمساڵ سەرەتای دەرکەوتنی کێشەی نێوان بافڵ تاڵەبانی و لاهوور شێخ جەنگی، هاوسەرۆکانی یەكێتی بوو، جەمیل بایک لەو بارەوە دەڵێت، هەرکاتێک پارت و رێکخستنە سیاسییەکانی کورد تووشی ناکۆکی بوون، "دووژمنان" هەوڵیانداوە ناکۆکییەکە گەورەتر بکەن، هەروەها هۆشداری بە خەڵک دەدات و دەڵێت، پێویستە ئاگاداری ئەو یارییە بن و رێگەی پێنەدەن.  لە بەشێکی دیکەی قسەکانیدا جەمیل بایک تیشکی خستووەتەسەر هەڵبژاردنی عێراق کە بڕیارە لە ١٠ - ١٠ - ٢٠٢١ بەڕێوەبچێت، یەکێتیی نیشتمانیی کوردستان لەگەڵ بزووتنەوەی گۆڕان بە یەک لیست بەشدارییان لەو هەڵبژاردنە کردووە، جەمیل بایک پێیوایە ئەوە هەڵبژاردنێکی ئاسایی نییە و دەڵێت، "دووژمنان" بەتایبەت لە سەروبەندی هەڵبژاردنی ئەنجوومەنی نوێنەرانی عێراقدا "کۆمەڵکوژییە سیاسییەکانیان" زیاد کردووە.