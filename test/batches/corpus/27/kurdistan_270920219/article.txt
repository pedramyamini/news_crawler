ئەو قسەیەی مرواری محەممەد لە تۆڕە کۆمەڵایەتییەکان کاردانەوەی زۆری بەدوای خۆیدا هێنا، رۆژی دووشەممە ٢٧ - ٠٩ - ٢٠٢١ لە بوولتەنی کاژێری هەڵبژاردن کە سەنگەر عەبدولڕەحمان پێشکێشی دەکات بەشداری کرد و گوتی "ئەو قسەیە قسەی راست و دروست و ناخی خۆمە، بەڵام بەداخەوە پەیجەکان بە ئەرکی خۆیان هەڵنەستان و خیانەتیان لە ئەرکە رۆژنامەنووسیەکەی خۆیان کرد و قسەکانی ئێمەیان بە لاڕێدابرد. "  ئەو بەربژێرەی کۆمەڵی دادگەری دەڵێت، لە قسەکەی خۆی پەشیمان نییە و دەشڵێت "زانیومە کە ئەوە رادیۆ نییە و ئێستاش و پێشتریش ئەو قسەیەم کردووە، بەڵام گوتومە ئەگەر هاوسەرم بڕوای ئەوەی لادروستبوو هاوسەرێکی دیکە بهێنێت، گوتومە کە هەموو ئافرەتێک ئەوەی پێناخۆشە کە خیرەیەکی هەبێت، بەڵام ئەگەر من نەمتوانی ئەرکی خێزانی و ئەرکی هاوسەرم جێبەجێ بکەم من لە خزمەتی دام ئاساییە ئەو کارە بکەم کە ژنی دووەم بهێنێت. "  لە بەشێکی دیکەی قسەکانیدا مرواری محەممەد ئاماژە بەوە دەدات کە راستە ئەو قسەیەی کاردانەوەی هەبووە، "بەڵام من سوپاسی خەڵک دەکەم هەرچەندە قسەی نەشیاو و ناشرینیان کرد، بەڵام بوێرانە و راستگۆیانە ئەو قسەیەمان کردووە. هەروەها لە پاڵ ئەرکە حیزبی و سیاسییەکەماندا توانیمانە خزمەتی گەنجان بکەین و پرۆسەی هاوسەرگریی بۆ چەندان گەنج بکەین و لەڕووی ماددی و مەعنەوییەوە هاوکاریمان کردوون. "  لەبارەی ئەوەی کە لە دوای ئەو لێدوانەی خەڵکێک هەبووە رەخنەی لێگرتووە و تانەی لێداوە، مرواری محەممەد دەڵێت "ئەوانەی تانە و تەشەریان لە ئێمەداوە تانەیان لە خۆیان داوە، بەڵام دەڵێم پێویستە خەڵکی هەرێمی کوردستان رۆشنبیربێت کاتێک بەربژێرێک قسەیەکی راست و دروست دەکات بۆ دەبێت بەرەنگاری ببنەوە؟ من ئەوەم بۆ بانگەشەی هەڵبژاردن نەکردووە. "  ئەو بەربژێرەی کۆمەڵ ئاماژەی بەوەشدا کە لەگەڵ هاوژینەکەی ٣٢ ساڵە ژیانی هاوژینیان پێکهێناوە و وەک خۆی دەڵێت "سوپاس بۆ خوا بەختەوەرین و زۆر یەکدیمان خۆشدەوێت. " دەشڵێت "کێ دەڵێت هاوسەرم بەم قسەیەی من رازی دەبێت؟ لەگەڵ هاوسەرەکەیشم هیچ گفتوگۆمان لەسەر ئەو بابەتە نەکردووە و پێویستمان پێی نییە. "  مرواری محەممەد لە درێژەری قسەکانیدا ئەوەی دووپاتکردەوە کە ئەو پەشیمان نییە و "بە راشکاوی دەیڵێم کە هەرکاتێک هاوسەری بەڕێزم بڕوای بۆ دروست ببێت لە خزمەتی دام و ئەوەش راستگۆی و بێورییە بۆ ئافرەتێک کە لەگەڵ ئەوەی کولتووری کوردی قورسە بۆی، بەڵام لەگەڵ ئەوەشدا خۆڕاگری و بوێرییە کردوومە. "  سەبارەت بەوەی هیچ ژنێک پشتگیری قسەکەی کردووە؟ دەڵێت "خاتوو پەیمان عەزیز پشتگیری منی کرد و وتارێکی جوانی لەسەر نووسیم، پیاوەکانیش نەیانگوتووە کە شتێکی باشت نەکردووە. ئافرەتانیش بەتایبەت دەنگدەرەکانی خۆم هەموویان دەستخۆشییان کردووە و هیچ یەکێک لە دەنگدەرەکانم دژی بڕیارەکەم نەوەستاونەتەوە. ئەوانەیشی دژی من قسەیان کرد هاووڵاتییەکی کەم بوون و رەنگە لە ئەوروپا بژین. "  لەبارەی ئەوەی کە عەلی باپیر، سەرۆکی کۆمەڵی دادگەری کوردستان هیچی لەسەر قسەکەی ئەو گوتووە؟ مرواری محەممەد گوتی "مامۆستا هیچ گرفتێکی نەبووە، بەڵام پەیوەندی تایبەتی پێمەوە نەکردووە و باوەڕناکەم دژی قسەکەم بێت. دەشڵێت "ئینشائەڵڵا ئەوەی گوتوومە خێرێکی گەورەی تێدادەبێت بۆ ئێمە.''