شوان جاف، سەرۆکی رێکخراوی خاوێن دۆستی ژینگە و پسپۆڕی سیاسەتی ئاو بە رادیۆی رووداوی راگەیاند: "لەو بڕوایەدام بەهۆی کەمئاوی و پیسبوونی ئاوەوە کۆچ لە ناوەڕاست و باشووری عێراقەوە بۆ هەرێمی کوردستان رووبدات و لە پێنج ساڵی داهاتوودا ١٢ بۆ ١٣ ملیۆن کەس روو لە هەرێمی کوردستان بکەن. "   لە عێراق و هەرێمی کوردستاندا ژمارەی نەخۆشییە قورسەکان رووی لە زیادبوونە، بە بۆچوونی پسپۆڕانی ژینگەیش هۆکارەکەی بۆ پیسبوونی ئاو و هەوا دەگەڕێتەوە.  شوان جاف گوتی: "رۆژانە لە عێراق و هەرێمی کوردستاندا ٥٠ کەیسی شێرپەنجە هەن کە لە ناوخۆ و دەرەوەی وڵاتدا سەردانی نەخۆشخانەکان دەکەن و ئەمەیش ژمارەیەکی مەترسیدارە. بەپێی ئاماری ساڵی ٢٠١٢ لە ملیۆنێک بەشی ئاوی بەغدا ٥٠٠ بەش پیس بووە، بەڵام لە بەسرە ٦٠٠٠ بەش پیس بووە. واتە ئەگەر کەسێک لە بەغدا جارێک ئاو بخواتەوە، ئەگەری هەیە جارێک تووشی شێرپەنجە ببێت، بەڵام لە بەسرە ئەگەری هەیە شەش جار تووش ببێت. لە هەرێمی کوردستان بەو رادەیە نییە و هێشتا ئاوی ئێمە باشە. "  دڵزار قادر، ژینگەپارێزیش لەبارەی پیسبوونی ئاوەوە گوتی: "لەبەر ئەوەی هۆشیاریی ژینگەیی نییە، گەشتیاران هۆکارێکن بۆ پیسبوونی ژینگەی ناوچە گەشتیارییەکان. ئەوان ئاوی رووبارەکان بە شەخەڵگە تێگەیشتوون و پاشماوەکانیان فڕێ دەدەنە ناویەوە، وا بڕوات ١٠ ساڵی دیکە ئاوی رووباری چۆمان دەبێتە ژەهر. "  ئێستا لە هەرێمی کوردستاندا ٢٦٠ رێکخراوی ژینگەیی هەن کە لە فەرمانگەی رێکخراوە ناحکومییەکان تۆمار کراون و کاریان بڵاوکردنەوەی هۆشیاریی ژینگەیی و خزمەتکردنی ژینگەیە.