دیدار حاجی زرار، خاوەنی پێشانگەی ئۆتۆمبێل دەڵێت، "نزیکەی ٨٥ % ـی ئۆتۆمبێل ئێستا ئاوهایە و کڕیارەکانیش لە ئێمەی ناکڕنەوە، تەنانەت ئەو کڕیارانەشمان کە لە خوارووی عێراقەوە دێن ئێستا فێربوون و دەڵێن، ' ئەو ئۆتۆمبێلانە ئاوها نابەین ' ".  بازرگانییەکە نوێ و نهێنییە، دەگوترێ بازرگانێکی سعودی لە وڵاتی ئیمارات خەریکی ئەم بازرگانییەیە، نەبوونی بەردی ئەکزۆز، وادەکات تەواوی ئەو پیسی و رەشی و دووکەڵەی لە ئەنجامی سووتاندنی بەنزینەوە دروستدەبێت، راستەوخۆ تێکەڵی هەوا ببێت و هیچ فلتەر و رێگرییەک نییە.   بارزان ئیبراهیم، وەستای چاککردنەوەی ئەکزۆزی ئۆتۆمبێل دەڵێت، "لە دووبەی کاتێک کابرا ئۆتۆمبێلەکە دەفرۆشێت بەردەکەی دەردێنێت و بەجیا دەیفرۆشێت بە ٧٠٠ - ٨٠٠ دۆلار، لەبەر ئەوەی لە دروستکردنی پلاتین بۆ بڕبڕەی پشت بەکاریدەهێنن و هەر لە دوبەی دەریدەهێنن. "  لە تاقیگەکانی پشکنینی ئۆتۆمبێل لەم ماوەیەدا درک بەوە کراوە کە رۆژانە دەیان جۆری ئۆتۆمبێلی هاوردەکراو بۆ هەرێمی کوردستان، بەردی ناو ئەکزۆزی ئۆتۆمبێلەکان دەرهێنراوە.   تاریق زیاد، بەڕێوەبەری مەشق و راهێنانی کۆمپانیای PVI بۆ پشکنینی ئۆتۆمبێل دەڵێت، ئەو ئۆتۆمبێلانەی بەردەکانیان دەرهێنراون "دەنگەکەیان دیارە، ئەگەر بەردەکەی تێدابێت دەنگەکەی کپە. "  بەهۆی زۆربوونی ژمارەی ئۆتۆمبێل لەنێو شارەکانی هەرێمی کوردستان، ژینگە و هەوای شارەکان بەراورد بە ساڵانی رابردوو پیسبوون، لە شارێکی وەک هەولێر، تا کۆتایی مانگی شەشی ئەمساڵ ژمارەی ئەو ئۆتۆمبێلانەی کە لە بەڕێوەبەرایەتیی هاتووچۆی شارەکە تۆمارکراون دەگاتە نزیکەی ملیۆنیک ئۆتۆمبێل.