بەپێی زانیارییەکانی رووداو، یەکێتی بڕیاریداوە لە بازنەی دووەم کە کورد چانسی کەمتری لە بەدەستهێنانی کورسی هەیە، لە دوو بەربژێرەکەی یەکێکیان بکشێنێتەوە تاوەکو دەنگیان نەفەوتێت.  لە ئاستی باڵا یەکێتی کار بۆ سەرخستنی هاوپەیمانێتییەکەیان لە سنوری پارێزگای کەرکووک دەکات. ئاسۆ مامەند، لێپرسراوی مەکتەبی هەڵبژاردنی یەکێتی دەڵێت، "یاساکە جیاوازە و ئەوانەی بوونەتە بەربژێر بۆ ئەوە دامانناون دەنگ بەدەستبهێنن، بەراوردی دەنگەکانی خۆمان لەگەڵ هەڵبژاردنەکانی پێشوو کردووە بۆیە ئەو ژمارە بەربژێرانەمان داناوە، لای ئێمە گرنگە دەنگی کورد نەفەوتێت، پێشتر پێمان خۆشبوو لەگەڵ هەموو لایەنەکان لەم ناوچانە هاوپەیمانێتی کوردیمان هەبێت، کۆمەڵێک لایەن هەن بەربژێریان نییە و دەنگەکانیان بۆهاوپەیمانێتیی کوردستان و بەربژێرەکانی دیکە دەبێت".  پێش ماوەیەک و دوای گۆڕانکارییەکانی هەشتی تەممووز، یەکێتی لە بازنەی یەکەم، ئاڵا تاڵەبانیی لە بەربژێری هاوپەیمانێتییەکە کشاندەوە و لە جێگەی ئەو دیلان غەفووری دانا. ئەو بەربژێرەی یەکێتی کە پەرلەمانتاری ئەم خولەی پەرلەمانە، بەرنامەی کاری درێژەپێدەری پرۆژەکانی رابردوویەتی بۆ خولێکی نوێی پەرلەمانی.  دیلان غەفوور، بەربژێری یەکێتی لە هاوپەیمانیی کوردستان لە بازنەی یەکەمی کەرکووک دەڵێت، "یەکێتیی نیشتمانیی کوردستان پێی باشبووە بۆ ئەم خولەی پەرلەمان بەربژێر بکرێمەوە، پێشتر توانیومانە قۆناخی باشی کۆکردنەوەی مەلەفی دەستبەسەرداگرتنی زەویی کورد لەلایەن هاوردەکان کۆبکەینەوە و درێژەپێدەری ئەو کارانە دەبین".  یەکێتیی نیشتمانیی کوردستان لە هەڵبژاردنی پێشوو بە شەش نوێنەر لە کۆی ١٢ نوێنەری پارێزگاکە بووە براوەی هەڵبژاردنی کەرکووک، بەرپرسانی ئەو حیزبە پێشبینی دەکەن لە هەڵبژاردنی ئەمجارەدا، پێنج بۆ شەش کورسیی پارێزگاکە بۆ هاوپەیمانێتیی کوردستان مسۆگەر بکەن.