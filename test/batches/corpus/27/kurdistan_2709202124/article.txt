فازڵ حاجی، گوتەبێژی هاتووچۆی هەولێر رایگەیاند، کاژێر ٠٥: ٣٠ خوولەکی سەر لە ئێوارەی ئەمڕۆ لەسەر شەقامە خەدەمییەکەی ١٥٠ مەتریی هەولێر، لە بەرامبەر گەڕەکی مامۆستایان "پێکدادانێکی رووبەڕوو" لەنێوان دوو ئۆتۆمبێلی کیا لە جۆرەکانی مینی پاس و تایبەت روویداوە.  بە گوتەی گوتەبێژی هاتووچۆی هەولێر، لە ئەنجامی رووداوەکەش، شۆفێری هەردوو ئۆتۆمبێلەکە "زۆر بە سەختی" برینداربوون، جگە لە کەوتنەوەی "زیانێکی ماددی زۆر".  فازڵ حاجی چەند شتێک لە رووداوەکە بە "جێگەی سەرنج" ناودەبات و دەڵێت، "یەکەم، شەقامەکە بەردەوام چۆڵە. دووەم، ئاست و مەودای بینین بۆ چەندین کیلۆمەترە نەک چەند مەترێک. سێیەم، شەقامە خەدەمییەکە دوو سایدی جیایە لە تەنیشت یەکدییەوە، واتە شۆفێران بەبێ هیچ کێشەیەک دەتوانن بەکاریبهێنن".  گوتەبێژی هاتووچۆی هەولێر دەشڵێت، دەتوانن ئەو رووداوە بە "سەمەرەترین رووداوی ساڵ دابنێین، چونکە نموونەی ئەو شەقامە نە لە کوردستان و نە لە هەموو عێراق نییە لەڕووی رێکخستنەوە، کەچی ئەو رووداوە مەترسیدارەی لێکەوتووەتەوە".  لە کۆتاییشدا فازڵ حاجی داوا لە شۆفێران دەکات و دەڵێت، "تکایە، تکایە، شۆفێرانی بەڕێز، بە ئاگاییەوە لێخوڕین بکەن و یاساکان جێبەجێ بکەن، مەبەستمان و ئاواتمان سەلامەتی و پاراستنتانە".