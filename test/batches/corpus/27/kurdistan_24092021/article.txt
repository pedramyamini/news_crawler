سەرۆککۆماری ئێران لە سەردانە یەک رۆژەییەکەیدا سەردانی پرۆژە ئابووریی و کشتوکاڵییەکانی پارێزگای ئیلام دەکات لەگەڵ بەرپرسانی ئەو پارێزگایەی رۆژهەڵاتی کوردستان کۆدەبێتەوە.  دوای گەیشتنی بۆ فڕۆکەخانەی ئیلام، رەئیسی لەلایەن نوێنەری رێبەری ئێران لەو پارێزگایە، پارێزگاری ئیلام، نوێنەرانی ئیلام لە پەرلەمانی ئێران و کۆمەڵێک لە بەرپرسانی پارێزگاکەوە پێشوازیی لێکرا.  دوای دەستبەکاربوونی وەکو سەرۆککۆماری ئێران، ئەمە یەکەمین سەردانی رەئیسییە بۆ پارێزگایەکی رۆژهەڵاتی کوردستان.  ئیبراهیم رەئیسی دوایین جار لە مانگی ئایاری ٢٠١٧ و بۆ بانگەشەی هەڵبژاردنی سەرۆککۆماریی ئەوکات، سەردانی ئیلامی کرد. لەو هەڵبژاردنەشدا رەئیسی دەنگی نەهێنا و بە حەسەن رووحانی دۆڕا.  لە ماوەی چەند ساڵی رابردووش، کە ئیبراهیم رەئیسی سەرۆکی دەزگای دادی ئێران بوو، سەردانی زۆربەی پارێزگاکانی ئێران و رۆژهەڵاتی کوردستانی کرد، بەڵام سەردانی ئیلامی نەکرد.