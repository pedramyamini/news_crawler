کۆبوونەوەکە رۆژی شەممە ٢٨ - ٠٨ - ٢٠٢١ لە دەباشان بووە، بافڵ تاڵەبانی، ھاوسەرۆکی یەکێتیی نیشتمانیی کوردستان لەگەڵ ژمارەیەک لە کەسایەتی عەشرەتی نەوڕۆڵی کۆبووەتەوە.  بەپێی راگەیێندراوێکی نووسینگەی هاوسەرۆکی یەکێتی، بافڵ تاڵەبانی لەبارەی پێشهات و پەرەسەندنە سیاسییەکان و ھەڵبژاردنەکانی ئەنجوومەنی نوێنەرانی عێراق و سەرخستنی ھاوپەیمانیی کوردستان قسەی کردووە و جەختی لە سیاسەتێکی ھاوبەش و نیشتمانی لە بەغدا کردەوە لەپێناو دەستەبەرکردنی مافەکانی کورد، راشیگەیاند، "هەموومان پێکەوە کار بۆ سەرخستنی هاوپەیمانیی کوردستان دەکەین و بە پشتیوانی ئێوە سەرکەوتن تۆمار دەکەین. "  هەر لە کۆبوونەوەکەدا لەبارەی دۆخی ناوخۆی یەکێتی، بافڵ تاڵەبانی ئاماژەی بە گۆڕانکاری و چاکسازییەکان کرد و رایگەیاند "هەموو ئەو گۆڕانکارییانەی لەماوەی رابردوودا کردوومانە لەپێناو پاراستنی یەکێتی ناو یەکێتی و پاراستنی رێبازەکەی مام بووە. "  هاوسەرۆکی یەکێتیی نیشتمانیی کوردستان ئەوەیشی گوتووە کە نایانەوێت یەکێتی بۆ بەرژەوەندی و کاری تایبەت بەکاربهێنرێت و دەشڵێت "لە هیچ کەسێکیش قبووڵ ناکەین کاری لەو شێوەیە بکات. "  لە بەشێکی دیکەی راگەیێندراوی کۆبوونەوەکەی لەگەڵ عەشیرەتی نەوڕۆڵی بافڵ تاڵەبانی گوتوویەتی "یەکێتی پشتیوان بە خەڵک و دڵسۆزانی رێبازی مام بە سیاسەتێکی نوێ درێژە بە خزمەتەکانی دەدات و لەسەر ھەموو ئاستەکان خزمەتکار دەبێت و کار بۆ بووژاندنەوە و چارەسەرکردنی کێشەکان دەکەین. "  بافڵ تاڵەبانی لە کۆتایی کۆبوونەوەکەدا "سوپاسی عەشرەتی نەوڕۆڵی کرد کە لە قۆناخە جیاوازەکاندا رۆڵی گرنگ و کاریگەریان بینیووە و پشتیوانی یەکێتی بوون. داواشیکرد وەک ھەمیشە لە سەنگەری یەکێتییەکەی خۆیان درێژە بەو رۆڵە جوامێرانەیە بدەن و کار بۆ سەرخستنی هاوپەیمانیی کوردستان بکەن. "