کۆمەڵەی مافی مرۆڤی کوردستان کە نووسینگەی سەرەکییان لە پاریسە لە راگەیێندراوێکدا کە لە ماڵپەڕی خۆیان بڵاویانکردووەتەوە ئاماژە بەوە دەکەن، هەندێک سەرەداویان دەستکەوتووە کە ئیدریس فەقیهی، ئەندامی پژاک لەو پێکدادانەی کە رۆژی ٢٤ - ٠٧ - ٢٠٢١ لەنێوان هێزەکانی سوپای پاسداران و ژمارەیەک گەریلای پژاک لە ناوچەی بۆکان لە پارێزگای ورمێ هاتووەتە ئاراوە، بریندار بووە و دوای دوو رۆژ بە برینداری دەستگیرکراوە.  تاوەکو ئێستا میدیای ئێران هەواڵی دەستگیرکردنی ئیدریس فەقیهییان پشتڕاستنەکردووەتەوە، لەلایەکی دیکەوە تۆڕی مافی مرۆڤی کوردستان دەڵێت، زانیارییەکانی لە بەندکراوێکی سیاسی دەستکەوتووە کە ئەویش لە گرتووخانەی رێکخراوی ئیتلاعاتی سوپای پاسداران دەستبەسەر بووە.  پژاک رۆژی ٠٦ - ٠٨ - ٢٠٢١ رایگەیاند، دوو گەریلایان بە ناوەکانی ئیدریس فەقیهی و موحسین قادری لە یەکێک لە گوندەکانی سەر بە شاری بۆکان کەوتوونەتە بۆسەی هێزەکانی ئێران و گیانیان لەدەستداوە.  سوپای پاسداران رۆژی ٢٧ - ٠٨ - ٢٠٢١ رایگەیاند، لە پێکدادانێکدا دوو چەکداریان کوشتووە و، چەکدارێکیان بە برینداریی گرتووە و هاوکات ٣ کەسیش کە ویستوویانە هاوکاری ئەو تیمە بکەن دەستبەسەر کراون.  بەپێی ئەو راپۆرتە، ئیدریس فەقیهی دوای پێکدادانەکە توانیویەتی خۆی حەشار بدات، بەڵام دوو رۆژ دواتر لەلایەن سوپای پاسدارانەوە دەستبەسەر کراوە.   ئیدریس فەقیهی خەڵکی شاری سنەیە و لە ماوەی دوو مانگی رابردوودا بنەماڵەکەی زۆر جاران سەردانی ناوەندە ئەمنی و دادوەرییەکانی شارەکانی بۆکان و ورمێیان کردووە بۆ ئەوەی زانیارییەک لە کوڕەکەیان دەستبکەوێت، بەڵام تاوەکو ئێستا بە بنەماڵەکەی رانەگەیێندراوە کە کوژراوە یان دەستگیرکراوە.