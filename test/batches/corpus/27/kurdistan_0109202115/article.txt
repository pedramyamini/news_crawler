رۆژی چوارشەممە ١ی ئەیلوولی ٢٠٢١ بە سەرپەرشتیی مەسرور بارزانی، سەرۆکی ئەنجوومەنی وەزیرانی هەرێمی کوردستان و بە ئامادەبوونی قوباد تاڵەبانی، جێگری سەرۆکوەزیران، ئەنجوومەنی وەزیرانی هەرێمی کوردستان کۆبووەوە.  لە کۆبوونەوەکەدا ئەنجوومەنی وەزیران، وەزارەتی گواستنەوە و گەیاندن و وەزارەتی ناوخۆی راسپارد بۆ وەرگرتنی رێکاریی پێویست بۆ قەدەخەکردنی مامەڵەکردن بە سیمکارتی مۆبایلی بێ فۆرم و بەرایی، بەشێوەیەک پێویستە لەمەودوا تەواوی زانیاریی کڕیارانی سیمکارت دیاربێت.  بەپێی بڕیارەکەی ئەنجوومەنی وەزیران هەموو ئەو سیمکارتانەش رادەگیرێن کە بێ فۆرمن، بۆ ئەم مەبەستە، پێویستە کۆمپانیاکانی مۆبایل پابەندبن و وەزارەتی ناوخۆ راسپێردرا رێکار بەرامبەر ئەو سەرپێچیکارانە بگرێتەبەر کە ئامێرەکانی پەیوەندیکردن بەشێوەیەکی خراپ بەکاردەهێنن.