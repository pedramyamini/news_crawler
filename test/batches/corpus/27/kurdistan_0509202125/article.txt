رۆژی یەکشەممە ٥ی ئەیلوولی ٢٠٢١ مەسرور بارزانی، سەرۆکی حکومەتی هەرێمی کوردستان پێشوازیی سەرۆکی پەرلەمانی شانشینی ئوردن و شاندێکی یاوەری کرد.  بەپێی راگەیێندراوی حکومەتی هەرێمی کوردستان، عەبدولمونعیم ئەلعۆدات ئاماژەی بەوە داوە، "پەیوەندییەکی دۆستانەی بەهێز لەنێوان وڵاتەکەی و هەرێمی کوردستان هەیە و ستایشی ئەزموونی سەرکەوتووی هەرێميشی کرد لە بواری ئاوەدانکردنەوە و گەشەپێدان کە دەکرێت ببێتە نموونە بۆ تەواوی عێراق".  هەروەها مەسرور بارزانی، سەرۆکی حکومەتی هەرێمی کوردستان، لە کۆبوونەوەکەدا "سوپاس و پێزانینی بۆ هەڵوێستی دۆستانەی شا عەبدوڵڵا و شانشینی ئوردن دەربڕی کە بەردەوام پشتیوانیی لە گەلی کوردستان کردووە، بەتایبەتی لە شەڕی دژ بە تیرۆریستانی داعشدا".  لە کۆبوونەوەکەدا، جەخت لە گرنگیی پەرەپێدانی پەیوەندییەکانی نێوان هەرێمی کوردستان و شانشینی ئوردن لە هەموو بوارەکاندا کرایەوە، "بە تایبەتی لە بواری ئاڵوگۆڕی بازرگانی و برەودان بە دەرفەتەکانی وەبەرهێناندا".