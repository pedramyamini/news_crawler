ئاری عەلی، سەرپەرشتیاری دروستکردنی بەشی خاکسازی بە رووداوی گوت، "چەند تیمێکی جیاواز بە دوو کاتی جیاواز بەردەوامن لە کارکردن لە شەقامەکە و لە هەندێک شوێن، لە یەک کیلۆمەتردا سێ تیم ئیشی تێدا دەکەن و بە شێوەیەکی گشتی ١٥ تیم تەنها لە بەشی خاکسازی کار دەکەن، ئەوە جگە لە تیمەکانی کۆنکرێت و پرد و یەکتربڕەکان".  شەقامەکە لە چوار سایدی هاتن و رۆیشتن پێکهاتووە، پانیی دوو شەقامە سەرەکییەکە ٢١ مەتر و شەقامە لاوەکییەکانیش ١٠ مەترن. بە درێژایی شەقامەکە، حەوت یەکتربڕی تێدایە، لەگەڵ پێنج ئەندەرپاس و ٦٧ ئاوبارەی کۆنکرێتی.  هیوا محەممەد، سەرپەرشتیاری بەشی کۆنکرێتی لە ئۆتۆبانی بابان باسی لەوە کرد، "لە سەرجەم بڕگەکانی کۆنکرێتی ئاوبارە و یەکتربڕەکان کار دەکرێت و پردی تانجەرۆش کارکردن لێی بەردەوامە و بە رێژەیەکی زۆر باش سەرکەوتوو بووین، ئەندەرپاسەکانیشمان قۆناخی باشیان بڕیوە و زۆرینەیان لە قۆناخی دیوار دروستکردنداین و هەندێکیشیان گەشتوینەتە قۆناخی سەقف و سەرجەمیان بەرەو تەواوبوون دەچن".  شارەوانیی سلێمانی، سەرپەرشتیی دروستکردنی شەقامەکە دەکات و دەڵێت، ئەوەی تاوەکو ئێستا کراوە، قۆناخێکی باشە، بەڵام رێگریی ژمارەیەک کۆمپانیا و خەڵکی دەستڕۆیشتو، کارەکانی دواخستووە.  بەکر تەیب، سەرپەرشتیاری ئۆتۆبانی بابان باسی لەوە کرد، "ئەم دیزاینەی شەقامەکەی لەسەر دروستکراوە، ساڵی ٢٠١٢ کرابوو، ساڵی ٢٠١٤ ش دەستکرا بە ئیشکردن تێیدا، بەڵام دواتر کار تێیدا وەستا بەهۆی قەیرانی دارایی، لەبەر ئەوە لەو کاتەوە زیادەڕۆییەکی زۆر کراوەتە سەری، ئێمە بەشێکی زۆریمان لابردووە، بەڵام بەشێکی زۆریش ماوە لەنێو زۆنەکان کە دەبێت لاببرێن، هەندێک لە زیادەڕۆ دروستکەرەکان تاوەکو ئێستا نەیانهێشتووە زیادەڕۆییەکانیان لابەرین، ئەوەش بووەتە رێگری، بەتایبەت لە ناوچەی تانجەرۆ".  قۆناغی یەکەمی ئۆتۆبانی بابان ٣٤ کیلۆمەترە و ٤٠٠ ملیار دیناری بۆ تەرخانکراوە، دوایین شەقامیشە کە بتوانرێت لە سەنتەری سلێمانی دروستبکرێت بۆ کەمکردنەوەی لۆدی قەرەباڵەخی لەنێو سەرنتەری شار.