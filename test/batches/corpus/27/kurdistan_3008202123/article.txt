لە راگەیێندراوێکی بەڕێوەبەرایەتیی ئاسایشی رۆژئاوای سلێمانیدا هاتووە، هێزەکانیان لە بەڕێوەبەرایەتیی ئاسایشی رۆژئاوای سلێمانی لەسەر بنەمای کۆکردنەوەی زانیاریی ورد دوو کەسیان  بە ناوەکانی (ر، ب، ص) دانیشتووی چەمچەماڵ و (ف، ق، م)دانیشتووی سلێمانی دەستگیرکردووە "کە هەستاون بە فێڵکردن لە کەسێک بە ناوی (ع، خ، ع) دانیشتووی بەغدا".  بەپێی راگەیێندراوەکە، ئەو دوو کەسە بەشێوەی ئۆنلاین مامەڵەیان لەگەڵ ئەو هاووڵاتییەی بەغدا کردووە بۆ کڕینی "نۆ تەولیدی کارەبا"، بەڵام پاش گەیشتنی "تەولیدەکان لە بەغداوە بۆ سلێمانی، لە قەزای چەمچەماڵ شەش دانەیان داگرتووە و لەلایەن تۆمەتبار (ر، ب، ص) گواستراونەتەوە بۆ باخێک لە سنووری ناحیەی شۆڕش، کە خاوەندارێتییەکەی بۆ خۆی دەگەڕێتەوە، سێ تەولیدەکەی دیکەشیان ناردووە بۆ سلێمانی و ئێستا نادیارن".  بە گوتەی پۆلیس، پاشان ئەو دوو کەسەی دانیشتووی چەمچەماڵ و سلێمانی "ژمارەی تەلەفۆنەکانیان داخستووە و پارەیان نەداوە بە فرۆشیارەکە".  هەروەها ئاماژە بەوەش کراوە، پاش تۆمارکردنی سکاڵای یاسایی و وەرگرتنی رەزامەندیی دادوەری دادگەی لێکۆڵینەوە، هەردوو تۆمەتبارەکە لەلایەن هێزەکانی ئاسایشی رۆژئاوای سلێمانییەوە دەستگیرکران و دەستگیرا بەسەر شەش تەولیدەکەی ناحیەی شۆڕش و ئۆتۆمبێلەکانی ئەو دوو کەسەدا.  ئاسایشی رۆژئاوای سلێمانی ئەوەشی خستووەتەڕوو، ئێستا تۆمەتبارەکان بە ماددەی ٤٥٦ لە یاسای سزادانی عێراقی بە بڕیاری دادگەی لێکۆڵینەوە راگیراون و لێکۆڵینەوە لەگەڵیاندا بەردەوامە.