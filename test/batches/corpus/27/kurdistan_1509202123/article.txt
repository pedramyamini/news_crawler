عەمید روکن هەژار عومەر، راوێژکاری باڵای وەزارەتی پێشمەرگە رایگەیاند، "بەریتانیا بەرنامەیەکی دیکەی هەیە بۆ هاوکاریکردنی پێشمەرگە، ئەویش بە بڕی ٣.٥ ملیۆن پاوەند بۆ نوێکردنەوە و پاڵپشتیکردنی کۆلێژە سەربازییەکانی زاخۆ، قەڵاچوالان و رۆستەمییە، هەروەها هەردوو کۆلێژی ئەرکانی بەغدا و چوارقوڕنە".  تاوەکو ئێستا هاوپەیمانان، لەنێویاندا راوێژکارانی بەریتانی مەشق و راهێنانی سەربازییان بە زیاتر لە ٤٠ هەزار ئەفسەر و پێشمەرگە کردووە؛ کە هێزەکانی بەریتانیا مەشق و راهێنانیان بە زیاتر لە شەش هەزار و ٦٠٠ پێشمەرگە کردووە.  لە ساڵی ٢٠١٧ وە لەگەڵ ئەمریکا و ئەڵمانیا، بەریتانیا سەرپەرشتیاری باڵای چاکسازییە لە وەزارەتی پێشمەرگە، کە یەکێک لە هەوڵەکانیان یەکگرتنەوەی هێزی پێشمەرگەیە، وەکو هێزێکی مۆدێرن و سوپایەکی کاریگەر.  دەیڤید هانت، کۆنسوڵی گشتیی بەریتانیا لە هەرێمی کوردستان رایگەیاند، "ئێمە دەزانین پێشمەرگە چەند گرنگە بۆ هەرێمی کوردستان و بۆ هەماهەنگی، سەقامگیری و ئاسایشی ناوچەکە. لە پێنج ساڵی رابردوودا راوێژکاری سەربازیمان هەبووە کە لە کۆنسوڵخانەکەمان کاری کردووە، راوێژکارەکانمان سەرکەوتوو بوون و لە نزیکەوە کاریان لەگەڵ پێشمەرگە و وەزارەتی پێشمەرگە کردووە، هەوڵمان داوە یەک هێزی شەڕکردنی یەکگرتوو هەبێت، بۆئەوەی بتوانێت بەرپەرچی هەڕەشەکان بداتەوە کە رووبەڕووی هەرێم دەبنەوە. روونە کە ئەوان گەنجی زۆر ئازان، دەمانەوێت دڵنیابین کە بە باشی پڕچەک کراون و بە باشترین شێوە مەشقیان پێ کراوە، ئێمە ئاسایشی هاوبەشمان هەیە، ئەم هاوبەشیەش وامان لێدەکات لە کاتی پێویست یارمەتی بگەیێنین".  جگە لە مەشق و راهێنانە سەربازییەکان، لە سەرەتای شەڕی داعشەوە فڕۆکە جەنگییەکانی هێزی ئاسمانیی شاهانەی بەریتانیا لە رێگەی ئەنجامدانی هێرشی ئاسمانی بۆ سەر چەکدارانی داعش و چاودێریکردنیان، یارمەتیی پێشمەرگە دەدەن.