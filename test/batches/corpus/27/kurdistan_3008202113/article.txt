ئەمڕۆ دووشەممە ٣٠ - ٠٨ - ٢٠٢١ سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند، مەفرەزەکانی پۆلیسی پارێزگای سلێمانی - بنکەی پۆلیسی وارماوا تۆمەتبارێکیان دەستگیرکردووە کە لەلایەن بەڕێوەبەرایەتیی پۆلیسی ھەولێرەوە داواکراو بووە و تۆمەتبارە بە رفاندنی ئۆتۆمبێلێک.  سەرکەوت ئەحمەد گوتی، "دوای ئەوەی پۆلیسی ھەولێر بە نووسراوی فەرمیی بەڕێوەبەرایەتیی پۆلیسی پارێزگای سلێمانی ئاگادار کردەوە لە بوونی تۆمەتبارێک کە لە شاری ھەولێر و ئوتۆمبێلێکی بەرەو شاری سلێمانی رفاندووە، دەستبەجێ ھێزەکانی پۆلیس لێکۆڵینەوەکانیان دەستپێکرد و توانرا تۆمەتبار لەلایەن مەفرەزەکانی بنکەی پۆلیسی وارماوا لە شارەزوور بدۆزرێتەوە و دەستگیر بکرێت، ھەروەھا دەستیش گیرا بەسەر ئوتۆمبێلەکەدا. "  تۆمەتبارەکە ناوی (ع، س، ح)ـە و بە بڕیاری  دادوەر راگیراوە، سەرکەوت ئەحمەد دەڵێت، "دوای کۆتاییھاتنی رێکارە یاساییەکان رەوانەی ھەولێر دەکرێتەوە".