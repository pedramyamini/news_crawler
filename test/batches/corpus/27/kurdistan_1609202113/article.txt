بۆریس جۆنسۆن، سەرۆکوەزیرانی بەریتانیا رۆژی چوارشەممە ١٥ - ٩ - ٢٠٢١ کۆمەڵێک گۆڕانکاری لە حکومەتەکەیدا کرد و نەدیم زەهاوی، وەزیرە کوردەکەی بەریتانیا بۆ کاروباری ڤاکسین، لە شوێنی گاڤین ولیەمسن بووە وەزیری پەروەردە.   نێچیرڤان بارزانی، سەرۆکی هەرێمی کوردستان کە بە سەردانێکی فەرمی لە بەریتانیایە لە تویتێکدا پیرۆزبایی لە نەدیم زەهاوی دەکات و رایگەیاندووە: "پیرۆزبایی لە هاوڕێکەم نەدیم زەهاوی دەکەم بەبۆنەی دەستبەکاربوونی وەکو وەزیری پەروەردەی بەریتانیا. لەگەڵ پۆستە نوێکەی هیوای سەرکەوتنی بۆ دەخوازم. جێگەی شانازیمە کە دەبینم نەدیم کەسێکی بەرەچەڵەک کورد، بەردەوامە لە کارە سیاسییە سەرکەوتووانەکەی لە بەریتانیا. "  رۆژی چوارشەممە ١٥ - ٩ - ٢٠٢١ مەسرور بارزانی، سەرۆکی حکومەتی هەرێمی کوردستان لە تویتێکدا ئاماژەی بەوە کردووە کە لەڕێگەی پەیوەندیی تەلەفۆنییەوە پیرۆزبایی لە نەدیم زەهاوی کردووە و نووسیویەتی: "ئەمشەو بە تەلەفۆن پیرۆزباییم لە هاوڕێم کاک نەدیم زەهاوی کرد بۆ دیاریکردنی وەکو وەزیری پەروەردەی بەریتانیا".  یەکێکی دیکە لە گەورەترین گۆڕانکارییەکان گۆڕینی دۆمینیک راب، وەزیری دەرەوە بوو. دۆمینیک راب لەمەودوا پۆستەکانی وەزیری داد و جێگری سەرۆکوەزیرانی بەدەستەوە دەبن.   هاوکات لە شوێنی دۆمینیک رابدا، لیز ترەس، وەزیری بازرگانی بووە وەزیری دەرەوە. سەرۆکی حکومەتی هەرێمی کوردستان لە تویتێکی دیکەدا پیرۆزبایی لە لیز ترەس، وەزیری نوێی دەرەوەی بەریتانیا کردووە و هیوای خواستووە پێکەوە کار بکەن لەسەر بەرژەوەندییە هاوبەشەکان: "لەنێویاندا سەقامگیریی هەرێمی".