کاروان عومەر رەحمان، بەرپرسی هۆبەی تۆماری دەنگدەران و تەکنەلۆجیا و زانیاری لە نووسینگەی هەولێری کۆمیسیۆنی باڵای سەربەخۆی هەڵبژاردنەکان بە رادیۆی رووداوی راگەیاند: "ئێمە وەکو نووسینگەی هەولێری کۆمیسیۆنی باڵای سەربەخۆی هەڵبژاردنەکان هیچ بڕیاریکمان بۆ دواخستنی هەڵبژاردن بۆ نەهاتووە. ئێمە لەسەر خشتەی کاری خۆمان دەڕۆین و بە هیچ شێوەیەک بیر لە دواخستن ناکەینەوە. "  کۆمیسیۆنی باڵای سەربەخۆی هەڵبژاردنەکان هەموو ئامادەکارییەکی کردووە بۆ ئەوەی هەڵبژاردن لە کاتی دیاریکراوی خۆیدا بکرێت.  بەرپرسی هۆبەی تۆماری دەنگدەران و تەکنەلۆجیا و زانیاری گوتی: "ئێمە بەپێی خشتەی کارمان لە چاپکردنی رێنماییەکان و تاقیکردنەوەی ئامێرەکانداین و، ئێستا راهێنان بە کارمەندان بەردەوامە. "  پێویستە دەنگدەر بۆ هەڵبژاردنی پێشوەختەی پەرلەمانی عێراق لە کاتی دەنگداندا کارتی بایۆمەتریی پێبێت کە ئێستا لە بنکەکانی تۆمار بە دەنگدەران دەدرێتەوە.  کاروان عومەر رەحمان گوتی: "هەر دەنگدەرێک کە ناوی خۆی تۆمار نەکردووە، دەتوانێت بە کارتە کۆنەکەی بایۆمەتری دەنگ بدات. داوا دەکەم خەڵک بێن کارتەکانیان وەربگرنەوە؛ بە راستی خەڵک زۆر کەم بۆ وەرگرتنەوەی کارتەکان دێن. "  بڕیارە رۆژی ٢٠٢١ - ١٠ - ١٠ هەڵبژاردنی پێشوەختەی پەرلەمانی عێراق بکرێت، بەڵام بەشێک لە لایەنەکان کشاونەتەوە کە دیارترینیان رەوتی سەدرە و پێیان وایە کە لەو کاتەدا هەلومەرجەکە بۆ هەڵبژاردن گونجاو نییە.