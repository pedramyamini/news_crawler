دوای ئەوەی پزیشکان و تیمی تەندروستی نزیکەی نیو کاژێر بە سنگە دڵە بووژانەوە و لێدانی شۆکی کارەباییان بۆ منداڵەکە کرد، توانیویانە ژیانی منداڵەکە لە مردن رزگار بکەن.  هێرش قادر دەربەندی، پزیشکی دێرینی هەناو بە رووداوی گوت، "کە گەنجەکان منداڵەکەیان هێنا نیشانەکانی مردنی تێدابوو، هەناسەی نەمابوو، دڵی لە لێدان وەستابوو، بەڵام توانیمان بە هاوکاریی پزیشکە گەنجەکان ژیانی بۆ بگەڕێنینەوە و لە مردن رزگاری ببێت".  ماوەی سێ رۆژە مێرمنداڵەکە لە نەخۆشخانەی فریاکەوتنی رۆژهەڵاتی هەولێرە، تاوەکو ئێستا دایک و باوکی دیارنین، پزیشکەکانی دەڵێن، منداڵەکە دۆخی تەندروستیی جێگیرە و لە بەشی بووژانەوەی دڵە.  تێکۆشەر مستەفا، کارمەندی تەندروستی ئاماژەی بەوە کرد، "دۆخی تەندروستیی باشە، بەڵام ٤٨ کاژێرە لێرەیە کەس لێی نەپرسیوە، دایک و باوکی دیار نین".  پەیامنێری رووداو هەوڵیدا منداڵەکە بدوێنێت، بەڵام دۆخی تەندروستیی ناجێگیر و قسەکانیشی ناڕوون بوون.  بەپێی بەدواداچوونەکانی رووداو بۆ کەیسی منداڵەکە، دەرکەوتووە کە خەڵکی رۆژئاوای کوردستانە و شەوانە لە بازاڕی ئیسکان کاری کردووە، بەهۆی نەبوونی بەڵگەنامەی کەسی، نازانرێت ناوی چییە و کەسوکاری لە کوێی هەولێر نیشتەجێن.