ئاری ئەحمەد، بەڕێوەبەری گشتیی ئاو و ئاوەڕۆی هەرێمی کوردستان ئەمڕۆ شەممە ٤ - ٩ - ٢٠٢١ بە تۆڕی میدیایی رووداوی راگەیاند: "بەهۆی وشکەساڵییەوە لە هەرێمی کوردستان، ئەو سەرچاوەیەی ئاوی رانیە کە ئاو دەگەیێنێت بە نزیکەی ٩ گەڕەک کێشەی بۆ دروستبووە؛ بۆیە لە رووی تەکنیکییەوە پێویستیان بە سەرچاوەی دیکە ئاوە".   ئاری ئەحمەد گوتی، پلانی حکومەت ئەوەیە کە بۆ چارەسەرکردنی کێشەکە ٤ بیری ئاو لە بناری کێوەڕەش لێبدەن، بەڵام تاوەکو ئەو کاتەی ئەو کارە جێبەجێ دەکرێت دەبێت هاونیشتمانیان پشت بە ئاوی تانکەر ببەستن.   بەڕێوەبەری گشتیی ئاو و ئاوەڕۆی هەرێمی کوردستان ئاماژەی بەوەشکرد، پێشتر حکومەتی هەرێمی کوردستان بڕی ٦٠٠ هەزار دۆلاری بۆ پڕۆژەی ئاوی دەربەندی رانیە تەرخانکردبوو بۆ چارەسەرکردنی کێشەی کەمئاوی لە رانیە، بەڵام ئەو پڕۆژەیە پێویستی بە نزیکەی ٦ مانگ بۆ ٧ مانگە تاوەکو تەواودەکرێت.   سەبارەت بە گرفتی ئاوی گوندی ئیمینکێ لە سنووری پارێزگای دهۆک، ئاری ئەحمەد گوتی: "ئەو گوندە یەک بیری ئاویان هەیە کە وشکی کردووە؛ رۆژی هەینی پارێزگاری دهۆک و بەرپرسانی بەڕێوەبەرایەتیی ئاوی پارێزگاکە سەردانیان کردن و بەڵێنیان پێدان بە زووترین کات بیرێکی دیکەیان بۆ لێبدرێت و گرفتی کەمئاویان چارەسەر بکەن".