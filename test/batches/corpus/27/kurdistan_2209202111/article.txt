نادر بابەکر، بەڕێوەبەری شوێنەواری هەولێر بە رادیۆی رووداوی راگەیاند، "ئەو شوێنە گردێکی شوێنەوارییە بە ناوی گردی لەشکر و پێشتر لە شوێنەوار تۆمار کراوە، ئەوە نییە کە شوێنێک بێت تازە پێیزانرابێت، بەڵام پێش ساڵی ٢٠١٣ کاری هەڵکۆڵینی تێدا نەکرابوو. ئەو گردە چەندین چینی سەردەمە کۆنەکانی تێدایە. چینی خواری خوارەوەی بۆ نزیکەی ٤٥٠٠ ساڵی پێش زایین دەگەڕێتەوە. "  بەڕێوەبەری شوێنەواری هەولێر ئاماژەی بەوە دا کە ئەوان لەگەڵ چەند زانکۆیەکی جیهانیدا رێککەوتنیان هەیە کە یەکێکیان زانکۆی ئۆتۆنۆمیی بارسێلۆنایە و لەگەڵیاندا دەستیان بە هەڵکۆڵین کردووە. کەلوپەلی سەردەمی دواتریشی تێدا دۆزراوەتەوە کە بۆ ٣٥٠٠ ساڵ پێش زایین دەگەڕێتەوە و نەینەوای پێنجی پێ دەڵێن کە گۆزەیەکی زۆر ناسکە و بە قوڕ و رەنگێکی تایبەت دروست کراوە و "ئەمە زۆر گرنگە کە لە هەولێر دۆزراوەتەوە کە پێشتر بۆ یەکەمجار لە نەینەوا لە چینی پێنجەمدا دۆزراوەتەوە. "  بەپێی ئاماری بەڕێوەبەرایەتیی شوێنەواری هەولێر، لەناو شاری هەولێردا نزیکەی ١٢ گردی شوێنەواری هەن و لە دەرەوەی هەولێریش نزیکەی هەزار شوێنی شوێنەواری هەن.  نادر بابەکر گوتی: "لەم شوێنەوارەدا ئەوەی زۆر جێگەی سەرنجە شێوازی ناشتنی مردووە. ئافرەتێکی تەمەن نزیکەی چل ساڵ گۆزەیەک لەژێر قاچیدا دانراوە، لەلای کەمەریەوە لە تەنیشتەوە مۆرێکی لوولەیی دانراوە کە ئەوە پیشان دەدات ئەو ئافرەتە سەرکردە یان بازرگانێکی ئەو ناوچەیەی خۆی بووە. "   ئەو بەڕێوەبەرە ئەوەی خستەڕوو، شتی دیکە کە لەو گردە دۆزراوەتەوە دوو ئێسکەپەیکەر بوون کە ئافرەتێکی بەتەمەن و کچێکن کە نازانن کچیەتی یان نا و بە دی ئێن ئەیدا دەردەکەوێت؛ هەردووکیان پێکەوە نێژراون کە ئەوەیان بەلاوە زۆر سەیر بووە.  بە گوتەی نادر بابەکر، شتی زۆر باش لەو شوێنەدا دۆزراونەتەوە کە پیشانی دەدەن ئەو شوێنە لە رووی مێژووییەوە بۆ شاری هەولێر زۆر گرنگە. بۆ نموونە سووژنێک دۆزراوەتەوە کە لە برۆنز دروست کراوە.   بەڕێوەبەری شوێنەواری هەولێر ئاشکرای کرد: "لەبارەی کەلوپەلە دۆزراوەکانەوە لەگەڵ مۆزەخانەدا قسەمان کردووە و لە کۆگەی ئەوێ پارێزراون، بە نیازین لە جامخانەکەیدا هەندێک شتی نوێ بخەینەڕوو. مۆزەخانەکەمان زۆر گەورە نییە، بەلام لە رووی شوێنەوارەوە زۆر دەوڵەمەندە. پلانمان هەیە مۆزەخانەی نیشتمانیی هەولێر دروست بکەین کە ئەگەر پارەی بۆ تەرخان بکرێت، چونکە ئێستا نەخشەکەی تەواو بووە و، دەبێت مۆزەخانەیەکی هاوچەرخ. "  بەرزیی گردەکە نزیکەی ١٥ مەتر دەبێت. نزیکەی نیوەی دەکەوێتە ناو شەقامی ١٥٠ مەتری. نادر بابەکرد گوتی: "پێویستە بە باشی لەو بەشە بکۆڵینەوە، ئەگەر ئەو شتەی بشێت بگوازرێتەوە، دەیگوازینەوە. ئەوەیشی نەتوانین بیگوازینەوە بەربەستی بۆ دەکەین یان هەوڵ دەدەین پردی بۆ دروست بکرێت. ئەو گردە بەشێکی زۆری دەمێنیتەوە و بەو جۆرە نییە کە هەمووی بەر شەقامەکە بکەوێت. "     هەڵکۆڵینی شوێنەوارێکی مێژوویی لە کەسنەزان. وێنە: بەڕێوەبەرایەتیی شوێنەواری هەولێر