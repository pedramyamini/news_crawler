دوای رێوڕەسمی ناساندنی ئیدارەی سەربەخۆی سۆران، هەڵگورد شێخ نەجیب سەرپەرشتیاری ئیدارەکە لە یەکەم لێدوانیدا بۆ بەختیار قادر، پەیامنێری رووداو لە سۆران قسەی کرد و گوتی، "ئەمڕۆ رۆژێکی مێژووییە بۆ شاری سۆران، ئامادەبوونی جەنابی سەرۆکی حکومەت لەو رێوڕەسمەدا پاڵپشتییەکی گەورەیە بۆ ئەو دەڤەرە. "  بە گوتەی هەڵگورد شێخ نەجیب بە هەبوونی ئیدارەیەکی سەربەخۆ لە ناوچەکە "ئێمە دەتوانین پرۆژەی ستراتیژی جێبەجێ بکەین و هەنگاوی زۆر باش بنێین. هیوادارین بە پاڵپشتی خەڵکی سۆران و دەڤەری سۆران بە هەر چوار قەزاکانییەوە بتوانین نموونەی ئیدارەیەکی سەرکەوتوو پێشکەش بکەین. "  سەبارەت بە ژمارەی ئەو بەڕێوەبەرایەتیانەی کە دەبن بە بەڕێوەبەرایەتی گشتی لە سۆران، سەرپەرشتیاری ئیدارەی سۆران گوتی، "ئەوەی تاوەکو ئێستا قسەی لەسەرکراوە چوار بەڕێوەبەرایەتی دەکرێن بە بەڕێوەبەرایەتی گشتی، ئێمە پێشنیازی ئەوەمان کردبوو بەڕێوەبەرایەتی گەشتیاریش بکرێتە بەڕێوەبەرایەتی گشتی، بەڵام لە هەنگاوی یەکەمدا بەڕێوەبەرایەتییەکانی پەروەردە، تەندروستی، شارەوانییەکان و کشتوکاڵ دەبنە بەڕێوەبەرایەتی گشتی، بەڕێوەبەرایەتییەکانی دیکە راستەوخۆ دەبەسترێنەوە بە دیوانی وەزارەتەکان بۆ ئەوەی لە کاتی راییکردنی ئیشوکارەکان بتوانین راستەوخۆ پەیوەندی لەگەڵ وەزارەتەکان بکەین، بۆ ئەوەی هەندێک لەو رۆتیناتەی هەیە کە بە بەڕێوەبەرایەتییە گشتییەکان یان پارێزگا تێپەڕدەبن، کەمتر بێتەوە. "  هەڵگورد شێخ نەجیب ئاماژەی بەوەشدا "هەیکەلی ئیدارەی سەربەخۆی سۆران داڕێژراوە، پێداچوونەوە بە هەیکەلیەتی ئیدارەکانی گەرمیان و راپەڕینیش دەکرێت. "  ئەنجوومەنی وەزیرانی هەرێمی کوردستان لە ٢٨ ـی تەممووز ئەمساڵ بڕیاریدا سۆران و قەزاکانی دەوروبەری بکرێن بە ئیدارەی سەربەخۆ و وەزارەتی ناوخۆ و وەزارەتە یەیوەندیدارەکانی راسپارد کە رێکاری یاسایی و کارگێڕی پێویست بگرنەبەر بۆ جێبەجێکردنی بڕیارەکە.   ئیدارەی سەربەخۆی سۆران چوار قەزای سۆران، رواندز، مێرگەسۆر و چۆمان لە خۆ دەگرێت. ئیدارەی سەربەخۆی سۆران هەروەها ١٤ ناحیە لە خۆ دەگرێت.   ئیدارەی سەربەخۆی سۆران دەبێتە یەکەم ئیدارەی هەرێمی کوردستان کە سنووری هاوبەشی لەگەڵ رۆژهەڵات و باکووری کوردستان هەیە. رووبەری ئیدارەکە پێنج هەزار و ٤٧٠ کیلۆمەتری چوارگۆشەیە و ١٤ شارۆچکە لەخۆدەگرێت. دەروازەی سنووریی حاجی ئۆمەران تاکە دەروازەی فەرمییە کە ئیدارەکە و پارێزگای هەولێر بە ئێران و رۆژهەڵاتی کوردستان دەبەستێتەوە.