ئێوارەی رۆژی پێنجشەممە ١٦ی ئەیلوولی ٢٠٢١ مەسرور بارزانی، سەرۆکوەزیرانی هەرێمی کوردستان پێشوازیی لە جەنەراڵ ریچارد بێڵ، جێگری فەرماندەی گشتیی هێزەکانی هاوپەیمانان لە عێراق و سووریا کرد و لە کۆبوونەوەیەکدا دوایین پەرەسەندنەکانی شەڕی تیرۆر و پێشهات و گۆڕانکارییەکانی بارودۆخی عێراق و سووریایان تاوتوێ کرد.  بەپێی راگەیێندراوی حکومەتی هەرێمی کوردستان، جێگری فەرماندەی گشتیی هێزەکانی هاوپەیمانان لە عێراق و سووریا هاوخەمیی خۆی بە سەرۆکی حکومەت گەیاندووە بۆ ئەو دوو پێشمەرگەیەی رۆژی ١٥ی ئەیلوول لە دۆڵێ نەقەبای ناحیەی نەهلێی سەر بە قەزای ئاکرێ "بەهۆی بۆمبێکی چێندراوی پەکەکە شەهید بوون"، هەروەها پشتیوانیی هاوپەیمانانیشی بۆ هەرێمی کوردستان و هێزی پێشمەرگە دووپاتکردەوە لە رووبەڕووبوونەوەی تیرۆر، بەتایبەتی لە ناوچە کوردستانییەکانی دەرەوەی ئیدارەی هەرێمی کوردستان.  سەرۆکی حکومەتی هەرێمی کوردستان لە کۆبوونەوەکەدا، جەختی لە گرنگیی کاراکردنی سەنتەرەکانی هەماهەنگیی ئەمنیی نێوان پێشمەرگە و سوپای عێراق کردووەتەوە لەپێناو سەقامگیربوونی دۆخی عێراق و رووبەڕووبوونەوەی ھەڕەشەکانی تیرۆر.