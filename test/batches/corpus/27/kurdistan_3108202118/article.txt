چوار مامۆستا و زمانناسی کورد لە چوار پارچەی کوردستان، لە کاتی بەشداریکردن لە بوولتەنێکی هەواڵەکانی رووداودا، لەبارەی توویتە کوردییەکەی ماکرۆنەوە چەند لێکدانەوەیەکی ئەرێنی و جیاوازیان هەبوو. د. شوکریە رەسوول، مامۆستای زانکۆ دەڵێت، "ئەو تویتەی کە بە زمانی کوردی بڵاوکراوەتەوە نیشانەی ئەوەیە کە ئێوە نەتەوەیەکن کە خاکتان هەیە، هەموو تایبەتمەندییەکی نەتەوەتان تێدایە چ لە خاکدا، چ لە جلوبەرگدا، چ لە زماندا، چ لە ئاڵاکەتاندا".  نزیکەی ٥٠ ملیۆن هاونیشتمانی چوار پارچەی کوردستان بە زمانی کوردی قسە دەکەن، بەڵام تەنیا لە باشووری کوردستان زمانەکە بە فەرمی دانیپێدا نراوە و پرۆگرامی خوێندن بە زمانی دایکە.  سامی تان، شارەزای زمانی کوردی دەڵێت، باشووری کوردستان سیستەمی فیدراڵییە و ئازادییەکی زۆرتریان هەیە بەراورد بە بەشەکانی دیکەی کوردستان، "لە رۆژئاواش باشە، بەڵام بە داخەوە لە رۆژهەڵات و باکوور هیچ شتێک نییە".  نووسەرێکی رۆژئاڤای کوردستانیش، دەڵێ: توویتە کوردییەکەی ئیمانوێل ماکرۆن دوو پەیامی تێدا بوو، "دەیانەوێت نامەیەک بداتە وڵاتان کە کورد میلەتێکی جیایە. مێژوو، زمان، جلوبەرگ و فۆلکلۆری خۆی هەیە".  ئیمانوێل ماکرۆن، سەرۆکی فەرەنسا شەوی ٣٠ - ٨ - ٢٠٢١ لە تویتەر بە زمانی کوردی شێوەزاری کرمانجی خواروو نووسی، "دوێنێ، خوازیاربووم لە هەولێر کۆتایی بە سەردانەکەم بێنم بۆ عێراق. هەرگیز فەرەنسا پابەندی جەنگاوەرانی کورد لە جەنگی دژی داعش لەبیر ناکات. "  د. بەختیار سەجادی، مامۆستای زانکۆ دەڵێت، "بێگومان ئەوە کاریگەریی ئەرێنی هەیە.. دەبێت هەرێمی کوردستان کۆمەڵێک هەنگاو لەبارەی زمانی کوردی جێبەجێبکات".  سەرۆکی فەرەنسا رۆژی شەممە ٢٨ - ٠٨ - ٢٠٢١ بەشداریی لە کۆنگرەی لووتکەی بەغدای کرد، دواتر بەرەبەیانی یەکشەممە لە فڕۆکەخانەی نێودەوڵەتیی بەغداوە بەرەو هەولێر بەڕێکەوت و کاژێر ٠٢: ٣٠ خولەک گەیشتە هەولێر.  دوای شەوێک مانەوە لە هەولێر، گەڕایەوە وڵاتەکەی و لە رێگەی چەند توویتێکەوە هەستی خۆی بەرامبەر بە میوانداریکردنی لە هەرێمی کوردستان دەربڕی.