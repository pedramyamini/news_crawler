ژمارەیەک لە سەرۆکهۆز و رۆشنبیر کە نوێنەرایەتی چەندین بزووتنەوەی شارەکانی بەغدا، موسڵ، بابل ئەنبار، سەلاحەدین و دیالەیان دەکرد بەشداربوون.   بەشێک بەشداربووانی کۆنگرەکە داوای ئاساییکردنەوەی پەیوەندییەکانی عێراق و ئیسرائیلیان کرد.   سەحەر ئەلتەی، بەشداربووی کۆنفرانسەکە رایگەیاند، "هیچ یاسایەکی نێودەڵەتی نییە کە ببێتە رێگر لە بەردەم عێراقدا بۆ ئەوەی پەیوەندی لەگەڵ ئیسرائیلدا ببەستێت. هەروەها هیچ بەندێک لە دەستووری عێراقدا نییە کە پەیوەندییەکە قەدەخە بکات. بەڕای من لە ٩٠ % خەڵکی عێراق لەگەڵ پەیوەندییەکاندان. "  بەشداربووانی ئەم کۆنگرەیە باسیان لە وڵاتانی دیکەی عەرەبی کرد کە پەیوەندییەکانیان لەگەڵ ئیسرائیل ئاسایی کردووەتەوە و رایانگەیاند کە ئاساییکردنەوەی پەیوەندییەکان لە بەرژەوەندی خەڵکی عێراق دایە.   شێخ ریسان حەلبووسی، ئەندامی کۆنفرانسەکە کە لە ئەنبارەوە بەشداربوو رایگەیاند، "ئاساییکردنەوەی پەیوەندییەکان لەگەڵ ئیسرائیل بووەتە بابەتێکی گرنگ. ئێمە دەبینین لە وڵاتە عەرەبیەکان چی روودەدات. تەنانەت فەڵەستینییەکانیش رێكکەوتنی ئاشتیان لەگەڵ ئیسرائیل واژۆکردووە. هەروەها وڵاتانی کەنداو و مەغریبیش ئەمەیان کردووە. کێشەکە لەکوێ دایە؟ بۆچی عێراق بە پێچەوانەوەی هەموو وڵاتە عەرەبییەکانی دیکە ئەوە رەتدەکاتەوە؟ "  هاوکات بەشێکی دیکەی بەشداربووان سەرکۆنەی کۆبوونەوەکەیان کرد و کۆبوونەوەکەیان جێهێشت بەو پێیەی بەگوتەی خۆیان ئەجێندای کۆبوونەوەکە گۆڕدراوە.  شێخ فەلاح حەسەن، شێخی عيشیرەتی نەداش دەڵێت، "ئێمە بینیمان کە گوتارەکە لەبارەی پرسی ئیسرائیلە. زیاتر لە جارێک من پرسیم ئیسرائیل، ئیسرائیل، ئیسرائیلم بیستووە. ئێمە بە ئەوانمان راگەیاند کە ئێمە بۆ کۆنگرەیەکی بەم شێوەیە نەهاتووین. ئێمە هاتووین لەسەر بنەمای ئەوەی کە کۆنگرەکە لەسەر پێکەوەژیانی نێوان ئایینەکان دەبێت و ئێمە تێیدا دەتوانین گازندەی کۆچبەرێتی خۆمان پێشکێشبکەین. لەنێویدا، من و کەسوکارەکەم بابەتەکانمان پێشکێش بکەین، لە ئەنجامدا ئێمە کۆبوونەوەکەمان جیهێشت. "  کۆنگرەکە کاردانەوەی زۆری لە عێراقدا هەبوو، سەرۆکایەتیی هەرێمی کوردستان روونکردنەوەیەکی بڵاوکردەوە و ئاماژەی بەوەکرد، بە هیچ شێوەیەک ئاگادارى کۆبوونەوەکە و نێوەڕۆکەکەی نەبوونە کە لە هەولێر ئەنجام دراوە. دەشڵێت، ئه‌وه‌ی له کۆبوونه‌وه‌که ده‌رچووه، "به هیچ شێوەیه‌ک بۆچوون و سیاسه‌ت و هه‌ڵوێستی هه‌رێمی کوردستان نییه. "   حکومەتی هەرێمی کوردستان رەتیکردەوە هیچ پەیوەندییەکی بە کۆبوونەوەکەوە هەبێت و رایگەیاند "ئەم کۆبوونەوەیە بەبێ ئاگاداری، رەزامەندی و بەشداربوونی حکومەتی هەرێمی کوردستان بەڕێوەچووە".  هاوکات وەزارەتی نێوخۆی هەرێمی کوردستانیش رایگەیاند، ئەوانەی ئامانجی کۆبوونەوەکەیان گۆڕی و ئەوانەی بەرپرسن سزادەدرێن.