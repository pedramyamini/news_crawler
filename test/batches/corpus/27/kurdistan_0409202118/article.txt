ئەنجیلۆ پالیگۆ دوای ئەوەی لە ئاگری تووشی کۆرۆنا بوو، ئەو وەسیەتەی کرد.  موراد شاهین، هاونیشتمانییە و دەڵێت، "لە ساڵی ١٩٨٦ ـەوە لە چیای ئاگری لێکۆڵینەوەی لەسەر کەشتییەکەی نوح دەکرد. شەش مانگ لەمەوبەر هاتە دۆغو بایەزید و ماوەیەک مایەوە. لە هۆتێلێک دەمایەوە. دوای ئەوەی تووشی کۆرۆنا بوو، لە نەخۆشخانە گیانی لەدەستدا... لەسەر وەسیەتی ئەنجیلۆ پالیگۆ خۆی، ئەمەمان کرد، گوتی ئەگەر مردم لە بناری چیای ئاگری بەخاکم بسپێرن. "  ئەنجیلۆ پالیگۆ دوای ئەوەی تووشی کۆرۆنا بوو گوێزرایەوە نەخۆشخانەی ئەرزەڕۆم و لە یەکەی چاودێریی چڕ خەوێندرا، بەڵام رۆژی ١٥ ـی ئاب گیانی لەدەستدا.   دوای گەیشتنی داواکاریی خێزانەکەی لەبارەی وەسیەتی زانا ئیتاڵییەکە، رۆژی دووی ئەیلوول لە گۆڕستانی بیانییەکان لە ئاگری بە خاک سپێردرا.  موراد شاهین دەڵێت، "چیای ئاگری بۆ بازیدییەکان شوێنێکی پیرۆزە، هەروەها بۆ کریستانەکان و جووەکانیش گرنگە. کاتێک بابەتەکە دێتە سەر کەشتیی نوح، هەم بۆ موسڵمانان، هەمیش بۆ جوو و کریستانەکان زۆر پیرۆزە. "  بەپێی چەند سەرچاوەیەکی جیاواز، باوەڕ وایە کەشتیی نوح لە بناری چیای ئاگری گیرسابێتەوە. ئەنجیلۆ پالیگۆ تەمەنی خۆی تەرخانکرد بۆ زۆر پرسیار لەبارەی کەشتییەکە و باوەڕی وابوو مرۆڤایەتیی پێویستی بەوەیە شتی زیاتر لەبارەی ئەو کەشتییە بزانێت.