رێبوار تاڵەبانی، کە ئێستا وەکو راوێژکاری ئەنجوومەنی وەزیران بۆ پرسی ماددەی ١٤٠ دەستبەکاربووە بە رووداوی راگەیاند، ماوەی هەفتەیەکە لە ئەنجوومەنی وەزیران وەکو راوێژکار بۆ پرسی ماددەی ١٤٠ دەستبەکاربووە و هەروەها دژوار فایەقیش هاوشانی ئەو هەمان پۆستی وەرگرتووە و بەیەکەوە دەستبەکاربوون.  رێبوار تاڵەبانی گوتی: "ئێمە لەلایەن ئەنجوومەنی وەزیرانەوە بۆ هەموو بوارەکانی پەیوەست بە ماددەی ١٤٠ ەوە راسپێردراوین، بەڵگەنامەی مێژوویی، جوگرافی، نەتەوەیی و یاسایی لەبارەی کوردستانیبوونی ئەو ناوچانە کۆدەکەینەوە و یەکێک لە کارەکانیش ئەوە دەبێ کە چیدی بۆ ئەو پرسە پشت بە گوتار و بەیاننامە نەبەستین، بەڵکو پشت بە بەڵگەنامە و دانوستاندن ببەستین".  لە تۆڕە کۆمەڵایەتییەکاندا وا بڵاوکرایەوە کە گوایە رێبوار تاڵەبانی بووەتە پارتی، ئەو لەو بارەیەوە گوتی: "پارتیبوون عەیبە نییە، من هەمیشەش گوتوومە و دەیڵێمەوە سوپاسی سەرۆک بارزانی و پارتیم کردووە و دەکەم بۆ ئەو پاڵشتییە بەهێزەی لەمنیان کرد لە پێش و لەکاتی رووداوەکانی ١٦ی ئۆکتۆبەری ٢٠١٧، بەڵام من کەسێکی سەربەخۆم و سەر بە هیچ حیزبێک نیم".  پێش رووداوەکانی ساڵی ٢٠١٧، رێبوار تاڵەبانی، سەرۆکی ئەنجوومەنی پارێزگای کەرکووک بوو، ئەو پۆستەشی لە پشکی یەکگرتووی ئیسلامی کوردستان وەرگرتبوو، بەڵام تاڵەبانی دەڵێت: "ئێستا هیچ پەیوەندییەکی حیزبیم بە یەکگرتووەوە نەماوە".