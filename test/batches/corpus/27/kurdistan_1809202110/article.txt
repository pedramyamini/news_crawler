بۆ هەڵبژاردنی پێشوەختی پەرلەمانی عێراق کە بڕیارە لە ١٠ - ١٠ - ٢٠٢١ بەڕێوەبچێت، کورد ٢٨ بەربژێری لە کەرکووک هەن کە هەوڵی بەدەستخستنی کورسییەکانی بازنەی یەک و دووی کەرکووک دەدەن.   هاوپەیمانیی کوردستان زۆرترین بەربژێری هەن و یەکگرتوو و کۆمەڵیش پاڵپشتی لە لیستەکە دەکەن. بەرپرسانی یەکێتی هیواداران؛  کورد بتوانێ پارێزگاری لە کورسییەکانی بکات و کەمتر لە شەش کورسی نەهێنێت. پارتی دیموکراتی کوردستانیش دوای ٤ ساڵ بێ ئەوەی بارەگای هەبێت دوو بەربژێری هەن و داوا لە کوردی کەرکووک دەکات دەنگ بە بەربژێرەکانی بدەن.   لە نێو نەتەوەکانی پارێزگاکەدا، کورد دەیەوێت ئەمجارەش لە کەرکووک وەک هێزی یەکەم بمێنێتەوە. پارتی و هاوپەیمانی کوردستان دەیانەوێت کورد بکەنەوە خاوەنی زۆرترین کورسی.  لە کەرکووک بەربژێرەکان رکابەری لەسەر بەدەستهێنانی ١٢ کورسی دەکەن. بەربژێرە کوردەکان بەمشێوەیە دابەشبوون، هاوپەیمانیی کوردستان حەوت بەربژێر، نەوەی نوێ سێ، پارتی دوو، سۆسیالیست دوو، زەحمەتکێشان یەک و بزووتنەوەی ئیسلامیی یەک بەربژێریان هەیە. هەروەها ١٢ بەربژێری سەربەخۆی کورد هەن، کە ١١ ـیان لە بازنەی یەکەم رکابەری دەکەن، لەگەڵ یەک بەربژێر لە بازنەی دوودا.  لە کەرکووک جگە لە کورد، ژمارەی بەربژێرانی لیستەکانی عەرەب ٤٦ بەربژێرن، لەگەڵ ٣٥ بەربژێری سەربەخۆی عەرەب. هەروەها ژمارەی بەربژێرانی لیستەکانی تورکمانیش کە دوو لیستن ١١ بەربژێرن، لەگەڵ ٩ بەربژێری سەربەخۆی تورکمان.  بەرپرسی هەڵبژاردنی مەڵبەندی یەکێتی لە کەرکووک باس لە دەنگی کورد لە پارێزگاکە دەکات و دەڵێت، کەمیی بەشداربوونی لایەنەکانی دیکە چانسی زیاتر بە کورد دەدات.  عەلی قەڵایی، بەرپرسی هەڵبژاردنی مەڵبەندی یەکێتی لە کەرکووک لە کاتی بەشداریکردن لە بوولتەنی کاژێر ١٢: ٠٠ ـی تەلەڤزیۆنی رووداو رایگەیاند، "کەمیی بەشداریکردنی رکابەرەکانمان وادەکات ئێمە کورسیی زیاتر ببەینەوە. بەڵام لە راستیدا دەنگی کورد بایی شەش کورسییە ئەگەر وەکو پێکهاتەی نەتەوەیی سەیری بکەین. ئەمە راستییە. بەڵام پێشبینی دەکەم کورد بتوانێت کورسییەکانی خۆی بپارێزێت و لە شەش کورسیی کەمتر نەهێنێت".  یەکێتی دەڵێت، یەکگرتووی ئیسلامی و کۆمەڵی دادگەری لە کەرکووک پشتیوانی بەربژێرەکانی هاوپەیمانیی کوردستان دەکەن.   سامان رەشید، رێپێدراوی دەزگای هەڵبژاردنی پارتی دیموکراتی کوردستان لە کەرکووک لەبارەی ئامانجیان لە هەڵبژاردندا بە تۆڕی میدیایی رووداوی گوت، "لە ئەنجوومەنی نوێنەرانەوە کاردەکەین بۆ ئەوەی چیدیکە کورد پشتگوێ نەخرێت و ئیدارەیەکی نوێ پێکبهێندرێت، چونکە ئەم ئیدارەیە جیاوازییەکی زۆر لە نێوان نەتەوەکاندا دەکات. بەربژێرەکانمان سەردەکەون و هەموو کارێکیش بۆ سەرکەوتنیان دەکەین. کارمان بۆ ئەوە دەبێت بارودۆخی خەڵک لە کەرکووکدا چاکبکەین. "