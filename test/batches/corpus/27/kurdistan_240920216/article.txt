ئەمڕۆ هەینی ٢٤ی ئەیلوولی ٢٠٢١ عەبدولڕەحمان زەهاوی، گوتەبێژی هاتووچۆی گەرمیان بە تۆڕی میدیایی رووداوی راگەیاند شەوی رابردوو ئۆتۆمبێلێک لە جۆری ئۆپڵ لە نزیک گوندی چاڵەڕەش لەسەر رێگەی قەزاکانی کەلار - دەربەندیخان وەرگەڕا و بەهۆیەوە شۆفێرەکەی گیانی لەدەستدا.  ئەو کەسەی گیانی لەدەستداوە لە دایکبووی ساڵی ١٩٩١ ـە و دانیشتووی قەزای کفریە، بەتەنیا لە نێو ئۆتۆمبێلەکەدا بووە.  زەهاوی گوتیشی، هەر دوێنێ پێنجشەممە سێ رووداوی دیکەی هاتووچۆ لە سنوورەکەیان روویانداوە، یەکێکیان لەسەر رێگەی پشتێنەیی شاری کەلار بووە و پێنج ئۆتۆمبێل پێکیانداداوە. بەهۆیانەوە چوار کەس برینداربوون.  هەروەها لە نزیک گەڕەکی گردەگۆزینەی کەلار، بەهۆی پێکدادانی ماتۆڕسکیلێک و ئۆتۆمبێلێکی جۆری توێتا ئەڤەلۆن چوار کەس برینداربوون، بریندارەکان شۆفێری ئۆتۆمبێلەکە و ماتۆڕسکیلەکەن، لەگەڵ دوو سەرنشینی ئۆتۆمبێلەکە کە ئافرەت و منداڵێکن. لە رووداوەکەدا بەهۆی وەرگەڕانییەوە ئۆتۆمبێلەکە ئاگری گرتووە و بەشێکی سووتاوە و زیان بە ژینگەی ناوچەکەش گەیشتووە.  لە رووداوێکی دیکەدا لە ناحیەی رزگاری سەر بە ئیدارەی گەرمیان، ئۆتۆمبێلێک و ماتۆڕسکیلێک پێکیاندادا، بە گوتەی عەبدولڕەحمان زەهاوی رووداوەکە زیانی گیانی نەبووە و تەنیا کەمێک زیانی ماددی هەبووە.  بەپێی ئامارەکانی هاتووچۆ لە شەش مانگی ئەمساڵدا یەک هەزار و ٩٢٠ رووداوی هاتووچۆ لە هەرێمی کوردستان روویانداوە، بەو هۆیەوە ٢٧٣ کەس گیانیان لەدەستداوە و  ٣ هەزار و ٣٩٤ کەسیش برینداربوون.