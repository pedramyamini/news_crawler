ئەمڕۆ سێشەممە، ١٧ی ئابی ٢٠٢١، عومەر ئۆسێ، سەرۆکی دەستپێشخەریی نیشتیمانیی کوردی سووریا لە دیمەشقەوە راگەیێندراوێکی لەبارەی قسەکانی بەشار ئەسەد، سەرۆکی سووریا بڵاوکردەوە.  لە راگەیێندراوەکەدا ئۆسێ ئاماژە بەوە دەکات، "لێدوانەکانی سەرۆک بەشار ئەسەد لەبەردەم حکومەتی نوێ لەبارەی گواستنەوە لە مەرکەزییەتەوە بۆ لامەرکەزی و پرەنسیپی هاوبەشی و هاوسەنگیی نێوان شار و گوند و ناوچە هەژار و دەوڵەمەندەکان.. هەنگاوێکی گرنگە بە ئاراستەی دروست و دەتوانرێت بە گۆڕانێکی مێژوویی لە قەڵەم بدرێت، ئەگەر هاوکات بوو لەگەڵ دانپێدانان بە مافە رەواکانی کورد لە سووریا و بە گەرەنتی دەستووری بەوەی لە دەستووری داهاتووی سووریا دان بە مافەکانی بنرێت وەکو یەکێک لە پێکهاتە سەرەکییەکانی گەلی سووریا و نەتەوەی دووەم لە وڵات".  ئۆسێ داوا لە لایەنە کوردییەکان دەکات ئەو دەرفەتە لە دەست نەدەن و دەڵێت: "ئەگەر ئێمەی کورد خوێندنەوەی باشمان بۆ دیمەنی سیاسیی نوێ هەبێت بێ دووبارەکردنەوەی هەڵەکانی پێشوو لە قۆناخی قەیران، ئەمە پێویستی بەوەیە یەکدەنگییەکی کوردی سووری هەبێت و نێوماڵی کوردیی لە سووریا رێکبخەینەوە و بگەین بە ئەجێندایەکی سیاسیی راستیی هاوبەش لە رێگەی کۆنگرەیەکی نیشتیمانیی کوردییەوە لە سووریا".  سەرۆکی دەستپێشخەریی نیشتیمانی کوردی سووریا هۆشداری دەدات لە نەقۆستنەوەی ئەو دەرفەتە و دەڵێت: "ئەگەر ئەم هەنگاوانە نەکرا و بەخێرایی و ئەو دەرفەتەمان بۆ بەردەوامیدانی دیالۆگ لەگەڵ حکومەتی دیمەشق دا نەقۆستەوە، ئەوا ئێمەی کورد بەرەو دۆخێکی کارەساتباوی هەنگاودەنێین و ناوچە کوردییەکان لە پێکهاتەی کوردی بەتاڵدەبنەوە و شەپۆلەکانی کۆچکردن و ئاوارەبوون بۆ دەرەوەی سووریا دەستپێدەکاتەوە".  لە کۆتایی پەیامەکەیدا عومەر ئۆسێ دەڵێت: "ئێمە لەدەستپێشخەری نیشتیمانی کوردی سووریا داوا برایان لە گرووپ و پارتە کوردییەکان لەهەردوو ئەنجوومەنەکە و دەرەوەی ئەو دوو ئەنجوومەنە و کوردی لایەنگری دەوڵەت و کەسایەتییە نیشتیمانی و رۆشنبیرانی کورد دەکەین بایەخ بەو بابەتە بدەن و لەسەر پرۆگرامێکی سیاسیی یەکگرتوو یەکدەنگبن و بەشێوەیەکی رژدی بیخەینە بەردەستی حکومەتی سووریا بەو پێیەی پرسی کورد پرسێکی نیشتمانیی سوورییە".