فەرمانگەی دابەشکردنی کارەبای پارێزگای کەرکووک دەڵێت، "هۆکاری کەمی و لاوازیی کارەبا بەهۆی زێدەڕۆییەوەیە، هەندێکیمان چارەسەرکردوون و بەمنزیکانە دۆخی کارەبا باش دەبێت، هۆکارێکی دیکەی کێشەی کارەباش، تەقاندنەوەی تاوەرەکانی کارەبایە،  لە هەشت مانگی رابردوو ١٩٥ تاوەری کارەبا لە پارێزگاکانی کەرکووک و نەینەوا و سەلاحەدین و دیالە تەقێنراونەتەوە. "  کەمیی کاژێرەکانی پێدانی کارەبایی بووەتە هۆی لەناوچوونی بەروبوومی جووتیارێکی گوندی پەلکانەی سنووری سەرگەڕان بە ناوی فەرهاد، ئەو جووتیارە بەهۆی کەمی و خراپیی ڤۆڵتیەی کارەبا لە ٢٤ کاژێردا کەمترین کات دەتوانێت بیری ئاو هەڵبکات و پرۆسەی ئاودانی بەروبوومەکەی جێبەجێ بکا".  فەرهاد ئیسماعیل دەڵێت، لە سنووری سەرگەڕان "هەموو بەرهەمەکەمان سووتاوە هیچ بەروبوومێکمان نەماوە، ئەگەر لە ٢٤ کاژێردا پێنج بۆ شەش کاژێر کارەبات هەبێ و ڤۆڵتاجت هەڵنەسێ و نەتوانی ئاوی بدەی واتای نییە".  شەوان جگە لە گڕی ئاگری ئەو کێڵگە نەوتییانەی لە نزیک گوندی پەلکانەن، تروسکاییەکی دیکە بەدی ناکرێ، خراپی و نەبوونی کارەبا دانیشتووانی ٤٢ گوندی ناوچەی سەرگەڕانی هەراسانکردووە.  لوقمان ئەبوبەکر، دانیشتووی گوندی پەلکانە دەڵێت، "کارەباش هەبێ یان واترپەمپ ئیش ناکا یان پەروانەکەی ناسوڕێ، من تاوەکو ئێستا دوو موبەریدەم سووتاون".  دانیشووێکی دیکەی گوندی پەلکانە بە ناوی هەڵمەت جەوهەر دەڵێت، "عەرەبی بەدوو پەلکانەی پێ چۆڵ نەکردین، بەڵام کارەبا خەریکە وادەکات پەلکانە چۆڵبێت".  لە ماوەی سێ رۆژدا ٢٤ کاژێر بەتەواوی کارەبا لەناوچەکە دەبڕدرێت، دوو رۆژەکەی دیکەش پچڕ پچڕ کارەبایان پێدەدرێتەوە، ئەو کاتەشی کارەبا هەیە بەهۆی خراپیی ڤۆڵتیە خەڵک ناتوانن پشتی پێ ببەستن.