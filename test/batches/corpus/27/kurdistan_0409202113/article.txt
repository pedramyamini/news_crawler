ئەمڕۆ شەممە ٤ - ٩ - ٢٠٢١، خەسرۆ گۆران، بەرپرسی دەزگای هەڵبژاردنی پارتی دیموکراتی کوردستان بە تۆڕی میدیایی رووداوی گوت، هەڵمەتی فراوانی بانگەشەی حیزبەکەیان لە "کەمتر" لە هەفتەیەکدا دەستپێدەکات.  خەسرۆ گۆران گوتیشی، "ئێستاش هەڵمەتی بانگەشە بەردەوامە"، بەڵام بانگەشەی بەربژێرەکانە و وەکو حیزب لە کەمتر لە هەفتەیەکدا دەست بە بانگەشەی فراوان دەکەن.  هەروەها عەلی قەڵایی، بەرپرسی هەڵبژاردنەکانی مەڵبەندی کەرکووکی یەکێتیی نیشتمانی کوردستان بە رادیۆی رووداوی راگەیاند، ئەوان وەک "هاوپەیمانیی کوردستان" بڕیاریانداوە لە رۆژی ٩ - ٩ - ٢٠٢١ لەسەر ئاستی ئەو ناوچانەی هاوپەیمانی کوردستانیان لەگەڵ گۆڕان پێکهێناوە دەست بە بانگەشەی هەڵبژاردن بکەن.  قەڵایی گوتیشی، ئەمجارە بەو ئاراستەیە کاردەکەن کورد لە کەرکووک دەنگی یەکەم بێنێت و ٦ کورسی کەمتر نەهێنێت. ئاماژەی بەوەشکرد، کە کورد لە کەرکووک تەنیا "بایی ٦ کورسییە، بەڵام هەندێکجار کە لە ٦ کورسی زیاترمان هێناوە هۆکارەکەی ئەوەبووە، رێژەی بەشداری تورکمان و عەرەب کەمتربووە، یان کورد باشتر کاری بە تەکنیکی هەڵبژاردن کردووە".  گوتەکانی بەرپرسی دەزگای هەڵبژاردنی پارتی لە کاتێکدایە، تاوەکو ئێستا هیچ حیزبێک لە هەرێمی کوردستان بانگەشەی فراوانی هەڵبژاردنی دەستپێنەکردووە.  بڕیارە ١٠ ـی مانگی داهاتوو هەڵبژاردن لە عێراق و هەرێمی کوردستان بۆ هەڵبژاردنی ئەنجوومەنی نوێنەرانی عێراق بەڕێوەبچێت.