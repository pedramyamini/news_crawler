عەمید یەحیا رەسوول، گوتەبێژی فەرماندەی گشتیی هێزە چەکدارەکانی عیراق ئاماژەی بەوەش کردووە، ئەو سەرکردەیەی رێکخراوی داعش بە ناسنامەیەکی ساختە سوڕاوەتەوە.  تاوەکو دێت جموجۆڵەکانی داعش لە چەندین ناوچەی عێراق زیاتر دەبن. لە دوایین هێرشیاندا لە ٢٠ی ئەم مانگە لە نزیکترین ناوچەی نزیک لە پایتەختی عێراق، کە قەزای تارمییەیە، چەکدارانی داعش چوار چەکداری حەشدی شەعبییان کوشت و ١٢ی دیکەشیان لێ بریندارکردن.  دەزگای ئاسایشی هەرێمی کوردستان رۆژی ٢٨ - ٠٧ - ٢٠٢١ راگەیێندراوێکی بڵاوکردەوە و رایگەیاند، ئۆپەراسیۆنی ئاسایشی سلێمانی بە هاوکاریی بەڕێوەبەرایەتیی ئاسایشی شارەزوور "دوو سەرکردەی داعش و تاقمێکی تیرۆریستیی لە پارێزگای سلێمانی و هەڵەبجە دەستگیرکردووە" کە وەکو شانەی نووستوو لە سنووری هەرێمی کوردستان خۆیان حەشاردابوو.  داعش ناوبەناو لە عێراق و ناوچە دابڕێندراوەکان جموجوڵی هەیە و دەزگا ئەمنییەکانی هەرێمی کوردستانیش ئۆپەراسیۆن بۆ دەستگیرکردنی ئەو کەسانە دەکەن کە تۆمەتبارن و گومانی بوونی پەیوەندییان بە چەکدارانی داعش لێدەکرێت.