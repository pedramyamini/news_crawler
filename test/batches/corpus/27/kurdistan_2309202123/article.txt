محەممەد مەجید، موختاری گوندی بەربزین دەڵێت، خەڵک لە ترس و دڵەڕاوکێی بەردەوامدایە و خۆی ناکاتە قوربانی کار و کاسبی، هەربۆیە رۆشتوون و کارەکانیان جێهێشتووە، "ئێرە دەیان ماڵی کاسبکاری لێبوو، سەیرکە، بووەتە چۆڵەوانی".  ئەو ناوچانەی ئێران بۆردوومان و تۆپبارانیان دەکات، سنوورەکانی قەزای چۆمان و شارۆچکەی سیدەکانن؛ بە قوڵایی نزیکەی ٤٠ کیلۆمەتر دەکەونە باشووری کوردستان، نزیکەی مانگێکە بەردەوام فڕۆکەی چاودێریی ئێران بە ئاسمانی ناوچەکەوە دەنگیان دەبیسترێت. نائارامییەکان تاوەکو ئێستا بوونەتە هۆی چۆڵبوونی چوار گوندی ناوچەکە.  هۆشمەند وەسمان، گوندنشین باسی لەوە کرد، "تۆپەکانی ئێران بە نزیک ئاوەدانی دەکەوتن، خەڵک دەترسا و ژن و منداڵ نەیاندەوێرا لێرە بن، هەربۆیە چۆڵمان کرد، لە کاتێکدا وەرزی هەڵگرتنەوەی بەروبوومی ساڵە، ئاوا بڕوات گوندی دیکەش دەبنە چۆڵەوانی".  نزیکەی مانگێکە سوپای پاسداران بە بیانووی بوونی حیزبەکانی رۆژهەڵاتی کوردستان هەڕەشەی بەردەوام دەکات. لە دواهەمین قسەکانی مەجید ئەرجومەندفەر، جێگری فەرماندەی قەرارگەی حەمزەی سوپای پاسداران رایگەیاند، "گرووپە دژبەرەکان بە مەودایەکی کەم لە سنوورەکانی ئێران جێگیرن. ئەو گرووپانە لە هەر شوێنێک بن دەیانکەینە ئامانج و هێرشیان دەکەینە سەر. تەواوی بنکەکانیان و ناوەندی فەرماندەیی و کۆگاکانی تەقەمەنییان کراونەتە ئامانج. چوار بنکەی سەرەکیی ئەو گرووپانەش خاپوور کراون".  بەڵام بۆردوومان و تۆپبارانەکانی سوپای پاسداران رەز و باخ و پاوانی خەڵکیان کردووەتە ئامانج.  بەپێی زانیارییەکانی رووداو، لە سنووری هەردوو ئیدارەی سۆران و رانیە بە درێژایی سنووری نێوان رۆژهەڵات و باشووری کوردستان، ئێران ٥٧ قەڵای سەربازیی هەن، لە دۆڵمەیدانی شنۆ و بەرزاییەکانی گوندی زێوەی پیرانشار دوو تۆپخانەی جێگیر کردووە و لەو دوو ناوچانەشەوە تۆپەکان ئاراستەی باشووری کوردستان دەکات. ئەو سنوورانەی تۆپەکانی ئێرانیان لێ دەتەقنەوە، پاسەوانی سنووری عێراقی و حەوت بارەگا و قەڵای سەربازیی تێدا هەن.