مەسرور بارزانی، سەرۆکی حکومەتی هەرێمی کوردستان لەبارەی سەلام کۆیی نووسیویەتی "خزمەتێکی زۆری هونەری کوردیی کردووە".  هونەرمەند سەلام کۆیی کاژێر ٩: ٠٠ی شەوی دووشەممە ١٦ - ٨ - ٢٠٢١ تووشی جەڵتەی مێشک بوو و بەپەلە رەوانەی نەخۆشخانەی رۆژئاوای هەولێر کراوە، بەڵام کۆچی دواییکرد.  ئەو هونەرمەندە لە ساڵی ١٩٥٥ لەدایکبووە، سەرەتای حەفتاکانی سەدەی رابردوو دەستی بە کاری هونەری کردووە، نزیکەی ٥٠ ساڵە لە بواری نواندندا کار و بەرهەمی هەیە.  بەناوبانگترین ئەو کارانەی کە سەلام کۆیی بەشداری تێدا کردووە، درامای "هەبوو نەبوو" و "تاپۆ هەقی چییە"، کە لەوەی دواییان رۆڵی حاجییەکی چاوچنۆک و رەزیل و فێڵبازی بەناوی "حاجی یادگار" بینیوە.  هونەرمەند سەلام کۆیی، لەم ساڵانەی دوایی تووشی چەند نەخۆشییەک بووبوو، لەوانەش نەخۆشیی شەکرە، دوو ساڵ لەمەوبەریش نەشتەرگەریی دڵی بۆ کرابوو.  دەقی پرسەنامەکەی سەرۆکی حکومەتی هەرێمی کوردستان:  بۆ بنەماڵەی هونەرمەند سەلام کۆیی؛  خەمباربووم بە بیستنی هەواڵی کۆچی دوایی هونەرمەندی ناسراوی کوردستان سەلام کۆیی، کە خزمەتێکی زۆری ھونەری کوردی کردووە. پرسە و سەرەخۆشیتان لێ دەکەم و هاوبەشی خەمتانم. خوای گەورە گیانی بە بەهەشت شاد بکات و سەبر و ئارامییش بە ئێوە ببەخشێت.  سەرۆکی حکومەتی هەرێمی کوردستان