سەیوان عەلی، بریکاری وەزارەتی پەروەردەی حکومەتی هەرێمی کوردستان بە تۆڕی میدیایی رووداوی راگەیاند: "هیچ بڕیارێک لە وەزارەتی پەروەردەوە نییە بۆ ئەوەی رۆژانی شەممە لە ناوەندەکانی خوێندن بکرێتە پشوو. هەروەها هیچ پێشنیازێکیشمان لە هیچ شوێنێکەوە بۆ نەهاتووە بۆ ئەوەی ئەو رۆژە بکرێتە پشوو".  چەند رۆژێکە دەنگۆیەک لە سۆشیاڵمیدیا هەیە گوایە پیێشنیازێک هەیە کە رۆژانی شەممە لە ناوەندەکانی خوێندنی سەر بە وەزارەتی پەروەردە بکرێتە پشوو.  گەلاوێژ عوبێد سیان، بڕیاردەری لیژنەی پەروەردە و خوێندنی باڵا و توێژینەوەی زانستی لە پەرلەمانی کوردستان لە لێدوانێکدا بۆ تۆڕی میدیایی رووداو رەتیکردەوە ئەوان هیچ پێشنیازێکیان لەلایەن مامۆستایانەوە پێگەیشتبێت بۆ ئەوەی رۆژانی شەممە بکرێتە پشوو و گوتی: "لێژنەی پەروەردەی پەرلەمانی کوردستان پێشنیازی وامان نەکردووە".  لە ناوەندەکانی خوێندنی وەزارەتی پەروەردەی حکومەتی هەرێمی کوردستان شەش رۆژی هەفتە دەوامی فەرمییە و تەنیا رۆژانی هەینی پشووە، لە چەند رۆژی رابردوودا دەنگۆی پشووی رۆژانی شەممە لە ناوەندەکانی خوێندن بڵاوبوویەوە گوایە بەهۆی رێگەگرتن لە بڵاوبوونەوەی ڤایرۆسی کۆرۆنا لە قوتابخانەکان پێشنیازێکی لەوجۆرە لەلایەن بەشێک لە مامۆستایانەوە کراوە.  ١٤ی ئەیلوولی ٢٠٢١، ساڵی نوێی خوێندنی ٢٠٢١ - ٢٠٢٢ لە ناوەندەکانی خوێندنی وەزارەتی پەروەردەی باشووری کوردستان دەستیپێکرد، پڕۆسەی خوێندنی ئەمساڵ بە بەشداریی زیاتر لە ١ ملیۆن و ٨٠٠ هەزار قوتابی و ١٦٢ هەزار مامۆستا و فەرمانبەر لە ٧ هەزار و ١٤٥ قوتابخانە و ناوەندی خوێندن دەستپێکرد.  بەپێی ساڵنامەی خوێندن، وەزارەتی پەروەردەی حکومەتی هەرێمی کوردستان سێ هەفتەی یەکەمی خوێندنی بۆ قەرەبووکردنەوەی خوێندنی لەدەستچووی ساڵی خوێندنی ٢٠٢٠ - ٢٠٢١ی تەرخانکردووە، قەرەبووەکە قۆناخەکانی (٢ - ٣ - ٤ - ٥ - ٦ - ٨ - ٩)ی بنەڕەتی لەگەڵ قۆناخی ١١ی ئامادەیی دەگرێتەوە، بەڕێوەبەرایەتیی گشتیی پرۆگرامەکان ئەو بەشەوانانەی دیاریکردووە کە پێویستە لە ماوەی ئەو سێ هەفتەیە بخوێندرێن.