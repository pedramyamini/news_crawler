سەرەتا کچێکی خێزانەکە بە ناوی مەهابات محەممەد کەریم، تەمەن ٤٩ ساڵ، کە فەرمانبەر بوو، تووشی کۆرۆنا دەبێت و دوای ١٠ رۆژ مانەوە لە نەخۆشخانە لە رۆژی ٦ی ئەیلوولی ٢٠٢١ گیان لەدەستدەدات، دواتر رەمزیە سەعید قادری دایکی کە تەمەنی ٧٢ ساڵە، دوای تووشبوونی بە کۆرۆنا و مانەوەی بۆ ماوەی ٢٨ رۆژ لە نەخۆشخانە، ئەویش لە رۆژی ٢٠ی ئەیلوول گیان لەدەستدەدات. جیا لەوانیش هەشت کەسی دیکەی خانەوادەکە تووشی کۆرۆنا بوون لەگەڵ سەلاحەدین محەممەد کەریم، تەمەن ٥٣ ساڵ کە پلەی لیوا بوو لە وەزارەتی پێشمەرگە و دانیشتووی پارێزگای هەولێر بوو، ئەو دوور لە دایک و خوشکی تووشی کۆرۆنا بوو، کە دوایی ١٥ رۆژ مانەوەی لە نەخۆشخانە رۆژی ١٦ی ئەیلوولی ٢٠٢١ گیانی لەدەستدا.  کوڕێکی ئەو خێزانە بە ناوی عەلی محەممەد سوبحانی بە رادیۆی رووداوی راگەیاند، "لەو ١٠ کەسەی خێزانەکەی کە تووشی کۆرۆنا بوون، تەنها ئەو سیانەی لە نەخۆشخانە خەوێندران گیانیان لەدەستدا و ئەوانی دیکە چاکبوونەوە". ئەو گلەیی لە سیستەمی تەندروستی و ستافی نەخۆشخانەکە هەیە و باس لەوە دەکات، وەکو پێویست مامەڵەیان لەگەڵدا نەکراوە و رەچاوی بارودۆخی کارەساتباری ئەوان نەکراوە، پێیوایە دۆخی نەخۆشخانەکانیش لەڕووی دەروونی و خراپیی کوالێتیی سیستەمی تەندروستی کە شەش نەخۆش لە ژوورێکی ٣ بە ٦ دا خەوێندراون، هۆکاری زیاتر خراپبوونی تەندروستیی نەخۆشەکانیان و گیانلەدەستدانیان بووە.  عەلی سوبحانی، چاکبوونەوەی برایەکی لە کۆرۆنا لە دەرەوەی وڵات بە نموونەی بەرزی کوالێتیی تەندروستی وڵاتان دەهێنێتەوە کە دوای ٢٨ رۆژ لە بێهۆشبوونی و بەرزبوونەوەی رێژەی ئیلتیهابی خوێنی بۆ ٩٩ %، بە سەلامەتی لە نەخۆشخانە دەرچووە، ئەو دەڵێت، "براکەی بە مردوویی چووەتە نەخۆشخانە، بەڵام بە زیندوویی هاتووەتە دەرەوە، بەڵام لێرە بە پێچەوانەوەیە، کاتێک تووشبوویەکی کۆرۆنا بە پێی خۆی دەچێتە نەخۆشخانە، بە مردوویی دێتە دەرەوە".  رۆژی ٦ی ئەیلوولی ٢٠٢١ وەزیری تەندروستیی هەرێمی کوردستان رایگەیاند، تاوەکو ئێستا زیاتر لە ملیۆنێک و ٣٠٠ هەزار لە جۆرە جیاوازەکانی ڤاکسین گەیشتوونەتە هەرێمی کوردستان و "نزیکەی یەک ملیۆن قورچکی ڤاکسینمان بە خەڵک داوە، بەڵام هیچ یەکێک لە ئەندامانی ئەو خێزانە کە تووشی کۆرۆنا بوون، پێشتر ڤاکسینی کۆرۆنایان وەرنەگرتووە".  بە گوتەی عەلی سوبحانی، "لە زاخۆ ئەو کەسانەی کە ناوی خۆیان بۆ وەرگرتنی ڤاکسینی کۆرۆنا تۆماردەکەن، زۆر درەنگ ناویان دەگەڕێتەوە"، نموونەی بە خوشکەکەی هێناوەتەوە و دەڵێت، "ناوی خۆی بۆ وەرگرتنی ڤاکسین تۆمارکردبوو، بەڵام بەر لەوەی ناوی بگەڕێتەوە، تووشی ڤایرۆسەکە بوو و گیانی لەدەستدا".  ئەو کە سێ ئەندامی خێزانەکەیی لەدەستداوە، داوا لە حکومەتی هەرێمی کوردستان دەکات گرنگیی زیاتر بە کەرتی تەندروستی بدات، "چونکە ئەگەر وا بڕوات، ئەوا کارەساتی گەورەتر بەڕێوەیە"، داواش لە هاونیشتمانیان دەکات، "هەر کەسێک تووشی کۆرۆنا بوو لە ماڵەوە چارەسەر وەربگرێت و نەچێتە ژێردەستی کەرتی تەندروستییەوە"، کە بە گوتەی ئەو "وێرانەیە".  وەزارەتی تەندروستیی هەرێمی کوردستان رۆژی ٢٠ی ئەیلوولی ٢٠٢١ ئاماری ٢٤ کاژێری رابردووی تایبەت بە تووشبوون و گیانلەدەستدان بە کۆرۆنا بڵاوکردەوە و رایگەیاند، ١٢٨٥ تووشبووی دیکەی کۆرۆنا لەو ماوەیەدا تۆمارکراون و ١٢ تووشبووی دیکەش گیانیان لەدەستداوە.