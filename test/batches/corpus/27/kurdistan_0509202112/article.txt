لە کاتی هەڵمەتی هەڵبژاردندا زۆر جار هەندێک کەس و لایەن وەک ململانێ دەست دەدەنە ناوزڕاندنی لایەن و بەربژێرانی رکابەریان.   رزگار ئەژی، بەرپرسی دەزگای هەڵبژاردنی پارتی لە سلێمانی بە رادیۆی رووداوی گوت: "ئێمە لەم چەند رۆژەی داهاتوودا بانگەشەی فەرمیی خۆمان بەشێوەی ناوەندی رادەگەیەنین و دواتر لە هەر بازنەیەکیش. ئەو بەرنامەیەی حیزب بۆ پەرلەمانی بەغدای داناوە، بەربژێرەکانمان کار لەسەر ئەوە دەکەن و پابەندی دەبن. ئەو لایەنانەیشی لە بانگەشەی هەڵبژاردندا پەنا بۆ ناوزڕاندنی لایەن و بەربژێری لایەنەکانی دیکە دەبەن، ئەوانە متمانەیان بە دەرچوونی بەربژێرەکانی خۆیان نییە. دەبێت رکابەری لەسەر بەرنامەی کار بێت. "  هێمن ئەسکەندەر، بەرپرسی دەزگای هەڵبژاردنی یەکگرتووی ئیسلامیی کوردستانیش دەڵێت: "وا باشترە لایەنە بەشدارەکانی هەڵبژاردن کار لەسەر شکاندنی یەکدی نەکەن. کار لەسەر خستنەڕووی پرۆژە و بەرنامەی کاری خۆیان بکەن. "  د. بڕیار رەشید، بەربژێری یەکێتی لە هاوپەیمانێتیی کوردستانیش دەڵێت: "ئێمە لە بانگەشەی هەڵبژاردندا تیشک دەخەینە سەر ئەو بەرنامەیەی هاوپەیمانێتیی کوردستان. کێشە سەرەکییەکانی هاووڵاتییان تەنیا دروشمی هەڵبژاردن نین، بەڵکو هەموو ئەو بەربژێرانەی دەردەچن ئەوە بەرنامەی چوار ساڵیان دەبێت. "  بۆ هەڵبژاردنی پێشوەختەی عێراق هەڵمەتی بانگەشەکەی لە سەرەتای مانگی تەممووزی ئەمساڵ دەستی پێکرد، بەڵام لایەنەکان تاوەکو ئێستا لەو هەڵمەتە گەرموگوڕ نین و سستیی پێوە دیارە. هاوکات بەشێکی هاونیشتمانییانیش باس لەوە دەکەن کە دەنگ نادەن و بەشداری ناکەن.  بەرپرسی دەزگای هەڵبژاردنی یەکگرتووی ئیسلامیی کوردستان گوتی: "سیستمی هەڵبژاردن بە تەواوەتی گۆڕانکاریی  بەسەردا هاتووە، ئەمەیش وایکرد کە کۆمیسیۆنیش جیاوازتر لە جاران ماوەی هەڵمەتی هەڵبژاردن بە سێ مانگ و چەند رۆژێک دیاری بکات. هەروەها لایەنەکانی بەشداری هەڵبژاردنیش ناچار بوون ئەو ماوە زۆرەی بۆ هەڵمەتی هەڵبژاردن دانراوە نەتوانن بۆ پرسی هەڵبژاردن بەکاری بهێنن. هەروەها پرسی کردن و نەکردنی هەڵبژاردن وای کرد سستییەک بکەوێتە هەڵمەتی بانگەشەکەوە. پێشبینی دەکرێت لە دوای ٢٠٢١/٠٩/١٠ ـەوە هەڵمەتی هەڵبژاردن گەرم ببێت. "  بەربژێرەکەی یەکێتی لە هاوپەیمانێتیی کوردستان گوتی: "هەڵبژاردنەکە قسەی زۆر لەسەر کردن و نەکردنی کرا، ئێستایش کە دەکرێت، زیاتر لە مانگێکی ماوە، جا لەبەر ئەوەی بووەتە پرۆسەیەک هەموو چوار ساڵ جارێک دووبارە دەبێتەوە، پێویست ناکات لەم مانگەدا هاووڵاتییان ماندوو بکەین. ئێمە چوار ساڵی رابردوومان بۆ خۆی بانگەشە بووە و لەناو جەماوەردا دەرکەوتووە. لە چەند رۆژی داهاتوودا بانگەشەکە هێواش هێواش گەرم دەبێت. ئێمە نامانەوێت گرژی و بەریەککەوتن لەگەڵ لایەن و بەربژێرەکاندا دروست ببێت. "  نەورۆز مانگر، بەربژێری سەربەخۆ گوتی: "ئێمە رێکخراوێکمان هەیە بە ناوی فریادڕەس، بەپێی ئەو ئامارەی کردوویەتی ٧٠ % ی خەڵک ناچن بۆ هەڵبژاردن. ئەو کەسانەیش کە ناچن بۆ دەنگدان، کە هۆکارەکەیان لێ دەپرسیت، باسی ئەو بێهیواییە دەکات کە لە حیزبەکانەوە تووشی بووە. لەو ئامارەوە بۆمان دەرکەوتووە کە بەربژێرە سەربەخۆکان بەختی دەرچوونیان زیاتر دەبێت. "  هەڵبژارندی ئەم جاەی پەرلەمانی عێراق بە شێوەی بازنەیە و لیستی حیزبی نییە. بەو جۆرەیش دەنگی هەر بازنەیەک تایبەتە بەو بازنەیە و بۆ بازنەکانی دیکە ناچێت.  هێمن ئەسکەندەر، بەرپرسی دەزگای هەڵبژاردنی یەکگرتووی ئیسلامیی کوردستان گوتی: "ئێمە وەکو لیست بەشداریمان نەکردووە و بەربژێرەکانمان وەکو سەربەخۆن و حیزب پشتگیرییان دەکات. ئێمە هەر لەو رۆژەوەی بڕیاری هەڵبژاردنی پێشوەختە درا هەوڵمان دا بە هاوپەیمانی بەشداری هەڵبژاردن بکەین، لەبەر ئەوەی دوو - سی کورسی لە پەرلەمانی بەغدا کاریگەریی نابێت. هەوڵماندا هاوپەیمانێتییەک دروست بکەین کە لایەنە ئۆپۆزیسیۆنەکان و خەڵکە نارازییەکە لە لیستێکی هەڵبژاردندا کۆ بکەینەوە و پێکەوە بەشدار بین، بەڵام بەشێک لە هێزەکان ئارەزوویان نەبوو یان بۆیان نەکرا. بۆیە لە کۆتاییدا هاتینە سەر ئەو بڕوایەی کە بە بەربژێری سەربەخۆ و تاک بەشدار بین. ئێمە پێشبینیمان وایە ئەم جارە دەنگەکانمان زیاد بکات. "  د. بڕیار رەشید، بەربژێری یەکێتی لە هاوپەیمانێتیی کوردستان گوتی: "ئێمە وەکو هاوپەیمانیی کوردستان لەو باوەڕەداین کە لە هەرێمی کوردستاندا ببینە هێزی یەکەم و لە عێراقیشدا دەبینە هێزی سێیەم. ئەمە پێشبینییە بۆ رێژەی کورسییەکان، چونکە تاوەکو ئێستا نازانین رێژەی بەشداربوون لە هەڵبژاردندا چۆن دەبێت. ئومێد دەکەین رێژەی بەشداریکردن زۆر بێت، بە تایبەتی لە ناوچە دابڕێنراوەکان. ' پێکەوە بەهێزترین ' درووشمی هاوپەیمانێتییەکەمانە و ئەمە هەر درووشم نابێت و لەناو پەرلەمان و حکومەتی عێراقدا شێوازی کارکردنمان دەبێت. "  نەورۆز مانگر، بەربژێری سەربەخۆیش گوتی: "وەک بەربژێری سەربەخۆ شەڕی بودجە و مووچە بۆ بۆ هاووڵاتییان دەکەین. ئەمە هەر بە تەنیا بە ئێمە ناکرێت، کاتێک وەک بەربژێری سەربەخۆ دەردەچیت و دەچیتە بەغدا، پێویستت بە هاوپەیمانێتییەک هەیە. ئێمە لە بازنەدا خۆمان بەربژێر کردووە و دەبێت داواکاریی بازنەکەی خۆت ببەیتە بەغدا. من لە بازنەکەی خۆمدا یەکێک لەو شتانەی کە دەمەوێت کاریگەریی هەبێت، پرسی بووژاندنەوەی کشتوکاڵی و دروستکردنی بەنداوە. ئەمانەیش بە گوشار و کۆندەنگی دەکرێن. "  بڕیارە رۆژی ٢٠٢١/١٠/١٠ هەڵبژاردنی پێشوەختەی ئەنجوومەنی نوێنەرانی عێراق بکرێت. زیاتر لە سێ هەزار کەس خۆیان بەربژێر کردووە کە کێبڕکێ لەسەر ٣٢٩ کورسیی پەرلەمان دەکەن.  بەپێی دوایین ئاماری کۆمیسیۆن، ٢٧٦ حیزب و ٤٤ هاوپەیمانی لە پرۆسەی هەڵبژاردنی پێشوەختەی پەرلەمانی عێراق لە ١٠ی ئۆکتۆبەری ٢٠٢١ بەشدارن، زیاتر لە ٢٤ ملیۆن کەس لە ٨٣ بازنەی هەڵبژاردنەوە ٣٢٩ بەربژێری پەرلەمان هەڵدەبژێرن کە نۆ کورسییان بۆ پێكهاتەکانە.