وەزارەتی نەوتی عێراق بۆ کەمکردنەوەی بەفیڕۆدانی گازی سرووشتی لەگەڵ کۆمپانیای بیکەر هیوسی ئەمریکی لە دوو کێڵگەی پارێزگای زیقار دەست بە بەرهەمهێنانی گازی سرووشتی دەکەن، بەجێبەجێکردنی پرۆژەکە عێراق دەبێتە خاوەنی ٢٠٠ ملیۆن پێ سێجا گازی سرووشتی.  ئیحسان عەبدولجەبار، وەزیری نەوتی عێراق دەڵێت، "ئامانجی یەکەممان بەردانی ئەو نەوتە سووتاوەیە لە وێستگەکانی بەرهەمهێنانی کارەبا، ساڵی ٢٠٢٥ بەدڵنیاییەوە، شتێکمان نابێت بەناوی سووتانی نەوتی خام و بۆ بەرهەمهێنانی وزەی کارەبا بەکاری دەهێنین، ئەوکات دەگەینە ئەو ئاستەی رێژەی ئەو گازە سرووشتییەی هاوردەی دەکەین زۆر زۆر کەمدەبێتەوە".  عێراق کە کڕیاری گازی سرووشتیی ئێرانە بۆ بەرهەمهێنانی وزەی کارەبا، لەلایەن واشنتنەوە گوشاری لێدەکرێت وەبەرهێنان لە کێڵگە گازی و نەوتییەکانی خۆی بکات و چیدیکە پشت بە ئێران نەبەستێت، بەڵام تا ئەم ساتەش نیوەی کارەبای عێراق یان راستەوخۆ لە ئێران هاوردە دەکرێت یان بە گازی سرووشتیی ئێران بەشێکی وێستگەکانی کارەبای خستووەتەگەڕ.  ماسیۆ تۆلەر، باڵیۆزی ئەمریکا لە عێراق دەڵێت، بەیکەر هیوس کۆمپانیایەکی بەنێوبانگی رێزلێگیراوی ئەمریکییە، کە ئێستا هاوبەشی لەگەڵ وەزارەتی نەوتی عێراق دەکات بۆ بەکارهێنانی گازی دەردراو و زیادکردنی بەرهەمی کارەبا بۆ خەڵکی عێراق و، هەروەها کەمکردنەوەی گازی زیانبەخش کە دەبنە هۆکاری گۆڕانی کەشوهەوا. ئەوەی کە ئەمریکا هێناویەتی بۆ عێراق، تەنها بریتی نییە لە پشتگیری ئەمن و ئاسایش، بەڵکو پشتگیریکردنی عێراق لە بەرهەمهێنانی وزە، خۆشگوزەرانی و وەبەرهێنان بۆ خەڵکی عێراق.  ئەو پشتگوێخستن و کەمتەرخەمییەی لە سێکتەری وزە، بەتایبەت گازی سرووشتیی عێراقدا هەیە، جگە لە زیانە داراییەکەی، بەردەوام عێراقی چاولەڕێی ئێران کردووە. بەو شێوەیە، ئێران جگە لە هەژموونە سیاسی و سەربازییەکەی، هەژموونی داراییشی بەسەر عێراقەوە هەیە و بە وەرگرتنی دۆلار لە بەغدا، زۆر بەئاسانی گەمارۆکانی سەر خۆی دەشکێنێت.