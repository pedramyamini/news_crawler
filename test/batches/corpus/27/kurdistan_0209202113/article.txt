د. خەتاب ئەحمەد، بەڕێوەبەری گشتیی دیوان لە وەزارەتی خوێندنی باڵا و توێژینەوەی زانستی، لە کاتی بەشداریکردنی لە بوولتەنی کاژێر ١٣: ٠٠ی تۆڕی میدیایی رووداو کە هەوار جەلالەدین پێشکێشی دەکات، سەبارەت بە رەخساندنی هەلی کار بۆ دەرچووانی زانکۆ و پەیمانگەکان، رایگەیاند، "ئێمە ساڵانە لە وەزارەتی خوێندنی باڵا نزیکەی ٢٥ بۆ ٣٠ هەزار قوتابی لە پسپۆڕییە جیا جیاکاندا بە هەردوو جۆری بڕوانامەی بەکالۆریۆس و دبلۆم دەردەچن و دەچنە بازاڕی کار، رەنگە بەشێکی باشیان کاریان دەست بکەوێت، بەڵام ئەو جۆرە کارەی کە زیاتر دەرچووان داوای دەکەن بابەتی دامەزراندنە، کە چەند ساڵێکە دامەزراندن لە کەرتی حکومی نەماوە، یاخود زۆر کەم بووەتەوە، زیاتر پێویست دەکات ئەمانە لە کەرتی تایبەت کار بدۆزنەوە".  بە گوتەی بەڕێوەبەری گشتیی دیوان لە وەزارەتی خوێندنی باڵا و توێژینەوەی زانستی، پارێزگاریکردن لە دەرفەتەکانی کار لەناو کەرتی تایبەتدا "لەو کابینەیە کاری لەسەر کراوە و کاری لەسەر دەکرێت، بۆ نموونە ئەو کۆڕبەندە (کۆڕبەندی روانگە بۆ لاوان) یەکێکە لەو کارانەی بۆ ئەوەی وەزارەتە پەیوەندیدارەکان بەیەکەوە گفتوگۆ بکەن لەبارەی ئەوەی چۆن ئەو دەرفەتی کارانەی لەناو بازاڕی کاری هەرێمی کوردستاندا هەن بە شێوەیەک رێکبخرێنەوە، گەنجانی خۆمان و دەرچووانی زانکۆکانمان بتوانن سوودی لێ ببینن، گرفتەکان چین؟ لەبەر چی دەرچووەکانمان ناتوانن لەناو بازاڕی کاردا لە کەرتی تایبەت کاریان دەستکەوێت؟ ئایا کەموکوڕی لە پرۆگرامی خوێندن هەیە؟ یان هۆکاری دیکە هەیە کە لە دەرەوەی دەسەڵاتی وەزارەتی خوێندنی باڵا و هەندێک وەزارەتی دیکەیە، بۆیە ئەو کۆڕبەندە کارێکی زۆر باشە، بۆئەوەی بتوانین ئەو تەوەرانە گفتوگۆ بکەین و هۆکار و گرفتەکان دەستنیشان بکرێت، بۆئەوەی بتوانرێت چارەسەری بۆ بدۆزرێتەوە".  سەبارەت بە رێژەی دامەزراندن لەنێو دەرچووان، بەڕێوەبەری گشتیی دیوان لە وەزارەتی خوێندنی باڵا گوتی، "لە دوای ٢٠١٠ وە ژمارەکە زۆر کەمی کردووە، بەتایبەت تاوەکو ساڵی ٢٠١٥ - ٢٠١٦ یەکەم و دووەم و سێیەمەکان دادەمەزران، بەڵام لەو کاتەوە تاوەکو ئێستا یەکەمەکانیش دانەمەزراون، ئەوانەی دامەزراون تەنیا دەرچووانی کۆلێژی پزیشکیی گشتین کە هەموویان دامەزراون لە کەرتی حکومی. بە دڵنیاییەوە رەنگە ئەو هەموو دەرچووەی کە لە زانکۆکان هەن، نەتوانرێت لە کەرتی حکومی جێگەی بکرێتەوە، دەبێت حکومەت کار بۆ ئەوە بکات ئەو دەرچووانە لە کەرتی تایبەتدا دەرفەتیان بۆ بڕەخسێت".  د. خەتاب ئەحمەد ئاماژە بەوەش دەدات، ئەوان لەگەڵ وەزارەتی پەروەردە کار لەسەر کردنەوەی خوێندنی پیشەیی دەکەن بۆ دەرچووانی پۆلی ٩ی بنەڕەتی. ئەو دەڵێت، "ساڵانە سەرووی ١٢٠ خوێندکار و قوتابی لە قۆناخی ٩ی بنەڕەتی دەردەچن، گرفتەکە لەوەیە ئەو ژمارەیە بە شێوەیەکی رێکخراو دابەش نەکراون، نەتوانراوە سوود لە تواناکانیان وەربگیرێت بۆئەوەی بەسەر کەرتە جیاجیاکانی بازاڕی کاردا دابەش بکرێن. بۆیە وەکو وەزارەتی پەروەردە و خوێندنی باڵا کار لەسەر کردنەوەی خوێندنی پیشەیی دەکەین، بۆئەوەی ئەو ژمارە زۆرەی دەگەنە پۆلی ١٢ کەم بکرێتەوە، بەشێک لە قوتابیان و خوێندکاران کە ٩ی بنەڕەتی تەواو دەکەن بەرەو خوێندنی پیشەیی بڕۆن لەوێوە گرفتەکە تاوەکو ئاستێکی باش چارەسەر دەکرێت".  بەڕێوەبەری گشتیی دیوان لە وەزارەتی خوێندنی باڵا پێیوایە ئەوەش بە تەنیا بەس نییە و گوتی، "ئێمە خوێندنی پیشەیی بکەینەوە چ لە وەزارەتی پەروەردە چ لە وەزارەتی خوێندنی باڵا، ئەگەر بێتو وەزارەتەکانی دیکە لە حکومەتی هەرێمدا هاوئاهەنگ نەبن، بەتایبەت وەزارەتی پلاندانان، وەزارەتی کار، وەزارەتی بازرگانی، بۆئەوەی ئەوانەی لە خوێندنی پیشەیی دەردەچن بتوانن کاریان دەستبکەوێت. پێویستیشە گرنگی بە خوێندنی پیشەیی بدرێت کە ماوەیەکی دوور و درێژە پەراوێز خراوە و و قوتابی ئارەزووی لەسەر نییە".