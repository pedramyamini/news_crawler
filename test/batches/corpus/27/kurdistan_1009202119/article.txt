وەلید کاکل، بەڕێوەبەری پۆلیسی سەرگەڕان ئەمڕۆ هەینی ١٠ - ٩ - ٢٠٢١ بە تۆڕی میدیایی رووداوی راگەیاند، درەنگانی شەوی رابردوو، یەکەیەکی سوپای عێراق لە رێگەی کامێراکانیانەوە زانیان کە گرووپێک لە چەکدارانی داعش لە شەحەلی کۆن بە ئاراستەی گەزوەشان جموجووڵ دەکەن و تەقەیان لێکردن.   بەڕێوەبەری پۆلیسی سەرگەڕان گوتی، دواتر یەکەکەی سوپای عێراق و پۆلیسی سەرگەڕان لە ناوچەکەدا بڵاوبوونەوە، بەڵام چەکدارەکان هەڵاتن و ئەمڕۆش کاژێر ٤: ٣٠ بۆیان روونبووەوە کە چەکدارێکی داعش لە ناوچەی شەڕەکەی دوێنێ شەودا بە کوژراوی دۆزراوەتەوە.   وەلید کاکل دەڵێت، ئەو چەکدارە کوژراوە تەمەنی لە ٢٠ بۆ ٢٥ ساڵدا بووە، کڵاشینکۆفێکی پێبووە و شوێنی گوللە بە دەموچاوییەوە دیارە.   بەڕێوەبەری پۆلیسی سەرگەڕان گوتی، یەکەیەکی پۆلیسی سەرگەڕان و سوپای عێراق چوونەتە ناوچەکە و تەرمەکەیان ناردووەتە پزیشکی داد.   لە کۆتایی ساڵی ٢٠١٧ دا حکومەتی ئەو کاتی عێراق سەرکەوتنی بەسەر داعشدا راگەیاند، بەڵام جموجووڵەکانی داعش لە هەندێک ناوچەی عێراق هەر ماون، لەوانەش لە ناوچە کوردستانییەکانی دەرەوەی ئیدارەی هەرێمی کوردستان.