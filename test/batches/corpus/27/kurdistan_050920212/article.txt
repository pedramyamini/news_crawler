موسەننا ئەمین، پەرلەمانتاری کورد لە پەرلەمانی عێراق بە (تۆڕی میدیایی رووداو)ی راگەیاند، دوای بەدواداچوون بۆ گرفتی ئەو ٥٤ گەنجەی هەرێمی کوردستان، کە تورکیا دیپۆرتی سووریای کردبوون، لەلایەن کونسوڵخانەی عێراق لە سووریا و رێکخراوی IHHی تورکییەوە ئاگادارکرامەوە کە هەفتەی داهاتوو سەرجەمیان دەگەڕێندرێنەوە بۆ هەرێمی کوردستان.  موسەننا ئەمین گوتی: "حکومەتی عێراق وردبینی بۆ ناوەکانیان کردووە و بڕیارە بۆ دڵنیابوونەوە، ئەمڕۆ ناوەکانیان بنێرن بۆ هەرێمی کوردستان، لە ناوەڕاستی هەفتەی داهاتووش شاندێکی عێراقی سەردانیان دەکات بۆ ئەوەی مۆڵەتی هاتووچۆیان بۆ بکەن و بتوانن بگەڕێنەوە".  ئەو گەنجانە خەڵکی چەند ناوچەیەکی جیاوازی باشووری کوردستان و ژمارەیان ٥٤ کەسە، چەند رۆژێک لەمەوبەر لە تورکیا دەستگیرکران، بەڵام بەهۆی ئەوەی خۆیان بە سووری ناساند، رەوانەی سووریا کران و ئێستا لە شاری ئەعزازن لە سنووری حەلەب لە نێو کامپێکی ئاوارەکاندا نیشتەجێکراون.