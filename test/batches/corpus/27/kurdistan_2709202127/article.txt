ئێوارەی رۆژی دووشەممە ٢٧ی ئەیلوولی ٢٠٢١ لەژێر چاودێریی ساسان عەونی، وەزیری شارەوانی و گەشتوگوزار و بە ئامادەبوونی د. عەلی تەتەر، پارێزگاری دهۆك؛ سەرۆکی دەستەی گشتیی گەشتوگوزار و بەڕێوەبەرانی گشتیی گەشتوگزاری هەلێر و سلێمانی، لە شاری دهۆك یەكەمین پێشانگەی نێودەوڵەتیی گەشتیاری بەڕێوەچوو، كە بەڕێوەبەرایەتییەكانی گەشتوگوزاری دهۆك، سلێمانی، هەولێر و ژمارەیەك كۆمپانیای نێوخۆیی و توركی و عێراقی و هۆتێل و مۆتێل و چێشتخانە و چەندین لایەنی دیکەی پەیوەست بە كەرتی گەشتوگوزار هەماهەنگ و بەشداربوون.  وەزیری شارەوانی و گەشتوگوزار لەمیانی كردنەوەی پێشانگەكەدا گوتارێكی پێشكێش كرد و باسی لە گرنگیی ئەو جۆرە پێشانگایانە كرد بۆ پەرەپێدانی كەرتی گەشتوگوزار و راكێشانی سەرنجی گەشتیاران بۆ هەرێمی كوردستان، پاڵپشتیی حكومەتی هەرێمی كوردستانیشی بۆ ئەو جۆرە پێشانگایانە دەربڕی بە ئامانجی ئەوەی كەرتی گەشتوگوزاریش رۆڵی لە فرەچەشنكردنی داهاتدا هەبێت.  ساسان عەونی لە بەشێكی گوتارەكەیدا ئەوەی خستەڕوو، "كه‌رتی گه‌شتوگوزار له دونیادا کۆڵەگەیەکی پته‌وی داهاتی وڵاتانه، ئێمه‌ش وه‌كو حكومه‌ت و وەزارەتی شارەوانی ده‌مانه‌وێت گه‌شتوگوزار بكه‌ینه سەرچاوەیەکی پته‌وی داهات و له‌م رێگه‌یه‌وه سه‌رنجی گه‌شتیاران زیاتر بۆ كوردستان رابكێشین، له کارنامەی کابینەی نۆیەمیشدا ئەم کەرتە و لە بایەخپێدانەکانی جه‌نابی کاک مەسرور بارزانی سه‌رۆكی حكومه‌ت شوێنێکی بەرچاوی هەیە و ئامانجە کە ئەو کەرتە ببێتە بەشێکی گرنگی داهاتی ناوخۆیی و رۆڵی هەبێت لە فره‌چەشنکردنی سەرچاوەکانی داهاتدا".  سەبارەت بە پرۆژەكانی سێكتەری گەشتوگوزار، وەزیری شارەوانی و گەشتوگوزار باسی لەوە کرد، "ئێستا كابینه‌ی نۆیه‌م زیاتر له ٥٧ پرۆژه له سێكته‌ری گه‌شتوگوزار به به‌های ٣٩ ملیار دینار له‌سه‌ر ئاستی هه‌رێمی كوردستاندا جێبه‌جێ ده‌كات، كه ٩ پرۆژه‌یان له شاری دهۆكن و به گوژمه‌ی پێنج ملیار دینار جێبه‌جێ ده‌كرێن".  لەبارەی هاتنی ژماره‌ی گه‌شتیارانیش بۆ هه‌رێمی كوردستان، وەزیری شارەوانی و گەشتوگوزار گوتی، "ته‌نیا له ماوه‌ی ٩ مانگی رابردوودا بەپێی ئاماری دەستەی گشتیی گەشتوگوزار، نزیکەی دوو ملیۆن و ٥٠٠ هەزار گەشتیار هاتوونەتە هەرێمی کوردستان كه بەراورد بە هەشت مانگی ساڵی رابردوو، هاتنی گەشتیاران % ٣١ زیادی کردووە".  هاوکات پارێزگاری دهۆکیش گوتارێکی پێشکێش کرد و ئامادەیی دەربڕی بۆ هەر جۆرە هاوکاری و کارئاسانییەک بۆ وەبەرهێنەران و بە مەبەستی جێبەجێکردنی پرۆژەی گەشتیاری و هەر جۆرە هەماهەنگییەک بۆ پەرەپێدانی کەرتی گەشتیاری لە دهۆک.