ئەمڕۆ دووشەممە ١٣ - ٠٩ - ٢٠٢١، د. ئالان حەمەسەعید، وەزیری پەروەردەی هەرێمی کوردستان لەبارەی دەستپێکردنەوەی ساڵی نوێی خوێندن و چەند پرسێکی دیکە بۆ فەرمانگەی میدیا و زانیاریی حکومەتی هەرێمی کوردستان قسەی کرد و لە بەشێک لە قسەکانیدا ئاماژە بەوەدا کە سبەی ١٤ی ئەیلوول دەرگەی ناوەندەکانی خوێندنی سەر بە وەزارەتی پەروەردە هەر لە باخچەی منداڵان و قوتابخانە بنەڕەتییەکان و خوێندنگە ئامادەییەکان و پەیمانگاکانیش دەکرێنەوە.  سەبارەت بەو ماوەیەی کە بەهۆی کۆرۆناوە قوتابخانەکان داخران، ئالان حەمەسەعید گوتی: "ئێمە ماوەیەکمان داناوە بۆ قەرەبووکردنەوە، قۆناخەکانی (٢ - ٣ - ٤ - ٥ - ٦ - ٨ - ٩)ی بنەڕەتی لەگەڵ قۆناخی ١١ی ئامادەیی سێ هەفتەیان بۆ دانراوە لەگەڵ دەستپێکی دەوام، بەڕێوەبەرایەتیی گشتیی پرۆگرامەکان ئەو بەشەوانانەی دیاریکردووە کە پێویستە لە ماوەی ئەو سێ هەفتەیە بدرێت بە قوتابیان".  بە گوتەی وەزیری پەروەردە ئەوان زیاتر لە "ملیۆنێک و ٧٢٥ هەزار قوتابیمان لە گشت قۆناخەکانی خوێندن هەیە، لە کەرتی ناحکومیش زیاتر لە ٩٠ هەزار قوتابی لەو کەرتە دەخوێنن، واتە زیاتر لە ملیۆنێک و ٨٠٠ هەزار قوتابی و خوێندکار لە ناوەندەکانی خوێندن دەست بە خوێندن دەکەنەوە، ئەوەی گرنگە بە نسبەت ئێمە رێکارەکانی خۆپارێزی جێبەجێ بکرێت و پێویستە مامۆستایان ڤاکسین وەربگرن بۆ ئەوەی پارێزراوبن و بتوانین ساڵێکی باش و سەقامگیر بەڕێبکەین. لەگەڵ ئەوەشدا رێکارەکانی دیکەی خۆپارێزی لە بەستنی دەمامک لە ناوەندەکانی خوێندن ناچارییە و پێویستە جێبەجێ بکرێت، وەکو وەزارەتی پەروەردە دوو ملیۆن و ٥٠٠ هەزار ماسک و ٥٠ هەزار پاککەرەوە (معقم)مان بۆ ناوەندەکانی خوێندن دابینکردووە و لە چەند رۆژی ئاییندە بەسەریان دابەش دەکرێت".  سەبارەت بە کەموکوڕییەکانیان لە بیانی قوتابخانەکان و پێویستییەکانیان، ئالان حەمەسەعید ئاماژەی بەوەدا کە هەرێمی کوردستان پێویستی بە دروستکردنی باڵەخانەی زیاتری قوتابخانە و نۆژەنکردنەوە هەیە، "ئێمە لە کابینەی نۆیەمی حکومەتی هەرێمی کوردستان تاوەکو ئێستا ٦٠٠ قوتابخانەمان نۆژەنکردووەتەوە و ٥٠ قوتابخانەی نوێشمان خستووەتە بواری خزمەتەوە، ئەو قوتابخانانە بەپێی ئەو خەمڵاندنانەی کراون شوێنی ٢٥ هەزار قوتابی دەبێتەوە، بەڵام هێشتا هەرێمی کوردستان بۆ ئەوەی کەموکوڕی لە قوتابخانەکان چارەسەر بکات پێویستیمان بە دروستکردن و نۆژەنکردنەوەی قوتابخانەکانی دیکەش هەیە، بە تایبەتی ئەو قوتابخانانەی کە لە دۆخێکی بیناسازی باشدا نین و پێویستە نۆژەن بکرێنەوە بۆ ئەوەی قوتابیان دەوامی خۆیانی تێدا بکەن".  وەزیری پەروەردە ئاماژە بەوەش دەدات کە ئێستا وەزارەتەکەیان خاوەنی "ناوازەترین و رێکوپێکترین سیستەمی دیجیتاڵی"یە و دەشڵێت: "سیستەمی (E - Parwarde)، کە لە ٦ بەشی سەرەکی پێکهاتووە، بەشێکیان تایبەتە بە قوتابیان و خوێندکاران، بەشێکی دیکەی مامۆستایان و فەرمانبەرانن، کە داتای تەواوی مامۆستایان و فەرمانبەرانی وەزارەتی پەروەردەی تێدایە کە ١٦٢ هەزار مامۆستا و فەرمانبەرن، لەگەڵ ١٠ هەزار مامۆستا و فەرمانبەری ناحکومی لەگەڵ ٢١ هەزار وانەبێژ".  بە گوتەی ئالان حەمەسەعید، سیستەمەکە تەنیا داتاکردن و تۆمارکردن نییە، "رۆژانە ئەپدەیتی لەسەر دەکرێت، نزیکەی ١٠ هەزار بەکارهێنەر لەناو ناوەندەکانی ئەو سیستەمە بەکار دەهێنن، هەموو قوتابخانەیەکی کوردستانمان کردووەتە ئەلیکترۆنی، ئەمە هەنگاوێکی زۆر گەورەیە، وەزارەتی پەروەردە زۆر فراوانە، ٦ هەزار و ٧٠٠ قوتابخانەی حکومیمان هەیە، زیاتر لە ٤٤٥ ناوەندی ناحکومیمان هەیە، هەموویان بە ئەلیکترۆنی کراون".  لە کۆتایی قسەکانیدا د. ئالان حەمەسەعید، وەزیری پەروەردەی حکومەتی هەرێمی کوردستان جەختی لە پاڵپشتی ناوەندەکانی خوێندن لەلایەن حکومەت کردەوە و گوتی: "ئەمساڵیش حکومەتی هەرێمی کوردستان پاڵپشتی دارایی ناوەندەکانی خوێندن دەکات، ساڵی رابردوو جەنابی سەرۆکی حکومەتی هەرێمی کوردستان ٣ ملیار دیناری وەکو پێشینەیەک بۆ بەردەستی قوتابخانەکان تەرخانکرد، ئەمساڵیش جەنابیان بڕیاریداوە ٣ ملیاری دیکە تەرخان بکەن، ئەو پارەیە رۆڵی دەبێت لەوەی کە باش کاروباری قوتابخانەکانی ئێمە تا راددەیەک بەڕێوەبچێت لەگەڵ ئەو داهاتەی لەگەڵ فرۆشگاکان بە دەستی دەهێنن".