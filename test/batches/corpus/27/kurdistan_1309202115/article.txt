لە نووسراوێکی فەرمیی کۆمیسیۆنی باڵای سەربەخۆی هەڵبژاردنەکانی عێراقدا، کە لە رۆژی ١٢ی ئەیلوولی ٢٠٢١ دەرچووە و بۆ سەرۆکی ئەنجوومەنی کۆمیسیارانی کۆمیسیۆنی هەڵبژاردنەکان نێردراوە؛ ئەنجوومەنی کۆمیسیارانی کۆمیسیۆنی باڵای سەربەخۆی هەڵبژاردنەکانی عێراق بڕیاری دا لیژنەیەکی باڵا پێکبهێنێت بۆ ئەوەی راستەوخۆ سەرپەرشتیی پرۆسەی هەڵبژاردن لە پارێزگای کەرکووک بکات.  لەو نووسراوەی کۆمیسیۆنی هەڵبژاردنەکان کە واژووی (د. فەتاح محەممەد حوسێن سەعید، بڕیاردەری ئەنجوومەنی کۆمیسیارانی کۆمیسیۆنی هەڵبژاردنەکانی) لەسەرە و کۆپییەکی بۆ تۆڕی میدیایی رووداو نێردراوە هاتووە: "ئەنجوومەنی کۆمیسیارانی کۆمیسیۆنی هەڵبژاردنەکان لە بڕیاری ژمارە (١)ی تایبەت بە کۆنووسی نائاسایی ژمارە (٥٣) کە دوای تاوتوێکردنی یاداشتنامەی نووسینگەی سەرۆکی فەرمانگەی هەڵبژاردن لە ٥/٩/٢٠٢١ دەریکرد؛ ئەنجوومەنی کۆمیسیاران بە کۆی دەنگ بڕیاری دا سەرۆکی ئەنجوومەنی کۆمیسیاران سەرپشک بکات لیژنەیەکی باڵا پێکبهێنێ بە سەرۆکایەتی ئەندامێکی ئەنجوومەنی کۆمیسیاران یان بەڕێوەبەرێکی گشتیی، بە ئەندامێتی فەرمانبەرانی پسپۆری کارگێڕی و تەکنیکی و یاسایی بۆ راستەوخۆ سەرپەرشتیکردنی رێکارەکانی پرۆسەی هەڵبژاردن لە نووسینگەی کۆمیسیۆنی هەڵبژاردن لە پارێزگای کەرکووک".  ئەم بڕیارەی کۆمیسیۆنی هەڵبژاردنەکانی عێراق لە کاتێکدایە بە درێژایی چەند مانگی رابردوو لایەنە سیاسییەکانی عەرەب و تورکمان لە کەرکووک داوایان دەکرد بەرپرسی نووسینگەی کۆمیسیۆنی هەڵبژاردنەکان لە کەرکووک بگۆڕدرێت و بانگەشەی ئەوەیان دەکرد گوایە ژمارەی فەرمانبەرانی کورد لە نووسینگەی کۆمیسیۆنی هەڵبژاردن لە کەرکووک زۆر زیاترە بەراورد بە ژمارەی فەرمانبەرانی عەرەب و تورکمان.   هاوکات لایەنە سیاسییەکانی کورد و عەرەب و تورکمان لە کەرکووک بەردەوام نیگەرانیی خۆیان دەخەنەڕوو سەبارەت بە ئەگەری روودانی ساختەکاریی فراوان لە هەڵبژاردنی پێشوەختی خولی پێنجەمی پەرلەمانی عێراق کە بڕیارە لە ١٠ی مانگی داهاتوو بەڕێوەبچێت.  لەم هەڵبژاردنە پارێزگای کەرکووک بەسەر سێ بازنەی هەڵبژاردندا دابەشکراوە، لایەنە سەرەکییە بەشدارەکانیش لەو هەڵبژاردنە لە کەرکووک بریتین لە هاوپەیمانی کوردستانی کە لە (یەکێتی نیشتمانیی کوردستان و بزووتنەوەی گۆڕان) پێکهاتووە، پارتی دیموکراتی کوردستان، بەرەی تورکمانی، هاوپەیمانی عەرەبی لە کەرکووک، لەگەڵ (٥٦) بەربژێری سەربەخۆ، کە رکابەری دەکەن بۆ بەدەستهێنانی ١٢ کورسی پەرلەمان، جیا لەوە کورسییەکی کۆتای کریستیانەکان لە کەرکووکە.