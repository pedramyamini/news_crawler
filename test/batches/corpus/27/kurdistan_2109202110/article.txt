ناوچە جێناکۆکەکان بەشێک لە پارێزگاكانی كەركووك، نەینەوا، سەلاحەدین و دیالە دەگرێتەوە و ژمارەی کورسییەکانیان ٧٣ کورسییە، کە دەکاتە ٢٢ % ی هەموو کورسییەکانی ئەنجوومەنی نوێنەرانی عێراق.  حەسەن عەلاف، جێگری پارێزگاری نەینەوا لە پانێڵەکەدا گوتی، یاسای هەڵبژاردن هەندێک لە کێشەکانی ناوچە جێناکۆکەکانی چارەسەر کردووە. دەربارەی دۆخی ئەمنیش گوتی "سیاسی و پەرلەمانتار و پارتە سیاسییەکان هەموویان حەشدی تایبەت بەخۆیان هەیە لە بەعاج بۆ شنگال تاوەکو گەیارە لە باشوور. لە رۆژئاوا لە حەزرەوە تاوەکو ناوچە جێناکۆکەکان، جا حەشدی مەسیحی، حەشدی شەبەکی و حەشدی شەعبی بێت. لەو ناوچانە شەفافییەتی هەڵبژاردن لاوازە گوشارە دەخرێتە سەر دەنگی دەنگدەران. لە شنگال هێزێکی نیزامی راستەقینە نییە، کە رێگە بە هاووڵاتیان بدات بەشێوەیەکی بەشداری هەڵبژاردن بکات، هەروەها بەهەمان شێوە لە باشووری موسڵ، هەر حەشدێک ناوچەیەکی بۆ خۆی کۆنترۆڵی کردووە. "  کەرکووک کە کورد لەم هەڵبژاردنەدا گرنگییەکی زۆری پێدەدات. باسێکی دیکەی پانێڵەکە بوو. سیروان ئەحمەد، ئەندامی پێشووی کۆمیسیۆنی هەڵبژاردنەکانی عێراق لەبارەی بازنەکان و دەنگی کورد لە کەرکووک گوتی: "لە بازنەی یەکەم ئێمە {کورد} پێنج کورسی دەبەینەوە. عەرەب سێ کورسی لە بازنەی سێ دەبات. چوار کورسی دەمێننەوە. ئێمە وەک کورد کورسییەک دەبەی، لەبەرئەوەی ٣٦ % ی دەنگدەری بازنەی دوو پێکدەهێنین و عەرەب ٢٤ % و تورکمانیش ٤٠ % ی دەنگدەرانی پێکدەهێنن و لەوێ ئێمە رکابەری یەکترین بۆ ئەو چوار کورسییە دەکەین".  لەم خولەی پەرلەماندا کورد یەک نوێنەری پارێزگای دیالەی لە ئەنجوومەنی نوێنەرانی عێراق هەیە، بەڵام خواستی زیاترکردنی کورسییەکانی لەم هەڵبژاردنەدا هەیە. مامۆستایەکی زانکۆ لە دیالە رەخنە لەو ستراتیژییە دەگرێت کە لایەنە کوردستانییەکان لەو پارێزگایە پەیڕەوی دەکەن.   د. ئەیمەن عەبد مامۆستای زانکۆی دیالە دەڵێت "بە بۆچوونی من کورد شکستیهێنا لە دیاریکردنی بەربژێری باش بۆ ئەم هەڵبژاردنە، چونکە دەبوایە ئەوان فرەبازنەییان بقۆستایەتەوە بۆئەوەی خانەقین بەدەستبهێننەوە. دەیانتوانی پیاوێک و ژنێک بەربژێر بکەن، بەڵام هەرچی بەربژێریان هەیە ئافرەتن. ئەمەش وادەکات کورد نەتوانێت دوو کورسی بەدەستبهێنێت".  راوێژکارێکیش لە سەرۆکایەتیی ئەنجوومەنی وەزیرانی هەرێمی کوردستان رەخنەی لە یاسای هەڵبژاردن هەیە و پێیوایە پەیڕەوکردنی وادەکات گۆڕانکارییەکی ئەوتۆ نەیەتە ئاراوە، لەکاتێکدا ئەوە ویستی خۆپیشاندەران بوو.   بڕیارە رۆژی ١٠ی مانگی داهاتوو هەڵبژاردنی پەرلەمانی عێراق لە هەرێمی کوردستان و عێراق بەڕێوەبچێت بۆ پڕکردنەوەی ٣٢٩ کورسییەکەی پەرلەمانی عێراق.