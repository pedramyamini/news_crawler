ئەمڕۆ شەممە، ١٨ی ئەیلوولی ٢٠٢١، سەربەست لەزگین، بریکاری وەزارەتی پێشمەرگە کە بەسەردانێک لەگەڵ تیمێکی وەزارەتی پێشمەرگە لەواشنتن دی سییە لە ئەمریکا لە کۆنگرەیەکی رۆژنامەڤانییدا رایگەیاند، "بنکەکانی هه‌ماهه‌نگیی هاوبەش، ماوه‌یه‌كی كه‌مه له خانه‌قین، كه‌ركووك، مه‌خموور و رۆژئاوای موسڵ، پێكهێندراون، دوو ناوه‌ندە سه‌ره‌كییەکەی له هه‌ولێر و به‌غداش چالاک كراونەتەوە، ماوه‌یه‌كه ده‌ستبه‌كارن. "  روونیشیكرده‌وه، ئه‌و دوو ناوه‌نده، لە تیمێك له ئه‌فسه‌رانی هه‌ردوو وه‌زاره‌تی پێشمه‌رگه‌ی هه‌رێمی كوردستان و وه‌زاره‌تی به‌رگریی عێراق پێکدێن و كار ده‌كه‌ن بۆ دروستكردنی دوو لیوای هاوبه‌ش، بۆ پاراستنی ئه‌و ناوچانه‌ی كه له‌نێوان هه‌رێمی كوردستان و عێراق ناوچەی تەماسن، "ئه‌م هه‌ماهه‌نگییه ده‌ستپێكێكی زۆر باشه، كه له‌نێوانی حكومه‌تی هه‌رێمی كوردستان و به‌غدا دروستبووه، به‌تایبه‌تی له‌نێوانی ده‌زگا ئه‌منی و سه‌ربازییەکاندا. "  تایبه‌ت به رێكکه‌وتنی شنگال، سەربەست لەزگین، بریکاری وەزارەتی پێشمەرگە  روونیكرده‌وه، "لایه‌نی عێراقی ئاماده‌یی بۆ جێبه‌جێكردنی رێكکه‌وتننامه‌ی شنگال وه‌ك خۆی دەربڕیوە، لە هەمانکاتدا ئاسته‌نگ هه‌یه بۆ جێبه‌جێ نه‌كردنی ئه‌و رێكکه‌وتنه، ئه‌ویش ئه‌و گرووپ و چه‌كدارانه‌ی له لایه‌ن په‌كه‌كه‌وه دروستكراون، له شنگال ئاراسته ده‌كرێن و ئه‌و لایه‌نانه له رۆژئاواوه دێنه نێو چیای شنگال، تاوه‌كو دۆخی ئه‌و ناوچه‌یه تێكبده‌ن. "  رۆژی یەکشەممە ١١ ـی ئەیلوولی ٢٠٢١، شاندێکی وەزارەتی پێشمەرگە بە سەرۆکایەتیی سەربەست لەزگین، بریکاری وەزارەتی پێشمەرگە و ئەندامێتیی هەریەک لە لیوا روکن بەختیار سدیق، راوێژکاری وەزارەت و عەمید روکن هۆشمەند، جێگری سەرۆکی ئەرکان بۆ ئیدارە و میرە، سەردانی ویلایەتە یەکگرتووەکانی ئەمریکایان کرد بەمەبەستی بەشداریکردن لە پرۆگرامێک بەناوی  کۆکردنەوە و بەیەکگەیاندن، کە جگە لە وەزارەتی پێشمەرگە، وەزارەتەکانی بەرگری و ناوخۆی عێراق و دام و دەزگا ئەمنییە گرنگەکانی عێراق بەشداریی تێدا دەکەن.  بریکاری وەزارەتی پێشمەرگە هەروەها گوتی "رێكه‌وتنی شنگال وه‌ك پراكتیك جێبه‌جێ نه‌كراوه، به‌ڵام ئاماده‌ییه‌ك له لایه‌نی عێراقی بۆ ئه‌و بابه‌ته هه‌یه، جیا له‌وه‌ش گرووپێك له حه‌شدی شه‌عبی پاڵپشتی ئه‌و چه‌كدار و میلیشیایانه ده‌كه‌ن، كه تا ئێستا له شنگالن، پێویسته حكومه‌تی عێراقی ئه‌وان له‌وێ ده‌ربكات و ئاواره‌كانی شنگال بگه‌ڕێنه‌وه شوێنی خۆیان".  مانگی ئابی ئەمساڵ وەزارەتی پێشمەرگە و سوپای عێراق گەیشتنە رێککەوتن لەبارەی پێکهێنانی دوو لیوای هاوبەشی پیشمەرگە و سوپای عێراق بۆ ئەوەی لەو ناوچانە بڵاوبکرێنەوە کە بۆشایین لەنێوان بەغدا و هەرێمی کوردستان و چەکدارانی داعش سوودیان لێوەردەگرێت بۆ هێرشکردنە سەر ئەو هێزانە و خەڵکی ئەو ناوچانە.  ناسر هەرکی، ئەندامی لیژنەی ئاسایش و بەرگری لە ئەنجوومەنی نوێنەرانی عێراق بە تۆڕی میدیایی رووداوی راگەیاند، "ئێستا تەنیا کاری مەشق و راهێنان ماوە بۆ ئەوەی ئەو دوو لیوایە بیکەن، چونکە هەموو ئامادەکاری و رێککەوتن و پێداویستییەکانیش تەواو و ئامادەن و حکومەتی عێراق پابەندە بە دابینکردنی پێداویستییە سەربازییەکانی ئەو هێزانە. "  بە گوتەی ناسر هەرکی، ئەو دوو لیوایە ئەگەرچی ژمارەیان کەمە بەتایبەت لەو ناوچانە کە زۆر فراوان و بەربڵاون، بەڵام "سەرەتایەکی باشە بۆ هاوئاهەنگی و پاراستنی خەڵکی ئەو ناوچانە کە هێرشەکانی عێراق تێیاندا زۆرتربوون لە جاران. "