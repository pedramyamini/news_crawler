خۆپێشاندەرێک کە نەیویست ناوی ئاشکرا بکرێت بە تۆڕی میدیایی رووداوی گوت، کەسانێک لە سەردەمی حکومەتی پاشایەتیدا بەهۆی دەستڕۆیشتووییان رووبەرێکی زۆری ناوچەی بیمیریان بەناوی خۆیان تۆمارکردووە و ئێستاش بەهۆی دەستڕۆیشتووییان توانیویانە رەزامەندیی دامودەزگا پەیوەندیدارەکان وەربگرن، بۆئەوەی پێنج هێکتاریان پێبدەن و داگیری بکەن.  بە گوتەی یەکێک لە خۆپێشاندەرەکان، شوێنی سەیرانگەکە رەنگە کەمتر لە پێنج هێکتار بێت و ئەگەر ئەوان داگیری بکەن، دیوار بە دەوری هەموو کانیاوەکان و شوێنە خۆشەکانی سەیرانگەکەدا دەکێشن و هیچ شوێنێک بۆ گەشت و سەیرانی خەڵک نامێنێتەوە، بۆیە خەڵکیش ئەمە قبووڵ ناکات.  خۆپێشاندەرێکی دیکە کە ئەویش نەیویست ناوی ئاشکرا بکرێت بە تۆڕی میدیایی رووداوی راگەیاند، بۆ ناڕەزایەتی دژی ئەو کارە ئەمڕۆ ٢٨ی ئەیلوولی ٢٠٢١ خەڵکێکی زۆری پاوە، لەوانە مامۆستا، کاسبکار، ژن، پیاوان، گەنج و پیر چوونە سەیرانگەی بیمیری و گوتوویانە قبووڵ ناکەن سەیرانگەکە لەلایەن کەسانێکەوە داگیربکرێت و ئەگەریش ئەوە رووبدات ناکۆکی و کێشەی بەدواوە دەبێت.  یەعقوب حەبیبی شەمس، سەرۆکی دادگەی شاری پاوە لە سەیرانگەی بیمیری قسەی بۆ خەڵک کردووە و گوتوویەتی، بیمیری بە ناوی حکومەتەوە تۆمارکراوە، بەڵام بڕیاردراوە بەشێکی بەناوی زەویی کشتوکاڵ بە کەرتی تایبەت بدرێت.  سەرچاوەیەک کە کاتی گوتارەکەی سەرۆکی دادگەی پاوە لەوێ بووە، بە رووداوی گوت، "سەرۆکی دادگەی پاوە بەڵێنی بە خەڵک داوە رێگری لەو کارە بکات و رێگە نەدات سەیرانگەکە بە کەسانێک لە کەرتی تایبەت بدرێت و دەوری دیوار بکێشن و خەڵک لەو سەیرانگەیە بێبەش بکەن".  سەیرانگەی بیمیری لە باکووری شاری پاوە و لە بناری شاهۆ هەڵکەوتووە و لە وەرزە جیاوازەکانی ساڵدا خەڵکێکی زۆر بۆ سەیران و گەشتوگوزار رووی لێدەکەن.  پیاوێکی بەتەمەنی نزیکەی ٩٠ ساڵ کە لە خۆپێشاندانەکەدا بەشداربووە، گوتوویەتی، " ٨٠ ساڵم، بیرم دێت کە بیمیری شوێنی کشتوکاڵ نەبووە و هەر شوێنی سەیران و تەنانەت هەوارگەی خەڵک بووە".  شەهلا جەواهری، بەڕێوەبەری پێشووتری پەیوەندییەکانی بەڕێوەبەرایەتیی گەشتیاریی پارێزگای کرماشان ساڵی ٢٠١٣ گوتی، "بیمیری یەکێک لە ٥٠ شوێنە گەشتیارییەکەی پارێزگای کرماشانە و ئاو و هەوای گونجاوی هەیە و لە بناری شاهۆدا هەڵکەوتووە، بۆیە شوێنێکی زۆر گونجاوە کە سەرمایەگوزاریی تێدا بکرێت و بکرێتە شوێنێکی گەشتیاری".  ئەم  شوێنە لە ساڵانی رابردوودا بەرەوڕووی داگیرکاری بووەتەوە و کەسانێک بە شێوەی نایاسایی خانووبەرەیان تێدا دروستکردووە.