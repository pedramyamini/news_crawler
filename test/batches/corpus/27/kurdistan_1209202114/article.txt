بۆتان جاف، یاریدەدەری بەڕێوەبەری لقی هەولێری کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، "ماوەیەکە ژمارەیەکی زۆر نامە و كۆمێنتمان بۆ دێت و ئەوانەی ناویان هاتووەتەوە پرسیاری ئەوە دەکەن گوایە تەنها ناوی مامۆستا و فەرمانبەران بۆ مەشق و راهێنان هاتووەتەوە، بەڵام دڵنیاییان دەدەینێ کە هەموو ناوەکان ئەوانەی گەڕاونەتەوە و دیاریکراون بۆ ئەوەی ببنە کارمەندی کۆمیسیۆن راهێنانیان پێدەکرێت".  لە بەشێکی دیکەی قسەکانیدا بۆتان جاف ئاماژەی بەوەدا، "لەبەر ئەوەی ژمارەکە زۆرە، بۆیە بە سێ گەڕ راهێنانیان پێدەکرێت و ئیستا گەڕی یەکەم دەستیپێکردووە و بەمنزیکانە گەڕی دووەم و سێهەم دەستپێدەکات".  لە روونکردنەوەیەکدا ئۆفیسی هەولێری کۆمیسیۆنی باڵای هەڵبژاردنەکانی عێراق ئەمڕۆ یەکشەممە ١٢ی ئەیلوولی ٢٠٢١ رایگەیاند، "لە چەند رۆژی داهاتوو لە چوارچێوەی گەڕی دووەم و سێیەمدا پەیوەندی بە كەسانی دیکەوە دەكرێت كە ناویان لە تیروپشكەكەدا دەرچووە كە خوێندنیان تەواوكردووە (دەرچووی ئامادەیی و زانكۆ) و دانەمەزراون یان ئەوانەی ئێستا لە زانكۆ و پەیمانگەكان قوتابین.  کۆمیسیۆنی باڵای سەربەخۆی هەڵبژاردنەکان بۆ هەڵبژاردنی ٢٠٢١ی ئەنجوومەنی نوێنەرانی عێراق رایگەیاند، بەشێک لەو کەسانەش وەکو کارمەندی کۆمیسیۆن دادەمەزرێنێت کە دانەمەزراون و دەرچووی ئامادەیی و زانکۆ و پەیمانگەکانن.