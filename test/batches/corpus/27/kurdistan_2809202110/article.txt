فازڵ حاجی، گوتەبێژی هاتووچۆی هەولێر دەڵێت، رووداوەکە کاژێر ٠٤: ٠٠ی بەرەبەیانی ئەمڕۆ لەسەر رێگەی هەولێر - کەسنەزان لە سایدی هاتن بۆ نێو شار بووە و لەنێوان "راڤ فۆڕ"ێکی تایبەت و تەکسییەکدا بووە.  لە ئەنجامی رووداوەکە، سێ کەس بە سەختی برینداربوون، گوتەبێژی هاتووچۆی هەولێر دەڵێت، "لە کاتی لێکۆڵینەوەش دەرکەوت یەکێک لە شۆفێرەکان، کە شۆفێری راڤ فۆڕەکە بووە، سەرخۆش بووە و بە خێراییەکی زۆر لێیخوڕیوە".  بە گوتەی فازڵ حاجی، ئەو شۆفێرە "سەرخۆشە"، کاتێک گەیشتووەتە نزیک تەکسییەکە کە لە پێشیەوە بووە، "بەبێ هیچ کەمکردنەوەیەکی خێرایی، لە دواوە خۆی پێدا کێشاوە".  گوتەبێژی هاتووچۆی هەولێر نووسیویەتی، "ماددەی سەرخۆشکەر هەمیشە بکوژە، بۆیە دوورکەوتنەوە لێی باشترین چارەسەرە"، ئاماژەی بەوەش کردووە، "ماددەی سەرخۆشکەر و شوفێری دوو شتی دژ بە یەکن و نابێت بەیەکەوە کۆبکرێنەوە".