دەشتی حامید، جووتیارێکە لە گوندی ئێنێی قەزای چۆمان، تەماتەی بردووەتە علوەی سۆران، ٢٤ کاژێر بارەکەی لەنێو بارهەڵگردا بووە و کیلۆی ٣٠٠ دینار ناکات تاوەکو بیفرۆشێت. ئەو دەڵێت، "رووبەرێکی زۆری زەویم بە تەماتە چاندووە و نزیکەی ٢٠ ملیۆن دینارم خەرجکردووە، لەو بڕە پارەیەی تێچووم بووە، ناگەمەوە نیوەی دەستمایەکەم ئەگەر نرخ هەر ئاوا بمێنێت".  باجی گومرگی سنوورەکان وایکردووە بەرهەمە بیانییەکان کێبڕکێی بەرهەمە خۆماڵییەکەی پێنەکرێت، بەڵام خستنەڕوو لە خواست زۆرترە.  رۆژانە نزیکەی هەشتا تۆن تەماتە دەگاتە عەلوەی سۆران. کارگەی دۆشاوی تەماتەی هەریر نزیکەی دوو مانگە بەهۆی گرانیی نرخی تەماتەوە کار ناکات، توانای کارگەکە بەشێوەیەکە کە رۆژانە سەد تۆن تەماتە دەکاتە پێنج تۆن دۆشاو، ئامادەن رۆژانە تەماتەی جووتیاران بکڕنەوە، بەڵام بە نرخی ٢٠٠ دینار بۆ هەر کیلۆیەک.  شوان عەبدولحەمید، سەرپەرشتیاری کارگەی دۆشاوی تەماتەی هەریر دەڵێت، "ئەگەر کیلۆی تەماتە بە بڕی ٢٠٠ دینار بکڕین، هێشتا زەرەرمانە، بەڵام ئێمە ئامادەین بۆئەوەی جووتیاران تووشی زیانی ماڵیی زۆر نەیێن و کارگەکەشمان بکەوێتەوە کار و نەوەستێت".  دوو ساڵە کێشەی بێ بازاڕی رووبەڕووی جووتیارانی تەماتە دەبێتەوە، لە کاتێکدا ساڵی رابردوو ٢٠ هەزار دۆنم و ئەمساڵیش زیاتر لە ٣٠ هەزار دۆنم زەوی بە هەمان بەرهەم چێندراوە.