بەڕێوەبەرایەتیی رەگەزنامە و پاسپۆرت لە وەزارەتی ناوخۆی عێراق رۆژی یەکشەممە ٠٣ - ١٠ - ٢٠٢١ لە راگەیێندراوێکدا بڵاویکردەوە، "لە رۆژی یەکشەممە ٣ی ئۆکتۆبەری ساڵی ٢٠٢١ تاوەکو ١٠ی ئۆکتۆبەری ٢٠٢١ دەرهێنانی کارتی نیشتمانی لە بەغدا و سەرجەم پارێزگاکانی دیکەی عێراق رادەگیرێت؛ بەڵام ئەو کارتە نیشتمانییانەی پێشتر چاپ کراون، واتە هی ئەو کەسانەی لە نێوان ١ی حوزەیران تاوەکو ١ی ئاب مامەڵەکانیان تەواوکردووە، دەدرێتەوە".  لیوا هێرش ئەحمەد، بەڕێوەبەری گشتیی رەگەزنامە و پاسپۆرتی هەرێمی کوردستان بە تۆڕی میدیایی رووداوی گوت، "بڕیارەکەمان بەدەست گەیشتووە و ئێمەش کارەکانمان لە پارێزگاکانی هەرێمی کوردستان رادەگرین و دوای ١٠ی ئۆکتۆبەر دەست بە کار دەکەینەوە".  بڕیارە رۆژی ١٠ی تشرینی یەکەمی ٢٠٢١ هەڵبژاردنی خولی پێنجەمی ئەنجوومەنی نوێنەرانی عێراق بەڕێوەبچێت و زیاتر لە سێ هەزار و ٢٤٠ بەربژێر رکابەرایەتی بۆ بەدەستهێنانی ٣٢٩ کورسی دەکەن.