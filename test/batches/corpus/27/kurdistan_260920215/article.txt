فەلاح حەسەن نەدا، یەکێک لە شێخەکانی پارێزگای سەلاحەدین، کە لەکەکۆنگرەکەی رۆی هەینی ٢٤ی ئەیلوولی ٢٠٢١ لە هۆتێلێکی هەولێر بەسترا و تێیدا داوای ئاساییکردنەوەی پەیوەندییەکان لەگەڵ ئیسرائیل کرا و ئەوەش کاردانەوەی بەدوای خۆیدا هێنا، بە تۆڕی میدیایی رووداوی راگەیاند: "ئێمە لەلایەن شێخ ویسام مشحن حەردانەوە بانگهێشتی کۆنگرەکە کراین و کۆنگرەکە بە سەرپەرشتی ئەو بوو، سەرەتا کۆنگرەکە بۆ ئەوەنەبوو کە داوا بکات پەیوەندییەکان لەگەڵ ئیسرائیل ئاسایی بکرێنەوە، هەر خۆی یاساییکردنەوەی پەیوەندییەکان لەگەڵ ئیسرائیل کاری تاکەکان نییە، ئەم کارە لەنێوان حکومەتێك و حکومەتێکی دیکە دەبێت و پەیوەندیی ئاسایی دەبێتەوە، نەوەک تاکەکان و دەوڵەتێک".  فەلاح حەسەن نەدا ئاماژەی بەوەدا ناونیشانی کۆنگرەکە بریتی بوو لە پێکەوەژیانی نێوان ئایینەکان لەنێویاندا ئایینی جووەکان و ئەو جووە عێراقییانەی کە هیچ کێشەیەکمان لەگەڵ نییە و جووەکان بەشێکن لەعێراق و پێکهاتەکانی و مافی خۆیانە بگەڕێنەوە و ببنەوە بە هاووڵاتی عێراق و هەموو کات پێشوازییان لێدەکەین، بەڵام کە چووینە کۆنگرەکەوە دەبینین چەند جارێک ناوی ئیسرائیل دەبرێت و پێمانگوتن ئێمە هاتووین بۆ بابەتی پێکەوەژیان و باسکردنی ئەو ستەمەی لەسەر ئاوارەکان هەیە و شتی خۆمان دەڵێین، ئێمە هەر ئەو کاتە  کۆنگرەکەمان بەجێهێشت و چووینە دەرەوە".  سەبارەت بە ئامادەبووانی کۆنگرەکە کە بەپێی لایەنی سەرپەرشتیکار ٣٠٠ کەس دەبوون، فەلاح حەسەن نەدا، یەکێک دەڵێت "من لە کۆنگرەکە چەند کەسێکی کەمم ناسی، سێ چوار کەسم لەو کەسانە ناسییەوە، بەڵام خەڵکی سەرۆک هۆز و پیاوی دیار و رۆشنبیران ئامادەبوون، هەموویان هەمان چیرۆکیان هەیە و ئەو بانگهێشتەی بۆیان چووە لەژێر ناونیشانی کۆنگرەی ئاشتی و پێکەوە ژیان بووە و بانگهێشتنامەکەم لایە، بۆیە زۆربەمان کۆنگرەکەمان بەجێهێشت، ئێمە سازش لەسەر پرسی فەلەستین ناکەین".  فەلاح حەسەن نەدا ئاماژەی بەوەدا ئەو وەکو کەس چووە بۆ کۆنگرەکە نەک نوێنەرایەتیی عەشیرەتەکەی، چونکە باوکی سەرۆکی عەشیرەتەکەیانە و دەڵێت: "سەرەتا نەمانزانی، بەڵام دوای بۆمان دەرکەوت کۆنگرەکە لەلایەن سەنتەرێکی ئەمریکییەوە سەرپەرشتی دەکرێت".  شێخ فەلاح حەسەن نەدا، دەقی ئەو پەیام و بانگێشتنامەیە بۆ رووداوی دەخاتەڕوو کە بۆی رۆیشتووە بۆ ئەوەی لە کۆنگرەکە ئامادەبێت و رایگەیاند: "ئەو نامەیەم بۆ هاتووە تەماشا بکەن ئەوە دەقەکەیەتی دەڵێت لە پڕنسیپی ئاشتییەوە لەگەڵ ئایینەکان بانگێشتتان دەکەین بۆ ئامادەبوونی ئەو کۆنگرەیە لە رۆژی هەینی لە هۆتێل...... سەنتەری پەیوەندییەکان و ئاشتی، بۆیە مەسەلەکە ئاساییکردنەوەی پەیوەندییەکانی لەگەڵ ئیسرائیل نییە، ئینجا ئەوەی قسەکەری کۆنگرەکە بوو بەڕێوەبەری گشتییە لە وەزارەتی رۆشنبیری، کە ئەو وەزارەتە لای عەسایبی ئەهلی حەقە، دەکرێت ئەوان نەزانن ئەم شتە هەیە؟ ".  هەروەها سەبارەت بە ئاگاداری لایەنە فەرمییەکانی هەرێمی کوردستان دەڵێت هیچ ئاگاداری کۆنگرەیەکی لەو جۆرە نەبوون و روونیدەکاتەوە: "مەسەلەکە دیارە بۆ ئەوەیە هێرش بکرێتە سەر هەرێمی کوردستان و سوننە بۆ ئەوەی پێیان بڵێن هەرێمی کوردستان پاڵپشتی ئەو جۆرە کۆنگرانە دەکات کە داوای ئاساییکردنەوەی پەیوەندییەکان دەکات، هەرێمی کوردستانیش هیچ لەبارەی ئەو کۆنگرەیە نازانن و ئەوانیش پێیانگوتراوە کە کۆنگرەکە لەبارەی پێکەوەژیانی ئایینەکانە".  رۆژی ٢٤ ـی مانگی ئەیلوول ٣٠٠ کەسایەتی لە شەش پارێزگای عێراق، کە زۆرینەیان سوننە مەزهەب بوون، لە هۆتێلێکی شاری هەولێر کۆبوونەوە و کۆنگرەیەکیان لەژێر ناوی "ئاشتی و گەڕانەوە" کرد.  بەشێک بەشداربووانی کۆنگرەکە داوای ئاساییکردنەوەی پەیوەندییەکانی عێراق و ئیسرائیلیان کرد، ئەمەش کاردانەوەی هێز و سەرکردە عێراقییەکانی لێکەوتەوە، بە تایبەتی شیعەکان.  سەرۆکایەتیی هەرێمی کوردستان روونکردنەوەیەکی بڵاوکردەوە و ئاماژەی بەوەکرد، بە هیچ شێوەیەک ئاگادارى کۆبوونەوەکە و نێوەڕۆکەکەی نەبوونە کە لە هەولێر ئەنجام دراوە. دەشڵێت، ئه‌وه‌ی له کۆبوونه‌وه‌که ده‌رچووه، "به هیچ شێوەیه‌ک بۆچوون و سیاسه‌ت و هه‌ڵوێستی هه‌رێمی کوردستان نییه. "   حکومەتی هەرێمی کوردستان رەتیکردەوە هیچ پەیوەندییەکی بە کۆبوونەوەکەوە هەبێت و رایگەیاند "ئەم کۆبوونەوەیە بەبێ ئاگاداری، رەزامەندی و بەشداربوونی حکومەتی هەرێمی کوردستان بەڕێوەچووە".  هاوکات وەزارەتی نێوخۆی هەرێمی کوردستانیش رایگەیاند، ئەوانەی ئامانجی کۆبوونەوەکەیان گۆڕی و ئەوانەی بەرپرسن سزادەدرێن.