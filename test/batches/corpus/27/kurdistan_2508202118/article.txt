ئەحمەد بەهرامی رۆژی چوارشەممە ١٨ - ٠٨ - ٢٠٢١ بەهۆی جەڵتەی مێشک لە تەمەنی ٥٥ ساڵی لە نەخۆشخانەیەکی هەولێر کۆچی دواییکرد و لە گۆڕستانی شاوێس بە خاک سپێردرا.  بەهرامی خێزاندار بوو و دوو کوڕ و کچێکی هەیە بە ناوەکانی ئاریا، باران و فاتمە کە تەمەنیان ١٢، ٩ و ٥ ساڵانە. دوای کۆچی دوایی باوکیان، منداڵەکانی رۆژانە ئەو جلوبەرگانە لەبەردەکەن کە بۆ جەژنی قوربان بۆی کڕیبوون و دەچنە گۆڕستانی شاوێس و بۆ ماوەی چەند کاژێر لەلای گۆڕەکەی دەمێننەوە.  زارا مەولوود، هاوژینی ئەحمەد بەهرامی بە تۆڕی میدیایی رووداوی راگەیاند، منداڵەکانی هەموو رۆژێک دەچنە سەر گۆڕی باوکیان و لەوێ شینی بۆ دەگێڕن و قسەی لەگەڵ دەکەن.  ئەحمەد بەهرامی لەنێوان ساڵەکانی ١٩٩٥ تاوەکو ١٩٩٩ پێشمەرگەی حیزبی دیموکراتی کوردستانی ئێران بووە و دواتر وازی لە پێشمەرگایەتی هێناوە و لە هەولێر وەکو پەنابەری سیاسی نیشتەجێ بووە.  بەهرامی لە هەولێر کرێکاریی کردووە؛ هاوژینەکەی دەڵێت، ١٦ شەو لە نەخۆشخانەی تایبەت ماوەتەوە و هەر شەوەی زیاتر لە ٥٠٠ دۆلار تێچووی نەخۆشخانە بووە. ئاماژەی بەوەش کرد، هەموو ئەو پارەی پاشەکەوتیان کردووە لە نەخۆشیی هاوژینەکەی خەرجیان کردووە و بڕێکی زۆر پارەشیان قەرز کردووە. ئەوان نیشتەجێی کۆمەڵگەی شاوێسی سەر بە شاری هەولێرن.