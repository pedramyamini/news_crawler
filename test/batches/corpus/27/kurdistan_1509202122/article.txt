دلشێر عەبدولستار، بەڕێوەبەری شارۆچکەی دەرکار بە تۆڕی میدیایی رووداوی راگەیاند، گوندی شەرانش ماوەی ساڵێکە هیچ خێزانێکی تێدا نەماوە و چۆڵکراوە، ئاماژەی بەوەش کرد، "گوندی شەرانش و سیلاڤی شەرانش کە جێگەیەکی گەشتیارییە، تۆپباران کراوە، بەڵام تاوەکو ئێستا زیانەکان نەزانراون".  لای خۆیەوە، مەنال حەبیب، موختاری گوندی شەرانش بە رووداوی راگەیاند، تاوەکو ئێستا نزیکەی ٢٤ تۆپ لە دەوروبەری گوندەکەیان کەوتوونەتەوە.  بە گوتەی بەڕێوەبەری شارۆچکەی دەرکار، تاوەکو ئێستا ١٣ گوندی شارۆچکەکە بەهۆی شەڕ و ئاڵۆزییەکانی نێوان سوپای تورکیا و گەریلاکانی پارتی کرێکارانی کوردستان - پەکەکە چۆڵکراون و خەڵکیان تێدا نەماوە.