وەزارەتی بەرگریی تورکیا لە راگەیێندراوێکدا ئاماژەی بەوەدا، رۆژی یەکشەممە ١٥ی ئابی ٢٠٢١ لە چوارچێوەی ئۆپەراسیۆنەکانی "چڕنووکی هەورەبرووسکە" کە لە هەرێمی کوردستان بەڕێوەدەچێت، سەربازێکیان بەناوی محەممەد ئۆزتورک کوژراوە.   خولوسی ئاکار، وەزیری بەرگریی تورکیا ئەمڕۆ دووشەممە ١٦ی ئاب راگەیینراوێکی لەبارەی کوژرانی ئەو سەربازە بڵاوکردەوە و پرسەی سەرەخۆشی لە خێزانی سەربازە کوژراوەکە و لە خەڵکی تورکیا دەکات.   هێزەکانی پاراستنی گەل - هەپەگەش، کە باڵی سەربازیی پەکەکەیە لە راگەیێندراوێکدا کە رۆژی یەکشەممە ١٥ی ئاب بڵاوکراوەتەوە، ئاماژەی بەوەداوە، لە چوارچێوەی چالاکییە سەربازییەکانیان بەبۆنەی ١٥ی ئاب، ساڵڕۆژی دەستپێکردنی شەڕی چەکداریی پەکەکە دژی تورکیا، لە ناوچەی شەمزینان سەر بە پارێزگای جۆلەمێرگی باکووری کوردستان ٨ سەرباز و لە ناوچەی مەتینی هەرێمی کوردستانیش لە "هێرشێکی تۆڵەسەندنەوە"دا ٢ سەربازی سوپای تورکیایان کوشتووە.    سوپای تورکیا لە ٢٣ ـی نیسانی رابردووەوە ئۆپەراسیۆنێکی سەربازی بۆ ئەو بەرزاییانەی سنووری دهۆک دەستپێکردووە کە گەریلایان تێدایە.   لەو کاتەوە ئۆپەراسیۆن و رووبەڕووبوونەوەی نێوان سوپای ئەو وڵاتە و گەریلاکانی پەکەکە بەردەوامە و شەڕەکەش زیانی زۆری بە هاونیشتمانیان گەیاندووە.