ئەمڕۆ سێشەممە ١٧ - ٠٨ - ٢٠٢١ ماڵپەڕی سەرۆکایەتیی هەرێمی کوردستان پەیامی پرسە و سەرەخۆشیی نێچیرڤان بارزانییان بۆ کۆچی دوایی سەلام کۆیی بڵاوکردەوە کە تێیدا هاتووە، "مامۆستا سه‌لام كۆيى له ته‌مه‌نێكى زووه‌وه هاتووه‌ته بوارى هونه‌رييه‌وه و ساڵانێكى درێژى به كار و خزمه‌تكردنى هونه‌ر به‌خشى.. به كار و به‌رهه‌مه‌كانى، بۆ هه‌ميشه يادى به زيندوويى ده‌مێنێته‌وه".  هونەرمەند سەلام کۆیی کاژێر ٩: ٠٠ی شەوی دووشەممە ١٦ - ٨ - ٢٠٢١ تووشی جەڵتەی مێشک بوو و بەپەلە رەوانەی نەخۆشخانەی رۆژئاوای هەولێر کراوە.  سەرۆکی هەرێمی کوردستان وێڕای دەربڕینی هاوخەمی، پرسە و سەرەخۆشیی خۆی ئاراستەی خێزان، كه‌سوكار، هاوڕێيانى و هونه‌رمه‌ندانى كوردستان دەکات.  ئەو هونەرمەندە لە ساڵی ١٩٥٥ لەدایکبووە، سەرەتای حەفتاکانی سەدەی رابردوو دەستی بەکاری هونەری کردووە، نزیکەی ٥٠ ساڵە لە بواری نواندندا کار و بەرهەمی هەیە.   بەناوبانگترین ئەو کارانەی کە سەلام کۆیی بەشداری تێدا کردووە، درامای "هەبوو نەبوو" و "تاپۆ هەقی چییە"، کە لەوەی دواییان رۆڵی حاجییەکی چاوچنۆک و رەزیل و فێڵبازی بەناوی "حاجی یادگار" بینیوە.  هونەرمەند سەلام کۆیی، لەم ساڵانەی دوایی تووشی چەند نەخۆشییەک بووبوو، لەوانەش نەخۆشیی شەکرە، دوو ساڵ لەمەوبەریش نەشتەرگەریی دڵی بۆ کرابوو.  دەقی پەیامی سەرۆکی هەرێمی کوردستان:  به داخه‌وه هه‌واڵى كۆچى دواييى هونه‌رمه‌ندى ديار و ناسراوى كوردستان خوالێخۆشبوو مامۆستا سه‌لام كۆيى - م پێگه‌يشت. پرسه و سه‌ره‌خۆشى و هاوخه‌ميى قووڵم له‌گه‌ڵ خێزان و كه‌سوكار و هاوڕێيانى و هونه‌رمه‌ندانى كوردستان ده‌رده‌بڕم. له خواى مه‌زن داواكارم گيانى به به‌زه‌يى و ميهره‌بانيى خۆى شاد بكات و سه‌بوورى به هه‌موو لايه‌ك ببه‌خشێت.  مامۆستا سه‌لام كۆيى له ته‌مه‌نێكى زووه‌وه هاتووه‌ته بوارى هونه‌رييه‌وه و ساڵانێكى درێژى به كار و خزمه‌تكردنى هونه‌ر به‌خشى. خاوه‌ن ڕۆڵ و پێگه و ئه‌رشيفێكى ده‌وڵه‌مه‌ندى بوارى نواندن و شانۆيه و جێپه‌نجه‌ى به بوارى هونه‌ريى كوردستانه‌وه دياره. به كار و به‌رهه‌مه‌كانى، بۆ هه‌ميشه يادى به زيندوويى ده‌مێنێته‌وه.