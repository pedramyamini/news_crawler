عەلی قەڵایی، بەرپرسی هەڵبژاردنەکانی مەڵبەندی کەرکووکی یەکێتیی نیشتمانیی کوردستان بە رادیۆی رووداوی راگەیاند، "ماوەی بانگەشەی ئەمساڵ زۆر درێژە، بەڵام ئێمە وەک هاوپەیمانیی کوردستانی بڕیارمانداوە لە رۆژی ٩ - ٩ - ٢٠٢١ لەسەر ئاستی ئەو ناوچانەی هاوپەیمانی کوردستانیمان لەگەڵ گۆڕان پێکهێناوە دەست بە بانگەشەی هەڵبژاردن بکەین. "  بەرپرسی هەڵبژاردنەکانی مەڵبەندی کەرکووکی یەکێتی گوتی، "ئەمجارە بەو ئاراستەیە کاردەکەین کورد لە کەرکووک دەنگی یەکەم بێنێت، دەمانەوێت کورد ٦ کورسی کەمتر نەهێنێت، دەنگی کورد لە کەرکووک تەنیا بایی ٦ کورسییە، بەڵام هەندێکجار کە لە ٦ کورسی زیاترمان هێناوە هۆکارەکەی ئەوەبووە، رێژەی بەشداریی تورکمان و عەرەب کەمتربووە، یان کورد باشتر کاری بە تەکنیکی هەڵبژاردن کردووە".  لەبارەی دابەشبوونی دەنگەکانی کەرکووک عەلی قەڵایی گوتی، "لە کەرکووک لە بازنەی یەکەم ٤٦٠ هەزار دەنگدەر هەن ٨٠ % ی کوردە و ١٣ % ی عەرەب و ٨ % ی تورکمان، بەڵام ئەوە مانای ئەوە نییە، رێژەی تورکمان و عەرەبیش کەم بێت، ئەگەر ئێمە باش کارنەکەین رەنگە ئەوانیش کورسییەک بەدەستبهێنن، بەڵام ئێمە کار بۆ ئەوە دەکەین هەر ٥ کورسییەکە ببەینەوە. لە بازنەی ٢ بەربژێری کورد کەمن، دەنگدەری کوردیش ٣٦ % دەبن و تورکامن ٤٠ % و عەرەب ٢٥ % دەبن، لەو بازنەیەش تەنیا ٦ بەربژێری کورد هەن، پارتی و یەکێتی و سۆسیالست و بزووتنەوە و نەوەی نوێ بەربژێریان هەن، بەڵام تورکمان ١٨ بەربژێری هەن، ئەمەش بۆ کورد باشە ئەگەر دواتر نەکشێنەوە. هەرچی بازنەی سێیەمە بڕاوەتەوە بۆ عەرەبەکان، چونکە ئەوان زۆرینەن".  بەرپرسی هەڵبژاردنەکانی مەڵبەندی کەرکووکی یەکێتی گوتیشی، "ئەگەر لە کەرکووک کورد دەنگی باش بهێنێت، دەتوانێت بە هێزتر بچێتە دانوستان لەگەڵ لایەنەکان و لە رووی ئیدارییەوە پێگەمان بەهێزبێتەوە، بەتایبەت پۆستی پارێزگاری کەرکووک، چونکە بە راستی ئەوەی لە کەرکووک دەگوزەرێت قابیلی قبووڵ نییە و دۆخێکی سەپێندراوە بەسەر کورددا، دەبێ سەرکردایەتی کوردیش لە بەغدا بە ئاراستەیەک کاربکات ئەمجارە گۆڕانکاریی تەواو لە کەرکووک رووبدات".  لەبارەی کاریگەریی ناکۆکییەکانی نێوخۆی یەکێتی لەسەر دەنگی ئەو حیزبە لە پارێزگای کەرکووک، بەرپرسی هەڵبژاردنەکانی مەڵبەندی کەرکووکی یەکێتی گوتی، "کەرکووییەکانی نێو سەرکردایەتی یەکێتی هەموویان یەکن و هیچ ناکۆکییەکیان نییە، بۆیەش ئەو ناکۆکیانە لە کورکووک رەنگی نەداوەتەوە و هەموویان پێکەو کاردەکەن".