هێمن سلێمان، موقەدەم و گوتەبێژی پۆلیسی پارێزگای دهۆک بە رادیۆی رووداوی راگەیاند: "لە دوو هەفتەی رابردوودا لە بەڕێوەبەرایەتیی پۆلیس بڕیار درا هەرکەس فێڵبازی، جادوو و نووشتە بکات دەستگیر بکرێت. بۆیە هەڵمەتێکمان دەست پێکرد و توانیمان لە دهۆک و سێمێل سێ کەس و لە بەردەڕەشیش کەسێک دەستگیر بکەین. ئێستا ئەو چوارەمان راگەیاندووە و لە دەستگیرکردنی کەسانی دیکە بەردەوامیشین. "  بەشێک لەو کەسانەی بە ناوی شێخ و سەیدەوە بە گوتەی خۆیان نەخۆشی چارەسەر دەکەن، پارەیەکی زۆر لە سەردانکەرانیان وەردەگرن.  موقەدەم هێمن سلێمان گوتی: "داوا لە هاونیشتمانیانیش دەکەین کە زانیارییان لەسەر کەسانی فێڵباز و جادووگەر هەبوو کە خۆیان دەکەنە شێخ و مەلا، ئاگادارمان بکەنەوە تاوەکو دەستگیریان بکەین. کەسێکمان دەستگیر کرد کە خوێندەواریی نەبوو، کەچی نوشتەی دەنووسی. "  گوتەبێژی پۆلیسی پارێزگای دهۆک جەختی لەوە کردەوە کە پێویستە هاووڵاتییان سکاڵا لەسەر ئەو جۆرە کەسانە تۆمار بکەن، بۆ ئەوەی رێکاری یاساییان لە دژ بگیرێتە بەر.