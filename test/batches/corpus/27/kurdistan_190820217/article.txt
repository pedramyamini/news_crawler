حەسەن، کۆچبەری ئەفغانی دەڵێت "بەهۆی تاڵیبان و داعشەوە هەڵاتووین. لە ئەفغانستان کار نییە، شەڕە و پۆلیس رێگە نادات سنوور ببڕین. ئەگەر بمانگرن، لێمان دەدەن و خواردنمان نادەنێ. پارە و مۆبایلەکانمان لێ وەردەگرن. لە رێگە دزی هەیە، کێشەی زۆر هەیە، کوشتن هەیە. ئەوان چەکیان پێیە، لەوێ هیچمان پێ ناکرێت".  ئەو ئەفغانییانە بەشێکیان چەند هەفتەیەکە و هەشیانە چەند مانگێکە بەڕێکەوتوون. تاوەکو لە ئێرانیشەوە گەیشتوونەتە پارێزگای وان، لە هەلومەرجێکی سەختدا، بە تینوێتی و سکی برسییەوە سەتان کیلۆمەتریان بە پیادە بڕیوە.  نەسار ئەحمەد، کۆچبەری ئەفغانی باس لەوە دەکات "دوو مانگ و نیوە بەڕێوەین، ئێستا گەیشتم. بەیانییەکەی لەلایەن دزەکانەوە فەرهود کراین. دەستیان گرت بەسەر مۆبایلەکەم و ٨٥٠ لیرە. هەردوو مۆبایلەکەمیان برد. رووبەڕووی کێشەی زۆر بووینەوە. پێویستە حکومەت رەچاومان بکات و رەحممان پێ بکات. لە ئەفغانستان شەڕە؛ تاڵیبان دەستیان بەسەر وڵاتدا گرتووە، ناتوانین لەوێ بژین. ئەمە جێگەی قبووڵکردن نییە، پێویستە ئەم زوڵمە رابگیرێت".  وێڕای دروستکردنی دیوار لەسەر سنووری نێوان رۆژهەڵاتی کوردستان لە دیوی ئێران و باکووری کوردستان لە دیوی تورکیا، شەپۆلی کۆچبەرانی ئەفغانی لەو سنوورە بەردەوامە. میدیاکان ئاماژە بەوە دەدەن، رۆژانە زیاتر لە یەک هەزار کۆچبەر دوای بڕینی سەتان کیلۆمەتر لە دیوی ئێرانەوە، لەم سنوورانەوە ئاودیو دەبن.  فەرزۆ سدقی، کۆچبەری ئەفغانی ئاماژە بەوە دەکات، "لە رێگەدا زەحمەتی زۆرمان بینی. بە ١٠ رۆژ گەیشتینە ئێران، ئەمەش ١٢ یەمین رۆژمانە. لە وانەوە بەرەو تاتوان بەڕێکەوتین، بە شاخدا هەڵدەگەڕێین و لە پۆلیس هەڵدێین. لە شاخەکاندا مەشخەڵمان بۆ هەڵدەکەن، خۆمان گەیاندە ئێرە. خۆزگە تورکیا رێگەمان پێبدات و بڕۆینە ئەو شوێنەی مەبەستمانە".  تورکیا کە لەڕووی ئابوورییەوە رووبەڕووی قەیران بووەتەوە و ملیۆنەها گەنجی بێکارە، میوانداریی زیاتر لە چوار ملیۆن کۆچبەر دەکات کە زۆرینەیان ئەو سوورییانەن بەهۆی شەڕی ناوخۆی وڵاتەکەیانەوە کۆچیان کردووە. لە کاتێکدا سیاسییەکانی تورکیا و خەڵکی ئەو وڵاتە بەو دۆخە نیگەرانن، دەستپێکردنی شەپۆلێکی نوێی کۆچبەری ئەفغانی بۆ وڵاتەکەیان، نیگەرانییەکانی زیاتر کردوون.