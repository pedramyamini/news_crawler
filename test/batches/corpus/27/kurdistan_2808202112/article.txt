بەڕێوەبەرایەتیی ئاسایشی ئەرزینجان رایگەیاند کە ئەو ٥٢ کۆچبەرە خەڵکی ئەفغانستانن و لە ئێرانەوە بە رێگەی نایاسایی خۆیان گەیاندووەتە ئەرزینجان. دوای ئەوەی گومانی بوونی جموجووڵ لە خانووەکە کراوە، تیمەکانی بەرەنگاربوونەوەی قاچاخچێتی لە ئاسایشی ئەرزینجانەوە هەڵمەتێکی گەڕان و پشکنینیان ئەنجامدا، لە ئاکامدا ٥٢ کەسیان لەو خانووەدا دەستگیرکرد.  خانووەکە لە دۆخێکی خراپدایە و ئەو ٥٢ کەسە شەوانە بە شێوەیەکی هەڕەمەکی لە ژوورەکانی خانووەکەدا لە شوێنێکی تەنگ خەوتوون.  لەکاتی ئۆپەراسیۆنەکەی تیمەکانی ئاسایش و پۆلیسدا بەشێک لەو کۆچبەرانە هەوڵی هەڵاتنیان دا، بەڵام نەیانتوانی و دواجار کەوتنە دەستی تیمەکانەوە.  یەکێک لەو کۆچبەرە ئەفغانییانە کە دەگوترێت رێبەر بووە و ئەو کەسانەی بردووەتە ئەو خانووە، کەلەپچەکرا. هاوکات ئۆپەراسیۆنێک بۆ دەستگیرکردنی ئەو کەسانە دەستیپێکرد کە دەستیان لە گواستنەوەی ئەو ٥٢ کەسەدا هەیە.  دوای بڕیاری کشانەوەی هێزەکانی ئەمریکا لە ئەفغانستان و کۆنترۆڵکردنی حکومەت لەلایەن بزووتنەوەی تاڵیبانەوە، لێشاوی کۆچ لە ئەفغانستانەوە بۆ تورکیا و لەوێشەوە بۆ یۆنان زیاتر و چڕتر بووە.