رێواز فایەق، سەرۆکی پەرلەمانی کوردستان لە کۆنگرەیەکی رۆژنامەڤانیدا لە مەکتەبی سیاسیی یەکێتیی نیشتیمانی کوردستان لە هەولێر ئەو زۆرینەی لە پەرلەمانی کوردستان هەیە بە "زۆرینەیەکی ناڕاست" ناوهێنا و گوتی، دەبێت دامەزراوە دەستوورییەکانی هەرێمی کوردستان لە بانگەشەی هەڵبژاردن بەدوور بگیرێن.  رێواز فایەق، ئەندامی سەرکردایەتیی یەکێتیی نیشتمانیی کوردستان گوتی، "حیساب لەسەر چییە؟ لەسەر چ بنەمایەکە حیساب؟ حیساب لەسەر بنەمای ئەو زۆرینە موزەیەفەیە کە هەیە؟ ئەو زۆرینە ساختەکراوەیە کە هەیە؟ دوا قسەم ئەوەیە، هەر هێزێک، هەر حیزبێک و هەر کەسێک حیساب بۆ یەکێتیی نیشتمانیی کوردستان ناکات و نایخوێنێتەوە، یەکێتیی نیشتمانیی کوردستانیش حیسابی بۆ ناکات و نایخوێنێتەوە".  ئەم قسانەی سەرۆکی پەرلەمانی کوردستان زۆری پێنەچوو بەرپرسێکی پارتی دیموکراتی کوردستان هێنایە قسە، هێمن هەورامی، جێگری سەرۆکی پەرلەمان لە دەڤەری راپەڕینەوە گوتی، حیزبەکەی ژمارە یەکە و بە "حیزبی گەورە و خاوەن پرۆژەی گەورە" ناویبرد. بە بڕوای ئەو، پارتی ئەو حیزبەیە کە "دۆست و دووژمن حیسابی ژمارە یەکی بۆ دەکەن".  هێمن هەورامی، ئەندامی سەرکردایەتیی پارتی رایگەیاند، "کە باس لە زۆرینەی موزەیەفی ناو پەرلەمان دەکرێت، خەڵکی کوردستان بیرەوەریی ئەوەندە لاواز نییە، ئەزانێت کێ لە کوردستان ساختەکاریی کردووە، خەڵکی کوردستان ئەلبیسەکەی باش لەبیرە، خەڵکی کوردستان ئەنجامەکانی ئێوەی حەویجەی باش لەبیرە، دەزانن چۆن ساختەکاریتان بۆ کراوە".  بۆ هەڵبژاردنی ١٠ی ئۆکتۆبەری ٢٠٢١، کۆمیسیۆنی باڵای سەربەخۆی هەڵبژاردنەکانی عێراق سێ مانگی بۆ بەربژێران دیاریکردووە تاوەکو بانگەشەی تێدا بکەن کە لە ٨ی تەممووزەوە دەستپێدەکات تاوەکو کاژێر ٠٦: ٠٠ی بەرەبەیانی رۆژی شەممە ٩ی تشرینی یەکەمی ٢٠٢١.  رێواز فایەق دەڵێت، "یەکێتی حیزبێکی قبووڵکراوی متمانەپێکراوە لەسەر ئاستی عێراق، بە بەڵگەی نزیکترین بابەت کە بابەتی دانووستاندن کردنە لەگەڵ هێزە عێراقییەکان، لەگەڵ ئەنجوومەنی وەزیرانی عێراقی، لەگەڵ کوتلە سیاسییەکانی ئەنجوومەنی نوێنەرانی عێراقی، بەوەی کە سەرۆکایەتیی وەفدی دانووستاندنکار، کە قوباد تاڵەبانی کردوویەتی".  قسەکانی ئەمڕۆی سەرۆک و جێگری سەرۆکی پەرلەمان و ئاراستەکردنی تیری تۆمەتەکان، گەرموگوڕیی بە بانگەشەی هەڵبژاردن بەخشی و ئەمەش رەنگە رێژەی بەشداریی خەڵک لە هەڵبژاردن بەرزبکاتەوە.  هێمن هەورامی ئاماژەی بەوە کرد، "بە موناسەبە و بێ موناسەبە لە سێ وشە، دوو وشەیان باسی پارتی دیموکراتی کوردستان دەکەن، بە مەرجێک ئێمە نەهاتووین باسی هیچ لایەنێک بکەین و لێرەشەوە پێتان دەڵێین، تاوەکو ١٠ - ١٠ شێتیش بن، باستان ناکەینەوە، ئێمە حیزبی گەورە و حیساب بۆکراوی یەکەمین، کاتی خۆمان بە وەڵام و وەڵامکاری ناکوژین".  لەگەڵ نزیکبوونەوەی وادەی بەڕێوەچوونی هەڵبژاردن کە تەنیا دوو هەفتەی ماوە، بانگەشەی هەڵبژاردن گەرمتر بووە، چاوەڕوان دەکرێت بابەت و تۆمەتی زیاتر لە بن بەڕەوە بخرێنە سەر بەڕە.