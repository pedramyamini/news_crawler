بێگەرد تاڵەبانی، وەزیری کشتووکاڵ و سەرچاوەکانی ئاو رایگەیاند، "لە پێناو بەرژەوەندیی گشتی و خزمەتکردنی زیاتری جووتیاران، خاوەن کار، پرۆژەکانی کشتوکاڵی، سامانی ئاژەڵ، کەرتی پەلەوەری و کەمکردنەوەی رۆتین لە فەرمانگەکانی وەزارەتی کشتوکاڵ و سەرچاوەکانی ئاو، بەشێکی زۆری دەسەڵاتە هونەری و کارگێریەکانمان بۆ بەڕێوەبەرایەتیی گشتیی کشتوکاڵی پارێزگاکانی هەرێمی کوردستان دابەزاند".  شاڵاو جەمال رەسوول، بەڕێوەبەری گشتیی کشتوکاڵی سلێمانی بە تۆڕی میدیایی رووداوی راگەیاند، "بۆ هەریەک لەو دەسەڵاتدانەی ئێستا دراون بە بەڕێوەبەرایەتییەکان دەبوو هاونیشتمانیان بچوونایەتە هەولێر".  نووسراوەکە بە فەرمانی وەزاری (٥٧٥٥) لە (٢٢ - ٨ - ٢٠٢١)، ئەمڕۆ سێشممە ٢٤ - ٨ - ٢٠٢١ بڵاوکراوەتەوە و واژۆی بێگەرد تاڵەبانی وەزیری کشتوکاڵ و سەرچاوەکانی ئاوی هەرێمی کورستانی لەسەرە و ئاراستەی سەرجەم بەڕێوەبەرایەتییەکانی کشتوکاڵ کراوە.  بەپێی نووسراوەکە دابەزاندنی دەسەڵاتەکان بەمشێوەیەیە:  ١ - پێدانی مۆڵەتی بەخێوەکەر بۆ ساڵێک.  ٢ - پێدانی مۆڵەتی بێ مووچە بۆ ساڵێک.  ٣ - هەڵوەشاندنەوەی مۆڵەتی بێ مووچەیی بەپێی خاڵی (٢).  ٤ - لاری نەبوونی خوێندنی ماستەر و دکتۆرا و بەکالۆریۆس بەپێی پەیڕەوی ژمارە (١١)ی سالی ٢٠٢١ی سەرۆکایەتی ئەنجومەنی وەزیران.  ٥ - پێدانی دەسەڵاتی خەرجی دەرماڵەکان بەپێی یاسا و رێنوێنییەکان.  پێدانی دەسەڵاتە هونەرییەکان؛  ١ - پێدانی دەسەڵاتی رێکخستنی گرێبەستی کشتوکاڵی.  ٢ - هەڵوەشاندنەوەی گرێبەستی کشتوکاڵی ئەگەر بەهۆی سەرپێچییەوە بێت یان جووتیارەکە خۆی داوای هەڵوەشاندنەوە بکات.  ٣ - پێدانی دەسەڵاتی گواستنەوەی بڕیاری دابەش بۆ سەر یەکێک لە وەرەسەی خاوەن بڕیاری گرێبەستی کشتوکاڵی لەکاتی مردنیدا یان تەنازولکردنی خاوەن گرێبەست بۆ یەکێک لە ئەندامانی خێزانەکەی کە لە ژیاندا مابووە.  ٤ - پێدانی دەسەڵاتی گواستنەوەی بڕیاری دابەش بۆسەر یەکێک لە وەرەسەری خاوەن بڕیاری دابەش لەکاتی مردندا.  ٥ - پێدانی دەسەڵاتی تەرخانکردنی زەوی و رێکخستنی گرێبەست بۆ پرۆژەکانی کە لای خوارەوە دیاریکراون. تا رێژەی ٥ دۆنم جگە لە پرۆژەی گەورە و پرۆژەکانی وەبەرهێنان کە پێویستیان بە رەزامەندیی وەزیرە.  ٦ - پرۆژەکان (پرۆژەی پەلەوەریی گۆشت و هێلکە، کارگەی ئالیک، جوجک هەڵهێنەر، پرۆژەی ئاژەڵی، پرۆژەی حەوزی ماسی، ژووری پلاستیکی، پڕۆژەی هەنگەلان).