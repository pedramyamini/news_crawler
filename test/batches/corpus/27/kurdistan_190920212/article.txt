کۆنفرانسەکە ئەمڕۆ یەکشەممە ١٩ - ٩ - ٢٠٢١ بەڕێوەدەچێت، سەرۆکوەزیران رایگەیاند، "لە کارنامەی حکومەتی هەرێمی کوردستان ئاماژەمان بەوەدا کە گرنگییەکی تایبەت بە بواری پەروەردەو خوێندنی باڵا دەدەین، کاردەکەین بۆ پێشخستن و بەرزکردنەوەی ئاستی زانکۆ و پەیمانگەکان و باشترکردنی دۆخی خوێندن بە گشتی لە هەرێمی کوردستان. "  کۆرۆنا کە هەموو جیهانی گرتەوە، وەک مەسرور بارزانی باسی کرد، "لە دوو ساڵی رابردوو بەهۆی بڵاوبوونەوەی کۆرۆنا و قەیرانی ئابووری بە داخەوە دۆخێکی نائاسایی هاتە ئاراوە، بەڵام لەگەڵ ئەوەش نەوەستاین و بەردەوامبووین و درێژەمان بە چاکسازییەکاندا لە هەموو بوارەکاندا. "  سەرۆکوەزیران ئەوەشی گوت کە هەوڵێکی زۆر دەدەن و کاردەکەن بۆ ئەوەی سیستمی پەروەردە و خوێندنی باڵا "بە ئاستێک پێش بخەین، کە گونجاو بێت لەگەڵ پێشکەوتنەکانی سەدەی ٢١. کە ئامانجمان ئەوەیە قوتابیانی کوردستان و فێری ئەو پسپۆری و شارەزاییە بن کە بۆ بازاڕەکان و سەقامگیری کوردستان پێویستن، بۆ ئەوەی هەم یارمەتیدەر بێت بۆ دۆزینەوەی هەلی کار و کەمکردنەوەی رێژەی بێکاری، هەمیش پاڵپشتێکی بەهێز بێت بۆ گەشەپێدانی ئابووری و ئارامی وڵاتەکەمان. "  سیستمی پەروەردە پەیوەستە بە قوتابی و مامۆستا و خەڵکی ئەکادیمی، بۆیە مەسرور بارزانی گوتی، "پێویستە لە چاکسازیکردن لە بواری پەروەردە و خوێندنی باڵا سەرنج و تێبینی و پێشنیاری هەموو ئەو لایەنانە لەبەرچاو بگیرێن. "  سەرۆکوەزیرانی هەرێمی کوردستان رایگەیاند، "پێویستە ئامانجی سەرەکی لە خوێندن تەنیا بەدەستهێنانی بڕوانامە نەبێت. بەڵکو ئامانجی سەرەکی فێربوون و بەرزکردنەوەی ئاستی رۆشنبیری و کلتووریی کۆمەڵگە بێت. "    وەک بەشێک لە پرۆسەی چاکسازی لە بواری پەروەردەو فێرکردن، سەرۆکوەزیران رایگەیاند، "ئێمە بەنیازی پێکهێنانی دەستەیەکین بۆ هەڵسەنگاندن و متمانە بەخشین بە دامودەزگە ئەکادیمییەکان، ئەوەی پێی دەگوترێت (National Accreditation Body) کە کاری ئەم دەستەیە دانانی هەڵسەنگاندنی دامودەزگە ئەکادیمییەکانە بەپێی ستانداردە نێودەوڵەتییەکانی خوێندن بە ئامانجی پێشخستنیان و دانانی پلانێکی ستراتیجی بۆ چارەسەرکردنی هەموو کێشەکانی پەیوەست بە بواری پەروەردە و خوێندن کە دەکرێت ئەم دەستەیە ببێتە نموونەیەکیش بۆ سەرتاسەری عێراق. "    مەسرور بارزانی راشیگەیاند، "بە کوردی پەروەردە و خوێندن بەشێکی گرنگن لەو پرۆسە چاکسازییەی کە حکومەتی هەرێمی کوردستان ئەنجامی دەدات، دەمانەوێت دڵنیابین کە قوتابیەکانمان و دامەزراوە ئەکادیمیەکانمان لەو ئاستەدان کە ببنە یارمەتیدەری پرۆسەی پێشخستن و گەشەپێدانی ژێرخانی ئابووریمان. "  لەبارەی پرۆسەی خوێندن و کاریگەریی لەسەر قوتابیان و خوێندکاران، "پێویستە پەیوەندیی نێوان قوتابی و مامۆستا پەیوەندیی خۆشەویستی بێت، قوتابی نەچێت بۆ خوێندن چونکە پێیوایە ئەرکێکە و دایک و باوکی داوای لێدەکەن بچێت بۆ خوێندن، پێویستە بیەوێت بخوێنێت. خۆشەویستی و پەیوەندییەکی تەندروست لەگەڵ لەگەڵ قوتابخانە و مامۆستاکانی خۆی دروست بکات، لە هەمان کاتدا پێویستە مامۆستا و پسپۆڕانیش کەشێکی وا دروست بکەن کە قوتابی لە قوتابخانە سڵ نەکاتەوە و بە پەرۆشەوە تامەزرۆی ئەوەبێت بگەڕێتەوە بۆ قوتابخانە و درێژە بە خوێندنی خۆی بدات. "    سەرۆکوەزیران گوتی، "چاوەڕێی ئەوە دەکەین کە تیمی جێبەجێکاری ئەرکەکان پێکبهێندرێت لە هەموو پسپۆڕ و شارەزایان لە مامۆستایان و شارەزایان بە راوێژ و هاوئاهەنگی لەگەڵ قوتابیان، بۆئەوەی ئێمە بتوانین و سەیر بکەین بزانین لەکوێ کێشەی خوێندن و فێرکردنمان هەیە، لەکوێش بەهێزین بۆ ئەوەی بتوانین هەم کێشەکانمان چارەسەر بکەین و هەم خاڵە بەهێزەکانیشمان پتەوتر بکەین و زیاتریان بکەین. "