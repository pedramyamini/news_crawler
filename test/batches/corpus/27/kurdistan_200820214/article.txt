بەگوێرەی ئەو خشتەیەی وەزارەتی تەندروستیی تورکیا بڵاویکردەوە، لە ماوەی هەفتەیەکدا ١٠٠ هەزار تووشبوون بە کۆرۆنا تۆمارکراوە، زۆرترینیان لە ئێلیە، ئامەد، چەولیگ و سێرت لە باکووری کوردستان تۆمارکراون.   وەزارەتی تەندروستیی روونیکردەوە، پابەندبوون بە رێکارەکانی خۆپارێزی وەک بەستنی دەمامک و دوورەپەرێزیی کۆمەڵایەتی و وەرگرتنی ڤاکسین لەو شارانەدا لە ئاستێکی زۆر کەمدایە.   کەمترین تووشبوون لە پارێزگاکانی ئایدن، موغڵا، ئیزمیر، ئەنتاڵیا و کڕکڵارئێلی لە تورکیا تۆمارکراوە.   بە گوێرەی ئامارە فەرمییەکان، تاوەکو ئێستا لە تورکیا و باکووری کوردستاندا ٤٥ ملیۆن و ٣٠٤ ھەزار و ٧٤٢ کەس قورچکی یەکەم، ٣٤ ملیۆن و ٤٤٦ ھەزار و ١٥ قورچکی دووەم، حەوت ملیۆن و ٣٦٢ ھەزار و ٣٣٧ قورچکی سێیەمی ڤاکسینیان وەرگرتووە. تاوەکو ئێستا ٨٧ ملیۆن و ١١٣ ھەزار و ٩٤ قورچکی ڤاکسین لە تورکیا و باکووری کوردستان وەرگیراوە.