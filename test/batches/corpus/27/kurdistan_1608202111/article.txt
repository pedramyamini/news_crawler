سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند، مەفرەزەكانی بەشی پۆلیسی شارەزوور تۆمەتبارێكیان دەستگیركرد كە لە بەڕێوەبەرایەتیی پۆلیسی پارێزگای هەولێر فەرمانی دەستگیرکردنی هەبووە.  سەرکەوت ئەحمەد گوتی: "دوای ئەوەی لەلایەن بەڕێوەبەرایەتیی پۆلیسی هەولێر - بنكەی پۆلیسی ئیسكان زانیاری گەیشتە پۆلیسی سلێمانی كە تۆمەتبارێك بەرەو شاری سلێمانی هەڵاتووە، پۆلیسی سلێمانی لێكۆڵینەوەكانی دەستپێكرد و سەرجەم بەش و بنكەكانی سنووری بەڕێوەبەرایەتییەکەی ئاگاداركردەوە كە بەدواچوونی تەواو بۆ دۆزینەوە و دەستگیركردنی تۆمەتبارەکە بکەن، سەرەنجام توانرا لەلایەن بەشی پۆلیسی شارەزوور - بنكەی پۆلیسی شارەزورەوە تۆمەتبار بدۆزرێتەوە و دەستگیربكرێت و دەستیش بگیرێت بەسەر ئەو ئۆتۆمبێلەدا كە رفاندبووی".  تۆمەتبارەکە ناوی (م، م، غ)ـە و بەبڕیاری دادوەر راگیراوە، سەرکەوت ئەحمەد دەڵێ "دوای تەواوكردنی رێكارە یاساییەكان رەوانەی پۆلیسی هەولێر دەكرێتەوە.