ئەمڕۆ یەکشەممە ٢٢ - ٠٨ - ٢٠٢١ هێمن قادر، جێگری پارێزگاری هەولێر، لەبارەی نرخی نان و ناڕەزایەتیی خاوەن نانەواخانە و فڕنەکان و ئەو کێشانەی هەیانە، بە دڵنیا رەحمان، پەیامنێری رووداوی راگەیاند، "ئێمە وەکو پارێزگای هەولێر لە رێگەی لیژنەکانی قایمقامیەت و چاودێریکردنی بازاڕ، لیژنەیەکمان پێکهێناوە بۆئەوەی بە زوویی چارەسەری ئەو بابەتە بکرێت. لەگەڵ بازرگانەکان کار کراوە بۆئەوەی بڕێکی زۆر ئارد بهێننە نێو شاری هەولێر بۆئەوەی نرخەکەی وەکو جاران دابەزێنینەوە و کاریگەریی نەبێت لەسەر نرخی سەموون و نان لەسەر هاووڵاتییان".  جێگری پارێزگاری هەولێر ئاماژەی بەوەش کرد، رێگری لە بەرزبوونەوەی نرخی نان دەکەن و "وەکو لیژنەکانی قایمقامیەت و پارێزگای هەولێر لە هەموو قەزا و ناحیەکانی سنووری پارێزگای هەولێر رێگری لە بەرزبوونەوەی نرخی نان دەکەین".  سەبارەت بە کێشە و گرفتی خاوەن نانەواخانە و فڕنەکان، هێمن قادر باسی لەوە کرد، "لەگەڵ ئەنجوومەنی نانەواخانەکان و فڕنەکان دانیشتووین و تاوتوێی ئەو بابەتە کراوە. لە ١٠ رۆژی داهاتوودا هەوڵ دەدەین چارەسەری ئەو بابەتە بکەین و نرخی ئارد دابەزێندرێت. هاوکات هەوڵ دەدەین پێداچوونەوە بە داواکارییەکانی ئەوان بکرێت لە کێشەی کارەبا و غاز و بابەتی پەیوەست بە شارەوانی و هەموو ئەو کێشانەیان بۆ چارەسەر بکرێت".  بە گوتەی جێگری پارێزگاری هەولێر، ئەوەی سەرپێچی بکات شوێنەکەی دادەخرێت یانیش پێبژاردنی بۆ دەکرێت، "لیژنەکانی چاودێریکردنی بازاڕ، سەردانی فڕنەکان دەکەن. ئەوان ئەو نانەواخانە و فڕنانە دەستنیشان دەکەن کە سەرپێچی دەکەن و پابەندی رێنوێنییەکان نابن و دەستبەجێ لە رێگەی قایمقامیەتەوە رێکاری پێویستیان بەرامبەر دەگیرێتەبەر، بە داخستنی شوێنەکانیان یان بە پێبژاردنیان".