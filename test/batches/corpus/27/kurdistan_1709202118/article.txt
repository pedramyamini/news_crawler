ئەمڕۆ هەینی ١٧ - ٠٩ - ٢٠٢١ نێچیرڤان بارزانی، سەرۆکی هەرێمی کوردستان سەردانی ئەکادیمیای سەربازیی شاهانەی ساندهێرستی بەریتانیای کرد و لەبارەی ئەو دوو کچە کوردەی کە لەوێ راهێنان دەکەن بە رۆژنامەڤانانی راگەیاند، "هیوادارم ئەوەی کە لێرە فێردەبن، کاتێک دەگەڕێنەوە بۆ هەرێمی کوردستان بتوانن ئەو ئەزموونەی لەم ماوەیەدا بەدەستیانهێناوە لە وەزارەتی پێشمەرگە جێبەجێی بکەن".  لە مانگی نیسانی ئەمساڵدا میدیا مەستی بووە یەکەمین کچە کورد کە لە ئەکادیمیای ساندهێرستی سەربازیی شاهانەی بەریتانیا خولی سەربازی تەواوبکات و دەربچێت.      بەپێی راگەیێندراوی سەرۆکاتیی هەرێمی کوردستان، به‌رپرسانى ئه‌كاديمياكه پوخته‌يه‌كيان لەباره‌ى كار و ئه‌ركى دامه‌زراوه ئه‌كاديمى و سه‌ربازييه‌كه بۆ سه‌رۆك نێچيرڤان بارزانی خسته‌ڕوو كه سه‌ركرده و پله‌دارى سه‌ربازى به لايه‌نى ئه‌كاديمى و مه‌يدانى ئاماده ده‌كه‌ن، هه‌روه‌ها به‌پێى به‌رنامه‌يه‌ك كه عێراق و هه‌رێمى كوردستانيش لێى سوودمه‌ندن، له زۆربه‌ى وڵاتانى جيهانه‌وه به‌شداريیان هه‌يه و له‌گه‌ڵ خوێندنى ئه‌كاديمى، لايه‌نى مه‌شق و راهێنانى جه‌سته‌يى و سه‌ربازيش بۆ به‌شداران په‌ره‌پێده‌ده‌ن.     هەروەها سەرۆکی هەرێمی کوردستان جه‌ختى له گرنگى و پێويستيى هاوبه‌شى و سوودوه‌رگرتنى هه‌رێمى كوردستان له چوارچێوه‌ى عێراقدا له‌و ده‌رفه‌تانه كرده‌وه. له ديدارێكدا له‌گه‌ڵ به‌شدارانى عێراق و پاشان له ديدارێكى تايبه‌تدا له‌گه‌ڵ به‌شدارانى هه‌رێمى كوردستان، ده‌ستخۆشى و پيرۆزبايى لێكردن و هيواى سه‌ركه‌وتنى بۆ خواستن، هه‌روه‌ها به‌شداريى ئه‌وانى "به گرنگ و جێى بايه‌خى هه‌رێمى كوردستان له قه‌ڵه‌مدا و به هيواى به‌رده‌وامبوون و به‌شداريى زياتر له هه‌رێمى كوردستانه‌وه، سوپاسى حكوومه‌تى به‌ريتانياى كرد بۆ ڕه‌خساندنى ئه‌م ده‌رفه‌ته. "     له كۆتاييشدا نێچيرڤان بارزانى ياداشتێكى له ده‌فته‌رى ياداشتى كه‌سايه‌تى و سه‌ردانكار و ميوانانى ئه‌كاديميادا نووسى و سوپاسى به‌رپرسانى ئه‌كاديمياكه‌ى كرد.     له كۆتاييشدا نێچيرڤان بارزانى ياداشتێك له ده‌فته‌رى ياداشتى كه‌سايه‌تى و ميوانانى ئه‌كاديمياکەدا دەنووسێت  لە دوای پرۆسەی ئازادکردنی عێراق، هەرێمی کوردستان و بەریتانیا بوونەتە هاوبەشی گرنگی یەکدی و پەرەیان بە پەیوەندییەکانی نێوانیان داوە. بەریتانیا کۆنسوڵخانە و ٤٠٠ سەرباز و راوێژکاری سەربازی لە هەرێمی کوردستان هەیە کە لە چاکسازییەکانی وەزارەتی پێشمەرگە رۆڵی کارا دەگێڕن.   سەرۆکی هەرێمی کوردستان لەبارەی سەردانە سێ رۆژیەکەی بۆ بەریتانیا رایگەیاند، "بە سەردانێکی فەرمی هاتین بۆ لەندەن، چاوپێکەوتنمان لەگەڵ سەرۆکوەزیران، وەزیری دەرەوە، وەزیری بەرگری و وەزیری پەروەردە کە خۆی کوردە هەبووە، چاوپێکەوتنەکان هەموویان بەباشی بەڕێوەچوون. "  سەرۆکی هەرێمی کوردستان بە تۆڕی میدیایی رووداوی راگەیاند، سەرۆکوەزیرانی بەریتانیا سوپاسی رۆڵی هەرێمی کوردستانی لە پاراستنی سەقامگیری عێراق کرد و پشتگیریی خۆی بۆ ئارامی و پێشکەوتنی عێراق بە گشتی و هەرێمی کوردستان دووپاتکردووەتەوە.  بۆریس جۆنسن، سەرۆکوەزیرانی بەریتانیا لە کۆبوونەوەی لەگەڵ نێچیرڤان بارزانی پەیوەندییەکانی هەرێمی کوردستانی لەگەڵ وڵاتەکەی بە "مێژوویی" ناوبرد. سەرۆکی هەرێمی کوردستانیش دەڵێت، "بەریتانیا لە ساڵی ١٩٩١ لە چوارچێوەی پاراستنی هەرێمی کوردستان رۆڵێکی سەرەکیی هەبووە لە سەقامگیری لە هەرێمی کوردستان و عێراقدا".  لە بەشێکی دیکەی قسەکانیدا، سەرۆکی هەرێمی کوردستان بە تۆڕی میدیایی رووداوی راگەیاند، سەرۆکوەزیرانی بەریتانیا جەختی لەوە کردەوە کە بەردەوام دەبن لە پشتگیریی هەرێمی کوردستان و عێراق.  لە کۆبوونەوەکانی سەرۆکی هەرێمی کوردستان لەگەڵ سەرکردەکانی بەریتانیا بەگشتی بارودۆخی عێراق، هەڵبژاردنەکان، هەڕەشەکانی داعش، چۆنێتیی پێشخستنی پەیوەندییەکانی نێوان هەرێمی کوردستان و بەریتانیا تاوتوێکران.