مەحموود محەممەد، گوتەبێژی پارتی دیموکراتی کوردستان گوتی، "ئەگەر بێتو کار بکرێت بۆ نەهێشتنی ئەو پشێوی و ناسەقامگیرییەی ئێستا و هەوڵی جیددی هەبن، دەتوانین بڵێین حکومەتێکی سەرکەوتوو دەبێت. جگە لەوە، حکومەتی نوێش هیچ جیاوازییەکی لەگەڵ حکومەتەکانی پێشوو نابێت و هەمان ئەزموون دووبارە دەکاتەوە".  جیاوازیی هەڵبژاردنی ٢٠٢١ لەگەڵ هەڵبژاردنەکانی پێشوو، هەڵبژاردن لە سنووری ماددەی ١٤٠، هەڵسەنگاندنی ئەنجامە چاوەڕوانکراوەکان و هەڵبژاردنی ٢٠٢١ و داهاتووی عێراق تەوەرە سەرەکییەکانی کۆنفرانسەکە بوون.  د. ئەیمەن عەبد عون، مامۆستای زانکۆی دیالە لە وەڵامی ئەوەی کە "ئایا هەڵبژاردن چی لە دۆخی عێراق دەگۆڕێت؟ "، گوتی "تێبینیمان کردووە لە ئەزموونی تشرین و هەموو خۆپێشاندان و گردبوونەوەکان، کە ئەمانە ناتوانن گۆڕانکاری لە سەرکردەکانی سیستەمی سیاسی بکەن. زۆر بە سادەییش بەڵگە لەسەر ئەوە بۆ گۆڕانکاریکردن ئەوەیە جگە لە هەڵبژاردن هیچی دیکە لەبەردەم عێراقییەکان نییە، تاکە رێگەیە بۆ دوورخستنەوەی ئەوانەی عێراقییەکان پێیانوایە بێ توانا و گونجاو نین و گۆڕینیان بە کەسانێکی دیکەی بەتواناتر".  هەڵبژاردنەکانی تشرینی یەکەمی ٢٠٢١ تادێت وادەیان نزیکتر دەبێتەوە. سێ هەزار و ٢٤٩ بەربژێر پێشبڕکی لەسەر ٣٢٩ کورسیی ئەنجوومەنی نوێنەرانی عێراق دەکەن. بەپێی دوایین راپرسیی سەنتەری بەیان پێشبینی دەکەن رێژەی بەشداری نزیکەی ٣٠ % دەبێت.