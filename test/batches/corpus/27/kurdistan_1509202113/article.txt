بەشێک لە ئەندامانی تورکمان و عەرەب لە پەرلەمانی عێراق کە سەر بە پارێزگای کەرکووکن، ئەمڕۆ چوارشەممە ١٥/٩/٢٠٢١، لە راگەیێندراوێکدا رایانگەیاند: "لە کاتێکدا بە روونی دیارە کە پارێزگای کەرکووک لە رووی ئەمنییەوە سەقامگیرە، ئەوەش دوای ئۆپەراسیۆنەکانی سەپاندنی یاسا لە ئۆکتۆبەری ٢٠١٧ دا، چەند لایەنێک هەوڵدەدەن هێرشەکانی داعش بۆ سەر گوندەکانی دەوروبەری داقووق و رەشاد بقۆزنەوە بۆ گۆڕێنی هاوکێشەی ئەمنی لە پارێزگای کەرکووک و هێنانی هێزی پێشمەرگە بۆ نێو سنووری ئیداریی پارێزگاکە".  هەر لە راگەیێندراوەکەدا هاتووە: "ئەو هەنگاوە مەترسیدارە پێچەوانەی دەستووری عێراق و بڕیاری پەرلەمانی عێراقە؛ هاوکات هەردوو پێکهاتەی عەرەبی و تورکمانی وای دەبینن ئەو هەنگاوە بەشێکە لە رێککەوتنی سیاسی بۆ گەڕاندنەوەی کەرکووک بۆ رۆژانی رفاندن و دەستگیرکردن و کوشتن؛ بۆیە دەبێ بەرپرسانی لایەنە سیاسییەکان بەرپرسیارێتیی دەستووری و نیشتمانییان لە ئەستۆبگرن بەرامبەر دۆخی پارێزگای کەرکووک لە ئاییندەدا".  ناوە ناوە هێرش و جموجوڵەکانی داعش لە ناوچە جێناکۆکەکان بەدی دەکرێت، لەو بارەیەوە ئەو پەرلەمانتارانە دەڵێن، "دەبێ حکومەت چەتەکانی داعش کە لە چەند ناوچەیەکی پارێزگاکەن لەنێوببات، ئەوەش لە رێگەی هێنانی هێزی دژەتیرۆری فیدراڵی و یەکەکانی سوپای عێراق، نەوەک لە رێگەی ئەو هەنگاوانەی کە دۆخی دەستووری پارێزگای کەرکووک پێشێل دەکەن و داخوازی چەند لایەنێکی سیاسی بۆ هەڵبژاردن بەدیدەهێنن؛ ئەو لایەنانەی کە گوتارەکانیان چڕکردووەتەوە بۆ قازانجی هەڵبژاردن لەسەر شانی ئاسایشی کۆمەڵگە لە کەرکووک و تێکدانی شیرازەی کۆمەڵایەتی لە پارێزگاکە، ئەوەش لە رێگەی بڵاوکردنەوەی پڕوپاگەندەی بێ بنەمای جوگرافی و مێژوویی".   نوێنەرانی تورکمان و عەرەب لە کەرکووک هەروەها هۆشداری دەدەنە حکومەتی عێراق و دەڵێن: "هەردوو پێکهاتەی تورکمانی و عەرەبی دەستەوەستان ناوەستن و پەنا بۆ هەموو بژاردە دەستوورییەکان دەبەن بۆ تانەلێدان لە هەوڵی گەڕانەوەی پێشمەرگە بۆ کەرکووک، ئەوە جیا لەو پێشێلکارییە ئیدارییانەی کە لە نووسینگەی کۆمیسیۆنی هەڵبژاردنەکان لە کەرکووک روودەدەن و کار بۆ بەرژەوەندیی ئەجێندای حیزبی دەکەن بۆ دووبارەکردنەوەی ئەوەی لە هەڵبژاردنی ساڵی ٢٠١٨ روویدا".  لە بەشێکی دیکەی راگەیێندراوەکەدا هاتووە، "هەردوو پێکهاتەی عەرەبی و تورکمانی داوا دەکەن هەڵبژاردن لە کەرکووک بۆ ماوەی یەک هەفتە دوابخرێت و لە ژێر سەرپەرشتی و چاودێری ئەنجوومەنی کۆمیسیاراندا بەڕێوەبچێت، لەگەڵ بانگهێشتکردنی هەموو چاودێرە نێودەوڵەتییەکان بۆ چاودێریکردنی هەڵبژاردن لە کەرکووک کە بە تایبەتمەندی و فرەپێکهاتەیی ناسراوە؛ سەرنجی کۆمەڵگەی نێودەوڵەتی و تیمی یونامی رادەکێشین، بە تایبەت دوای دەرچوونی بڕیاری ئەنجوومەنی ئاسایش بۆ چاودێریکردنی هەڵبژاردن لە عێراق بۆ مەترسی دۆخی کەرکووک؛ بۆیە داوا لە هەموو لایەنە پەیوەندیدارەکان دەکەین کەرکووک لە گوتاری گرژ دووربگرن، هەروەها رێکاری روون بگرنەبەر بۆ مسۆگەرکردنی بێگەردیی پرۆسەی هەڵبژاردن".  ئەم راگەیێندراوە لە کاتێکدایە، لە دوای هێرشەکانی ١٦ی ئۆکتۆبەری ساڵی ٢٠١٧ ەوە حکومەتی هەرێمی کوردستان و لایەنە سیاسییە کوردستانییەکان داوای گەڕانەوەی هێزی پێشمەرگە دەکەن بۆ پارێزگای کەرکووک بۆ پاراستنی پارێزگاکە لە هێرشە بەردەوامەکانی گرووپە چەکدارەکانی وەک داعش.   بڕیارە هەڵبژاردنی پێشوەختی پەرلەمانی عێراق لە ١٠ی ئۆکتۆبەری ٢٠٢١ و لە یەک رۆژدا لە هەموو عێراق و هەرێمی کوردستان بەڕێوەبچێت.