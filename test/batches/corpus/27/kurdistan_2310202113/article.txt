پسووڵەکە رێککەوتی ئەمڕۆ شەممە، ٢٣ - ١٠ - ٢٠٢١ ـی لەسەرە و تێیدا نووسراوە، "بەرواری ٢٤ - ١٠ - ٢٠٢١ لە بەڕێوەبەرایەتیی چاودێریی سلێمانی ئامادەبە لە کۆمەڵگەی بازرگانیی دووسایدی هەواری شار بۆ کاری پێویست". لەبارەی هۆکارەکەشییەوە نووسراوە، "داشکاندنی کردووە بێ ئاگاداریی بەڕێوەبەرایەتیمان. "  پسووڵەکە بۆ کارزان جەعفەر خاوەنی دووکانەکە کراوە. ئەمڕۆ شەممە کارزان جەعفەر بە تۆڕی میدیایی رووداوی گوت، لیژنەکانی چاودێری چەند رۆژێک جارێک سەردانیان دەکەن، "ئەگەر شتی بەسەرچووش نەبێت بیانوویەک دەدۆزنەوە بۆ پێبژاردن. "  لەبارەی پسووڵەکەشەوە گوتی، دڵنیانییە رێکارەکە چی دەبێت تاوەکو سبەینێ سەردانیان نەکات، "بەڵام پێشبینی دەکەم پێبژاردنی ماددی بێت. "  هاوکات سۆران عەبدولغەفوور، بەڕێوەبەری چاودێریی بازرگانیی سلێمانی بە تۆڕی میدیایی رووداوی گوت، ئەو نووسراوە لیژنەکانی ئەوان کردوویانە، دەڵێت، "ئێمە بە فەرمی لەلایەن وەزارەتی بازرگانییەوە ئاگادارکراوینەتەوە، کە هەر شوێنێک داشکاندن بکات، دەبێت لیژنەکانی چاودێری ئاگاداربکاتەوە. "  لەبارەی هۆکارەکەیەوە، سۆران عەبدولغەفوور رایگەیاند، "زۆرکات داشکاندن دەکرێت و بەوشێوەیە نییە، دەبێت ئێمە بزانین ئایا داشکاندنەکە راستییە یان نا. داشکاندن کراوە بۆ نموونە شامپۆیەک نووسراوە داشکاندنی بۆ کراوە و پێنج هەزارە، بەڵام کاتێک کڕیار پارەکەی داوە لای کاشێرەکە شەش هەزار دیناری لێوەرگیراوە. "  لەلایەکی دیکەوە کارزان جەعفەر ئەوەی رەتکردەوە و گوتی، "ئێمە کاشێرمان هەر نییە. ئەوانەی داشکاندنمان بۆ کردووە لەسەری نووسیومانە، دواتر داشکاندنی ئێمە دوو رۆژە و تەواو دەبێت، خۆ بۆ دوو رۆژ ناکرێت فرۆشیار کاشێریشی هەبێت هەموو سیستمەکە بگۆڕێت. "  بەپێی نووسراوێک کە بەڕێوەبەرایەتیی چاودرێریی سلێمانی بۆ رووداوی ناردووە، لە مانگی ٦ ـی ساڵی ٢٠١٨ دا نووسراوێک کراوە بۆ بەڕێوەبەرایەتییەکانی چاودێریی بازرگانی لە هەولێر، سلێمانی، دهۆک و گەرمیان و تێیدا نووسراوە، "دەسەڵات دراوە بە سەرجەم بەڕێوەبەرانی بەڕێوەبەرایەتیی چاودێریی بازرگانی پارێزگاکانی هەرێم [ـی کوردستان] بە پێدانی مۆڵەتی داشکاندنی نرخی کاڵاکان لە جیاتی وەزارەتی بازرگانی و پیشەسازیی بۆ کەمکردنی رۆتین بۆ ئاگاداریتان و ئەنجامدانی کاری پێویست. "