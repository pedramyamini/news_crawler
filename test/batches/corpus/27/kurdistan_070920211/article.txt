دلاوەر ئاژگەیی، نوێنەری حکومەتی هەرێمی کوردستان لە یەکێتیی ئەوروپا بە تۆڕی میدیایی رووداوی راگەیاند، "هەرێمی کوردستان بەشێکە لە رێککەوتنێکی گشتگیری هەمەلایەنەی نێوان بەغدا و یەکێتیی ئەوروپا، جۆزێپ بۆرێل بۆ کاراکردنی رێککەوتنەکە سەردانی بەغدا و هەولێر دەکات. "  جۆزێپ بۆرێل، بەرپرسی سیاسەتی دەرەوەی یەکێتیی ئەوروپاش لەبارەی پەیوەندییەکانیان و سەردانەکەی رایگەیاند، "پەیوەندییە دووقۆڵییەکان و هاوبەشییەکانمان و رێکەوتننامەکانی هاریکارییمان لەگەڵ عێراق زۆر باشن و لەسەر بنچینەی بەهێز بونیادنراون بۆ پشتیوانیکردنی ئەو هاوبەشییەمان، ئێمە لێرەین بۆ ئەوەی بەردەوام بین لەسەر ئەو کارانە، هەروەها هەوڵ بۆ پاڵپشتیکردنی هەماهەنگیی ئابووری دەدەین کە لەساڵی ٢٠١٤ واژۆکراوە، ملیارێک و ٣٠٠ ملیۆن یۆرۆمان بۆ چالاکیی ئابووری و ئاسایشی و مرۆییش بەخشیوەتە عێراق و هەروەها پابەند دەبین بە پێدانی راوێژ بۆ پاڵپشتیکردنی عێراق. "  بەپێی قسەکانی ئاژگەیی لە سەردانەکەیدا بۆ هەولێر، بڕیارە جۆزێپ بۆرێل کە دوێنێ لە بەغدا بوو، ئەمڕۆ لەگەڵ سەرۆک بارزانی، نێچیرڤان بارزانی، سەرۆکی هەرێمی کوردستان و هەروەها مەسرور بارزانی، سەرۆکوەزیرانی هەرێمی کوردستان کۆببێتەوە.   یەکێتیی ئەوروپا، لە ساڵی ٢٠١٥ ـەوە نووسینگەی خۆی لە شاری هەولێر کردووەتەوە، پێشتر چەند جارێک بەرپرسانی یەکێتیی ئەوروپا لەنێویاندا فێدریکا مۆگرینی، بەرپرسی پێشووی کاروباری دەرەوەی یەکێتیی ئەوروپا لە ساڵی ٢٠١٤ سەردانی هەولێری کردووە.   نیاز بارزانی، بەرپرسی کاروباری دەرەوە و دیپلۆماسی لە سەرۆکایەتیی هەرێمی کوردستان بە رووداوی گوت، "لەدوای پرۆسەی رزگایی لە عێراق، هەرێمی کوردستان بووەتە کاراکتەرێکی سەرەکی لە پرۆسەی سیاسی و سەربازی و ئابووری و مرۆیی لە وڵاتەکە، بەتایبەت ئەمە دوای شەڕی داعش زیاتر دیاربوو کاتێک هێزی پێشمەرگەی هەرێمی کوردستان رۆڵێکی باڵای بینی لە تێکشکاندنی خەلافەتی داعش و دواتریش هەرێمی کوردستان نزیکەی دوو ملیۆن ئاوارە و پەنابەری لەخۆگرت، ئەمەش بووە جێگەی ستایش و پێزانینی یەکێتیی ئەوروپا و زۆرینەی کۆمەڵگەی نێودەوڵەتی، بۆیە هەرێمی کوردستان نەوەک تەنیا لە عێراق، بەڵکو لەسەر ئاستی ناوچەکە و کۆمەڵگەی نێودەوڵەتی بووەتە فاکتەرێک بۆ سەقامگیری و تێڕوانینی هەرێمی کوردستان و دیدگەی لەلایەن یەکێتیی ئەوروپا و ئەندامانی دیکەی کۆمەڵگەی نێودەوڵەتی بەهەند وەردەگیرێت. "  لەکۆی ٢٧ وڵاتی یەکێتیی ئەوروپا، ١٦ یان کۆنسوڵخانە و نوێنەرایەتیی بازرگانییان لە هەرێمی کوردستان هەیە، حکومەتی هەرێمی کوردستانیش حەوت نوێنەرایەتی لە وڵاتانی یەکێتیی ئەوروپا هەیە و پەیوەندیی سیاسی و دیپلۆماسی و بازرگانی لەنێوان ئەوروپا و هەرێمی کوردستان سەقامگیر و پەرەسەندووە.   لە چەندین بۆنە و کاتی جیاوازدا، بەرپرسانی ئەوروپا بە گرنگییەوە باسیان لە بایەخی پێکەوەژیان لە هەرێمی کوردستان و لەخۆگرتنی ژمارەیەکی زۆری ئاوارە و پەنابەران لەلایەن هەرێمی کوردستان کردووە و سەقامگیریی هەرێمی کوردستانیان بەلاوە گرنگ بووە، لەم پێناوەشدا هاویکارییان پێشکەشکردووە بە تایبەت لە شەڕی تیرۆردا.