ئاڵدار خەلیل، ئەندامی دەستەی سەرۆکایەتیی پەیەدە پێشتر لە هەڤپەیڤینێکدا لەگەڵ تەلەڤزیۆنێکی رۆژئاوای کوردستان باسی کێشە نێوخۆییەکانی یەکێتی کردبوو و گوتبووی، بەهۆی "دەستێوەردانی تورکیاوەیە. " هاوکات باسی لەوە کردبوو، سیاسەتی یەکێتی کە پشتیوانیکردن بووە لە جووڵانەوەی کورد، لەگەڵ سیاسەتی ئەردۆغان نەگونجاوە. "بۆیە ئاژاوەیان لەنێو حیزبەکە دروستکردووە. " دەشڵێت، ئەوەی لە نێو یەکێتیدا روویدا "کودەتا بووە"  هاوکات لە لێدوانی سەرچاوەکەی مەکتەبی راگەیاندنی یەکێتیدا هاتووە، "تانە شاراوەکانی لەبارەی گومانكردن لە هەڵوێستەكانی یەکێتیی نیشتمانیی کوردستان ئاماژەیەكی ناڕەوا و بێئاست و نەگونجاون. یەکێتی ئەو حیزبە نییە گۆڕانكاری لە هەڵوێستە ستراتیژییەكانی و بینینە نیشتمانییە دەستەجەمعییەکانی رووبدات بەپێی تێڕوانینی فەردی یان بەهۆی فشاری هەرێمایەتییەوە. "  سەرچاوەکەی یەکێتی باسی لەوەشکردووە، "باشترە ئاڵدار خەلیل و پارتی یەكێتیی دیموكراتی هەوڵ و هێزیان بخەنەگەڕ بۆ چارەسەری ئەو گرفت و ئاڵنگارییە زۆرانەی بەردەم گەلەكەمان و ناوچە كوردییەكانی سووریادایە و دەستوەردان لە كاروباری نێوخۆیی پارتە كوردستانییەكانی دیکەدا نەكات. "  هاوکات بافڵ تاڵەبانی، هاوسەرۆکی یەکێتی لە هەڤپەیڤینی لەگەڵ ژمارەیەک لە راگەیاندنەکانی هەرێمی کوردستان ئاماژەی بەوە کرد، ئەوەی لە ٨ ـی تەممووز روویدا کودەتا نەبووە، بەڵکو "هەڵوەشاندنەوەی کودەتا بووە" گوتیشی، تورکیا، ئێران و پارتی ئاگادارنەبوونە.   بەنیگەرانی و سەرسوڕمانێكی زۆرەوە گوێبیستی لێدوانی ئەندامێكی دەستەی سەرۆكایەتی پارتی یەكێتی دیموكراتی PYD بووین كە چەند وتەیەكی نەشیاوی ئاراستەی ی. ن. ك كردووە و دەستوەردانێكی قبوڵنەكراوە لە كاروباری ناوخۆی یەكێتی  كە ھەموو لایەک بە حیزبەکەی ناوبراویشەوە دەزانێت چەند قوربانی و هاریكاری پێشكەشكردوون، هەرچەندە منەت لەوەدا نییە كە پشتیوانی دۆزی گەلەكەمان لە رۆژئاوا و تەواوی كوردستان بكەین و ئەوەش درێژەدانە بەو پرەنسیپانەی سەرۆك مام جەلال دارێژەرییەتی.  ئاماژەكانی بەڕێز ئاڵدار خەلیل و تانە شاراوەکانی لەبارەی گومانكردن لە هەڵوێستەكانی ی. ن. ك ئاماژەیەكی ناڕەوا و بێ ئاست  و نەگونجاون. یەکێتی ئەو حزبە نییە گۆڕانكاری لە هەڵوێستە ستراتیژییەكانی و بینینە نیشتنمانییە دەستەجەمعییەکانی رووبدات بەپێی تێڕوانینی فەردی یان بەهۆی فشاری هەرێمایەتییەوە.  لە جێی دەربڕینی ئەو هەلۆێستە شەرمەزاری  و ناڕاست و دنەدەرانەی نە پێش و نە دوامان دەخات، باشترە بەرێز ئاڵدار خەلیل و پارتی یەكێتی دیموكراتی هەوڵ و هێزیان بخەنەگەڕ بۆ چارەسەری ئەو گرفت و ئاڵنگارییە زۆرانەی بەردەم گەلەكەمان و ناوچە كوردییەكانی سوریادایە و دەستوەردان لە كاروباری ناوخۆی پارتە كوردستانییەكانی تردا نەكات.  سەرچاوەیەك لە مەكتەبی راگەیاندنی ی. ن. ك