ئەمڕۆ هەینی ٢٠ - ٠٨ - ٢٠٢١ گرووپی کۆمپانیاکانی قەیوان لە روونکردنەوەیەکدا لێدوان و نووسینەکانی غالب محەممەد بە تۆمەتی "بێ بەڵگە و بێ پاساو" ناودەبات و دەڵێت، ئەوەی ئەو پەرلەمانتارە باسی دەکات "هیچ بنەمایەکی نییە و دوور و نزیک پەیوەندیی بە ئێمەوە نییە. "  رۆژی پێنجشەممە ١٩ - ٠٨ - ٢٠٢١ غالب محەممەد لە فەیسبووکی خۆی رایگەیاند، "كۆمپانیای قەیوان ماددەی نەفتای لە حكومەتی عێراق بە داشكاندنی ١٢٠ دۆلار لە هەر تەنێك وەرگرتووە بۆ ئەوەی لە رێگەی دەروازە سنوورییەکانەوە بۆ دەرەوەی وڵات ببرێت، بەڵام  كۆمپانیای قەیوان دێت بە ماددەی چاككەرەوە و تێكەڵكردنی لەگەڵ بەنزین دواتر وەك بەنزین بە هاوڵاتیانی [هەرێمی] كوردستان دەفرۆشێت".     لە بەشێکی دیکەی روونکردنەوەکەی کۆمپانیای قەیواندا هاتووە، "لە رابردوودا لە سۆنگەی رێزگرتن لە کاری پەرلەمانی و لەو باوەڕەوە کە ئەگەر ناوبراو [غالب محەممەد] بەڵگەیەکی هەیە ئەوا دەتوانێ بە رێکاری پەرلەمانی و یاسایی کاری لەسەر بکات.. بەڵام دەرکەوت ئەوەی نەکردووە و لە رێگەی سۆشیاڵمیدیاوە بەردەوامە لە ناوهێنانی کۆمپانیاکەمان".  گرووپی کۆمپانیاکانی قەیوان داوا دەکات لەگەڵ نزیکبوونەوەی هەڵبژاردنی عێراق نەخرێنە نێو ململانێ سیاسییەکانەوە کە بڕیارە هەڵبژاردنەکە لە ١٠ - ١٠ - ٢٠٢١ بەڕێوەبچێت.