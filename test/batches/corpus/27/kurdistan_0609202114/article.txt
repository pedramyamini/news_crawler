مەیسا حەمەدەمین، دایکی رەوانە و دەڵێت، "لێرە هەر دەڵێن چارەسەری نییە و دەبێ بچێتە دەرەوەی وڵات، پشکنینەکانیمان بردووە بۆ زۆر شوێن، بەڵام کەس وەڵاممان ناداتەوە و ئێمەش توانای هیچ چارەسەرییەکمان نییە. "  ئەو خێزانە پەنابەری رۆژئاوای کوردستانن لە کەمپی باسرمە، باوکی کرێکارە و پێنج منداڵی دیکەی هەن. دار و نەداری بۆ نەخۆشییەکەی رەوان فرۆشتووە، بەڵام پزیشکان لە چارەسەری نەخۆشیی کچەکەی لە کوردستان نائومێدیان کردووە.  ماهیر حوسێن، باوکی رەوانە و دەڵێت، "ئەو کچەی من تاوەکو یەک دوو مانگی دیکە دەژی، چیدیکە هیوامان پێی نییە، لێرە پێیان گوتووم کە چارەسەری نییە. ئێمەش پاسپۆرتمان نییە و ئەوە دەبێتە سەر حکومەت کە کارێکمان بۆ بکات. "  لە بەدواداچوونەکەماندا بۆمان دەرکەوت، چارەسەری نەخۆشییەکەی رەوان لە هەرێمی کوردستان و عێراقیش نییە و پێویستە بچێتە دەرەوەی وڵات.  دکتۆر باوەڕ حەسەن؛ پزیشکی پسپۆڕی نەخۆشییەکانی دڵە، بە رووداوی گوت، "ئەو نەخۆشە لە منداڵییەوە دیواری دڵی بۆ دروست نەبووە، ئەوەی کە خوێنی پاک و پیس لێک جیا دەکاتەوە، بۆیە تێکەڵ دەبێت و وای لێ دەکات زەختی سییەکانیشی بەرزدەبێتەوە. بۆیە پێویستی بە نەشتەرگەری هەیە و نەشتەرگەرییەکەیشی لە دەرەوەی وڵاتە و ئەگەر بێت و زوو چارەسەر نەکرێت، ئەوا ئیدی لە دەرەوەش چارەسەری نابێت. "  رەوان پێنج خوشكی دیکەی هەن، سێ لە خوشکەکانیشی نەخۆشی گورچیەلەیان هەیە، بەڵام نەخۆشییەکەی رەوان هێندەی سێبەری قورسە بەسەر ژیانیان کە هەم خۆیان و هەم دایک و باوکیان نەخۆشیی ئەوانیان بیر چووەتەوە و شەو و رۆژ دڵیان لای رەوانی تەمەن نۆ مانگە.