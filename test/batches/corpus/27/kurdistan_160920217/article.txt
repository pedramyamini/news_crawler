رووداوەکە ئێوارەی رۆژی چوارشەممە ١٦ - ٠٩ - ٢٠٢١ روویداوە. دکتۆر هێرش سەعید، بەڕێوەبەری تەندروستی قەزای خەبات بە تۆڕی میدیایی رووداوی راگەیاند، گەنجەکە ناوی (هەڤاڵ ئەکرەم)ـە و تەمەنی ٢٧ ساڵە، لە کاتی هەڵواسینی پۆستەر بۆ بەربژێرێک لەناو دەمی شۆفڵ دەکەوێتە خوارەوە و گیانلەدەستدەدات.  لەبارەی وردەکاریی رووداوەکە دکتۆر هێرش سەعید گوتی "شۆفێری شۆفڵەکە پوورزای هەڤاڵ بووە، کاتێک هەڤاڵ کەوتووەتە خوارەوە، سەری لێشێواوە و لەبەر پەرۆشی بەبێ ئەوەی برێک رابکێشێت دابەزیوە بۆ ئەوەی بە هانای هەڤاڵەوە بچێت، بەڵام شۆفڵەکە جوڵەی کردووە و تایەی شۆفڵەکە بە سەری هەڤاڵ کەوتووە".  بەڕێوەبەری تەندروستی قەزای خەبات ئاماژەی بەوەشکرد، هۆکاری سەرەکی گیانلەدەستدانی هەڤاڵ کەوتنەخوارەکە بووە، کاتێکیش گەیێندراوەتە نەخۆشخانەی خەبات، چارەسەری سەرەتایی بۆ کراوە و بە زووترین کات بە ئامبووڵانس گواستراوەتەوە بۆ هەولێر، بەڵام بەرلەوەی بگەیێندرێتە نەخۆشخانە بەهۆی سەختیی برینەکەی گیانی لەدەستداوە.  هەڤاڵ ئەکرەم هەرکی، دانیشتووی کۆمەڵگەی تۆبزاوەی سەر بە ناحیەی رزگارییە لە قەزای خەباتی سنووری پارێزگای هەولێر.