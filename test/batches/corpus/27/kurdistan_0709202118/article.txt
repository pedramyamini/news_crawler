نزار مەلا غەفار، بڕیاردەری لیژنەی شاره‌وانى، گواستنەوە، گەیاندن و گەشتوگوزاری پەرلەمانی کوردستان لە لێدوانێکدا بە تۆڕی میدیایی رووداوی راگەیاند، "دوێنێ دووشەممە سەرۆکی هەرێمی کوردستان واژۆی لەسەر یاساکە کرد و چاوەڕوان دەکرێت دوای بڵاوبوونەوەی لە رۆژنامەی وەقائیعی کوردستان، لە ماوەی دوو مانگدا وەزارەتی شارەوانی و گەشتوگوزار رێنوێنیی تاپۆکردن دەربکات و لەسەر ئاستی ناحیە و قەزاکان لیژنە بۆ وەرگرتنی مامەڵەی ئەو هاونیشتمانییانە پێکبهێندرێت کە لە پێش رۆژی ٣١ی کانوونی یەکەمی ٢٠٢٠ خانوویان لەسەر زەوی زێدەڕۆ دروستکردووە".  بڕیاردەری لیژنەی شاره‌وانى، گواستنەوە، گەیاندن و گەشتوگوزاری پەرلەمانی کوردستان سەبارەت بەو کەسانەی لە ئەنجامی پەسندکردن و چوونە واری جێبەجێکردنی هه‌موارى یاسای بەخاوەنكردنی ئەو زەوییانەی كە لە سنووری شارەوانییەكان زێدەڕۆییان لەسەر كراوە، گوتی، "بەپێی ئامارەکان لەنێوان ٣٥٠ بۆ ٤٠٠ هەزار هاونیشتمانی لەو یاسایە سوودمەند دەبن، واتە ئەو ژمارەیە خانووی زێدەڕۆ هەیە لە هەرێمی کوردستان کە تاوەکو پێش ٣١ی کانوونی یەکەمی ٢٠٢٠ دروستکراون".  یاسای بەخاوەنكردنی ئەو زەوییانەی كە لە سنووری شارەوانییەكان زێدەڕۆییان لەسەر كراوە، ژمارە ٣ی ساڵی ٢٠١٩ لە ٦ی تەممووزی ٢٠٢١ لەلایەن پەرلەمانی کوردستانەوە هەموار کرایەوە و پەسند کرا، بەپێی هەمواری یاساکەش رێژەی ٥ % ی نرخی خانووەکە وەکو بڕە پارەیەک لە خاوەن ئەو خانووانەی زێدەڕۆن وەردەگیرێت بۆ تاپۆکردنی خانووەکان.  بە گوتەی نزار مەلا غەفار، ئەو یاسایە ئەو خانووانەش دەگرێتەوە کە حکومەتی بەعس پێشتر رووخاندوونی و لەدوای ساڵی ١٩٩١ ـەوە دروستکراونەتەوە، هاوکات ئەو رێژەی ٥ % ـەی بۆ تاپۆکردن وەردەگیرێت لە کەسوکاری شەهیدانیش وەردەگیرێت، بەڵام بە سوودمەند ئەژمار ناکرێن.  یاسای هەمواری یەكەمی یاسای ژمارە ٣ی ساڵی ٢٠١٩، یاسای بەخاوەنكردنی ئەو زەوییانەی كە لە سنووری شارەوانییەكان زێدەڕۆییان لەسەر كراوە، له ١٢ مادده و هۆكاره‌كانی ده‌رچوواندنی پێكهاتووه.