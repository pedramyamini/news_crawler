بەڕێوەبەرایەتیی پۆلیسی پارێزگای سلێمانی لە راگەیێندراوێکیدا ئاماژەی بەوە کردووە، مەفرەزەکانی بەشی پۆلیسی نەهێشتنی تاوانی سلێمانی - نووسینگەی رزگاری، دوو تۆمەتباریان بە بڕیاری دادوەر و بەپێی ماددەی ٤٤٦ و ماددەی ٣٠ی تایبەت بە ماددە ھۆشبەرەکان دەستگیرکردووە.  لە راگەیێندراوەکەدا هاتووە "دوای ئەوەی مەفرەزەکانی بەشی پۆلیسی نەهێشتنی تاوانی سلێمانی فەرمانێکی دەستگیرکردنی تۆمەتبار (ر. ت. أ، لەدایکبووی ١٩٧١)یان جێبەجێکرد لە شوێنی نیشتەجێبوونیدا کە داواکراو بوو بەپێی ماددەی ٤٤٦ لە یاسای سزادان، تۆمەتباری ناوبراو لەگەڵ تۆمەتبارێکی دیکەدا بەناوی (ئ. ع. ح، لەدایکبووی ١٩٨٠) سەرقاڵی کێشانی ماددەی ھۆشبەر بوون، بۆیە لەلایەن مەفرەزەکەی پۆلیسەوە هەردوو تۆمەتبارەکە دەستگیرکران".  لە کاتی دەستگیرکردنی تۆمەتبارەکاندا، پۆلیسی سلێمانی دەڵێت، دەستیش بەسەر بڕێک ماددەی هۆشبەردا گیراوە لە جۆری ھێرۆیین، لەگەڵ ئەو ئامێرەی تۆمەتبارەکان ماددەکەیان پێ کێشاوە.  پۆلیسی سلێمانی ئاماژەی بەوەش کردووە، پەڕاوی لێکۆڵینەوە بۆ ھەردوو تۆمەتبارەکە کراوەتەوە و تۆمەتبار (ر. ت. أ) بە بڕیاری دادوەر و بەپێی ماددەکانی ٤٤٦ و ٣٠ راگیراوە؛ ھەروەھا تۆمەتبار (ئ. ع. ح) بە بڕیاری دادوەر و بەپێی ماددەی ٣٠ی تایبەت بە ماددە ھۆشبەرەکان راگیراوە و لێکۆڵینەوەکان بەردەوامن.