دوای ئەوەی پرسیاری لەبارەی ئەو گرتە ڤیدیۆییە لێکرا کە ساڵی ٢٠١٤ تۆمارکراوە و تێیدا باس لە کشانەوەی هێزەکانی ئەمریکا لە ئەفغانستان دەکات، مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتی رایگەیاند، ئەو کشانەوەی ئەمریکا شتێکی چاوەڕوانکراو بوو؛ هەروەها ئاماژەی بەوەش کرد، ئەو حکومەتەی لە ئەفغانستان پێکهێندرابوو، "دەڵەمە بوو و هێشتا خۆی نەگرتبوو".  لەبارەی قۆناخی داهاتووی حوکمڕانیی رێکخراوی تاڵیبان لە ئەفغانستان مەلا بەختیار دەڵێت، "پێویستە کاتیان پێبدرێت و تاقیبکرێنەوە. ئەوان لە رێگەیەی دیموکراسییەوە نەهاتوونەتە سەر حوکم، بەڵکو بزووتنەوەیەکی چەکدارین و هاتنە سەر حوکم لە ئەنجامی ئەوەی کە ئەمریکا نەیتوانی لە ئەفغانستان حکومەتێکی مۆدێرنی نیمچە دیموکراسی دابمەزرێنێت".  لە بەشێکی دیکەی قسەکانیدا، مەلا بەختیار باسی لەوە کرد، "ئەو دەوڵەتەی دامەزرابوو ٣٠٠ - ٣٥٠ هەزار چەکداری هەبوو کە ٢٠٠ هەزاریان بندیوار بوون، وەکو ئەمانەی عێراق. جا ئەو بندیوارە بوو کە نەیانتوانی بەرگری بکەن، جگە لەمەش گەندەڵی جومگەکانی ئەو حکومەتەی ئەفغانستانی داڕزاندبوو. من ناتوانم ئێستا بڵێم تاڵیبان چەندی خەڵک لەگەڵە، هەروەها تاوەکو چەند دەتوانێت سەرکەوتوو بێت لەو بەڵێنانەی داویەتی، بەڵام ئەو بەڵێنانە باشترن لەو حوکمڕانییەی پێش ١١ی سێپتەمبەر کردیان. من هیوادارم وا بکەن".  سەبارەت بەو بەراوردکارییەی لە نێوان ئەفغانستان و هەرێمی کوردستان دەکرێت، فازڵ میرانی، سکرتێری مەکتەبی سیاسیی پارتی دیموکراتی کوردستان تیشکی خستە سەر پەیامەکەی سەرۆک بارزانی و بە گرنگی زانی کە بەراوردکارییەکی وەها لەنێوان ئەفغانستان نەکرێت و گوتی، "هەمووان دەزانین کە مەترسیی سەر حکومەتی ئەفغانستان تاڵیبانە، بەڵام مەترسی لەسەر هەرێمی کوردستان کێیە کە خەڵکەکە تووشی دڵەڕاوکێ دەکات؟ با بزانین مەترسییەکە جگە لە داعش چی دیکەیە؟ بێگومان ئەو یەکڕیزییەی دوێنێ خەونمان پێوەی دەبینی، ئەمڕۆ لە هەموو ساتێک پێویستترە بۆمان. پێویستە جگە لە بەرگری، کار لەسەر رێگەچارەی دیپلۆماسی بکەین".  سکرتێری مەکتەبی سیاسیی پارتی بە پێویستی دەزانێت پەیوەندییەکان لەگەڵ دراوسێکانی هەرێمی کوردستان باشتر بکرێن و واقیعیانە دیراسەتی بابەتەکان بکرێت.  لەبارەی هۆکار و پاڵنەر بۆ کشانەوەی ئەمریکا و جێهێشتنی هاوپەیمانەکانی لە ئەفغانستان محەمەد حەکیم، ئەندامی ئەنجوومەنی باڵای کۆمەڵی دادگەریی کوردستان رایگەیاند، بەشێک لەو شرۆڤانەی لە هەرێمی کوردستان لەبارەی ئەفغانستان دەکرێن، بێ زانیارین و بە پێویستیشی زانی "ئەوانەی شرۆڤە دەکەن، پێویستە لە گەلی ئەفغان تێگەیشتبێتن".  محەمەد حەکیم گوتیشی، " ٤٢ % ی گەلی ئەفغان پشتۆیە، ٢٧ % ی تاجیکە، ٩ % هازارا و ٩ % ش ئۆزبەکە. ئەگەر بگەڕێینەوە مێژوو، دەبینین ململانێ هەبووە، بە تایبەتی لەنێوان پشتۆ و تاجیک ناکۆکیی سیاسیی دروستکردووە".  سەبارەت بە کشانەوەی ئەمریکاش ئەو ئەندامەی ئەنجوومەنی باڵای کۆمەڵی دادگەریی کوردستان ئاماژەی بەوە کرد، ئەمریکا لە ساڵی ٢٠٠٩ وە و لەگەڵ هاتنی باراک ئۆباما بۆسەر حوکم رایگەیاندووە، لە ئەفغانستان پاشەکشە دەکەن، ئەمە شتێکی لەناکاو و چاوەڕواننەکراو نەبووە.  محەممەد حەکیم وێکچواندنی هەرێمی کوردستان و ئەفغانستانی بە "هەڵە" زانی و گوتی، تاکە خاڵی وێکچوون ئەوەیە کە عێراق (واتا بە هەرێمی کوردستانیشەوە) لە ریزبەندیی گەندەڵی لە کۆی ١٨٠ وڵات لە پلەی ١٦٠ دایە، هەرچیی ئەفغانستانە لە پلەی ١٦٥ دایە؛ هەروەها بە گرنگی زانی لە هەرێمی کوردستان کار بۆ چارەسەرکردنی گەندەڵی بکرێت.  لەبارەی داهاتووی حوکمڕانیی تاڵیبانیش گوتی، "تاڵیبان پێش ١١ی سێپتەمبەر هەڵەیەکی گەورەی کرد کە تاجیکی فەرامۆشکرد و پۆستەکانی زیاتر دەدایە پەشتۆ، بەڵام ئێستا ئاڵنگاریی زۆری هەیە. ئەوانەی ئێستا تاڵیبان لەبارەی ئازادی و ماف و ژن و دیپلۆماتکاران و ئەندامێتی لە نەتەوە یەکگرتووەکان دەیڵێت، نوێ نین. ساڵی ٢٠٠٦ دەستوورێکی راگەیاندووە کە هەموو ئەمانەی تێدایە"، ئەوەیشی بە خاڵێکی باش ناوبرد کە تاڵیبان ئەمارەتی راگەیاند نەک خیلافەت و گوتی، "ئەمە لە زۆر رووەوە جیاوازە لەگەڵ قاعیدە و داعش".  ئەبوبەکر کاروانی، نووسەر و سیاسەتڤان کە پێیوایە بزووتنەوەی تاڵیبان جیایە لەگەڵ ئەو رێکخراوانەی دیکە کە کار لەسەر ئایدۆلۆژیای ئیسلام دەکەن، لەبارەی قۆناخی داهاتووی تاڵیبان گوتی، "تاڵیبان لە ساڵی ١٩٩٦ - ٢٠٠١ ویستی لە دەرەوەی سیستەمی نوێی دەوڵەتمەداریی جیهانەوە میرنشینێک دروست بکات، بەڵام رێگەی پێنەدرا لە دەرەوەی دەوڵەتدا قەوارەیەک دابمەزرێنێت؛ بەڵام ئێستا جۆرێک لە گوتاری دەوڵەتی هەڵگرتووە و لە قۆناخی بەڵێندان و مژدەدایە، بەڵام قۆناخێکی دیکە ماوە کە قۆناخی پیادەکردنە و قۆناخە گرنگەکەیە".