ئاوارەخان ژنە هونەرمەندێکی کەرکووکییە، بەردەوام ئاڵای کوردستان لەنێو ئۆتۆمبێلەکەیدایە، تاوەکو ئێستا بەو هۆیەوە دوو جار رووبەڕووی کێشە بووەتەوە لەگەڵ هێزە ئەمنی و سەربازییە عێراقییەکان.  ئەم ژنە کوردە باوک و دوو برای و نزیکەی ١٠ کەسی خێزانەکەی شەهیدن، ئەو هەمیشە ملوانکەی گەردنیشی ئاڵا و نەخشەی کوردستانە، گلەیی لە بەرپرسانی کورد دەکات کە نەیانتوانیوە ئاڵای کوردستان بە شەکاوەیی لە کەرکووک بهێڵنەوە.  ئاوارەخان، هونەرمەند و ئەکتەر بە رووداوی گوت، پێیان گوتووە "بوەستە و ئەو ئاڵای کوردستانە لابدە، گوتم لاینادەم. گوتی لایدە قەدەخەیە، گوتم لاینادەم. دەستی بۆ هێنا بیبات، نەمهێشت؛ گوتم، ناهێڵم و ناشتدەمێ، دوو کاژێر زیاتر ئێمە لەوێ راگیراین".  لەنێو لۆگۆ و پۆستەری بەربژێرەکاندا کەمترین ئاڵای کوردستان و درووشمە نیشتمانییەکان بەرچاو دەکەون. لە بانگەشەی هەڵبژاردن ئەو بەربژێرانەی بە ئاڵای کوردستانەوە بانگەشه دەکەن لە پەنجەکانی یەک دەست تێپەڕ ناکەن.  بەربژێرەکانی پارتی و چەند بەربژێرێکی دیکە ئاڵای کوردستانیان لە باکگراوندی وێنەکانیان داناوە. شاخەوان عەبدوڵڵا، بەربژێری پارتی لە بازنەی یەکەمی کەرکووک ئاماژەی بەوە کرد، "هیچ بڕیارێک بۆ قەدەخەکردنی ئاڵای کوردستان دەرنەچووە و ئەوەی روویداوە پەیوەستە بە عەقڵیەتی شۆڤێنیی چەند کەسێکی نێو دەزگا ئەمنییەکانەوە".  ئەو بەربژێرەی پارتی لە بازنەی یەکەمی کەرکووک گوتی، "ئەو بابەتە کەوتووەتە سەر کەس و ئەفسەرەکان کە تاوەکو ئێستا تێنەگەیێندراون، لێکتێنەگەیشتن هەبووە بە گوتەی ئەوان، پەیوەندیم بە فەرماندەیی ئۆپەراسیۆنەکان و پۆلیسیشەوە کرد، هەر دوێنێ داوامان کرد ئەو هێزە لە فولکەی ئیخوان نەمێنێت و ئێستا هیچ هێزێکی لێنەماوە".  بەپێی زانیارییەکانی رووداو، لەسەر سکاڵای دوو بەرپرسی عەرەب و تورکمان فەرمانێک بە ئاگادارکردنەوە دراوەتە هێزە ئەمنییەکان کە رێگەنەدەن جگە لە ئاڵای عێراق، لایەنگرانی حیزبەکان هیچ ئاڵایەکی دیکە لە بانگەشەی هەڵبژاردن هەڵبکەن.