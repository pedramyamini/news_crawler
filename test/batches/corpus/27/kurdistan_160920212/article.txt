ئەمڕۆ پێنجشەممە ١٦ - ٩ - ٢٠٢١ جارێکی دیکە بۆڕیی ئاوی ئیفراز سێی هەولێر کە ئاو بۆ رۆژهەڵات و ناوەڕاستی شارەکە دابیندەکات، شکایەوە.   زەردەشت سەرسام، بەڕێوەبەری ئاوی هەولێر بە رووداوی راگەیاند، تیمەکانی چاککردنەوە چوونەتە شوێنەکە و دەستیان بە چاککردنەوە کردووە و دوای چەند کاژێرێک چاکدەکرێتەوە و "بە دڵنیاییەوە سبەی ئاو بۆ ماڵان بەردەدرێتەوە".  تاوەکو ئێستا نزیکەی ٢٠ جار بۆڕیی ئاوی ئیفراز سێ شکاوە، لەبارەی هۆکارەکەیەوە زەردەشت سەرسام دەڵێت: "بەهۆی جووڵەی زەوی و کارکردن لەسەر ئەو زەوییەی بۆڕییەکەی بەژێردا دەڕوات، ئەو حاڵەتە زوو زوو دووبارە دەبێتەوە، بەڵام دەتوانین زوو چاکیبکەینەوە".  بۆڕیی ئاوی ئیفراز سێ، کەوتووەتە باکووری شاری هەولێر و نزیکەی ٤٠ % ی ئاوی شاری هەولێر، کە بریتین لە گەڕەکەکانی باکوور و رۆژئاوای شارەکە دابەشدەکات.  پرۆژەی ئاویی ئیفراز سێ تەمەنی ١٤ ساڵە، ئەم پرۆژەیە رۆژانە نزیکەی ٢٤٠ ملیۆن لیتر ئاو دابین دەکات. بۆرییەکانی ئیفراز سێ لە جۆری جی ئاڕ پییە کە یەکێک لە سەختترین جۆری بۆرییەکانە بۆ چاککردنەوە.  گەڕەکانی زانکۆ، باداوە، فەرمانبەران، ئیسکان و زیاتر لە شەش گەڕەکی دیکەی هەولێر لەگەڵ شکانی بۆریی ئاوی ئیفراز سێ بێ ئاو دەبن. لە مانگی نیسانی ئەمساڵیشدا بۆرییەکە جارێکی دیکە شکایەوە.  هەر جارێک بۆریی ئاوی ئیفراز سێ بشکێت، لە هەر کاژێرێکدا نزیکەی ١٠ هەزار مەتر سێجا ئاو بەفیڕۆ دەچێت.  هەولێر سێ پرۆژەی ئاوی ئیفرازی هەیە. ئیفراز یەک کە ساڵی ١٩٦٧ دروستکراوە، ئیفراز دوو ساڵی ١٩٨٢ و ئیفراز سێ ساڵی ٢٠٠٧ کەوتووەتە کار.