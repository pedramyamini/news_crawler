دیار ئازاد و ئاگرین پێشڕەو ٤٠ رۆژە لە کەمپی داخراوی کۆسن بڕیاریانداوە بگەڕێنەوە هەرێمی کوردستان، بەڵام گەڕانەوەشیان هێندەی چوونیان بە رێگەی نایاسایی قورس بووە.  هەردوو گەنجەکە خەڵکی شاری چەمچەماڵی باشووری کوردستانن و لەبارەی دۆخی خۆیانەوە بەشداریی بەرنامەی "رێیا سۆر"ی رادیۆی رووداویان کرد. دیار ئازاد گوتی، "دەمانەوێت بگەڕێینەوە، بەڵام ٤٠ رۆژە لە یۆنان گیرمان خواردووە و ناتوانین بگەڕێینەوە، چونکە لە کەمپی دوورگەی کۆسین کە وەکو گرتووخانەیەکە. تەنانەت گرتووخانە لەو باشترە، لەبەر ئەوەش هەر کە هێندراین بۆ ئێرە، دوای سێ - چوار رۆژ لێکۆڵینەوە، بزمار و چەکوشیان بۆ هێناین و داوایان لێکردین بە دەستی خۆمان شاشەی مۆبایلەکانمان بشکێنین. من کە شکاندم، شاشەکەیشی سووتا بۆیە ناچاربووین لەنێو کەمپ مۆبایلێکی دیکە بە ٢٠٠ یۆرۆ بکڕین و کامێرایشی نییە".  بەربەستەکانی پێش گەڕانەوەی کۆچبەرەکان بۆ هەرێمی کوردستان  لەبارەی هۆکاری نەگەڕانەوەیان دیار ئاماژە بەوە دەکات، لە کاتێکدا ژمارەیەک کۆچبەری دیکەیش لەگەڵیان بوون و لەسەر خواستی خۆیان گەڕێندراونەتەوە، بەڵام تەنیا ئەو و کەسێکی دیکە هێڵدراونەتەوە.  ئەو کۆچبەرە ئاماژەی بەوەش کرد، "پێمان گوتراوە: دەبێت ساڵێک و هەشت مانگ لە کەمپەکەدا بمێننەوە، دواتر ئازاد دەکرێن و دەتوانن بگەڕێنەوە. نە کەسمان کوشتووە نە قاچاخچیین و نە ماددەی هۆشبەرمان بەکارهێناوە. تەنیا پەنابەرین. داوامان کردووە لە رێگەی "IOM"وە [رێکخراوێکی نێودەڵەتیی کۆچ] بگەڕێینەوە هەرێمی کوردستان، بەڵام دەڵێن: ئێوە پێشتر لە ئەڵمانیا گەڕاونەتەوە بۆ هەرێمی کوردستان و ئێمە ناتوانین بتانگەڕێنینەوە و ئەمە کاری پۆلیسە. بە پۆلیس دەڵێین، ئەوانیش دەڵێن: کاری IOMـە. ٤٠ رۆژە یاریمان پێدەکەن و دواتریش وەڵاممان نادەنەوە. پەیوەندی بە باڵیۆزخانەی عێراقیشەوە دەکەین، بە هەمان شێوە هاوکاریمان ناکات. ئەوانیش پێمان دەڵێن: بێزارمان مەکەن و ئەوەندە پەیوەندیمان پێوە مەکەن".  دیار بێهیوا بووە و دەڵێت، "نازانین پەیوەندی بە کێوە بکەین لە کاتێکدا باڵیۆزخانە بۆ ئەوەیە کاتێک پەنابەرێک کێشەیەکی هەبێت بە هانایەوە بڕوات، بەڵام ئەمانە هیچ وەڵامێکمان نادەنەوە. هەفتەی یەک جار پەیوەندیمان پێوە کردووە، ئەویش لێمان تووڕە دەبن و کات نادەن قسەیان لەگەڵ بکەین و بە یەک خولەک کۆتایی بە قسەکردن دەهێنن. دەڵێن نووسراوتان بۆ دەکەین و تاوەکو ئێستا هیچیان نەکردووە و پاسپۆرت و هەموو نووسراوی پێویستمان پێیە".  بەرنامەی "رێیا سۆر" لەسەر ئەو کەیسە پەیوەندیی بە باڵیۆزخانەی عێراق لە یۆنان کرد، ئەوان ئاماژە بەوە دەدەن کە پێویستی بە هاوئاهەنگی لەگەڵ پۆلیس هەیە، چونکە دیار و ئاگرین پێشتریش لە ئەوروپا بوون و جیاوازە لەگەڵ کەیسێکی دیکە کە یەکەم جار هاتبێتە یۆنان و داوای گەڕانەوە بکات.  کۆنسوڵخانەی یۆنان بە رووداوی راگەیاند، "ئەگەر پاسپۆرتیشیان پێویست بێت بۆیان دروستدەکەین. چاوەڕێی پۆلیسین کاروباری پێویست بکات و بە هاوئاهەنگی بیانگەڕێنینەوە. ئەوەی پێیان گوتراوە ساڵێک و هەشت مانگ لە کەمپ دەمێننەوە راست نییە".  هۆکاری گەڕانەوەی کۆچبەرەکانی ئەوروپا بۆ هەرێمی کوردستان  دیار ئازاد ئاماژە بەوە دەکات پێشتریش لە ئەوروپا بووە. ساڵی ٢٠١٥ بە رێگەی نایاسایی لە تورکیاوە چووەتەوە ئەڵمانیا و ساڵی ٢٠١٧ گەڕاوەتەوە هەرێمی کوردستان و دەڵێت، "لە ئەڵمانیا هیچ کارێکم نەدەکرد، تەنیا خولی زمانم بینی و بۆم نەگونجا. دوای دوو ساڵ، بە فەرمی لە رێگەی ' IOM ' ـەوە گەڕابوومەوە".  دیار ئازاد کەمپی کۆس بە گرتووخانە ناودەبات و پەشیمانیی خۆی دەردەبڕێت کە بۆ دووەم جارە لە رێگەی نایاساییەوە هەوڵی داوە بچێتە ئەوروپا.  ئەو کۆچبەرە باس لەوەش دەکات و سوێند دەخوات، "ئەوەی نەهامەتی، دەردەسەری و ناخۆشی بێت دێتە سەر رێگەت. هەموو ناخۆشییەکانی ژیان دێنە سەر رێگەت. رێگە نەما تاقیی نەکەینەوە. دوا رێگە ئەم دەریایە بوو، ئەوەیش ئەنجامەکەی، تاوەکو کەوتینە نێو ئەم گرتووخانەیەوە. بۆ هەر کەسێک باس بکەیت، تاوەکو خۆی نەیبینێت باوەڕت پێناکات. هیوام وایە کەس ئەو رێگەیە تاقی نەکاتەوە و ئەوەی بەسەرمان هات بەسەر کەس نەیەت، کە لە مردن گەڕاینەوە".  دیار بە پەشیمانییەوە گوتی، "هەموو مرۆڤێک هەڵە دەکات. دووەم جارە ویستمان بگەینە ئەوروپا و بەشکوم ژیانێک دابین بکەین، بەڵام ژیان لە کوردستان زۆر زۆر لە ئێرە خۆشترە و زۆر ئاسوودەتر دەژییت کە هیچ کەسێک حەقی بەسەر تۆوە نییە، بەڵام ئێرە هیچ شتێکمان بۆ ناکرێت. نەک لە ئەڵمانیا، لە هەر وڵاتێکی ئەوروپی بیت تۆ کەسێکی بێگانەیت، تەنانەت ئەگەر رەگەزنامەی ئەو وڵاتەیشت هەبێت".  دیار و ئاگرین دۆخی نێو کەمپی کۆس بە هۆکاری بڕیاری ئەمجارەی گەڕانەوەیان بۆ هەرێمی کوردستان دادەنێن. دیار دەڵێت، "ئێرە ئەگەر ئەوروپا بێت و خەڵک بەو شێوەیە باسی دەکات، لای خۆمان لە گوندەکان بژین زۆر زۆر لە ئێرە خۆشترە. بەڕاستی هیچ ژیانێکی تێدا نییە. ئێمەیان لە کابینەیەک داناوە نە پەنجەرەی پێوەیە و نە هیچ". دەشڵێت، "تەنانەت جلێکیشیان بە ئێمە نەداوە و هیچیان بۆ نەکردووین. بە کڕینیش بێت دەستمان ناکەون. چەندە لەبەر سەرما هەوڵدەدەین جل بکڕین، نییە. لەنێو کەمپیش نییە و ناتوانین دەریشکەوین، چونکە کەمپەکە داخراوە. داوامان لە IOM و پۆلیسی ئێرەیش کردووە تاوەکو بتوانین جل بکڕین، ئەوانیش وەڵاممان نادەنەوە و کەشوهەوایش زۆر زۆر ساردی کردووە و دۆخمان زۆر زۆر خراپە. بۆیە داوا لە سەرۆکی هەرێمی کوردستان دەکەم لە هەر رێیەکەوە بێت بمانگەڕێنێتەوە و مەمنوونی دەبین".  ئاگرین پێشڕەو باسی لەوە کرد، یەکەم جار کە گیراون "پۆلیس زۆر سووکایەتیی پێکردوون، رووتیکردوونەتەوە و لێیداون و زۆر ئازار دراون". دەشڵێت، لە ٣٥ کەس تەنیا ئەو دووانەیان ماون و لەو دوورگەیە دەستبەسەرن.  ئاگرین پێیوایە شوێنی مانەوەیان کەمپ نییە، بەڵکو گرتووخانەیە و هەر بە ناو کەمپە، چونکە بە گوتەی خۆی "هیچ پێداویستییەکی تێدا نییە".  ئەو گوتیشی، "جلمان هەر ئەو جلەیە کە ٤٠ رۆژە لەبەرماندایە و هەر دەیشۆین و دەیکەینەوە بەرمان. ئاو گەرم نییە. رۆژانە دوو کاژێر ئاو بەردەدەنەوە و دەبێت بەو ئاوە ساردە خۆمان بشۆین".  بە گوتەی ئاگرین، لە هەر کابینەیەکدا ٥ - ٧ کەسی تێدایە. دۆخیان زۆر خراپە و کەمپەکە نزیکەی هەزار و ٥٠٠ کەسی تێدایە و ئەوان لەگەڵ کۆمەڵێک پاکستانی و ئەفریقاییدان و هیچ هاوزمانێکیان نییە و لەنێو کەمپدا وەکو ئەشکەنجەیەک لە شوێنێکەوە بۆ شوێنێکی دیکە دەیانگوازنەوە.  ئاگرین پێشڕەو تاوەکو پۆلی ٩ی خوێندووە و دەستبەرداری خوێندن بووە و دەستی کردووە بە کرێکاری. پێشتریش لە ساڵی ٢٠١٨ لە رێگەی کۆچی نایاساییدا بۆ ئەوروپا دەستبەسەرکراوە و دوای ١٥ رۆژ مانەوە لە یەکێک لە کەمپەکانی ئەسینا گەڕاوەتەوە بۆ هەرێمی کوردستان.  ئەو کۆچبەرە کوردە دەڵێت، "لەگەڵ رێزمدا، خەڵک تەنیا بەدوای قەرەباڵخی کەوتووە. ئەوروپا ئەوە نییە. ئەوەی بینیم هیچ نییە. هەزار ئەوروپا ناکاتە کوردستانی خۆم. بۆیە دەمەوێت بگەڕێمەوە و حکومەتی هەرێمی کوردستان بۆ گەڕانەوە هاورکاریمان بکات".  دیار ئازاد لە هەرێمی کوردستان پێشمەرگە بووە و ئاماژە بەوە دەکات کە دەیەوەێت بگەڕێتەوە و دەست بە پێشمەرگایەتی بکاتەوە. دەشڵێت، "جاری دووەم کە هاتم بۆ ئەوروپا، دەستم لە پێشمەرگەیاتی هەڵگرت. دەمەوێت بگەڕێمەوە سەر دەوام و پێشمەرگایەتیی خۆم، چونکە ئێستا لەم کەمپەدا لە دوخێکی زۆر زۆر خراپداین".  بەرلەوەی ببرێن بۆ کەمپی داخراوی کۆس، دیار و ئاگرین لە رێگەدا چۆن گیریان خوارد؟  دیار و ئاگرین و ٣٣ کۆچبەری دیکە کاتێک لە کەناراوەکانی تورکیا بەرەو ئیتاڵیا بەڕێکەوتوون، چەند رۆژێک لە دوورگەیەکی یۆنان گیردەخۆن، لەوبارەوە دیار گوتی، "زیاتر لە ٤٠ رۆژ پێش ئێستا کاتێک لە تورکیاوە کەوتینە رێ، دوای دوو شەو و دوو رۆژ شەپۆلێکی زۆر لێیداین و یەختەکەمان شکا و کەوتینە دوورگەیەکی چۆڵ کە لێمانەوە نزیکبوو. دوای دوو شەو و دوو رۆژ مانەوەش لە دوورگەکە بەبێ نان و ئاو، لەلایەن IOM و پۆلیسی یۆنانەوە هاوکاری کراین. ٣٥ کەس بووین، هەموومان کورد بووین، خێزان و منداڵیشمان لەگەڵ بوون. ئەوان دوای ئەوەی هێنرانە کەمپی کۆس، دوای نزیکەی ١٠ رۆژ لە فڕۆکەخانەی ئەسیناوە گەڕاونەتەوە هەرێمی کوردستان".