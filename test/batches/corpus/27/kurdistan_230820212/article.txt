جووتیارێک بەناوی محەممەد ساڵح ١١ دۆنم زەویی هەیە و تەنیا شەش دۆنمی چاندووە، دەڵێت، برنج ئاوی دەوێت و بەهۆی کەمیی بارانبارینەوە ئاویش کەم بووەتەوە.  لە سێ مانگی رابردوودا بۆ هەر کیلۆیەک برنج ٢٥٠ تاوەکو ٥٠٠ دینار چووەتە سەر، ئەمەش لەکاتێکدایە هێشتا بەرهەمی ئەمساڵ نەکەوتووەتە بازاڕەوە.  سەیفوڵڵا رەمەزان، بازرگان ئاماژە بەوە دەکات، "ئەمساڵ بەهۆی ئەوەی برنج کەمتر کراوە، بەپێی زانیارییەکان نرخەکەی بەرزتر دەبێتەوە، چونکە خواستێکی زیاتر لەسەر برنجی کوردی هەیە".  ساڵ بە ساڵ خواست لەسەر برنجی ئاکرێ زیاتر دەبێت، ساڵی رابردوو بۆ یەکەمجار بۆ دەرەوەی وڵات هەناردە کرا.  فازڵ مستەفا، بەڕێوەبەری چاندنی ئاکرێ دەڵێت، " ٢٢ تاوەکو ٢٨ تۆن لە بەرهەمەکەمان هەناردەی ئەوروپا و وڵاتی سوێد کردووە".  بەپێی ئاماری بەڕێوەبەرایەتیی چاندنی ئاکرێ، لە ساڵی ٢٠٢٠ دا ١١ هەزار و ٥٤٠ دۆنم زەوی کراوەتە برنج و ١١ هەزار و ٥٠٠ تۆن بەرهەمی هەبووە.