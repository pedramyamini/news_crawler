دکتۆر ساڵح مەجید، پسپۆڕی ژینگەیی لە کاریگەریی کارگەکانى چیمەنتۆ پەیوەست بە ژینگە، تەندروستى، جیۆلۆجى و کشتوکاڵی کۆڵیوەتەوە، بەڵام ئەنجامەکان باش ناڵێن، ئەو دەڵێت، "ئەو کارگانەى چیمەنتۆ بە شێوەیەکى گشتى و بە رێژەى جیاواز کاریگەرییان لەسەر بابەتى ژینگەیی، تەندروستى و تەنانەت کۆمەڵایەتیى ئەو ناوچانەى دەوروبەریان دەبێت".  بەرهەمهێنانى چیمەنتۆ پرۆسەیەکى تەواو ئاڵۆزە، کە بە پشتبەستن بە تەکنەلۆجیا، سووتەمەنى و کەرەستەى کیمیایی و میکانیکى پەیدا دەبێت، بەشى زۆرى ئەو گاز و پاشماوانەشى جگە لە تۆز کە بە چاو دەبینرێت، دەرهاویشتەکانى دیکەى بە ئاسانى هەستى پێناکرێت.  ئاراس عەبدوڵڵا، بەڕێوەبەرى کارگێڕیى کارگەى چیمەنتۆى ماس دەڵێت، "ئێمە دەتوانین بە پشتبەستن بە تواناى خۆمان بەشى هەرە زۆرى دەرهاویشتەکانى بەرهەمهێنان بە شێوەى فیلتەرى میکانیکى کۆنترۆڵ بکەین".  لە هەرێمی کوردستان شەش کارگەی چیمەنتۆ هەن، پێنجیان دەکەونە سنوورى بازیان و تاسڵوجە و دوو لە ناحیەکانى سەر بە سلێمانى، هۆکار ئەوەیە کە جۆرى ئەو بەردەى بۆ چیمەنتۆ و کەرەستەى سەرەتایی پێویستە، لەوێ هەن، بە پشتبەستن بە توێژنەوەى شارەزایان و زانیارییەکان، ئەو ناوچەیە بەشى تاوەکو یەک سەدەى دیکە بەرد و ماددەى سەرەتایی لێ نابڕێت.  هاوڕێ تۆفیق، سەرپەرشتیارى بەرهەمهێنان لە کارگەى چیمەنتۆى گاسن ئاماژە بەوە دەکات "ئێمە چوار جۆر فیلتەر بەکاردەهێنین، دوو جۆرى میکانیکى و دوو جۆرى کارەبایی، کە دەتوانین بەرزتر لە رێژەى دیاریکراوى ستاندارد پارێزگاری لە ژینگە بکەین".  پێداویستیى مرۆڤ بۆ کەرەستەکان لە دواى ئاو، چیمەنتۆیە، راپۆرتە جیهانییەکان دەڵێن، تەواوى وڵاتان ساڵانە سەروو پێنج ملیار تۆن چیمەنتۆیان پێویستە، بە تەنیا چین نزیکەى نیوەى دابین دەکات.  ساڵح مەجید، پسپۆڕى ژینگەیی باس لەوە دەکات، "ئەو گاز و پاشماوانەى کارگەکان CO ٢ و کۆمەڵێک کارلێک دروستدەکەن کە پلەى تفتێتییان هێندە بەرزە بۆ پێست، بۆ هەناسە و رەبۆ و بۆ شێرپەنجەش مەترسییان هەیە".  بەشێکی خەڵک گلەیی ئەوە دەکەن کە بەشێک لە کارگەکان بە شەوا فلتەرەکانیان دەکوژێننەوە و تەپوتۆز بڵاودەبێتەوە و زۆرجاریش بۆ گەرمکردنى ئامێرەکانیان سووتاندنى تایە بەکاردەهێنن.  هاوڕێ تۆفیق، سەرپەرشتیارى بەرهەمهێنان لە کارگەى چیمەنتۆى گاسن ئەوەی خستەڕوو، "بە بەڵگەوە ئەم قسەیە دەکەم، بڕواناکەم هیچ کارگەیەک فیلتەر بکوژێنێتەوە، چونکە ئەو تۆزەى لە فیلتەر دەردەچێت کەرەستەى سەرەتاییە و پارەى پێدراوە".