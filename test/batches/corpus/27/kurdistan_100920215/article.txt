فازڵ حاجی، گوتەبێژی هاتووچۆی هەولێر لە پەیجی خۆی لە فەیسبووک بڵاوی کردووەتەوە: کاژمێر ٠٩: ٤٠ی ئەمڕۆ هەینی لەسەر رێگای هەولێر بەحرکە، لە بەرامبەر گوندی لوبنانی لە سایدی هاتن بەرەو ناو شار، هیۆندایەکی ئەلنترای تایبەت کە "خەریکی نمایش و لوولخواردن بوو لەنێو ئۆتۆمبێلەکان" لەناکاو کۆنتڕۆڵی لە دەستداوە و بەسەر دوورگەی ناوەندی شەقام کەوتووە و خۆی کێشا بە کامێرایەکی چاودێری جێگیری هاتووچۆ".  بە گوتەی فازڵ حاجی "ئۆتۆمبێلەکە کامێراکەی بۆ دووریی ٣٠٠ مەتر فڕێداوە، لە دواییش هەر بەردەوام بووە لە رۆیشتن و خۆی کێشاوە بە کامێرایەکی دیکە، دواتر لە سایدی خۆی پەڕیوەتەوە سایدی بەرامبەر و خۆی کێشاوە بە نیسانێکی تایبەت کە وەستابوو، بەهۆی رووداوەکە شوفێری ئۆتۆمبێلەکە بریندار بووە و زیانیش بە دوو ئۆتومبێل و دوو کامێرای چاودێری گەیشتووە".  گوتەبێژی هاتووچۆی هەولێر دەڵێت: "بەپێی لێکۆڵینەوە سەرەتاییەکان خێرایی پێشبینیکراوی ئۆتۆمبێلەکە بەر لە رووداوەکە سەرووی ١٦٠ کیلۆمەتر بووە لە کاژێرێکدا، چونکە کێشی کامێراکان لە ١٠٠ کیلۆ زیاترە و بە کرێن دەجوڵێنرێن لەکاتی دانان و بەستانیان، کەچی زەبری بەرکەوتنەکە نەک کامێراکەی لە بنەوە دەرهێناوە، بەڵکو ٣٠٠ مەتریش فڕێیداوە".