هەپەگە کە باڵی سەربازی پەکەکەیە رۆژی ٢٩ی ئابی ٢٠٢١ راگەیێندراوێكی لەبارەی شەڕ و پێکدادانەکانی لەگەڵ سوپای تورکیا لە نێو خاکی هەرێمی کوردستان بڵاوکردەوە کە ئاماری رۆژانی ٢٧ تاوەکو ٢٩ی ئابی لەخۆگرتووە.  لە راگەیێندراوەکەدا ئاماژە بەوە دراوە، کاژێر ١٠ی بەیانی رۆژی ٢٧ ئاب لە ناوچەی حەفتانین لە سنووری پارێزگای دهۆک ئۆتۆمبێلێکی سەربازییان لە ناوچەی نێوان "دەریێ داوەتیا" و "گردی شەهید رێناس" کردووەتە ئامانج و ٣ سەرباز کە لە نێو ئۆتۆمبێلەکەدا بوون کوژراون و ٤ی دیکەشیان برینداربوون، دواتر تەرم و بریندارەکان بە هێلیکۆپتەر لە ناوچەکە دوورخراونەتەوە.   بە گوێرەی راگەیێندراوەکەی هەپەگە، فڕۆکە و هێلیکۆپتەری جەنگی و تۆپخانەکانی سوپای تورکیا لە رۆژانی ٢٨ و ٢٩ی ئاب چەند شوێنێکیان لە ناوچەکانی حەفتانین، ئاڤاشین و زاپ بۆردوومان و تۆپباران کردووە و فڕۆکەی چاودێری بەردەوام بە ئاسمانی ئەو ناوچانەدا سووڕاونەتەوە.   هەپەگە ناسنامەی ٣ گەریلای بڵاوکردەوە کە رۆژی ١٥ی ئابی ٢٠٢١ لە "گردی کۆردینە" لە ناوچەی مەتین لە شەڕ و پێکدادانێکدا لەگەڵ سوپای تورکیا گیانیان لەدەستداوە.   لەلایەکی دیکەوە، وەزارەتی بەرگریی تورکیا گیانلەدەستدانی سەربازێکی برینداری وڵاتەکەی راگەیاند کە رۆژی ١٠ی ئابی ٢٠٢١ لە هێرشێکی مووشەکیی گەریلاکانی پەکەکە لە باشووری کوردستان بریندارببوو.   بە گوێرەی راگەیێندراوەکەی وەزارەتی بەرگریی تورکیا کە ئەمڕۆ دووشەممە ٣٠ی ئابی ٢٠٢١ لە هەژماری تایبەتی وەزارەتەکە لە تۆڕی کۆمەڵایەتیی تویتەر بڵاوکراوەتەوە، ئەو سەربازە ناوی "ئیسماعیل شەبەلەک" بووە و دوای ئەوەی رۆژی ١٠ ئاب برینداربوو و چارەسەری وەردەگرت، رۆژی یەکشەممە ٢٩ی ئاب لە نەخۆشخانەی فێرکاری گولهانەی سەربازی گیانی لەدەستداوە.