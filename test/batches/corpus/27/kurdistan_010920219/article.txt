سەروەر عەلی، بەڕێوەبەری سەندیکای عەلوەی سلێمانی بە تۆڕی میدیایی رووداوی راگەیاند، "ئەم کۆمپانیایە بە مەبەستی پشکنینی فیزیایی و کیمیایی و بە رەزامەندیی وەزارەتی کشتوکاڵ هاتووەتە عەلوەی سلێمانی، ئەو کۆمپانیایە لە دەرگای سەرەکیی عەلوەکە پشکنین دەکات. ئەمە زیانێکی زۆری بۆ جووتیاران هەیە. جووتیار هەبووە بارێک ترێی بە ٤٥ هەزار فرۆشتووە و ٧,٥٠٠ دیناریان لێ وەرگرتووە".  بەڕێوەبەری سەندیکار عەلوەی سلێمانی گوتیشی، "تاوەکو دوێنێش لەگەڵ وەزارەتی کشتوکاڵ لە گفتوگۆدا بووین بۆ چارەسەرکردنی ئەم بابەتە، چونکە جووتیاران لەو پرۆسەیە ناڕازین".  لەوبارەوە حوسێن حەمە کەریم، گوتەبێژی وەزارەتی کشتوکاڵی هەرێمی کوردستان بە تۆڕی میدیایی رووداوی راگەیاند، "ئامانجی ئێمە لەو پرۆسەیە هەبوونی تاقیگەی پشکنینە لە گشت عەلوەکان، نەک تەنیا عەلوەی سلێمانی، بۆئەوەی پشکنین بۆ هەموو بەرهەمەکانی نێوخۆ بکات تاوەکو دڵنیابین لە بەرهەمەکان لەڕووی کوالێتییەوە. ئەو پرۆسەیە لە سلێمانی هەندێک کێشەی هەیە و ئێمەش کاری لەسەر دەکەین تاوەکو بە باشی بەڕێوەبچێت و هەموو لایەک لەسەری کۆک بین، چونکە ئەمە لە بەرژەوەندیی جووتیارانیشە".  گوتەبێژی وەزارەتی کشتوکاڵ دەشڵێت، "لە هەوڵداین بەرهەمەکانمان هەناردەی دەرەوە بکەین؛ بۆیە دەبێت کوالێتییەکی باشیان هەبێت تاوەکو لە تاقیگەی پشکنینی وڵاتانیش دەربچن؛ بۆیە لێرەوە دەمانەوێت زەمینەسازی بکەین بۆ هەناردەکردنی ئەو بەرهەمانە".  سەبارەت بەو بڕە پارەیەی لە بەرامبەر پشکنینەکان لە جووتیاران وەردەگیرێت، شاڵاو جەمال، بەڕێوەبەری گشتیی کشتوکاڵی سلێمانی بە رووداوی گووت، "ئەو ئامێرەی کە لە عەلوەی سلێمانی پشکنینی پێ ئەنجامدەدرێت، هەمان ئەو ئامێرەیە کە لە سنوورەکان پشکنینی پێ دەکرێت بۆ ئەو بەرهەمانەی کە هاوردەی هەرێمی کوردستان دەکرێن. ئەو بڕە پارەیەش کە لە عەلوە وەردەگیرێت نیوەی ئەو بڕە پارەیە لە سنوورەکان وەردەگیرێت".  بەڕێوەبەری گشتیی کشتوکاڵی سلێمانی باسی لەوەش کرد، "دوێنێ سێشەممە ٣١ - ٠٨ - ٢٠٢١ لەگەڵ کۆمپانیاکە کۆبووینەتەوە و پێمان راگەیاندوون کە هەر جووتیارێک بەرهەمەکەی کەم بوو، هیچ بڕە پارەیەکی لێ وەرنەگیرێت. بۆ نموونە ئەگەر جووتیارێک بەرهەمەکەی پیکئابێک بێت، بێ بەرامبەر پشکنینی بۆ بکرێت؛ ئەگەر جووتیارێک بەرهەمەکەی دوو تەنییەک بێت، نیوەی ئەو بڕەیەی لێ وەربگیرێت".