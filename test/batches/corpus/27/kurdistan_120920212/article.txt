زۆربەی کارگەکانی دروستکردنی تەنوور دەکەونە گەڕەکی پریادی کەرکووک و بووەتە ناوەندێک بۆ دروستکردن و فرۆشتنی تەنوور. سەروەر حوسێن یەکێک لە خاوەن کارگەکانی دروستکردنی تەنوور دەڵێت: "لەم چەند ساڵە بەراورد بە ساڵانی رابردوو خواست لەسەر تەنوور زیادیکردووە خەڵک بۆ باخچە و کێڵگەکان بەکاری دێنن هەروەها بۆ نان و ماسی و مریشکی برژاو. نرخی تەنوورەکان بە پێی ورزەکان دەگۆڕێن، لە هاوین نرخێکە و لە زستان نرخێکی دیکەیە. چونکە لە زستان دروستکردنی  تەنوور ئەستەمە و خواستی زیاتری لەسەر دەبێت".   تەنوورەکان لە خۆڵێکی سوور دروستدەکرێن کە تێکەڵ بە کا دەکرێت و دوو تاوەکو سێ رۆژ دەمێنێتەوە. ئینجا بە وردیی تێکەڵ دەکرێن و کاری لەسەر دەکرێت. بۆ هەر تەنوورێک لە هاوین ماوەی ٥ رۆژی دەوێت تاوەکو دەبێتە تەنوور. تاوەکو چەند بەرەو وەرزی سەرماش بڕوات کاتی زیاتری دەوێت بۆ دروستکردنی.     مێژووی دروستکردنی تەنوور لە کەرکووک دەگەڕێتەوە بۆ زیاتر لە ٧٠ ساڵ بەر لە ئێستا. ئەو کات ئافرەتان لە کۆڵانەکان دروستیان دەکرد و ئێستا تەنها پیاوان کاری تێدا دەکەن.