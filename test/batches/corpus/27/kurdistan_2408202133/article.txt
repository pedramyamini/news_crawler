ئێوارەی ئەمڕۆ سێشەممە ٢٤ - ٠٨ - ٢٠٢١ لە پێشانگەیێکی ئۆتۆمبێل لە سنووری قەزای شەقڵاوە لە نێوان دوو کەسی خەڵکی گوندی شێخ مەمودیانی شارۆچکەی باسرمەی سەر بە قەزای شەقڵاوە لەسەر سنووری پاوان دەبێتە دەمەقاڵێ و دواتر تەقە لە یەکدی دەکەن، هەردووکیان گوللەیان بەردەکەوێت و کەسێکی دیکەش لە ناوبژیوانیدا گوللەی بەرکەوتووە.  جەنگاوەر خالید، بەڕێوەبەری شارۆچکەی باسرمە بە تۆڕی میدیایی رووداوی راگەیاند، "ئەو دوو کەسە خزمی یەکدین و دانیشتووی گوندی شێخ مەمودیانن، هەردووکیان لە پێشانگەی ئۆتۆمبێل کاردەکەن و، لە زەوی و زاریشدا دراوسێن و سنووری موڵکەکانیان پێکەوەن و دەمەقاڵێیان لە نێواندا دروست بووە کە سنووری یەکدییان بەزاندبێت و بۆیە شەڕ لە نێوانیان دروست دەبێت و هەردووکیان تەقە لە یەکدی دەکەن و بریندار دەبن و یەکێکی دیکەش لە ناوبژیوانیدا گوللەی بەردەکەوێت".  بەڕێوەبەری شارۆچکەی باسرمە راشیگەیاند: ئاسایش و پۆلیس گەیشتوونەتە گوندەکە و ناو پێشانگەکە و بارودۆخەکە کۆنترۆڵکراوە.     دوای چەند کاژێرێک هۆگر عەزیز، گوتەبێژی پۆلیسی هەولێر لە فەیسبووکی خۆی دەستگیرکردنی تۆمەتبارێکی بە ناوی (م، ا، ح) راگەیاند.  محەممەد ئاکۆیی، بەرێوەبەری راگەیاندنی تەندروستیی شەقڵاوە بە تۆڕی میدیایی رووداوی راگەیاند، "دوو بریندار و کوژراوێک هێندراونەتە نەخۆشخانەی گشتیی شەقڵاوە. "  کەسێک بە ناوی کەنعان رەقیب تەمەن ٤٢ ساڵ گیانی لە دەستداوە و دوو کەسی دیکەش بە ناوەکانی موتەلەیب و سیامەند بریندار بوون.