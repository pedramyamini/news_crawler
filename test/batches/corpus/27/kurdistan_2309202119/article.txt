مەلا کەریم شکور، بەربژێری هاوپەیمانیی کوردستان لە بازنەی دووەمی خورماتوو دەڵێت، "لێرە ئێمە وەکو هاوپەیمانیی کوردستان دوو بەربژێرمان هەبوو، پێویست ناکات، چونکە دەنگەکانمان دابەش دەبێت، ئێستا من ماومەتەوە، ئەوەی دیکە ژنێک بوو، وامان بە باش زانی بانگەشەی هەڵبژاردن نەکات، دەنگی کورد لە ٣٥ هەزار دەنگدەر کەمتر نییە، پێموابێت ٣٧ هەزار دەنگدەرە و بە ١٢ هەزار دەنگ کورسییەک دەهێنین".  بەربژێرانی کورد لە خورماتوو بانگەشەیەکی سنووردار دەکەن، مەحروومن لە بانگەشەکردن بە ئاڵای کوردستان و خواستی سەرەکیی دەنگدەرانیانە.  دکتۆر هیوا تاهیر، بەربژێری لیستی پارتییە و کەسایەتییەکی بە ناو و دەنگی نێو کوردانی قەزاکەیە، دەڵێت، "ئێمە لە خورماتوو وەکو کورد دوو بەربژێرین، حیزبەکانی دیکە بەربژێریان نییە، بۆیە من بەربژێری ژمارە ٤٤ م وەکو سەربەخۆ لەنێو لیستی پارتی دیموکراتی کوردستان، خۆشبەختانە خەڵکەکە پێی خۆشە، کە دەچین بۆ بانگەشەی هەڵبژاردن زۆریان پێخۆشە و دێن بەهانامانەوە".  کوردانی خورماتوو وێڕای نیگەرانی و ناڕەزاییەکانیان لە ئاست دۆخی ئەمنی و خزمەتگوزاریی قەزاکەیان، تینوی دەنگدانن تاوەکو هاونیشتمانییەکیان بۆ یەکەمجار ببێتە پەیام هەڵگریان لە پەرلەمانی داهاتووی عێراق.  ئەنوەر حوسێن، دانیشتووی خورماتووە و خانەنشینە، دەڵیت، "من ئەگەر لە شارێک یەکێک بناسم، دەچمە ماڵەکەی، ئەگەر نوێنەرمان هەبێت بۆ ئێمە زۆر باشە و شانازییە". حەیدەر عەبدولڕەحمان - یش دانیشتووی خورماتووە و پێشمەرگەیە، ئاماژەی بەوە کرد، "کورد ئەگەر لەم شارە کورسیی نەبێت نەهاتییەتی، نەهاتییەکە چییە؟ تۆ دەبێت بچیت داوا لە کابرایەکی شۆڤێنی بکەیت کە دووژمنی سەرسەختی کوردە، یان کابرایەکی تورکمان کە ماڵ و ژیانی لێت کاول کرد لەم شارە".  بەراورد بە گەڕەکە تورکمانی و عەرەبییەکانی خورماتوو، کە بانگەشەیەکی گەرم و گوڕی تێدایە، گەڕەکه کوردییەکان بانگەشە هێشتا سارد و سڕە تێیاندا، تەنیا لە خورماتوو، تورکمان ١٢ بەربژێر و عەرەبیش ١٤ بەربژێریان هەیە.