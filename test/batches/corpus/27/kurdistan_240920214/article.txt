شەوی ٢١ - ٩ - ٢٠٢١ چەند چەکدارێک، کە ئەوکات هێزە ئەمنییەکان گوتیان نەناسراون، بازگەیەکی کاتیان لەسەر رێگای کەلار - کفری دانا و هێرشیان کردە سەر خێزانێکی کورد، کە دەیانویست بگەڕێنەوە قەزای کفری.  لە هێرشەکەدا دوو کەس بە ناوەکانی جێگر خەلیفە و یوسف ئیحسان، گیانیان لەدەستدا و کەسێکیش بەناوی  ئیحسان قەساب بریندار بوو.  دوای سێ رۆژ لەو هێرشە، چەکدارانی داعش بەرپرسیاریێتی هێرشەکەیان لە ئەستۆگرت. داعش لە کەناڵەکانی تەلەگرامی خۆیەوە بڵاوی کردووەتەوە، کە چەکدارەکانیان بازگەیەکی کاتیان لە نێوان کفری کەلار داناوە، توانیان کەسێک لە هێزە ئەمنییەکان بە دیل بگرن و پاشان بیکوژن. هەروەها چەکەکەشی ببەن.  چەکدارانی داعش سوودیان لەو بۆشاییە ئەمنییە وەرگرتووە، کە لە نێوان سوپای عێراق و هێزەکانی پێشمەرگە لە ناوچە ناکۆکی لەسەرەکاندا هەیە، زۆرجار لەو ناوچانەوە بۆسە و بازگە دادەنێنەوە و پەلاماری هێزە ئەمنییەکان و کەسانی سڤیل دەدەن.  ئێستا وەزارەتی پێشمەرگە و وەزارەتی بەرگریی عێراق سەرقاڵی گفتوگۆن بۆ دروستکردنی دوو لیوای هاوبەش، بۆ پڕکردنەوەی ئەو کەلێنە ئەمنییانەی لە نێوانیاندا هەن.