شوعلە فاروقی نیگارکێشێکی دیاری شاری بانەیە، زیاتر لە سێ دەیەیە قەڵەمی نیگارکێشی لە دەستدایە و ٢٨ ساڵیشە لە قوتابخانە و زانکۆکانی بانە وانەی هونەر و نیگارکێشی دەڵێتەوە، بەڵام کاری ئەو هەر لەگەڵ قەڵەم و رەنگ و کاخەز نییە. شەش ساڵە دەستی بە کاری دیزاین و دروستکردنی پەیکەر و ئێلێمان بۆ نێو شارەکان کردووە.  شوعلە فاروقی ٤٨ ساڵان، بەهۆی هۆگریی بە پیشەکەی، ئێستا وەستایەکی شارەزای لەحیمکارییشە. هەر نەخش و نووسراوێکی بوێت، لەسەر ئاسن دەریدێنێت. ئەو ئێستا بۆ نێو شاری سەقز، سەرقاڵی ئامادەکردنی هێمایەکی ئاسنینی هەڵەبجە و پەیکەری مەولانایە و بڕیارە دوای تەواوبوون لە دوو گۆڕەپانی سەرەکیی ئەو شارە دابندرێن.  شوعلە فاروقی خاوەنی کارگەیەکی تایبەت بە خۆیەتی لە بانە، توانیویەتی لە بواری تەکنیکی و هونەری هەلی کار بۆ چەند کەسی دیکەش بڕەخسێنێت. هونەرەکەی لە لایەک و باوەڕبەخۆبوونی وەکو ژنێک لە لایەکی دیکە، هاندەری سەرەکیی ئەوانەیە کە هاوکاریی دەکەن.  لەنێو شاری بانە و شارەکانی دیکەی پارێزگای سنە، جێ پەنجەی شوعلە فاروقی دیارە. لە شەقامی بانەکۆنی بانە، بە تابلۆی ئاسنین چیرۆکی مەم و زین دەگێڕێتەوە و لە گۆڕەپانی هەمزاوای شارەکە، پەیکەری یەکڕیزیی داناوە. لە دوایین کارەکانیشی، دانانی ئێلێمانی نووسەر و وەرگێڕی ناسراوی کورد، ئیبراهیم یونسییە لە جاددەی بانە - سەردەشت.