فەریق عەلی فرێجی، فەرماندەی ئۆپەراسیۆنەکانی کەرکووک لەبارەی هێرشەکە رایگەیاند "لە سنووری کەرکووک و نزیک پردێ گورزێکی کوشندەمان لە داعش وەشاندووە و لەبۆسەیەکدا هێزەکانی دژەتیرۆری عێراق چوار چەکداری داعشیان کوشتووە. "  فەرماندەی ئۆپەراسیۆنەکانی کەرکووک ئاماژەی بەوەدا کە ئەو گورزە کوشندەیە لە "تۆڵەی پەلاماری پۆلیسی فیدراڵییە. "  سەرچاوەیەکی ئەمنی لە سنووری پارێزگای کەرکووک بە تۆڕی میدیایی رووداوی راگەیاند "کاژێر ٩ی شەو [دووشەممە ٠٦ - ٠٩ - ٢٠٢١] بەپێی زانیاریی وردی هەواڵگری، درک بە جمووجوڵی گرووپێکی چەکداری کراوە و لەلایەن فڕۆکە جەنگییەکانی هاوپەیمانانەوە بۆردوومان کراون. "  ئەو سەرچاوەیە دەڵێت "لەلایەن هێزێکی تایبەتی دژە تیرۆر و بە هەماهەنگی هاوپەیمانان لەنێوان گوندەکانی کتکە و قەڕغەتوو لە نزیک پردێ هێرشکراوەتە سەر چەکدارەکان و بۆماوەی زیاتر لە دوو کاژێر شەڕ و رووبەڕووبوونەوە روویداوە. "  سەرچاوە ئەمنییەکە ئاماژە بەوەش دەدات، "هاوکات ٧ چەکدار کە خۆیان وەک داعش ناساندووه لە گوندی قەرەبەگ چوونەتە سەر چەند ماڵێکی عەرەب کە وەک پاسەوان و شوانکارە لەوێن، داوایان لێکردوون ناوچەکە چۆڵ بکەن و دواتر لەو سنوورە دوورکەوتوونەتەوە. "  ڤیدیۆی بۆردوومانکردنی چەکدارانی داعش بە فڕۆکەی جەنگی بۆ رووداو نێردراوە، ئەو سەرچاوە تایبەتەی رووداو راشیدەگەیێنێت کە "دوای دەسکەوتنی زانیاریی، فڕۆکەی جەنگی و هێلیکۆپتەر ناوچەکەیان بۆردوومان کردووە. "