ئاشنا حەسەنزادە، بەرپرسی ئەنجوومەنی ژیوای بە تۆڕی میدیایی رووداوی راگەیاند، ئەمیر حاتەمی و دوو کەس لە هاوڕێیانی بەیانی ئەمڕۆ ٢٧ - ٠٩ - ٢٠٢١ لە چوارچێوەی هەڵمەتی "ئەوەژیونای (ژیاندنەوەی)" بۆ کانییەکانی شاهۆ چووبوون، بەڵام کاژێر ٧ی بەیانی لە بناری شاهۆ لە رێگەی کانی کەڕیسان ئۆتۆمبێلەکەیان وەرگەڕاوە و ئەمیر حاتەمی دەستبەجێ گیانی لەدەستداوە.  هەڵمەتی ئەوەژیونای هەڵمەتێکی هاوبەشی ژینگەدۆستان و خێرخوازان بووە، کە بەشێکی زۆریان سەربە رێکخراوی ژینگەپارێزیی ژیوایی پاوە بوون. مەبەست لەو هەڵمەتە ژیاندنەوەی کانیاوەکانی ناوچەی شاهۆ بۆ باڵندە و ئاژەڵە کێوییەکان و خەڵکی هەوارنشینە.  ئەمیر حاتەمی جگە لە ئەنجوومەنی ژیوای، ئەندامی ئەنجوومەنە مەدەنییەکانی دیکەی شاری پاوەش بووە. ئەو لەدایکبووی ساڵی ١٩٦٤ هەر لە شاری پاوە و مامۆستای خانەنشین بووە. ئەمڕۆش تەرمی لە گۆڕستانی حاجی شاری پاوە بەخاکسپێردرا و بەهۆی دۆخی کۆرۆناوە پرسەی بۆ دانەنراوە.  ئاشنا حەسەنزادە دەڵێت، لە رۆژهەڵاتی کوردستان رێکخراوە ژینگەپارێزییەکان و چالاکڤانانی ژینگە ئەرکی پاراستنی ژینگەی رۆژهەڵاتی کوردستانیان لە ئەستۆ گرتووە. ئەمساڵ بەهۆی کەمیی بارینەکانەوە ژیانی باڵندە و ئاژەڵە کێوییەکانیش رووبەڕووی مەترسی بووەتەوە، بۆیە چالاکڤانانی ژینگە لە هەوڵدان ژیانیان بپارێزن.  ئەنجوومەنی ژینگەپارێزیی ژیوایی پاوە پێشتریش ژمارەیەک لە ئەندامەکانی لە رێگەی پاراستنی ژینگەی ناوچەی هەوراماندا لە دەستداوە.  رۆژی ٢٨ - ٠٦ - ٢٠٢٠ سێ کەس لە ئەندامانی چالاکی ئەم رێکخراوەیە بە ناوکانی موختار خەندانی، یاسین کەریمی و بیلال ئەمینی لە کاتی کوژاندنەوەی ئاگری دارستانەکانی بوزین و مەڕەخێڵ لە ئاگردا سوتان و گیانیان لەدەستدا.