ئەنجامەکە بە دڵی ئەوان بوو، لاڤە یەکێک بوو لە یەکەمەکان بە کۆنمرەی ١٠٠ %.  لاڤە جیاواز بوو لە یەکەمەکانی دیکە، چونکە ئەو پەنابەری رۆژئاوای کوردستانە و لە ٢٠١٢ ـەوە لەگەڵ خێزانەکەیدا لە کەمپی دۆمیز لە سنووری دهۆک نیشتەجێن.  لاڤە موحسین، یەکێک لە یەکەمەکانی بەشی زانستی کە لە پارێزگای دهۆکە دەڵێت، "ژیان و خوێندن لە کەمپدا سەختە، لەوێ هەموو پێداویستییەکانی خوێندن بەدەستنایێن، بەڵام مامۆستاکانی من لە قوتابخانە هاوکارم بوون. "  بۆ خوێندنی ٢٠٢٠ - ٢٠٢١ لە بەشی زانستی ١٨ یەکەم بە کۆنمرەی ١٠٠ % هەن، لە بەشی وێژەیی ئەوین ریاز لە سنووری پەروەردەی دەشتی هەولێر بە تەنیا پلەی یەکەمی بەدەستهێنا.  لە خوێندنی پیشەییش پێنج قوتابی یەکەم بوون. مریەم فازڵ رەشیدیش لە سلێمانی یەکەمی خوێندنی ئیسلامیی بوو.   هاوکات سەحەر سادق، لە ئامادەیی نیولەفەڕ لە سنووری پەروەردەی هەولێر یەکێکی دیکەیە لە یەکەمەکانی بەشی زانستی، ئەو هێشتا دوایین بەشی وانەی فیزیا کە خوێندوویەتی لەسەر بۆردی ژوورەکەی ماوە، سەحەر خاڵە سەرەکییەکانی چیرۆکی سەرکەوتنیمان بۆ باسدەکات.  سەحەر لە پۆلی ١٢ وەکو خۆی دەڵێت، بە هیچ شێوەیەک سۆشیاڵ میدیای بەکارنەهێناوە.  یەکەمەکان لە ناوچە جیاوازەکانی هەرێمی کوردستانن، وەزیری پەروەردە لە کۆنگرە رۆژنامەڤانییەکەدا ئاماژەی بەوە کرد، ٩٧ % ـی یەکەمەکان لە قوتابخانە حکومییەکان بوون.   بڕیارە ٦ ـی مانگی ئەیلوول، تاقیکردنەوەکانی خولی دووەمی پۆلی ١٢ لە سەرجەم بەشەکان بەڕێوەبچێت.