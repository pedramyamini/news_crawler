عمید روکن شوان شەمێرانی، فەرماندەی لیوای هاوبەش بە تۆڕی میدیایی رووداوی راگەیاند: "پێکهێنانی دوو لیوا هاوبەشەکەی پێشمەرگە و سوپای عێراق تەنیا فەرمانی دیوانی ماوە بۆ ئەوەی دەستبەکاربن و دەست بەمەشق و راهێنان بکەن، ئەو هێزە ٥٠ % ی بارەگا و شوێنەکانیان دیاریکراوە کە دەکەونە کوێ، ژمارەی هێزەکە و فەرماندەییەکانیان جیاواز دەبێت، ئەگەری ئەوەش هەیە لە داهاتوودا فراوانتربکرێن و بکرێنە فیرقە".  ئەو بەرپرسە سەربازییە باڵایەی لیوا هاوبەشەکان سەبارەت بە شوێنی بڵاوبوونەوەی ئەو دوو لیوایە، کە بڕیارە لە ناوچە کوردستانییەکانی دەرەوەی ئیدارەی هەرێمی کوردستان بڵاوەیان پێبکرێت و ئەرکەکانییان، دەڵێت"لیوایەکیان لە خانەقینەوە تاوەکو ناوچەی ناو شوان لە سنووری کەرکووک بڵاودەکرێنەوە، لیواکەی دیکەشیان لە ناوچەی ناوشوانەوە تاوەکو بەنداوی مووسڵ دەبێت، ئەرکی ئەو دوو لیوایە تەنیا رووبەڕووبوونەوە و رێگریکردن لە هێرشەکانی چەکدارانی داعش نییە لەو ناوچانەی تێیاندا بڵاودەبنەوە، بەڵکو رێگریکردنیش دەبێت لە چوونی پێداویستییەکان بۆ داعش و رێگەگرتن لە بەقاچاخبردنی نەوت، کە لەبەرژەوەندیی داعشدا دەکرێت، لەگەڵ بڵاوکردنەوەی پەیامێک بۆ دانیشتووانی ناوچەکە، کە ئیدی بە ئارامی دەژین و رێگە لە سەرهەڵدانی کێشە دەگیرێت و ئەو ناوچانە دەبێت یەکبخرێنەوە".  عمید روکن شوان شەمێرانی فەرماندەی لیوای هاوبەش، ئەوەشی ئاشکراکرد کە ئەو دوو لیوا هاوبەشەی پێشمەرگە و سوپای عێراق لەهەموو روویەکەوە جیاوازدەبن و راستەوخۆ سەر بە فەرماندەیی ئۆپەراسیۆنە هاوبەشەکان دەبن و چەک و راهێنان و هەموو شتێکیان پێشکەوتووتر دەبێت.  رۆژی دووشەممە ٢٠ - ٩ - ٢٠٢١ لە پانێلی یەکەمی کۆنفرانسی تۆڕی میدیایی رووداو لەبارەی هەڵبژاردنی ٢٠٢١ و داهاتووی عێراق، جەبار یاوەر، ئەمینداری گشتی وەزارەتی پێشمەرگە گوتی بڕیارە دوو لیوای هاوبەش لەنێوان سوپای عێراق و هێزەکانی پێشمەرگەدا پێکبهێنرێت بۆ ئەوەی بۆشایی تەناهی (ئەمنی)ـی نێوانیان پڕ بکرێتەوە و کردەی گرووپەکانی سەر بە داعش کۆنترۆڵ بکرێن.  سەبارەت بە ئاستەنگەکانی بەردەم پێکهێنانی لیوا هاوبەشەکان، جەبار یاوەر گوتی: "لە هەوڵداین بۆ ئەوەی دوو لیوای هاوبەشی نێوان هێزەکانی سوپای عێراق و پیشمەرگە دابمەزرێنین کە لەو ناوچانەدا بڵاویان بکەینەوە کە بۆشاییان تێدایە. ئێستا تەنیا کێشەی بودجەی ماوە کە حکومەتی عێراق بۆی دیاری بکات. "  وردەکاریی زیاتریشی خستەڕوو و رایگەیاند: "ئەو دوو لیوایەی بڕیارە دابمەزرێن هەر لیوایەکیان نزیکەی سێ هەزار و ٥٠٠ کەسن کە بە هەردووکیانەوە نزیکەی حەوت هەزار کەسن. هەر لیوایەک لە چوار فەوج پێکهاتووە کە نیوەی لە پێشمەرگە دەبێت و نیوەکەی دیکەیشی لە سوپای عێراق و سەر بە فەرماندەیی ئۆپەراسیۆنە هاوبەشەکانی عێراق دەبن، لەلایەن وەزارەتی بەرگریی عێراقیشەوە پێداویستی و مووچەیان بۆ دابین دەکرێت".  رۆژی شەممە، ١٨ی ئەیلوولی ٢٠٢١، سەربەست لەزگین لە واشنتن لە کۆنگرەیەکی رۆژنامەڤانیدا رایگەیاند: "بنکەکانی هه‌ماهه‌نگیی هاوبەش، ماوه‌یه‌كی كه‌مه له خانه‌قین، كه‌ركووك، مه‌خموور و رۆژئاوای موسڵ، پێكهێنراون، دوو ناوه‌ندە سه‌ره‌كییەکەی له هه‌ولێر و به‌غداش چالاک كراونەتەوە، ماوه‌یه‌كه ده‌ستبه‌كارن".  مانگی ئابی ئەمساڵ وەزارەتی پێشمەرگە و سوپای عێراق گەیشتنە رێککەوتن لەبارەی پێکهێنانی دوو لیوای هاوبەشی پیشمەرگە و سوپای عێراق بۆ ئەوەی لەو ناوچانە بڵاوبکرێنەوە کە بۆشایین لەنێوان بەغدا و هەرێمی کوردستان و چەکدارانی داعش سوودیان لێوەردەگرێت بۆ هێرشکردنە سەر ئەو هێزانە و خەڵکی ئەو ناوچانە.  ناسر هەرکی، ئەندامی لێژنەی ئاسایش و بەرگری لە ئەنجوومەنی نوێنەرانی عێراق بە تۆڕی میدیایی رووداوی راگەیاند: "ئێستا تەنیا کاری مەشق و راهێنان ماوە بۆ ئەوەی ئەو دوو لیوایە بیکەن، چونکە هەموو ئامادەکاری و رێککەوتن و پێداویستییەکانیش تەواو و ئامادەن و حکومەتی عێراق پابەندە بەدابینکردنی پێداویستییە سەربازییەکانی ئەو هێزانە".