کەریم مارف، جووتیار بە رووداوی گوت "ئەمە بە چی پڕ دەبێتەوە، ئەی ئەو هەموو تەماتە؟ هەرچی بەرهەمی رەنجی یەک ساڵی ماڵ و منداڵەکەمە، داوا لە کاک نێچیرڤان و کاک قوباد دەکەم کۆنسوڵی تورکیا بهێنن، بزانە ئەمە فەلاحەتە یان پەکەکە".  لە کاژێر ٠٦: ٢٠ خولەکی بەیانیی رۆژی سێشەممە ٢٤ - ٠٨ - ٢٠٢١ بۆ ماوەی ٢٠ خولەک فڕۆکە جەنگییەکان لە پێنجوێن گوندەکانی هۆمەر شینان، کانی میران، قزڵجە و وڵیاوا - یان لە شارباژێر و گوندەکانی کانی خوناوان و رەنگێنە و شێخەڵ مارێن - یان بۆردوومان کردووە، ترس و دڵەڕاوکێی لای دانیشتووانەکەیان دروستکردووە.  عەبدولکەریم شێخ مارێنی، جووتیار و دانیشتووی گوند دەڵێت "رۆحمان رۆیی، وامانزانی گوندەکەمان هەڵدەگێڕێتەوە، وەڵا لە بەیانییەوە ماڵ و منداڵم ترساون، دایکی منداڵەکان شتێک رۆحی تیا ماوە".  جووتیارێکی دیکەی دانیشتووی گوند بەناوی ساڵح حەسەن ئاماژەی بەوە کرد، "یەک گەریلای پەکەکەمان لەم ناوە نەبینیوە و یەک مەقەڕیان لێرە نییە، مەگەر بە رێبواری بێنە ئێرە".  فڕۆکە جەنگییەکانی تورکیا بە بیانووی بوونی پەکەکە ئەوناچانەیان کردووەتە ئامانج، جگە لە زیانی ماددیو زیانی گیانیی نەبووە و بەشێک لە ناوچە گەشتیارییەکانیشی کردووتەوە ئامانج و پووش و پاوان و دار و درەختە سرووشتییەکان بەهۆیەوە سووتاون.  شاهۆ عوسمان، بەڕێوەبەری قەزای شارباژێڕ بە رووداوی راگەیاند، "زیانی گیانی نەبووە، تەنیا یەک خانوو لە سنووری شارباژێڕ بەرکەوتووە، یەک بۆمب کە کەوتووەتە خوارەوە، نەتەقیوەتەوە".  بەپێی راگەیێندراوێکی وەزارەتی بەرگریی تورکیا، ٢٨ شوێن لە زنجیرە چیای ئاسۆس لە هەردوو دیوی شارباژێڕ و قەزای پێنجوێن بۆردوومان کراون، بۆ یەکەمجارە شارباژێڕ بەو چڕییە بۆردوومان دەکرێت. وەزارەتی بەگریی تورکیا دەڵێت، لە ئۆپەراسیۆنەکەدا زیاتر لە ١٦ فڕۆکەی بێفڕۆکەوان و ئێف ١٦ بەشدارییان کردووە و پرۆسەکە بەبێ وەستان بەردەوام دەبێت.