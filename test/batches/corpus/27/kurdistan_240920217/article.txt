یونادم یوسف کەنا، سکرتێری گشتیی بزووتنەوەی دیموکراتی ئاشووری بە رادیۆی رووداوی راگەیاند، "ئەم یاسا تازەیە نەمانتوانی هەموارێکی بکەین کە پێکهاتەکانی هەر ناوچەیەک بەربژێری خۆیان هەڵبژێرن. ئەنجامەکەی ئەوەیە کە پێکهاتەکانی ئەو ناوچانە ناتوانن نوێنەری خۆیان هەڵبژێرن، چونکە پێکهاتە گەورەکانی دیکەی وەکو عەرەب و کوردیش دەتوانن دەنگیان بدەنێ. جار هەیە ئەو کەسەی بەناوی نوێنەری پێکهاتەکانەوە دەچێتە پەرلەمان، لەلایەن حیزبە گەورەکانەوە پشتیوانی کراوە و دەبێتە نوێنەری ئەوان".  فارووق حەنا عەتۆ، بەربژێری سەربەخۆی کریستیانیش بە رادیۆی رووداوی گوت، "بەربژێرێکی دیموکراتخوازی چەپی کوردستانیم. بەرنامەی کار و ئەرکی سەرشانم لەسەر بنچینەی پێکهاتەکانی کلد، ئاشووری و سریانە و، وەکو چەپێکی کوردستانییش کار دەکەم. جیاوازی هەیە لەنێوان من و بەربژێرەکانی دیکەدا کە دەسەڵاتیان لەگەڵدایە و پارەی زۆریان بۆ خەرج دەکرێت؛ بەڵام رووبەڕووی هیچ کەسێک نابمەوە؛ هەر کەسێک بەرپرسیارێتیی خۆی لە ئەستۆی خۆیەتی".  لەم هەڵبژاردنەدا بۆ پێکهاتەکان هەموو عێراق یەک بازنەیە و دەنگدەری هەر ناوچەیەک لە عێراق دەتوانێت دەنگ بە بەربژێری ناوچەی دیکە بدات. کریستیانەکانیش لە تەواوی عێراقدا پێنج کورسییان هەیە.  یونادم یوسف کەنا گوتی، "پێنج کورسی بۆ کریستیانەکان زۆر کەمە. بەغدا ٢٠٠ هەزار کریستیانی تێدایە، کورسییەکیان بۆ داناوە، کەرکووک ٢٠ هەزار کریستیانی تێدایە، هەر کورسییەکیان بۆ داناوە".  سکرتێری گشتیی بزووتنەوەی دیموکراتی ئاشووری گوتیشی، "وەکو پێکهاتەکان خۆمان بەربژێرەکانمان هەڵنابژێرین، نەتەوەکانی وەکو کورد و عەرەب بۆمان هەڵدەبژێرن. دەبوو دەنگدانی ئێمە تایبەت و جیا بووایە. ئێمە کێشەکەمان لەوەدایە کە بەربژێرێکی کریستیان لە دەرەوەی خۆمان بێت و لایەنێکی دیکە پشتیوانیی بکات. ئەو کۆتایە لەسەر بنچینەی نەتەوەیی و ئایینی بۆ ئێمە دانراوە نەک سیاسی تاوەکو حیزبی دیکە پشتیوانییان بکات".  فارووق عەتۆ، بەربژێری سەربەخۆی کریستیانیش دەڵێت، "ئێستا کاری حیزبایەتی ناکەم و کاری کولتووری دەکەم؛ مۆزەخانەی سریانیم کردووەتەوە و نووسەرم. کەسێکی کوردستانیم و بەرنامەکەم نزیکە لە چەپەکانی کوردستان و چەپەکانی دیکە. ئەوەی پاڵپشتیم دەکات و خۆیان ئاشکرایان کردووە، حیزبی شیوعیی کوردستانە. پێم خۆشە هەموو چەپێکی دیموکراتخواز دەنگم پێبدات، لەبەرئەوەی بەرنامەی کاری من لە ئەوان نزیکە. من سەربەخۆم و بیشچمە پەرلەمان هەر بە سەربەخۆ دەمێنمەوە".  ئەو بەربژێرە سەربەخۆیەی کریستیان ئاماژەی بەوەش دا، بوونی دەنگی کریستیان لەناو پەرلەمانی عێراقدا پێویستییە، چونکە لەوێ هەندێک کەس هەن دەیانەوێت عێراق بەرەو تایفەگەری ببەن.