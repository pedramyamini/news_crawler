سوارە ئەکرەم، قایمقامی قەزای چۆمان بە تۆڕی میدیایی رووداوی راگەیاند، "ژمارەیەک لە گوندنشینانی گوندی ئێنێ فەرمانی دەستگیرکردنیان هەبووە و ئێوارەی ئەمڕۆ ژمارەیەک پۆلیس چوونەتە گوند بۆئەوەی داواکراوان دەستگیر بکەن، بەڵام ئەو کەسانە خۆیان بەدەستەوە نەداوە، دوو سێ کەس لە گوندنشینانیش تەقەیان بە ئاسماندا کردووە".  قایمقامی قەزای چۆمان راشیگەیاند، ئاسایش و پۆلیسی چۆمان سەرقاڵی لێکۆڵینەوەن لە تەقەکردنەکە، لەوەی کە کێ و لەبەر چی تەقە کراوە.  مانگی نیسانی ساڵی ٢٠٢٠ کێشەی زەوی و زار لەنێوان خەڵکی دۆڵی سەکرایەتیی باڵەکایەتی و بەرەکەییەکانی خۆشناوەتی دروستبوو، مانگی پێنجی ساڵی ٢٠٢١ دووبارە کێشەکە سەریهەڵدایەوە و لە شاخەکانی ناوچەکە هەردوولا بە چەک سەنگەریان لە یەکدی گرت، دواجار لە ١٢ - ٠٧ - ٢٠٢١ کەسێک لە بەرەکەییەکان بە گوللە کوژرا.  ماوەی سێ ساڵە کێشەی ئەو دوو لایەنە لە دادگەیە و تاوەکو ئێستا یەکلایی نەبووەتەوە، دوای کوژرانی قەندیل مەحموودی تەمەن ٣٥ ساڵیش، لەلایەن بارەگای بارزانی لیژنەیەک بۆ چارەسەری کێشەکە پێکهێندراوە و هەردوولا رازیبوون لە چیاکان بێنە خوارەوە و تەقە بە رووی یەکدیدا نەکەن.  لەسەر کوژرانی هاونیشتمانییەکە، پۆلیس فەرمانی دەستگیرکردنی ١٧ کەسی لە خەڵکی باڵەکایەتی پێیە و تاوەکو ئێستا تەنها کەسێک خۆی رادەست کردووە و دوای چوونی بۆ بەردەم دادوەر بێ تاوانیی سەلمێندرا و ئازاد کراوە، ئێستا پۆلیس دەیەوێت ١٦ کەسەکەی دیکەش رووبەڕووی یاسا بکاتەوە.