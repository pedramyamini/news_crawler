پارێزگاکە لەو هەڵبژاردنەدا بەسەر سێ بازنەدا دابەشکراوە، لایەنە سەرەکییە بەشدارەکان بریتین لە هاوپەیمانیی کوردستان کە لە (یەکێتیی نیشتمانیی کوردستان و بزووتنەوەی گۆڕان) پێکهاتووە؛ لەگەڵ پارتی دیموکراتی کوردستان، بەرەی تورکمانی و هاوپەیمانیی عەرەبی لەگەڵ (٥٦) بەربژێری سەربەخۆ رکابەریی دەکەن بۆ بەدەستهێنانی ١٢ کورسیی کەرکووک لە پەرلەمان، لەگەڵ کورسییەکی کۆتای کریستانەکان.  خالید مفرەجی، پەرلەمانتاری عەرەب لە کەرکووک دەڵێت، "ئەو پێشێلکارییە ئیدارییانەی کە لە نووسینگەی کۆمیسیۆنی هەڵبژاردنەکان لە کەرکووک روودەدەن کار بۆ بەرژەوەندیی ئەجیندای حیزبی دەکەن بۆ دووبارەکردنەوەی ئەوەی لە هەڵبژاردنی ساڵی ٢٠١٨ روویدا؛ بۆیە هەردوو پێکهاتەی عەرەبی و تورکمانی داوا دەکەن هەڵبژاردن لە کەرکووک بۆ یەک هەفتە دوابخرێت، دواتر لەژێر سەرپەرشتیی و چاودێری ئەنجوومەنی کۆمیسیاراندا بەڕێوەبچێت، لەگەڵ بانگهێشتکردنی هەموو چاودێرە نێودەوڵەتییەکان بۆ چاودێریکردنی هەڵبژاردن لەو پارێزگایە. "  بەهۆی ئەو داواکارییانە کۆمیسیۆنی هەڵبژاردنەکانی عێراق بڕیاری دا لیژنەیەک پێکبهێنێت بە سەرۆکایەتیی عامر موسا محەممەد، ئەندامی ئەنجوومەنی کۆمیسیارانی کۆمیسیۆن؛ لەگەڵ ئەندامێتیی سێ بەرپرسی دیکەی کۆمیسیۆن و راوێژکار ماریا تولیدانوو لە نووسینگەی هاریکاریی هەڵبژاردن کە سەر بە تیمی نێردراوی نەتەوە یەکگرتووەکانە لە عێراق - یونامی، ئەرکی ئەو لیژنەیە سەرپەرشتیکردنی نووسینگەی هەڵبژاردن دەبێت لە کەرکووک، ئەوەش یەکەم جارە کۆمسیۆن کارێکی لەو شێوەیە دەکات.  دیلان غەفوور، پەرلەمانتاری کورد لە کەرکووک دەڵێت، "داوای لایەنە عەرەبی و تورکمانییەکان بۆ دواخستنی هەڵبژاردن، ناڕەوایە و رەتی دەکەینەوە... داواکارین هەڵبژاردن بە پاکی و بێگەردی بەڕێوەبچێت. "  بڕیاری راستەوخۆ سەرپەرشتیکردنی نووسینگەی هەڵبژاردنەکان لە کەرکووک لە لایەن کۆمیسیۆنی هەڵبژاردنەکان و نەتەوە یەکگرتووەکانەوە، لە کاتێکدایە هەزاران چاودێری لایەنە سیاسییەکان، بەربژێرە سەربەخۆکان و رێکخراوە نێودەوڵەتییەکان چاودێری هەڵبژاردن لە کەرکووک دەکەن.