تۆڕی مافی مرۆڤی کوردستان و رێکخراوی هەنگاو بۆ مافەکانی مرۆڤ رایانگەیاندووە، قادر محەممەدزادە، گیراوی سیاسی خەڵکی بۆکان، باری تەندروستی ناجێگیرە. محەممەدزادە لە دژی جێبەجێنەکردنی داواکارییەکانی ماوەی ٣٥ رۆژە مانی لە خواردن گرتووە.  هەنگاو بڵاوی کردووەتەوە قادر محەممەدزاده بەهۆی مانگرتنەوە گوشاری خوێن و هەروەها کێشی لەشی دابەزیوە و بۆ جێبەجێکردنی زۆربەی کارە تاکەکەسییەکانی هاوبەندییەکانی هاوکاری دەکەن.  ئەو گیراوە سیاسییە، سزای ٢٠ ساڵ بەندکردنی بەسەردا سەپێندراوەو ١٦ ساڵ لە حوکمەکەی لە زیندانی شارەکانی ورمێ و یەزد بەڕێکردووە. ئەو داوای مۆڵەتی کردووە، بەڵام داواکاری گشتیی مەهاباد داواکارییەکەی رەتکردووەتەوە.  ئەندامێکی بنەماڵەی قادر محەممەدزادە بە تۆری مافی مرۆڤی کوردستانی گوتووە، دادگا و بەرپرسانی زیندانی یەزد رەزامەندییان لەسەر داواکارییەکەی دەربڕیوە، بەڵام چونکە دادگای شۆڕشی مەهاباد حوکمی بەسەردا سەپاندووە، بەرپرسانی زیندانی یەزد بۆ پێدانی مۆڵەت داوای روونکردنەوەیان لە داواکاری گشتی مەهاباد کردووە. بەڵام داواکاریی گشتیی مەهاباد دژی پێدانی مۆڵەت بووە. هۆکارەکەشی ئەوە بووە، کە دۆسیەی محەممەدزادە، دۆسیەیەکی ئەمنییە.  محەممەدزادە، کە لە دایکبووی ساڵی ١٩٧٧ی شاری بۆکانە،  ساڵی ٢٠١٩ ش دیسان داوای مۆڵەتی کردبوو، بەڵام لەبەر ئەوەی پێی نەدرابوو، ٣٩ رۆژ مانی لە خواردن گرت، دوای ئەوەی بەرپرسانی زیندان بەڵێنیان پێدا بەدواداچوون بۆ داواکارییەکەی بکەن، مانگرتنەکەی شکاند.  قادر محەممەدزادە ١١ - ١٢ - ٢٠٠٥ لەلایەن هێزە ئەمنییەکانەوە دەستبەسەرکرا. دوای ١٥ مانگ بەتۆمەتی ئەندامیێتی لە حیزبێکی کوردیی دژبەری ئێران بە لەسێدارەدان مەحکوم کرا، بەڵام دادگای پێداچوونەوەی پارێزگای ورمێ حوکمەکەی بۆ ٢٠ زیندانی و دوورخستنەوەی بۆ زیندانی یەزد کەمکردەوە.