سەعدی ئەحمەد پیرە، ئەندامی مەکتەبی سیاسیی یەکێتیی نیشتمانیی کوردستان دەڵێت "یەکەم هاتنی ماکرۆن وەڵامێکە بۆ ئەو کەسانەی ئێمەش وەکو ئەفغانستان لێدەکەن و هەڵوێستی ئەمریکا لێرە وەکو ئەفغانستانە، هاتنی ماکرۆن وەڵامێکی باش بوو بۆ ئەم بابەتە، چونکە هەرێمی کوردستان پێگەیەکی سیاسیی زۆر گرینگی هەیە".  سەرۆککۆماری فەرەنسا بەر لە بەڕێکەوتنی بۆ هەولێر و یەکەمین گەشتی بۆ هەرێمی کوردستان رایگەیاند، "دەچمە هەولێر تاوەکو لەگەڵ دەسەڵاتداران و جەنگاوەرانی کورد کۆببمەوە و و پشتگیریی خۆم و فەرەنسایان بۆ دووپات بکەمەوە"، پشتگیرییەک کە بە بڕوای سیاسییەکان بەردەوام و بەرفراوانتر دەبێت.  مەحموود محەممەد، گوتەبێژی پارتی دیموکراتی کوردستان ئاماژەی بەوە کرد، "ئەم کۆبوونەوانە هەمووی دەبنە هۆی ئەوەی هەژموونی سیاسەتی هەرێمی کوردستان لە پرۆسەی سیاسیی عێراق بەهێزتر ببێت، ئەمە کاردانەوەی باشی دەبێت، ئەمە پاڵپشتێکیشە بۆ پرۆسەی هەڵبژاردن کە لە مانگی ١٠ بەڕێوەدەچێت".  هەرچەند ماکرۆن لە موسڵەوە دڵنیایی دا، فەرەنسا بۆ دژایەتیکردنی تیرۆر لە عێراق دەمێنێتەوە، بەڵام لایەنەکانی دەرەوەی پارتی و یەکێتی، داوا دەکەن بە یەکگرتنەوەی پێشمەرگە و یەکڕیزیی هێزە ئەمنییەکان، پشتیوانییە نێودەوڵەتییەکە مسۆگەرتر بکرێت.  برزۆ مەجید، ئەندامی خانەی راپەڕاندنی بزووتنەوەی گۆڕان گوتی "چۆن بتوانین وەبەرهێنان لەو بایەخە نێودەوڵەتییە بکەین و سوودی لێ ببینین، دەبێت ناوخۆی خۆمان تووندوتۆڵتر بکەین، گەندەڵی نەهێڵین و چاکسازی بکەین، هێزەکان یەکبخەین و ئاسەواری دوو ئیدارەیی نەهێڵین، دەرکەوێت هەرێمێکی یەکگرتووی بەهێزە، ئەو کاتە ئەو سەردانە نێودەوڵەتییانە بۆ نموونە سەردانەکەی ماکرۆن کاریگەریی یەکجار زیاتر دەبێت".  جگە لە پشتیوانیی فرانسوا میتران بۆ دەرچوونی بڕیاری ناوچەی نەفڕین کە هاتنەسەرکاری حکومەتی هەرێمی کوردستانی لێکەوتەوە، فرانسوا ئۆلاند یەکەمین سەرۆکی وڵاتێک بووە کە ساڵی ٢٠١٤ هاتووەتە هەولێر. ماکرۆنیش یەکەمین سەرۆک وڵات بوو کە لە ساڵی ٢٠١٧ گەمارۆی سیاسیی بەغدای دژی هەرێمی کوردستان شکاند.