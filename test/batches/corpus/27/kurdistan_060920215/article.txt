مەسعود خوڕەمنیا، فەرماندەی پۆلیسی پارێزگای ورمێ دەڵێت، "لە ماوەی یەک هەفتەی رابردوودا دەستمان بەسەر هەزار و ٥٣٠ کیلۆ ماددەی هۆشبەردا گرتووە و هەشت تیمی گەورەی قاچاخچیی ماددە هۆشبەرەکانیش دەستگیرکراون. لە ماوەی شەش مانگی رابردوودا سێ هەزار و ٩٨٠ کیلۆ ماددەی هۆشبەر لە پارێزگای ورمێ دەستیان بەسەردا گیراوە، کە بەراورد بە شەش مانگی یەکەمی ساڵی رابردوو ٥٥ % زیادیکردووە".  شەقامەکانی شاری بۆکان لە پارێزگای ورمێ بە رۆژی رووناک ماددەی هۆشبەر تێیاندا بەکاردەهێندرێن. تەمەنی ئەو کەسانەشی ماددەی هۆشبەر بەکاردەهێنن رۆژ لەدوای رۆژ کەمتر دەبێتەوە. بەکارهێنانی ماددەی هۆشبەریش لەلای ژنان و کچانی، خەریکە دەبێتە کارێکی ئاسایی.  ناوەندی بەرەنگاربوونەوەی ماددە هۆشبەرەکانی ئێران دەڵێت، زۆربەی ئەو ماددە هۆشبەرانەی گەنجان و ژنان بەکاریاندەهێنن، ماددەی هۆشبەری پیشەسازین کە لە تۆڕە کۆمەڵایەتییەکاندا بە ئاسانی دەستدەکەون.  بەپێی راگەیاندنی ناوەندی بەرەنگاربوونەوەی ماددە هۆشبەرەکانی ئێران، رێژەی بەکارهێنانی ماددەی هۆشبەری پیشەسازی لەو وڵاتە ٢٦ % ـە، کە لە ماوەی ٢٠ ساڵی رابردوودا ٥٢ هێندە زیادیکردووە. ٢٠ % ی ئالوودەبووان ماددەی هۆشبەری شیشە بەکاردەهێنن، ٤.٢ % ماددەی هۆشبەری هێرۆین و ١.٨ % یش ماددەی هۆشبەری کمیکال، پەت و جۆرە ماددە هۆشبەرە پیشەسازییەکانی دیکە بەکاردەهێنن. رۆژانە ١٣ کەس بەهۆی بەکارهێنانی ئەو ماددانە، گیان لەدەستدەدەن.  بە گوتەی پسپۆڕانی کۆمەڵایەتی، سەرەڕای خراپیی باری ئابووری و نەبوونی هەلی کار لەنێو گەنجاندا، پەروەردە و خێزان بەرپرسن لە دابەزینی تەمەنی بەکارهێنانی ماددەی هۆشبەر لە ئێران و رۆژهەڵاتی کوردستان.  د. خالید تەوەکولی، کۆمەڵناس باس لەوە دەکات، "ئەمە دەگەڕێتەوە بۆ کۆمەڵگە و سیستەمی پەروەردە و ئەوەی کە خێزانەکان ئاگایان لە منداڵەکانیان نییە، ئەو پەیوەندییەی پێشتر بەپێی متمانە دروست ببوو و خێزانەکان ئومێدیان بە منداڵەکانیان دەدا کە ژیانێکی باش بنیات دەنێن، خەریکە لەنێودەچێت. ئەو پەیوەندییە خێزانییە و ئەو کاریگەرییەی کە دەبێت سیستەمی پەروەردە لەسەر گەنجان هەیبێت، تووشی رووخان و سەرلێشێواوی بووە".  ئامارێکی فەرمی لەسەر ژمارەی ئالوودەبووان بە ماددە هۆشبەرەکان لە رۆژهەڵاتی کوردستان لەبەردەست نییە، بەڵام ناوەندی بەرەنگاربوونەوەی ماددە هۆشبەرەکانی ئێران دەڵێت، نزیکەی چوار ملیۆن و ٤٠٠ هەزار ئالوودەبوو لەو وڵاتە هەن کە ٩.٣ % یان ژنان و ٢.٥ % یشیان گەنجانن.