بەپێی نووسراوێکی وەزارەتی کار و کاروباری کۆمەڵایەتیی هەرێمی کوردستان کە بە ژمارە ٦٩٣ لە رۆژی ٢٠ - ٩ - ٢٠٢١ دەرچووە و واژۆی وەزیری لەسەرە، بڕیاردراوە بە دەستپێکردنەوەی سەردانی کەسوکاری سزادراوان و پێدانی مۆڵەت بە سزادراوان لە بەڕێوەبەرایەتیی چاکسازییەکانی سەر بە وەزارەت.  ئاری ئەحمەد، بەرێوەبەری گشتیی چاکسازییەکانی هەرێمی کوردستان، بە تۆڕی میدیایی رووداوی راگەیاند: "دوای ئەوەی چەند جارێک سەردانیکردنی سزادراوان لە چاکسازییەکانی هەرێمی کوردستان بەهۆی بڵاوبوونەوەی ڤایرۆسی کۆرۆنا راگیرا، ئەمڕۆ دووشەممە بڕیارمان دا هەر لەم هەفتەیەدا سەردانیکردنی بەندکراوان دەستپێبکاتەوە".  شەش چاکسازی لە هەرێمی کوردستان هەن و لە هەر یەک لە پارێزگاکانی هەولێر و دهۆک و سلێمانی چاکسازیی گەوران و چاکسازیی ژنان و نەوجەوانان هەن، کە بەهەموویانەوە نزیکەی ٥ هەزار سزادراویان تێدایە.  ئاری ئەحمەد، ئاماژەی بەوەدا پێدانی ڤاکسین بە سزادراوان لە هەرێمی کوردستان و کەسوکارەکانییان بەردەوامە و رێوشوێنی ئەو سزادراوانەی خۆیان و کەسوکاریان ڤاکسینییان وەرگرتووە جیاواز دەبێت. لەکاتی سەردانیکردن رێوشوێنی تووندتر لەگەڵ ئەوانە دەگیرێتەبەر، کە ڤاکسینییان وەرنەگرتووە.  ئاری ئەحمەد گوتیشی: "سەردانیکردنەکە کە دەستپێدەکاتەوە بە رێوشوێنی تایبەت دەبێت و رۆژانە کەسوکاری نزیکەی ٥٠ سزادراو دەتوانن سەردانی چاکسازییەکان بکەن".