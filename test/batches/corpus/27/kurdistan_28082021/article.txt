ئەمەل جەلال، سەرۆکی دەستەی گەشتوگوزار بە رادیۆی رووداوی راگەیاند: "زۆر جار کاتێک لەگەڵ خاوەنی شوێنە گەشتیارییەکاندا قسە دەکەین کە بۆچی ئەو هەموو خەڵکە بیانییە لە هەرێمی کوردستان کار دەکەن و دەرچووەکانی خۆمان بێکارن، ئەوان لە وەڵامدا دەڵێن کە دەرچووەکانی خۆمان لە رووی لێهاتووییەوە لاوازن. ئێمە لەو بارەیەوە لەگەڵ وەزارەتی پەروەردە و خوێندنی باڵا کەوتینە گفتوگۆ. "  بۆ ئەوەی ژێرخانی گەشتوگوزار بەرەو پێش ببرێت، کۆمەڵێک کار پێویستن کە گەیاندنی خزمەتگوزارییەکان بە شوێنە گەشتیارییەکان و زیادکردنی دەستی کاری ناوخۆیی لەو کارانەن.   سەرۆکی دەستەی گەشتوگوزار گوتیشی: "بەپێی ئەو هەڵسەنگاندنەی کردوومانە، بە راستی پرۆگرامەکانی خوێندن لە رووی زانستییەوە لە ئاستی پێویستییەکانی قۆناخەکەدا نین. خوێندن بە زمانی کوردی ناتوانێت خزمەت بە دەرچووانی گەشتوگوزار بکات. کێشەی سەرەکییان نەبوونی توانای زمانەوانییە بە تایبەتی عەرەبی و ئینگلیزی. ئێمە تێبینیمان کرد هەموو ئەو گرووپانەی لە وڵاتانی عەرەبییەوە دێنە هەرێمی کوردستان رێبەری عەرەبیان لەگەڵدایە. "  ئەمەل جەلال ئەوەی خستەڕوو: "ئێمە تێبینیی ئەوەمان کردووە کە رۆژبەڕۆژ دەستی کاری بیانی لە زیادبووندایە و، ژمارەیەکی زۆر لە گەنجانی کورد کە دەرچووی ئامادەیی و پەیمانگە پیشەییەکانن، لە دەرفەتی کاری کەرتی تایبەت و بە تایبەت کەرتی گەشتیاری بێبەشن. "  بە گوتەی سەرۆکی دەستەی گەشتوگوزار، بڕیارێک هەیە کە مەرجە هەموو شوێنە گەشتیارییەکان، هۆتێل، مۆتێل، رێستۆرانت و هەموو ئەو شوێنانەی گەشتوگوزار تێیاندا پرۆژەی هەیە، دەبێت بە لایەنی کەمەوە ٣٠ % ـی دەستی کاریان کوردی هەرێمی کوردستان بن. ئەگەر ئەو رێژەیە بەو جۆرە نەبێت، ئەوا مۆڵەتەکانیان بۆ درێژ ناکرێتەوە.  زۆربەی ئەو گرووپە گەشتیارییانەی لە وڵاتانی دەرەوە دێنە هەرێمی کوردستان رێبەری بیانییان لەگەڵدایە لە کاتێکدا لە ولاتانی دیکە بە پێچەوانەوەیە و دەبێت رێبەرەکە خەڵکی ئەو وڵاتە بێت کە گەشتیارەکان بۆی چوون.  ئەمەل جەلال گوتی: "ئێمە داوامان کردووە کە هەر گرووپێکی گەشتیاری کە لە دەروازە سنوورییەکانەوە دێنە ناوەوە بە هاوئاهەنگی لەگەڵ کۆمپانیا گەشتیارییەکانی ئێمەدا رێبەرێکی گەشتیارییان بۆ دیاری بکرێت. "  بەپێی بڕیارێکی بەڕێوەبەرایەتیی باجەکانی هەرێمی کوردستان لە هەموو ئەو شوێنە گەشتیاری و رێستۆرانت و چێشتخانانەی چوار و پێنج ئەستێرەیین بڕی ١٠ % ی تێچوو باج لە گەشتیار و سەردانکەران وەردەگیرێت و لەسەر پسووڵەی نرخەکان دەنووسرێت.  ئەمەل جەلال گوتی: "کاتی خۆی بۆ بڕیاری وەرگرتنی باج لە گەشتیار و سەردانکەر لە شوێنە چوار و پێنج ئەستێرەییەکاندا راوێژ بە ئێمە نەکراوە. دوای ئەوەی لەگەڵ وەزارەتی دارایی و بەڕێوەبەرایەتیی باجدا قسەمان کرد، بڕیار دراوە لیژنەیەکی باڵا پێکبهێنرێت بۆ ئەوەی پێداچوونەوەی بۆ بکرێت. "  بە گوێرەی خەمڵاندنی دەستەی گەشتوگوزاری هەرێمی کوردستان، لە ساڵی ٢٠٢١ ـدا زیاتر لە دوو ملیۆن گەشتیار سەردانی هەرێمی کوردستانیان کردووە.