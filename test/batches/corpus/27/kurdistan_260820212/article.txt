ئێستا لە هەرێمی کوردستان شەش ملیۆن کەس دەژین، ملیۆنێک و ٨٩٢ هەزار ئۆتۆمبێل هەن، واتە هەر ١٠٠٠ کەس ٣١٥ ئۆتۆمبێلیان بەردەکەوێت، کەچی لە عێراق کە ژمارەی دانیشتووانی ٤٠ ملیۆن کەسە، نزیکەی شەش ملیۆن و ٩٠٠ هەزار ئۆتۆمبێل هەن، واتە هەر ١٠٠٠ کەس ٢٧٦ ئۆتۆمبێلیان بەردەکەوێت.  بە لێکدانەوەی کۆی گشتیی ژمارەکان، هەرێمی کوردستان ژمارەی ئۆتۆمبێلەکانی لە شارە گەورەکانی ناوچەکەش زیاترە. بۆ نموونە ئیستەنبووڵ ژمارەی دانیشتووانەکەی ١٥ ملیۆن و ٤٠٠ هەزار کەسە، چوار ملیۆن و ٢٠٠ هەزار ئۆتۆمبێلی تێدایە، بەوەش هەر ١٠٠٠ کەس ٢٧٢ ئۆتۆمبێلیان بەردەکەوێت.  لە تاران کە ژمارەی دانیشتووانی لە رۆژدا ١٦ ملیۆن کەسە، چوار ملیۆن ئۆتۆمبێل هەن، هەر ١٠٠٠ کەس ٢٥٠ ئۆتۆمبێلیان بەردەکەوێت.  ئێستا مانگانە زیاتر لە هەشت هەزار ئۆتۆمبێلی نوێ لە هەرێمی کوردستان تۆماردەکرێن، هاتنی ئۆتۆمبێلیش بەردەوامە و هیچ هەواڵێکیش بۆ کۆنترۆڵکردن و کەمکردنەوەی هاوردەکردنی ئۆتۆمبێل نییە.  عەمید ئەسعەد کەریم، گوتەبێژی هاتووچۆی هەرێمی کوردستان بە رووداوی راگەیاند، "ئەگەر ساڵانە لە هەرێمی کوردستان ١٠٠ هەزار ئۆتۆمبێل زیادبکات، بێگومان جەنجاڵییەکی زۆر دروستدەبێت و شێوازی لێخوڕینی ئۆتۆمبێلەکان قورس دەبێت بۆ شۆفێران. تاکە چارەسەریش هاوشێوەی دەوڵەتانی پێشکەوتوو و دەوروبەر دابینکردنی گواستنەوەی گشتییە بە هەر جۆرێک بێت".  جگە لە کۆستەر و پاسی بچووک لەنێو شارەکان کە هێڵی گەڕەکەکانن، هیچ ئامرازێکی دیکەی گواستنەوەی گشتی نییە، ئەوەش بە هۆکاری سەرەکیی زۆریی ژمارەی ئۆتۆمبێل لە هەرێمی کوردستان دادەنرێت.  لە ساڵی ٢٠١٢ وە دیزاینی ترام وەی (شەمەندەفەر) بۆ نێو هەولێر، سلێمانی و دهۆک دانراوە و لە ساڵی ٢٠١٦ وە دیزاینی سیتی پاسی هەولێر تەواو بووە، بەڵام تەنیا مەرەکەبی سەر کاخەزن.  عەبدولخالق عەلی، بەڕێوەبەری گواستنەوەی هەولێر رایگەیاند، "ئێستا لە وەزارەت لیژنەیەکی باڵا پێکهاتووە، خەریکی ئەوەن رێگەچارەیەک بدۆزنەوە لەڕێگەی وەبەرهێنان یاخود پی پی پی - PPP بێت، بە هاوبەشیی کەرتی تایبەت و حکومەت پرۆژەی سیتی پاس جێبەجێ بکرێت".  بەگوێرەی ئامارەکانی بەڕێوەبەرایەتیی گشتیی هاتووچۆ، ٥٠ % ی ئۆتۆمبێل لە سنووری پارێزگای هەولێر، ٣٤ % یان لە سنووری پارێزگای سلێمانی و ١٦ % لە پارێزگای دهۆک تۆمارکراون.