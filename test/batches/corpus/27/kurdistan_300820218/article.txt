ئەمڕۆ دووشەممە ٣٠ - ٠٨ - ٢٠٢١ رۆبەرت پاڵادینۆ، کۆنسوڵی ئەمریکا لە هەرێمی کوردستان کۆنگرەیەکی رۆژنامەڤانی ئەنجامدا و سەرەتا بە زمانی کوردی بەخێرهاتنی رۆژنامەڤانانی کرد و رایگەیاند، "لە کاتێكدا سەیری رووداوەکانی ئەفغانستان دەکەین، تێدەگەم کە خەڵک نیگەرانن لەبارەی مانەوەی هێزەکانی ئەمریکا لە عێراق، زۆر کەس پرسیاری ئەوەیان کردووە کە ئایا ئەمریکا لە هەرێمی کوردستان و عێراق دەمێنێتەوە، ئەمریکا لە عێراق و هەرێمی کوردستان دەمێنێتەوە".  دوای کشانەوەی هێزەکانی ئەمریکا لە ئەفغانستان، پشێوی و ئاڵۆزیی لە دۆخی ئەمنیی وڵاتەکە دروستبوو و بزووتنەوەی تاڵیبان لە ماوەیەکی کەمدا توانیی کۆنترۆڵی وڵاتەکە بکات، ئەوەش نیگەرانی لای بەشێک لە خەڵکی هەرێمی کوردستان و عێراق دروستکرد، بەوەی کە دوای کشانەوەی ئەمریکا لە عێراق رووداوی هاوشێوە رووبدات، کۆنسوڵی ئەمریکا لەو بارەوە دەڵێت، "بارودۆخی ئەفغانستان و عێراق جیاوازن وەکو لە ئەمریکا دەڵێین، ' ناتوانیت سێو و پرتەقاڵ بە یەکدی بەراورد بکەی '، لە کوردیشدا دەگوترێت، ' جیاوازییەکە وەکو ئاسمان و رێسمانە ' ".  ئەمریکا پەیوەندییەکی فراوانی لەگەڵ عێراق و هەرێمی کوردستان هەیە، کۆنسوڵی ئەمریکا لەو بارەوە ئاماژە بەوە دەدات، "هەر پەیوەندییەکی دیپلۆماسی وڵاتان تایبەتمەندیی خۆی هەیە و هەر وڵاتێک پەیوەندییەکانی لەسەر بنەمای باشترین بەرژەوەندییەکانی خۆی دادەڕێژێت، و لە بەرژەوەندیی ئەمریکا و عێراقە کە پەیوەندییەکانیان درێژە پێبدەن".  لە بەشێکی دیکەی قسەکانیدا رۆبەرت پاڵادینۆ لەبارەی هەڵوێستی جۆ بایدن، سەرۆکی ئەمریکا رایگەیاند، "بەڵێنەکانی سەرۆکی ئەمریکا گرنگن.. لە کاتی بینینی کازمی لە مانگی تەممووز بایدن بەڕوونی پێیگوتووە ' سەقامگیریی عێراق بۆ سەقامگیریی هەموو ناوچەکە گرنگە '، بایدن لە گرنگیی عێراق و هەرێمی کوردستان تێدەگات".  کۆنسوڵی ئەمریکا دەڵێت، بایدن "بە هەمان شێوە لە گرنگیی ئەمریکا بۆ عێراق و هەرێمی کوردستان تێدەگات، لەوەش تێدەگات کە سەقامگیریی رۆژهەڵاتی ناوەڕاست، سەقامگیریی عێراقە".  لەبارەی کشانەوەی هێزەکانی ئەمریکا، کۆنسوڵی وڵاتەکە لە هەرێمی کوردستان دەڵێت، "ئەوەی کە بڕیارە لە کۆتایی ئەمساڵ رووبدات، بریتییە لە کۆتاییهێنان بە رۆڵی هێزەکانی ئەمریکا لە شەڕکردن لە عێراق و ئەوە تاکە گۆڕانکارییە کە روودەدات".  لە ٢٧ - ٠٧ - ٢٠٢١ جێن ساکی، گوتەبێژی کۆشکی سپی لە کۆنگرەیەکی رۆژنامەڤانیدا رایگەیاند، ئەرکی هێزەکانی ئەمریکا لە شەڕکردنەوە بۆ مەشق و راوێژ و هاریکاریکردن گۆڕانکاریی بەسەردا دێت، کۆنسوڵی ئەمریکاش جەختی لەوە کردەوە و رایگەیاند، "حکومەتی ئەمریکا دەستی بە گۆڕینی رۆڵەکەی کردووە و ئەو هێزانەی لە عێراق دەمێننەوە کە لەسەر بانگهێشتی حکومەتی عێراق لێرە دەمێننەوە لە چوارچێوەی هاوپەیمانیی نێودەوڵەتی بەردەوامدەبن بۆ پێشکێشکردنی یارمەتی و راوێژکاری بە هێزەکانی عێراق و پێشمەرگە".     سەرەڕای لەنێوبردنی دەسەڵاتی داعش لە عێراق، بەڵام مەترسییەکانی ئەو رێکخراوە بەردەوامن و ناوە ناوە چەکدارانی داعش لە بەشێک لە ناوچەکانی عێراق هێرش دەکەنە سەر هێزەکانی پێشمەرگە و سوپای عێراق، کۆنسوڵی ئەمریکا دەڵێت، "کەس نایەوێت سەرهەڵدانەوەی داعش ببینێت، شەڕی داعش هێشتا تەواو نەبووە و ئێمە پابەندین بە یەکلاییکردنەوە و کۆتاییهێنان بە شەڕی داعش"  هەروەها لەبارەی هەڵوێستی سەرۆکی ئەمریکاش، پاڵادینۆ دەڵێت، "بایدن گوتی ئەمریکا پابەندە بە بەهێزکردنی پەیوندییەکان لەگەڵ عێراق و هەرێمی کوردستان، چونکە ئەمریکا دەیەوێت عێراقێکی بەهێز و خۆڕاگر و یەکگرتوو و خاوەن سەروەری ببینێت، ئەمریکا پابەندبوونێکی ماوە درێژی هەیە لەم ناوچەیە و دەبینە هاوشان و هاوبەشێکی پشتپێبەستوو لە عێراق و هەرێمی کوردستان".