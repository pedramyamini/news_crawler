لە بەرنامەی مژاری رادیۆی رووداودا کە سامیا حەسەن پێشکەشی کرد، باس لە کێشەکانی مامۆستایانی وانەبێژ لە هەرێمی کوردستان کرا کە هەریەکە لە عەلی رەئووف، نوێنەری مامۆستایانی وانەبێژ لە هەرێمی کوردستان و موسلیم عەبدوڵڵا، جێگری سەرۆکی لیژنەی پەروەردە و خوێندنی باڵا لە پەرلەمانی کوردستان تێیدا بەشدار بوون.  عەلی رەئووف، نوێنەری مامۆستایانی وانەبێژ لە هەرێمی کوردستان رایگەیاند، داواکاریی سەرەکیی ئێمە دامەزراندنی مامۆستایانی وانەبێژە. کێشەکە هەر ئەوە نییە کە مامۆستایانی وانەبێژ دانامەزرێندرێن، بەڵکو مامۆستا هەیە شایستەی دارایی مانگی ئایاری وەرنەگرتووە.  بە گوتەی عەلی رەئووف، "مامۆستا هەیە هی مانگی ١٠ و ١١ ـی پاری وەرنەگرتووە. بۆ ئەوەی لە هەموو ئەو کێشانە رزگار ببین و چارەسەر ببن، پێویستە مامۆستایانی وانەبێژ دابمەزرێنرێن. "  موسلیم عەبدوڵڵا، جێگری سەرۆکی لیژنەی پەروەردە و خوێندنی باڵا لە پەرلەمانی کوردستانیش رایگەیاند، "گرفتی مامۆستایانی وانەبێژ لە هەرێمی کوردستان گرفتێکی سەرەکییە و ساڵانێکی زۆرە بەردەوامە. ئەم گرفتە لەدوای سەرهەڵدانی قەیرانی دارایی و راگرتنی دامەزراندن ساڵ بە ساڵ گەورەتر بووە و لەسەر حکومەتی هەرێمی کوردستان کەڵەکە بووە. "  جێگری سەرۆکی لیژنەی پەروەردە ئەوەی خستەڕوو کە ئەوان داواکارییان پێشکەش کردووە تاوەکو وەزیرەکانی دارایی و پەروەردە لەبارەی کێشەکانی مامۆستایانی وانەبێژەوە بچنە پەرلەمان، بەڵام نەکراوە.   نوێنەری مامۆستایانی وانەبێژ ئاماژەی بەوە دا، "ئێستا زیاتر لە ٢١ هەزار مامۆستای وانەبێژ هەن. لە ٢٠١٤ ـەوە ١٤ هەزار مامۆستا خانەنشین بوون، با مامۆستایانی وانەبێژ لە جێگەی ئەواندا دابمەزرێنن. " وەزیری پەروەردەش دەڵێت کە دامەزراندن پەیوەندیی بە ئەنجوومەنی وەزیرانەوە هەیە.   موسلیم عەبدوڵڵا گوتی: "ئەو ژمارەیە لە مامۆستایانی وانەبێژ ژمارەیەک نین کە هەڵاوسانیان دروست کردبێت، بەڵکو ژمارەیەکە کە وەزارەتی پەروەردە پێویستی پێیانە. بەپێی ئامارێک، رێژەی قوتابیان لە هەرێمی کوردستاندا ٤ % زیاد دەکات. ئێستا ملیۆنێک و ٨٠٠ هەزار قوتابیمان هەیە. ئەم مامۆستایانە دەیانەوێت دابمەزرێندرێن، چونکە کۆمەڵێک گرفتیان هەیە. یەکێک لە گرفتەکانیان ئەوەیە کە مووچەیان زۆر نابەرانبەرە. ئەوان وەک مامۆستای دامەزراو دەوام دەکەن و وانە دەڵێنەوە، بەڵام مووچەکەیان چارەکێکی مووچەی مامۆستای دامەزراوە. گرفتی نەبوونی مۆڵەت، هاتووچۆ و گواستنەوەیان هەیە. "  عەلی رەئووفیش رایگەیاند، "ئێمە لە ئەنجوومەنی وەزیران لەگەڵ ئالان حەمەسەعید، وەزیری پەروەردە و د. ئومێد سەباح، سەرۆکی دیوانی ئەنجوومەنی وەزیران کۆبووینەوە. وەزیری پەروەردە گوتی کە شتێک بۆ دامەزراندنی مامۆستایانی وەزارەتی پەروەردە پێشکەشی ئەنجوومەنی وەزیران دەکات و قسەیش لەگەڵ وەزارەتی داراییدا دەکات. "  رۆژی دووشەممە ٢٠٢١/٠٨/١٦ بەشێکی مامۆستایانی وانەبێژ لە بەردەم ئەنجوومەنی وەزیران گردبوونەوە و داوایان کرد کە دابمەزرێندرێن. مامۆستایانی وانەبێژ ژمارەیان لە ٢١ هەزار کەس زیاترە و زیاتر لە ١٨ % ـی مامۆستایانی وەزارەتی پەروەردەیان پێکهێناوە.