وەزارەتی پێشمەرگە لە راگەیێندراوێکدا ئاماژەی بەوە کردووە، "توانرا نەخۆشخانەی پێشمەرگە لە هەولێر ببێتە بنکەیەکی پێدانی ڤاکسین و بەشە ڤاکسینی تەواو بۆ هێزەکانی پێشمەرگە دابین بکرێت".  رۆژی ٣٠ - ٠٨ - ٢٠٢١، د. رزگار عەلی، بەڕێوەبەری کاروباری تەندروستیی وەزارەتی پێشمەرگە بە سەنتەری میدیای سەر بە وەزارەتی پێشمەرگەی راگەیاند، "پاش ئەوەی، کە بەڕێوەبەرایەتییەکەمان هەماهەنگیی کرد لەگەڵ بەڕێوەبەرایەتیی تەندروستیی هەولێر، توانیمان نەخۆشخانەی پێشمەرگە بکەین بە بنکەیەکی پێکوتەی ڤاکسینی کۆرۆنا بۆ پێشمەرگە".  بەڕێوەبەری کاروباری تەندروستیی وەزارەتی پێشمەرگە ئاماژەی بەوەش کردووە، لە ئەمڕۆ بەدواوە، دەتوانن رۆژانە ڤاکسینی دژە کۆرۆنا دابین بکەن بۆ پێشمەرگە، لە هەر سێ جۆری ڤاکسینەکان، کە لەسەر ئاستی جیهان بەکاردێن.  بە گوتەی د. رزگار عەلی، داوایان کردووە هەر بەڕێوەبەرایەتییەک لیستی خۆیان ئامادە بکەن و بنێرن بۆ بەڕێوەبەرایەتیی کاروباری پزیشکی تاوەکو رۆژ و کاتیان بۆ دیاری بکرێت، "هەروها داوامان کردووە، لیستی ئەو کەسانەشمان بۆ بنێرن، ئەوانەی ڤاکسینیان لە خۆیان داوە و چ جۆرە ڤاکسینێکیان لە خۆیان داوە".  بەڕێوەبەری کاروباری تەندروستیی وەزارەتی پێشمەرگە ئەوەشی خستووەتەڕوو، "لە داهاتوویەکی نزیکدا ئاگاداری یەکە سەربازییەکانی دیکە دەکەینەوە، هەموو پێشمەرگەیەک، سەر بە هەر یەکەیەکی سەربازی بێت، دەتوانێت سەردانمان بکات، بۆ وەرگرتنی ڤاکسین. بە مەرجێک هەڵگری ناسنامەی سەربازی و یەکێک لەم پێناسانە بێت: پاسپۆرت یان ناسنامەی مەدەنی یاخود کارتی نیشتمانی".