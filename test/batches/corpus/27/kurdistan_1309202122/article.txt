بڕیارە رۆژی سێشەممە ١٤ - ٠٩ - ٢٠٢١ مەسرور بارزانی، سەرۆکوەزیرانی هەرێمی کوردستان لە یەکێک لە قوتابخانەکانی هەولێر زەنگی دەستپێکردنی خوێندن لێبدات.   لەبارەی شێوازی دەستپێکردنەوەی دەوامی قوتابخانەکان ئالان حەمەسەعید، وەزیری پەروەردەی هەرێمی کوردستان میوانی بوولتەنی کاژێر ٢٠: ٠٠ بوو کە شاهۆ ئەمین پێشکێشی دەکات.   لە دوو ساڵی رابردوودا بەهۆی پەتای کۆرۆنا دەوامی خوێندن چەند جارێک وەستا و بە کۆمەڵێک رێکار و رێنوێنییەوە دەست بە دەوام کرایەوە. ئالان حەمەسەعید لەبارەی خوێندنی ئەمساڵ رایگەیاند، خوێندن بە پابەندبوون بە رێکارە تەندروستییەکان دەستپێدەکاتەوە.   وەزیری پەروەردە داوا لە مامۆستایان دەکات کە ڤاکسینی کۆرۆنا وەربگرن و دەڵێت، دوو ملیۆن ٥٠٠ هەزار دەمامک و ٥٠ هەزار پاککەرەوەیان وەکو قۆناخی یەکەم بۆ قوتابخانەکان دابینکردووە.  لە بەشێكی دیکەی قسەکانیدا ئالان حەمەسەعید دەڵێت، لەگەڵ ئەوەی دەوامی خوێندن دەستپێدەکاتەوە بەڵام هەر خێزانێک بیەوێت منداڵەکەی بەشداری خوێندنی ناو پۆل نەکات، دەتوانێت خوێندنی ئەلیکترۆنی بۆ منداڵەکەی دابین بکات و لە ماڵەوە بەردەوامی بە خوێندن بدات و، تەنها لە کاتی تاقیکردنەوەکان دەبێت بچێتە قوتابخانە.  لەبارەی خوێندنی ئەلیکترۆنی و فێربوونی قوتابیان لە ماڵەوە، وەزیری پەروەردە دەڵێت، هەشت هەزار وانەمان لە قوتابخانەی ئەلیکترۆنی تۆمارکردووە، جگە لەوەش خاوەنی کەناڵێکی ئاسمانیی پەروەردەیین و دوو کەناڵی لۆکاڵی پەروەردەییشمان هەیە لە دهۆک و هەولێر، هەروەها رادیۆیەکی سەرتاسەری پەروەردەییشمان هەیە".  حکومەتی هەرێمی کوردستان لەسەر راسپاردەی مەسرور بارزانی، سەرۆکوەزیرانی هەرێمی کوردستان سێ ملیار دیناری بۆ پاڵپشتیی ناوەندەکانی خوێند تەرخانکردووە.     لە عێراق بەهۆی درەنگ کۆتاییهاتنی تاقیکردنەوەکان و بەکارهێنانی قوتابخانەکان وەکو بنکەی دەنگدان لە هەڵبژاردنی پێشوەخت، وەزارەتی پەروەردەی عێراق بڕیاریدا دەوامی خوێندن بۆ ٠١ - ١١ - ٢٠٢١ دوابخات.