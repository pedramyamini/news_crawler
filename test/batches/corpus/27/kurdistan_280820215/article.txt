سەیوان عەلی، بریکاری وەزارەتی پەروەردەی حکومەتی هەرێمی کوردستان بە تۆڕی میدیایی رووداوی راگەیاند، هیچ کەسێک پێشنیازێکی لەو شێوەیەی پێشکەش بە وەزارەتی پەروەردە نەکردووە، دەشڵێت، "وەزارەتی پەروەردە کەسانی شارەزا و خاوەن ئەزموونی هەن کە سوود لە پێشنیاز و راوێژەکەیان وەربگرێت. "  سەیوان عەلی باسی لەوە کرد، "لەم چەند رۆژەدا چەند مامۆستایەکی ئایینی پەیوەندییان پێوە کردووم و دڵنیام کردوونەتەوە کە هیچ بابەتێکی لەو جۆرە لە ئارادا نییە. " دەشڵێت، "لەگەڵ رێزم بەڵام ناچار نین گوێ لە کەسێک بگرین کە لە دەرەوەی وڵات دادەنیشێت و خۆی بە کەسێکی بێ ئایین دەناسێنێت"  بریکاری وەزارەتی پەروەردەی حکومەتی هەرێمی کوردستان ئەوەشی گوت کە "لە ئەنجوومەنی وەزیران تائێستا ئەو بابەتە باس نەکراوە و ناشزانم لە داهاتوودا ئەم بابەتە باس دەکرێت یاخود نا. "  وەزارەتی پەروەردەش روونکردنەوەیەکی بڵاوکردووەتەوە و تێیدا هاتووە، "پەروەردەی ئیسلامی نە لابراوە، نە لادەبرێت، نە هیچ بەرنامەیەکیشمان بۆ ئەم بابەتە هەیە، بەڵکو بایەخ و گرنگیی زۆریشی پێدراوە. " وەزارەتی پەروەردە ئەوەشی گوتووە کە "بەداخەوە هەندێک کەس ئەم بانگەشەیە دەکەن کە وەک کەرەستەیەکی سیاسی و بۆ مەرامی هەڵبژاردن بەکاری دەهێنن. "