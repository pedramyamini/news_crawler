ئەمڕۆ سێشەممە ١٤ - ٠٩ - ٢٠٢١ ئەمڕۆ سێشەممە ١٤ - ٠٩ - ٢٠٢١ سەرۆک مەسعود بارزانی لە سەلاحەددین پێشوازیی لە پاتریارک مار ئاوای سێیەم و شاندێکی یاوەری کرد کە پێکهاتبوون لە مەتران و پیاوانی ئایینی کەنیسەی رۆژهەڵاتی ئاشووری.  بارەگای بارزانی راگەیێندراوێکی لەبارەی سەردانەکە بڵاوکردەوە و تێیدا هاتووە، "لە دیدارەکەدا پاتریارک مار ئاوای سێیەم، وێڕای ئاماژەدان بە پەیوەندیی مێژوویی نێوان بنەماڵەی بارزان و کەنیسەی رۆژهەڵاتی ئاشووری، سوپاسی سەرۆک بارزانی کرد بۆ پشتگیری و پاراستنی پێکەوەژیان و تەبایی نێوان پێکهاتە نەتەوەیی و ئایینییەکانی کوردستان. "  هەر لە دیدارەکەدا سەرۆک بارزانی پیرۆزبایی لە پاتریارک مار ئاوای سێیەم کرد و هیوای سەرکەوتنی بۆ خواست و خۆشحاڵی خۆشی دەربڕی کە لە ماوەکانی رابردوو کورسیی پارتریارک کەنیسەی رۆژهەڵاتی ئاشووری بۆ شاری هەولێر گواستراوەتەوە.  رۆژی دووشەممە ١٣ - ٠٩ - ٢٠٢١ لە کەنیسەی مار یوحەننای مەعمدان لە شارۆچکەی عەنکاوەی سەر بە هەولێر و لە رێوڕەسمێکدا مار ئاوای سێیەم، ١٢٢ یەمین پاتریارکی کەنیسەی رۆژهەڵاتی ئاشووریی دەستبەکاربوو.   نێچیرڤان بارزانی، سەرۆکی هەرێمی کوردستان، لەگەڵ چەند وەزیرێک و ئومێد خۆشناو، پارێزگاری هەولێر لە رێوڕەسمەکەدا بەشداربوون و رێوڕەسمەکە بۆ ماوەی سێ کاژێر بەردەوام بوو.  دەستبەکاربوونی مار ئاوا وەکو پاتریارکی کەنیسەی مار یوحەننا دوای ئەوە دێت کۆمەڵگەی پیرۆزی کەنیسەی رۆژهەڵاتی ئاشووری بەسەرپەرشتی مار ملیس زیا، مەترانی ئوسترالیا، نیوزیلەندا و لوبنان، کۆبوونەوەیەکی دوو رۆژەیان بۆ هەڵبژاردنی پاتریارکی نوێی کەنیسەکە لە عەنکاوەی هەولێر کرد.