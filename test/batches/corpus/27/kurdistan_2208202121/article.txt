سەعدی سدیق بناڤی، ئەو پێشمەرگە ٤٨ ساڵەیە و بە تۆڕی میدیایی رووداوی راگەیاند، "دوێنێ [شەممە]، لەبەر ئەوەی منداڵەکانم نەخۆش بوون و بێزار بوون، ویستم بچمە دەرەوە، چووینە نزیک گوندی کوسە، لەسەر رووباری خابوور و لەکاتی نانخواردنی نیوەڕۆ دەنگی قیژە قیژی ژنان هات".  بە گوتەی ئەو پێشمەرگەیە، دوای ئەوەی چووە بەدەم دەنگەکەوە، بینیویەتی ژنێک ژێرئاو کەوتووە، دەڵێت "چوومە ناو ئاوەکە و ژنەکەم دەرهێنا، هاوژینەکەم لێی وەرگرتم و گوتی بڕۆ ئەوە پیاوێکە، ئەویشم دەرهێنا لەگەڵ منداڵێکیش، هاوسەرەکەم سەرەوژێری دەکردن تاوەکو ئاو لە زکیاندا نەمێنێت، هەرسێکیان لە ژیاندا ماون، کە ئەندانی یەک خێزانن".  سەعدی گوتیشی "پیاوێکی دیکەم بینی، چووم ئەویشم دەرهێنا، بەڵام بەداخەوە گیانی لەدەستدابوو".  ئەو پێشمەرگەیە ئاگای لێ نەبووە کە کوڕێکی تەمەن ١٦ ساڵانیش لەژێر ئاودا بووە و نەیبینیوە، دواتر تیمی مەلەوانی بەرگریی شارستانی چوون تەرمی ئەو کوڕەشیان دەرهێناوە.