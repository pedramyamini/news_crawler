بڕیارە ئەمڕۆ یەکشەممە ٢٩ - ٠٨ - ٢٠٢١، ماکرۆن سەردانی شاری موسڵ بکات. لەو شارەدا سەردانی چەند شوێنێک دەکات و لەگەڵ کەسایەتییە ئایینی و سیاسییەکانی ئەو شارە کۆدەبێتەوە.  ئێوارەی رۆژی شەممە، ئیمانوێل ماکرۆن لە کۆنگرەیەکی رۆژنامەڤانیدا رایگەیاند، "دەچمە هەولێر و سبەی سەردانی هێزەکانمان دەکەم و دواتریش سەردانی موسڵ دەکەم، کە هێشتا جێپەنجەی داعشی پێوەماوە، لەوێ نوێنەری کریستیانەکان دەبینم و پابەندبوونمان بە نۆژەنکردنەوەی چەند ناوچەیەک رادەگەیێنم، هەروەها هەلی ئەوەم دەبێ لەگەڵ نوێنەرانی سوننە و دەسەڵاتدارانی کورد و جەنگاوەرانی کورد کۆببمەوە و پشتگیریی خۆم و فەرەنسایان بۆ دووپات بکەمەوە وەکو چۆن پشتگیریمان بۆ ئێزدییەکان دووپاتکردەوە. "  لەبارەی سەردانەکەی بۆ موسڵ، ئەیوب نەسری، پەیامنێری رووداو لە موسڵ رایگەیاند: کەنیسەی ساعە و مزگەوتی نووری لە موسڵ ئەو دوو شوێنە ئایینییەن کە ئەمڕۆ ئیمانوێل ماکرۆن سەردانیان دەکات، هاوکات سەردانی فڕۆکەخانە و زانکۆی موسڵیش دەکات و لەگەڵ ژمارەیەک کەسایەتی و نوێنەری کریستیانەکانیش کۆدەبێتەوە.  کەنیسەی ساعە، یەکێکە لە کەنیسە دێرینەکانی شاری موسڵ، لەگەڵ هاتنی داعش بۆ موسڵ، کەنیسەکە وێران بوو. مزگەوتی نووریش یەکێک بوو لە مزگەوتە دێرینەکانی ئەو شارە و لەلایەن داعشەوە تەقێندرایەوە، ئێستا کار لەسەر نۆژەنکردنەوەی مزگەوتەکە دەکرێت.  سەبارەت بە سەردانی بۆ فڕۆکەخانەی موسڵیش، نایف رەمەزان، پەیامنێری رووداو لە موسڵ رایگەیاند: بابەتی بونیادنانەوەی فڕۆکەخانەی موسڵ لەمێژە لەنێوان فەرەنسا و عێراق گفتوگۆی لەبارەوە دەکرێت، پێشتر رێککەوتنێک لەنێوان هەردوولادا هەبوو، یەکێک لە تەوەری گفتوگۆکانی لەگەڵ بەرپرسانی موسڵ بابەتی فڕۆکەخانەی موسڵ دەبێت کە فڕۆکەخانەکە لەلایەن کۆمپانیایەکی فەرەنسییەوە دیزاین دەکرێت.  بەپێی گرێبەستی نێوان هەردوو حکومەت، فڕۆکەخانەی موسڵ بە گوژمەی ٣٠٠ ملیۆن یۆرۆ نۆژەندەکرێتەوە، دوای دوو ساڵ لە واژۆکردنی گرێبەستەکە لەنێوان هەردوولا، نۆژەنکردنەوەکە دەبێت تەواو بکرێت و رادەستی حکومەتی عێراق بکرێت، پارەکەش حکومەتی فەرەنسا تەرخانی دەکات و دەبێتە قەرز بەسەر عێراق.     دوای سەردانی موسڵ بۆ نیوەڕۆ ئیمانوێل ماکرۆن دەگەڕێتەوە هەولێر بەشداری لە نیوەڕۆخوانێک دەکات کە لەلایەن نێچیرڤان بارزانی، سەرۆکی هەرێمی کوردستانەوە رێکدەخرێت و لە دوای نیوەڕۆخوانەکەش کۆنفرانسێکی رۆژنامەڤانیی هاوبەشیان دەبێت. دواتریش سەرۆکی فەرەنسا لەگەڵ سەرۆک بارزانی کۆدەبێتەوە.  لەبارەی پەیوەندییە ئابوورییەکانی نێوان فەرەنسا و هەرێمی کوردستانیش هادی سەلیمی، پەیامنێری رووداو لە هەولێر رایگەیاند: فەرەنسا حەوتەمین دەسەڵاتی ئابووریی جیهانە، لە دوای ئەڵمانیا دووەمین دەسەڵاتی گەورەی ئابوورییە لە ئەوروپا.  فەرەنسا دوای ئەوەی کونسوڵخانەی لە کوردستان کردەوە، یەکێک لە هاوبەشە گرنگە ئابوورییەکانی هەرێمی کوردستان و عێراق بووە.  فەرەنسا ١٤یەم هاوبەشی بازرگانیی عێراق و هەرێمی کوردستانە، کە ساڵانە زیاتر لە ٨٠٠ ملیۆن دۆلار ئاڵوگۆڕی بازرگانی لەنێوان فەرەنسا و عێراقدا هەیە، ٣٠ % ی ئەو قەبارەیە لەنێوان فەرەنسا و هەرێمی کوردستانە.