رۆژی چوارشەممە ٢٩ - ٩ - ٢٠٢١ سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند: "دوای ئەوەی بنكەی پۆلیسی بەرزنجەی سەر بە پۆلیسی سەیدسادق زانیاری پێدرا کە دوو كەس زیاتر لە ١٣٠ مەتر كێبڵی كارەبایان پێیە و خەریكی دەرهێنانی مسی نێو كێبڵەكەن بە نیازی فرۆشتنەوەی، پۆلیس دەستی بە لێکۆڵینەوە کرد. "  سەرکەوت ئەحمەد دەڵێت: "دوای وەرگرتنی بڕیاری دادوەر، توانرا هەردوو تۆمەتبار دەستگیربکرێن و دەستیش بەسەر کێبڵەکان و ئۆتۆمبێلێکدا گیرا کە هی تۆمەتبارەکان بوو".   سەبارەت بە زانیاری لەبارەی ئەو دوو تۆمەتبارە، گوتەبێژی پۆلیسی سلێمانی گوتی، هەردووکیان خەڵکی باشووری کوردستانن و لە کۆمپانیایەکی بەستنی پێوەری زیرەک لە پارێزگای هەڵەبجە کە یەکێکیان لەدایکبووی ساڵی ١٩٩٩ و ئەوی دیکەشیان لەدایکبووی ٢٠٠١ ـە کرێکارن.  ئێستا هەردوو تۆمەتبار بە بڕیاری دادوەر و بەپێی ماددەی ٤٤٤ لە یاسای سزادانی عێراقی راگیراون و لێكۆڵینەوە لەگەڵیان بەردەوامە.   بە گوتەی سەرکەوت ئەحمەد، تۆمەتبارەکان سەرجەم كێبڵەكانیان لە پارێزگای هەڵەبجە بردووە بۆ شارۆچکەی بەرزنجە بەمەبەستی دەرهێنانی مسەكەی و فرۆشتنی.