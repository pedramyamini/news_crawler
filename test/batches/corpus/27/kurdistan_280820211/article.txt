شاهو عوسمان، قایمقامی چوارتا بە رادیۆی رووداوی راگەیاند: "ئاوی چوارتا لە چەمی کەناروێ دابین دەکرێت، ئەمساڵ بەهۆی گۆڕانی کەشوهەواوە ئاوی چەمەکە وشکی کردووە، بۆیە پرۆژەی ئاوی چوارتا کوژێنراوەتەوە و هیچ ئاوێک لەو پرۆژەیەوە بۆ قەزای چوارتا نایەت. "  چەمی کەناروێ دەکەوێتە قەزای چوارتا لە دەڤەری شارباژێڕی سەر بە پارێزگای سلێمانی.  قایمقامی چوارتا گوتیشی: "دوای وشکبوونی چەمی کەناروێ کە پرۆژەی ئاوی چوارتا لەوێوە دابین کراوە، لە رێگەی جێگری سەرۆکی حکومەتەوە بودجەیەک تەرخان کراوە و لە رێگەی تانکەرەوە ئاو بۆ ماڵان دابین دەکەین. ئێمە تاکە شوێنین نەمانهێشتووە خەڵکی چوارتا بێئاو بمێنێتەوە و ئەو تانکەرانە رۆژانە ئاو دێنن و دەیکەنە نێو خەزانەکانی ئاوەوە، دواتر ئێمە لەو رێگەیەوە دەیدەینەوە هەر ١٦ گەڕەکەکەی چوارتا. دوو رۆژ جارێک هەندێک جار سێ رۆژ جارێک ئاو بۆ هاونیشتمانیان بەردەدرێتەوە و نەمانهێشتووە بێئاو بمێننەوە. "  قایمقامی چوارتا ئاماژەی بەوەش دا، هەوڵیان داوە لە رێگەی هەڵکۆڵینی بیرەوە کێشەکە چارەسەر بکەن، بەڵام شارەزایانی جیۆلۆجی گوتوویانە لەو ناوچەیەدا ناتوانرێت لە رێگەی بیرەوە ئاو دابین بکرێت، بۆیە لە هەوڵدان پرۆژەیەکی جێگرەوە بدۆزنەوە بۆ ئەوەی ئەو کێشەیە چارەسەر بکرێت.  ئەمساڵ بەهۆی کەمبارانی و وشکەساڵییەوە هەموو شارەکانی هەرێمی کوردستان تووشی کەمئاوی بوون کە ئەوەیش گرفتی زۆری بۆ هاونیشتمانییان دروست کرد.