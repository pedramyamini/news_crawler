بە گوێرەی راگەیێندراوێک کە ئەمڕۆ دووشەممە ١٦ی ئابی ٢٠٢١ لە ماڵپەری فەرمی وەزارەتی بەرگریی تورکیا بڵاوکراوەتەوە، رۆژی ١٥ی ئابی ٢٠٢١ لە ناوچەی ئۆپەراسیۆنی "چڕنووکی هەورە برووسکە" لە هەرێمی کوردستان، بۆمبێک کە لە لایەن گەریلاکانی پەکەکەوە دانرابوو، بە سەربازەکانیاندا تەقیوەتەوە و بەو هۆیەوە ٣ سەرباز کوژراون و ٢ی دیکەش برینداربوون و دەستبەجێ بریندارەکانیش بۆ نەخۆشخانە گوێزراونەتەوە.   وەزارەتی بەرگریی تورکیا هەر ئەمڕۆ لە راگەیێندراوێکی دیکەدا ئاماژەی بەوەدا، رۆژی یەکشەممە ١٥ی ئابی ٢٠٢١ لە چوارچێوەی ئۆپەراسیۆنەکانی "چڕنووکی هەورەبرووسکە" کە لە هەرێمی کوردستان بەڕێوەدەچێت، سەربازێکیان بەناوی محەممەد ئۆزتورک کوژراوە.   بەمەش ژمارەی ئەو سەربازە کوژراوانەی ئەمڕۆ بە فەرمی لەلایەن وەزارەتی بەرگریی تورکیا لە هەرێمی کوردستان راگەیێنراون گەیشتە ٤ کوژراو.   هێزەکانی پاراستنی گەل - هەپەگەش، کە باڵی سەربازیی پەکەکەیە لە راگەیێندراوێکدا کە رۆژی یەکشەممە ١٥ی ئاب بڵاوکراوەتەوە، ئاماژەی بەوەداوە، لە چوارچێوەی چالاکییە سەربازییەکانیان بەبۆنەی ١٥ی ئاب، ساڵڕۆژی دەستپێکردنی شەڕی چەکداریی پەکەکە دژی تورکیا، لە ناوچەی شەمزینان سەر بە پارێزگای جۆلەمێرگی باکووری کوردستان ٨ سەرباز و لە ناوچەی مەتینی هەرێمی کوردستانیش لە "هێرشێکی تۆڵەسەندنەوە"دا ٢ سەربازی سوپای تورکیایان کوشتووە.    سوپای تورکیا لە ٢٣ ـی نیسانی رابردووەوە ئۆپەراسیۆنێکی سەربازی بۆ ئەو بەرزاییانەی سنووری دهۆک دەستپێکردووە کە گەریلایان تێدایە.   لەو کاتەوە ئۆپەراسیۆن و رووبەڕووبوونەوەی نێوان سوپای ئەو وڵاتە و گەریلاکانی پەکەکە بەردەوامە و شەڕەکەش زیانی زۆری بە هاونیشتمانیان گەیاندووە.