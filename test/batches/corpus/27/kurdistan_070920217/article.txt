بڕیارەکە بەڕێوەبەرانی گشتی و بەڕێوەبەرانی پەروەردەکان پابەند دەکات بە واژۆکردن و دەوامکردن تا دوایین مامەڵە مابێت لە رۆژانی دەوام، هەروەها هەڕەشەی سزادانی ئەو فەرمانبەرانە دەكات كە كەمتەرخەمی دەکەن لە راییكردنی كاروبارەكان.  نەوزاد خۆشناو، بەرپرسی راگەیاندنی پەروەردەی گشتیی هەولێر بە تۆڕی میدیایی رووداوی راگەیاند "بڕیارەکە لە کات و شوێنی گونجاو هات و کاریگەری لەسەر کەمکردنەوەی رۆتین دەبێت و هیوادارین دامەزراوە پەروەردەییەکان پێوەی پابەندبن، چونکە رۆتین یەکێکە لە کێشە کارگێڕییەکان و ئومێدەوارین هەمووان بەو بڕیارانەوە پابەندببن. "  ئەو بڕیارانەی حکومەت بۆ کەمکردنەوەی رۆتین رۆژی ٦ ـی ئەیلوول دەریکردوون ئەمانەن:  - لە هەموو ئاستەكانی بەرپرسیارێتی و فەرمانبەرێتی، پێویستە دامەزراوە پەروەردەییەكان و ناوەندەكانی خوێندن، بەشێوەیەكی خێراو بێ هیچ دواكەوتنێك كاروباری هاونیشتمانیان و سەردانیكاران لە چوارچێوەی یاسا و رێنماییەكان بەڕێ بكەن، ئەو كارەی كە یاسا و رێنمایی رێگەی پێداوە، دەبێت بە زووترین كات ئەنجام بدرێت، هەركارێكیش رووبەڕووتان ببێتەوە لە دەرەوەی یاسا و رێنمایی، نابێت سەردانیكار بێ وەڵام بێت، دەبێت بەشێوازێكی كارگێڕیی دروست وەڵام بدرێتەوە.  - دەبێت بەڕێوەبەری گشتی و بەڕێوەبەری پەروەردە و بەڕێوەبەری سەرپەرشتیاری پەروەردەیی، دەوام بەجێنەهێڵن تا دوا نووسراو واژووی لەسەر دەكرێت، لە رۆژانی دەوام.  - وەزارەت بەشی سكاڵای ئەلیكترۆنی هەیە، كە ژمارەكانی دیارە و هەر سكاڵایەك بگاتە وەزارەت لەسەر دواكەوتنی مامەڵەی  هاونیشتمانیان شێوازی مامەڵەی نەشیاو لەگەڵ سەردانیكارانی دامەزراوە پەروەردەییەكان و ناوەندەكانی خوێندن لە رێگەی (بەڕێوەبەرایەتی بەدواداچوون و بەڕێوەبەرایەتی كاروباری یاسایی لە دیوانی وەزارەت) بەدواداچوونی جیددی لەسەر دەكرێت، پاش بەدواداچوون فەرمانبەری كەمتەرخەم لە هەر ئاستێكی بەرپرسیارێتی بێت (تایبەت - ئاسایی) پارێزراو نابێت لە لیژنەی لێكۆڵینەوە و سزای كارگێڕی بەگوێرەی یاسای بەرزەفتی فەرمانبەرانی دەوڵەت و كەرت گشتی ساڵی (١٩٩١)ـی بەسەردا جێبەجێدەكرێت.