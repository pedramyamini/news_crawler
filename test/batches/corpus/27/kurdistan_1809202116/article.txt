بەپێی ئەو ڤیدیۆیەی کە پۆلیسی هەولێر بڵاویکردووەتەوە لە ئامێرە دەنگییەکەوە دەنگی شکانی شووشە دەردەچێت.  ئەمڕۆ شەممە ١٨ ـی ئەیلوولی ٢٠٢١، موقەدەم هۆگر عەزیز، گوتەبێژی بەڕێوەبەرایەتیی پۆلیسی پارێزگای ھەولێر بە تۆڕی میدیایی رووداوی راگەیاند، دوای ئەوەی دوێنێ شەو لەلایەن هەندێک کەسەوە لە بوونی دەنگێک "کە ئەوان بە دەنگی جنۆکە تێیگەیشتبوون" ئاگادارکراینەوە و ئەو کەسانە گوتبوویان گومانیان هەیە جنۆکە لە باڵەخانەیەکی تەواونەکراو لەنێوان شەقامی ٦٠ مەتری و ٣٠ مەتری هەبێت، بەڵام هێزەکانی پۆلیس بۆ دڵنیابوونەوە لە رووداوەکە گەیشتنە شوێنێ مەبەست. "  دوای چوونی پۆلیسی فریاکەوتنی بەڕێوەبەرایەتی پۆلیسی پارێزگای ھەولێر بۆ شوێنەکە، وەک لەو ڤیدیۆیەدا دیارە کە پۆلیس بڵاویکردووەتەوە، "دەرکەوت کە ئەو بابەتە دوورە لە راستی، بەڵکو ئەوەی هەبووە دەنگێکە کە لە ئامێرێکەوە دەردەچوو و لەلایەن خاوەنی باڵەخانەکەوە دانرابوو، ئامێرەکە ھەستیار بووە و لەکاتی ھەر دۆخێکدا دەنگێکی تایبەتی لێدەھاتە دەرەوە، بۆیە ئەو بابەتەی کە باس دەکرێ دوورە لە راستی و بە ڤیدیۆ رووداوەکە تۆمارکراوە و هیچ جنێک لەو باڵەخانەیە نەبووە. "  ئاماژەی بۆ ئەوەشکرد، چونکە خاوەن باڵەخانەکە لەو شوێنە نەبووە خەڵک زیاتر گومانیان بۆ دروستبوو، بەڵام دەرکەوت دەنگی "جنۆکە نەبووە. "