ئەمڕۆ یەکشەممە ٢٢ - ٠٨ - ٢٠٢١ بارزان فەرمان، پەیامنێری رووداو لە قامشلۆ رایگەیاند، لە بۆردوومانەکەدا ئۆتۆمبێلێکی جۆری لاندکروزەر کراوەتە ئامانج، کە ئۆتۆمبێلی ستافی بەڕێوەبەرایەتیی خۆسەرە لە رۆژئاوای کوردستان.  بەپێی زانیارییە سەرەتاییەکان ژمارەیەک بریندار هەن و تاوەکو ئێستا ناسنامەی بریندارەکان ئاشکرا نەکراوە، هەروەها دیاریش نییە چەند کەس لە بۆردوومانەکە گیانیان لەدەستداوە.  چەند رۆژێک پێش ئێستا لەسەر رێگەی عەلی فرۆ، ئۆتۆمبێلێکی دیکە کرایە ئامانج و لەو هێرشەدا کەسێک بریندرابوو یەکێکی دیکەش گیانی لەدەستدا، ئەو کەسەش فەرماندەیەکی یەکینەکانی پاراستنی گەل - یەپەگە - بوو بە ناوی سەلاحەدین شابی کە خەڵکی رۆژهەڵاتی کوردستان بوو.  لەبارەی هێرشەکانی تورکیا بۆسەر ناوچەکانی سنووری رۆژئاوای کوردستان و سووریا، حوسێن عومەر، بەرپرسی دێسکی رۆژئاوای کوردستان، لە تۆڕی میدیایی رووداو، لە کاتی بەشداریکردنی لە بوولتەنی هەواڵەکانی تایبەت بە رۆژئاوای کوردستان و سووریا لە تۆڕی میدیایی رووداو رایگەیاند: "ئەمە جاری یەکەم نییە تورکیا هێرشی لەو شێوەیە دەکات، ٢٣ - ٠٦ - ٢٠٢٠ واتە پێش ساڵێک و ١٠ مانگ هێرشێکی هاوشێوە لە گوندی حەلنجێ لە کۆبانێ کرا".  حوسێن عومەر ئاماژە بەوە دەدات، "ئەوەی لە هێرشەکەی ئەمجارە نوێ بوو، ئەوەیە کە لە ماوەی سێ رۆژدا ئەمە سێیەمین هێرشە ئەنجام دەدرێت، لە تەلتەمر، لەنێوان قامشلۆ و عامودا، ئەمڕۆش لە رۆژئاوای قامشلۆ کە نزیکە لە دوو بنکەی گەورەی سەربازی لە رۆژئاوای کوردستان، هەم بنکەی سەربازی ئەمریکا و هەم فڕۆکەخانەی نێودەوڵەتیی قامشلۆ کە گەورەترین بنکەی سەربازی رووسیای لێیە، لە کاتێکدا ئاسمانی ئەو ناوچەیە لەژێر کۆنترۆڵی ئەمریکاو رووسیادایە".