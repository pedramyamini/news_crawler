لە هەرێمی کوردستان بۆ یەکەم جار بۆ ساڵی خوێندنی ١٩٩٤/١٩٩٥ پڕۆگرامەکە بەردەست بوو، لەو کاتەوە تاوەکو ئێستا زیاتر لە ١٠٠ خوێندکاری کورد لێی سودمەندبوون.  هێلین موئەیەد یەکێک لەو گەنجانەیە کە لە رێگەی زەمالەی چیڤنینگەوە ماستەری لە پەیوەندییە نێودەوڵەتییەکان و دیپلۆماسی لە زانکۆی سۆئاس لە بەریتانیا بەدەستهێناوە لە ساڵی خوێندنی ٢٠١٥/٢٠١٦. هێلین ئێستا لەگەڵ کۆمەڵێک هاوڕێی دیکەیدا کە سودمەندبووی چیڤنینگن لە سۆشیاڵ میدیا پەیجێکی تایبەتیان بە رێنوێنیکردن بۆ خوازیارانی چیڤنینگ داناوە، ئەوان چیرۆکی خوێندن و سوودوەرگرتن لەو پڕۆگرامە بەریتانییە بۆ رووداو دەگێڕنەوە.  هێلین موئەیەد، دەرچووی چیڤنینگ دەڵێت، "ساڵی یەکەم داواکاریم پێشکەشکرد، بەڵام دیاربوو هەندێک لە بەڵگەنامەکانم کەموکوڕی تێدابوو بۆیە وەرنەگیرام، دووبارە ساڵی دووەم داواکاریم پێشکەشکرد و چانسەکەم وەرگرت و توانیم بخوێنم. "  دەیڤید هانت، کۆنسوڵی گشتیی بەریتانیا لە هەولێر لەو بارەوە دەڵێت، "چیڤنین وەگەڕخستنێکی گەورەی حکومەتی بەریتانیایە لە هەرێمی کوردستانی عێراق، چونکە ئێمە لێهاتووترین و باشترین کچ و کوڕانی ئێوە هەڵدەبژێرین دەرفەتیان پێدەدەدەین لە بەریتانیا بخوێنن، بەو هیوایەی کاتێک دەگەڕێنەوە، کاری ناوازە لێرە ئەنجامبدەن، ببنە سەرکردەی داهاتوو، دەمانەوێ وەکو دۆستی نزیکی ئەوان بمێنینەوە و هاوئاهەنگیی خۆمانیان لەگەڵ قووڵبکەینەوە، "  بۆ ئەمساڵیش لەسەر وێبسایتی چیڤنینگ فۆرمی پێشکەشکردن بۆ خوێندنی ساڵی ٢٠٢٢/٢٠٢٣ لە ٣ی مانگی ٨ بەردەستە و دوایین وادەی پێشکەشکردن ٢ی مانگی ١١ ـیە.