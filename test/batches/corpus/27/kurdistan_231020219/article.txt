مستەفا خەلیلی تەمەن ٣٣ ساڵان کە پیشەی پێشمەرگەیە، خاوەنی ئەو ئۆتۆمبێلەیە، ئەو لەبارەی رووداوەکەوە بە تۆڕی میدیایی رووداوی گوت، رووداوەکە رۆژی ١٥ - ١٠ - ٢٠٢١ لە ئاکرێ روویداوە.   مستەفا دانیشتووی هەولێرە، بەڵام خەڵکی ئاکرێیە، ئەو هەینییە لە شارەکەی خۆی بووە، بە گوتەی خۆی، ئاگادار نەبووە کە کاتی نوێژ نزیکبووەتەوە، گوتی، "کاتێک زانیم کاژێر ١٢: ١٠ خولەک بوو، بەپەلە خۆم شۆرد و چووم بۆ مزگەوت تاوەکو فریای نوێژ بکەوم، کاتێک گەیشتمە مزگەوتەکە، بەپەلە ئۆتۆمبێلەکەم وەستاند و دابەزیم، ئەوەندە خەمم بوو فریای نوێژ بکەوم، سویچەکەیشم لەسەری دەرنەکرد. "  بە گوتەی مستەفا، لە نوێژەکەدا گوێی لە دەنگێک بووە، بەڵام بیری بۆ ئەوە نەچووە کە ئۆتۆمبێلەکەی خۆی بێت.  ئۆتۆمبێلەکە وەک لە ڤیدیۆکەدا دەردەکەوێت بەشێوەیەکی رێک دەچێتەدواوە و وەک ئەوەی شۆفێری تێدابێت، بەنێوانی دوو ئۆتۆمبێلدا دەڕوات، بەڵام بەر هیچ کامیان ناکەوێت، مستەفا گوتی، "سوپاس بۆ خودا ئۆتۆمبێلەکەم هیچ زیانی پێنەگەیشتووە، بەڵام کاتێک چووەتەدواوە، تایەیەکی تەقیوە و لەنێو جۆگەیەکدا وەستاوەتەوە. "  مستەفا دەڵێت، دواتر زانیویەتی کە ئەو دەنگە دەنگی تەقینی تایەی ئۆتۆمبێلەکەی خۆی بووە.   دوای بڵاوکردنەوەی ڤیدیۆکە لە رووداو، کاردانەوەی خەڵک جیاوازبوون، هەندێک پێیان وابوو پێویست نەبوو مستەفا ئەوەندە پەلەی بکردایە، چونکە دەکرا ئۆتۆمبێلەکەی زیانێکی گەورەتر بنێتەوە، هەندێکیش باوەڕیان وابوو ئۆتۆمبێلەکە لەبەر ئەوەی بەشێوەیەکی رێک دەچێتە دواوە، شۆفێری تێدایە.   هەموو کاردانەوەکان لە بەشی کۆمێنتی ئەم پۆستە ببینن: