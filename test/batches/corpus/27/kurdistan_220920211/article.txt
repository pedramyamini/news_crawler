رووداوەکە رۆژی سێشەممە ٢١ - ٩ - ٢٠٢١ لەنێوان شارەکانی ساوە و بوئین زارا لە پارێزگای مەرکەزی روویدا و ئۆتۆمبێلێک لە جۆری تیبا خۆی بە بارهەڵگرێکدا کێشا و دەستبەجێ هەر پێنج سەرنشینی ئۆتۆمبێلە تیباکە گیانیان لەدەستدا.  محەممەد پوورشەمس، بەڕێوەبەری پۆلیسی رێگەی پارێزگای مەرکەزی رایگەیاند، لە لێکۆڵینەوەکانیاندا دەرکەوتووە کە شۆفێری تیباکە کەمتەرخەمی کردووە و بەپێچەوانەی رێنوێنییەکان، لە هێڵی بارهەڵگرەکە رۆیشتووە.  بەهرام سەیدی، بەرپرسی فریاکەوتنی خێرای شاری ساوەش لەو بارەوە رایگەیاند، "پێکدادانەکە هێندە تووند بووە کە بەرلەوەی هێزەکانمان بگەنە شوێنەکە، هەر پێنج سەرنشینی تیباکە گیانیان لەدەستدابوو".  شاری ساوە لە پارێزگای مەرکەزیی ئێرانە و لەسەر رێگەی شاری تاران هەڵکەوتووە.  مردن لە رووداوەکانی هاتووچۆدا سێیەمین هۆکاری مردنە لەو وڵاتەدا؛ ساڵی ٢٠٢٠ لەو وڵاتەدا ١٥ هەزار و ٣٩٦ کەس بە رووداوی هاتووچۆ گیانیان لەدەستدابوو.  خراپیی رێگەکانی هاتووچۆ، نزمیی کواڵیتیی ئۆتۆمبێلەکان، کەمتەرخەمی، خێرایی زۆر و خەولێکەوتن وەک هۆکارە سەرەکییەکانی رووداوەکانی هاتووچۆ لە ئێران ئەژماردەکرێن.  کۆمیسیۆنی ماددەی ٩٠ی پەرلەمانی ئێران مانگی حوزەیرانی ٢٠٢٠ لە راپۆرتێکدا گوتی، ئۆتۆمبێلەکانی پراید و بیجۆ ٤٠٥ مەرجی پێویستیان بۆ پاراستنی گیانی سەرنشینەکانیان نییە، بۆ نموونە لە سیستەمی کۆنترۆڵ و ستۆپدا کێشەیان هەیە.