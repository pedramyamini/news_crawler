مەسرور بارزانی، سەرۆکوەزیرانی هەرێمی کوردستان لە پەیامێکدا رایگەیاند: "پێشوازیی لە پرۆژە یاسای هەر دوو حیزبی کۆماریی و دیموکراتی ویلایەتە یەکگرتووەکانی ئەمریکا دەکەم کە لەلایەن هاوڕێ سیناتۆرەکانمان کریس ڤان هۆلین و مارکۆ روبیۆ سەبارەت بە رێزگرتن لە یادی ئۆپەراسیۆنی نەوای ئارام و هاوبەشیی بەهێزی نێوان هەرێمی کوردستان و ئەمریکا پێشکەش کراوە".   مەسرور بارزانی لە پەیامەکەیدا هەروەها سوپاسی "هەڵوێستی دۆستانەی" مایک وڵتز، جيم كوپەر، كريس ستيوارت، جەیسن کرۆ، دینا دیتەس، ئاندی کیم و دۆن باکۆن ئەو حەوت ئەندامەی ئەنجوومەنی نوێنەرانی ئەمریکا دەکات بۆ پشتگیریکردن و سپۆنسەرکردنی پرۆژە یاساکە.   سەرۆکوەزیرانی هەرێمی کوردستان پێیوایە: "دەستوەردانی مرۆیی و دیاریکردنی هەرێمی نەفڕین، ژیانی خەڵکێکی زۆری لە مردن رزگار کرد، پاراستنی ئەو خەڵکە، لە پێناو پاراستنی ئەزموونی دیموکراسیمان زۆر پێویست بوو، کە بووە هۆی دروستبوونی دۆستایەتیی و هاوبەشییەکی بەهێز و مۆدێرن لە نێوان هەرێمی کوردستان و ئەمریکا. ئەمڕۆ کوردستان هەرێمێکی ئارامە لە ناوچەیەکی ناسەقامگیردا".    مەسرور بارزانی لە کۆتایی پەیامەکەیدا دەڵێت: "دۆستایەتیمان لە سەر بنەمای بیروڕا و بۆچوونی هاوبەشەوە بنیاتنراوە، بە هیوای بەردەوامبوونی کارکردن و هەماهەنگیمان لەگەڵ هاوڕێکانمان لە حکومەت و کۆنگرێسی ئەمریکا، لە پێناو بەهێزترکردنی ئەو دۆستایەتییە".