لە بەرنامەی گفتوگۆی رۆژنامەنووسی رادیۆی رووداودا بە ئامادەبوونی هەریەکە لە بەشار کیکی، ئەندامی پەرلەمانی عێراق؛ خدر دومڵی، راهێنەر و راوێژکاری میدیایی؛ عارف قوربانی، رۆژنامەڤان و ئاکۆ محەممەد، رۆژنامەڤان باس لە دۆخی کورد لە پارێزگای نەینەوا بۆ هەڵبژاردنی پەرلەمانی عێراق کرا.  بەشار کیکی، ئەندامی پەرلەمانی عێراق لەبارەی ئەگەری جێبەجێکردنی ماددەی ١٤٠ی دەستووری عێراق لە دۆخێکدا کە دەنگی کورد لە ناوچە دابڕێندراوەکاندا کەمتر لە دەنگی عەرەب بێت، گوتی، "هیچ حکومەتێک لە عێراقدا ئامادە نابێت ماددەی ١٤٠ جێبەجێ بکات، شیعە بێت یان سوننە، سەرۆکی حکومەت و سەرۆکوەزیرانیش کورد بن یان نا. ئەوە بابەتێکە کەس زاتی ئەوەی نییە جێبەجێی بکات. کاتێک باسی ماددەی ١٤٠ دەکرێت، عەرەب بە سوننە و شیعەوە دژی ئێمە دەبنە یەک".  بەڵام عارف قوربانی، رۆژنامەڤان بۆچوونێکی پێچەوانەی هەبوو و گوتی، "پێموایە عێراق ماددەی ١٤٠ جێبەجێ دەکات، بەڵام ئەو کاتەی دڵنیا دەبێت کە ئەو ناوچانە زۆربەی دانیشتووانەکەیان عەرەبن یان زیاتر لایەنگرییان بۆ عێراقە. ئەو کاتە بەزۆر ماددەی ١٤٠ بەسەر خەڵکی کورددا دەسەپێنێت. رەنگە لە داهاتوودا عەرەب لە ناوچە دابڕێندراوەکان کار بۆ سەرژمێری بکەن. بە دووری نازانم ئەنجامی ئەم هەڵبژاردنە رێگە خۆش بکات بۆئەوەی سیاسەتێکی دیکە بگرنەبەر بۆئەوەی زیاتر رۆڵی کورد لەو ناوچانە لاواز بکەن. دەبێت کورد بۆ جێبەجێکردنی ماددەی ١٤٠ گوشار بکات و خۆی بۆ ئەنجامەکانی دوای هەڵبژاردن ئامادە بکات. ئەوەی ئێستا بۆ هەولێر بووەتە هەڕەشە، هۆکارەکەی ئەوەیە کە دەشتی نەینەوایە رەوشەکەی ناسەقامگیرە".  لەدوای رووداوەکانی ١٦ی ئۆکتۆبەرەوە دۆخی کورد لە ناوچە دابڕێندراوەکاندا لە مەترسیدایە و بەشێکی زۆری کوردی ئەو ناوچانە زێدی خۆیان جێهێشتووە و نەگەڕاونەتەوە. ئەوەش بەهۆی ترسیان لەو هێزە چەکدارانەی لەو ناوچانەدا دەسەڵاتدارن.  بەشار کیکی ئاماژەی بەوە کرد، "پارێزگای نەینەوا تایبەتمەندیی خۆی هەیە و بە عێراقی بچووک دادەنرێت، چونکە لە هەموو نەتەوە و ئایین و مەزهەبەکانی تێدایە. دوای ١٦ی ئۆکتۆبەر ناوچەکەمان لەڕووی تەناهییەوە تووشی گرفتارییەکی زۆر بوو. کوردەکان ناتوانن بە شێوەیەکی باش هاتووچۆ بکەن. لایەنە ئەمنییەکانی نەینەوا لەو کاتەوە باشتر کەوتنە جموجۆڵ بۆ لاوازکردنی کورد. لایەنی تەناهی بۆ ئێمە زۆر گرنگە، لە کەرکووکەوە تاوەکو شنگال و دەشتی نەینەوا لەڕووی تەناهییەوە بۆ بەربژێرە کوردەکان گونجاو نین. بمانەوێت یان نا حەشدی شەعبی و لایەنەکانی سەر بەوە، زیاتر بەرپرسیارن لەو پێشێلکارییانەی بەرامبەر خەڵکی ئێمە دەکرێن، بەتایبەتی کادیرەکانی پارتی. تەنانەت تاوەکو ئێستا هەندێک کادیرمان ناتوانن بگەڕێنەوە شوێنی خۆیان".  خدر دومڵی، راهێنەر و راوێژکاری میدیایی باسی لەوە کرد، "نەینەوا قووڵاییەکی ستراتیژییە بۆ هەرێمی کوردستان و بە تایبەتی بۆ پارتی. دەبوو زوو بنکەی بانگەشەی هەڵبژاردن بکەنەوە. لە ناوچەکە خەڵکێکی زۆر لە هێزە چەکدارەکان ناڕازین و دەڵێن کە پێویستە حکومەت بە زوویی هێزە چەکدارەکان دووربخاتەوە".  عارف قوربانییش دەڵێت، "ئەوە شتێکی شاراوە نییە کە هەست بەو ئەجێندایە دەکرێت کە لە سنووری نەینەوا بەرامبەر بە کورد پەیڕەو دەکرێت. هەوڵ دەدرێت پێگەی کورد لە بەڕێوەبردنی موسڵدا و رۆڵی نوێنەرانیشی لە پەرلەماندا لاواز بکرێت. لە دوای ١٦ی ئۆکتۆبەرەوە ئەمە چووەتە قۆناخێکی دیکەوە. لە دیاریکردنی بازنەکاندا قورساییەکی زۆر خراوەتە کار تاوەکو رۆڵی کورد و پێکهاتەکان کەم بکرێتەوە. جاران ئەگەر دەتتوانی رکابەری لەسەر ٣١ کورسی بکەیت، ئەم جارە دەرفەتی بەشداریکردنی کورد و پێکهاتەکانیان بۆ ١٠ - ١٢ کورسی کەم کردووەتەوە. ئەو دوای کورسییەکانی دیکەیان خستوونەتە ئەو بازنانەوە کە بۆ عەرەب یەکلایی بوونەتەوە. ئەمە یەکێکە لەو ستراتیجانەی کە دەیانەوێت پێگەی کورد لەو ناوچانە کەم بکرێتەوە".  بەشێک لە چاودێران پێیانوایە کە سیستەمی بازنەکان لەم هەڵبژاردنەدا زیانی بۆ کورد هەیە و وادەکات دەنگی کورد کەم بکات، بەتایبەتی لە ناوچە دابڕێندراوەکاندا.  بەشار کیکی گوتی، "ئێمە لە سەرەتادا بەو یاسایەی هەڵبژاردن رازی نەبووین؛ لە سەرەتادا سەرژمێری نەکراوە. دەبوو سەرژمێری بکرێت ئینجا ئەو یاسایە بەرباس بخرایە. لە پرسی بازنەکانیشدا شەڕێکی گەورەمان کرد تاوەکو توانیمان ئەوەی ئێستا دەستبخەین. دڵنیایی دەدەم کە ئێمە وەکو پارتی دەتوانین هەموو کورسییەکانمان بپارێزین. پێویستە ئێمەی کورد یەکگرتوو بین، بەتایبەتی پارتی و یەکێتی، کە ئەم دووانەمان یەکگرتوو بین، حیزبەکانی دیکەیش بە ناچاری لەگەڵمان دێن".  عارف قوربانی پێیوایە، کورد لە پارێزگای نەینەوا جگە لە بازنەی یەک و دوو و سێ، لە هیچ شوێنێک دەرفەتی ئەوەی نییە یەک کورسیی دیکە بەدەستبهێنێت کە ئەو سێ بازنەیەش لە ٣١ کورسی ١٠ کورسییان بۆ دیاریکراوە.   خدر دومڵییش ئاماژەی بەوە کرد، "نزیکەی ١٥ ساڵە دەسەڵات لە موسڵ ٦٠ %- ٧٠ % لە دەستی کوردایە، دەبوو بە خزمەتگوزاری دڵی خەڵکیان رابگرتایە تاوەکو لایەنداری هەرێمی کوردستان بوونایە. دەسەڵاتی ئێمە نەیتوانی ئاوی خواردنەوە دابین بکات. خوێندنی کوردی لەو ناوچانە زۆر خراپە و حکومەتی کوردی پشتی تێکردووە. خزمەتگوزارییەکان پێش ساڵی ٢٠١٤ باشتربوون. ئەگەر حکومەتی کوردی خزمەتی بکردایە، ئێستا خەڵک بەبێ دوودڵی دەنگی بە کورد دەدا".  پارێزگای نەینەوا لە هەشت بازنە پێکهاتووە و ژمارەی دەنگدەرەکانی ملیۆنێک و ٣٣٠ هەزار دەنگدەرە و ٣١ کورسیی هەیە کە هەشتیان کۆتای ئافرەتانن. لەو پارێزگایە ٤١٦ بەربژێر هەن کە سەر بە ٤٨ حیزب و هاوپەیمانین.