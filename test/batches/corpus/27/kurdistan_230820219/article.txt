ئەمڕۆ دووشەممە ٢٣ - ٠٨ - ٢٠٢١ نووسینگەی جێگری سەرۆکوەزیرانی هەرێمی کوردستان رایگەیاند، قوباد تاڵەبانی سەرپەرشتیی کۆبوونەوەی بۆردی پەروەردە و خوێندنی باڵای کردووە و لە کۆبوونەوەکەدا وەزیری پەروەردە رایگەیاندووە، ئەنجامی تاقیکردنەوەکانی پۆلی ١٢ رادەگەیێنرێت.  بەپێی راگەیێندراوی نووسینگەی جێگری سەرۆکوەزیران، سەرەتای کۆبوونەوە باس لە ئامادەکارییەکان و دابینکردنی پێداویستییەکانی خوێندن لەناو پۆلەكان کراوە، لەگەڵ پابەند بوون بە رێنوێنییەکانی تەندروستی و خۆپارێزی لە ڤایرۆسی کۆرۆنا.  لە كۆبوونەوەكەدا د. ئارام محەممەد قادر، وەزیری خوێندنی باڵا و توێژینەوەی زانستی باسی لە ئامادەکارییەکان كرد بۆ دەستپێکردنەوەی خوێندن لە زانکۆ و پەیمانگان و رایگەیاندووە، خوێندنی باڵا لەماوەی نێوان ١/٩ تاوەکو ٢٥/٩ خوێندن دەستپێدەکات لەناو هۆڵەكانی زانكۆ. هەروەها گوتیشی، "بەپێی رۆژژمێری زانکۆیی زانکۆکان ئامادەکارییەكانیان دەست پێکردووە و بە رەچاوکردنی رێنوێنییە تەندروستییەکان دەوام دەستپێدەکات".