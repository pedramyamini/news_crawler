پارێزگاری هەولێر میلیشیاکانی عێراق بە بەرپرسیاری هێرشەکان دادەنێت، ئەو میلیشیایانەی پێشتر بەرپرسیارێتیی هێرشەکانی سەر هەولێریان لەئەستۆ گرتبوو.  ئومید خۆشناو، پارێزگاری هەولێر رایگەیاند، "ئامانجەکەی خۆی نەپێکا، نەگەیشتە شوێنی مەبەست و لەو شوێنەشی پووچەڵکرایەوە هیچ زیانێکی ژیانی و ماددی نەبوو، ئێمە جەخت دەکەینەوە کە حکومەتی عێراق دەبێت جیددیتر بێت لەوەی رێککەوتنی ئەمنیی نێوان حکومەتی هەرێمی کوردستان و عێراق جێبەجێ بکرێت، ئەو بۆشاییە ئەمنییەی لە ناوچە کوردستانییەکانی دەرەوەی ئیدارەی هەرێمی کوردستان هەیە، هۆکارە کە گرووپە تیرۆریستییەکان لەوێوە زەفەر بە شارەکان ببەن".  بەهۆی بوونی بنکەی هاوپەیمانان، هەمیشە فڕۆکەخانەی هەولێر بە ئامانج دەگیرێت.  گەشتەکانی چوون و هاتن لە فڕۆکەخانەی هەولێر ئاسیین و هیچ گەشتێک هەڵنەوەشاوەتەوە، لە شاشەکانی فڕۆکەخانەکە دەبیندرێت کە گەشتەکانی چوون و هاتن بۆ ئیستەنبووڵ، فرانکفۆرت، دووبەی، دەوحە و ئەنقەرە بەشێوەیەکی ئاسایی دەکرێن.  بەهۆی هێرشەکەوە جگە لە دواکەوتنی نیشتنەوەی فڕۆکەیەکی هێڵی ئاسمانیی فلای ئەربیل بۆ ماوەی ١٥ خوولەک، هیچ گەشتێک رانەگیرا، بەڵام بەردەوامیی هێرشەکان کاریگەریی هەبووە لەسەر بەرزبوونەوەی تێچووی دڵنیایی هێڵەکانی فڕۆکەوانی، کە هۆکارە بۆ بەرزبوونەوەی نرخی بلیتی گەشتکردن لە رێگەی فڕۆکەخانەی هەولێرەوە.  ئەحمەد هۆشیار، بەڕێوەبەری فڕۆکەخانەی هەولێر رایگەیاند، "هیچ گەشتێک دوانەخراوە، لە دوێنێ شەو بۆ ئەمڕۆ ١٧ گەشت ئەنجامدراوە، ئەو دۆخە وایکردووە ئەو کۆمپانیایانەی هێڵە ئاسمانییەکان تەئمین دەکەن، نرخەکەی زیاد بکەن، ئەوەش کاریگەریی هەیە لەسەر بەرزبوونەوەی نرخی بلیت، بەتایبەتی فڕۆکە ئەوروپییەکان جاری وا هەیە بۆ ماوەی دوو رۆژ بۆ هەفتەیەک گەشتەکانیان دوادەخەن، دواتر دەست بە گەشتەکانیان دەکەنەوە".  بەردەوام بەشێک لە میلیشیاکانی نزیک لە حەشدی شەعبی، هەڕەشەی بەئامانجگرتنی هێزەکانی ئەمریکا لە عێراق دەکەن، لە کاتێکدا بڕیارە تاوەکو کۆتایی ئەمساڵ ئەمریکا هێزە شەڕکەرەکانی لە عێراق بکشێنێتەوە.  لە ماوەی ساڵێکدا ئەوە حەوتەمین هێرشە بکرێتە سەر هەولێر، ئەو شارەی فڕۆکەخانەکەی بنکەی هاوپەیمانیی نێودەوڵەتیی لێیە، کە هێزەکانی ئەمریکا بەشێکن لە هاوپەیمانێتییەکە.