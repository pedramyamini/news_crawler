ئەمڕۆ یەکشەممە ٢٩ - ٠٨ - ٢٠٢١ ئیمانوێل ماکرۆن، سەرۆکی فەرەنسا لە کاتی سەردانکردنی مزگەوتی نووری لەبارەی ئاساییکردنەوەی پەیوەندییەکانی حکومەتی هەرێمی کوردستان و حکومەتی عێراق لە ساڵی ٢٠١٧ بە تۆڕی میدیایی رووداوی راگەیاند،  "دەمەوێت بە یادت بهێنمەوە لە کۆتایی ساڵی ٢٠١٧ دا کاتێک کە پەیوەندییەکان لەنێوان حکومەتی هەرێمی کوردستان و حکومەتی فیدراڵی عێراق، زۆر ئاڵۆز بوو، ئاساییکردنەوەی پەیوەندییەکان لە فەرەنسا روویدا".  لە ساڵی ٢٠١٧ نێچیرڤان بارزانی، سەرۆکی هەرێمی کوردستان کە ئەو کات سەرۆکوەزیرانی هەرێمی کوردستان بوو سەردانی پاریسی کرد و لە گەڵ سەرۆکی فەرەنسا کۆبووەوە، ئیمانوێل ماکرۆن لەو بارەوە دەڵێت، "من پێشوازیم لە بەرپرسانی کورد کرد بەمەبەستی پێشکێشکردنی ئاسانکاری بۆ ئاساییکردنەوەی پەیوەندییەکان. "  لە بەشێکی دیکەی قسەکانیدا سەرۆکی فەرەنسا باسی دۆخی شنگال و کاریگەریی شەڕی تورکیا و پەکەکە لەسەر ئەو ناوچەیە کرد و رایگەیاند، "پێموایە دەبێت کارەکانمان بە ئەنجام بگەیێنین تاوەکو ئاسایش هەبێت و سەقامگیری بەدوایدا بیت، چونکە هێشتا گرووپی تیرۆریستی لە ناوچەکەدا هەن، کار بۆ ئاشتی و سەقامگیری دەکەین بەمەبەستی کەمکردنەوەی بۆردوومان و دەستوەردانی تورکیا، هەروەها بۆ ئەوەی رێگە بە خەڵک بدرێت بگەڕێنەوە ماڵەکانیان".  هەروەها لەبارەی رەوشی ئێزدییەکان سەرۆکی فەرەنسا گوتی، "من باسی ئێزدییەکانم کرد، بەڵام پێموایە دەبێت کارەکانمان خێراتر بکەین تاوەکو خەڵکێکی زۆری ئێزدی بگەڕێنەوە بۆ شنگال، چونکە ئەوان ئێستا لە هەولێر و موسڵدا دەژین و باری ژیانی دانیشتووانی هەولێر و موسڵ قورستر دەکەن".  لەبارەی سەردانەکەی بۆ هەرێمی کوردستان و گەڕانەوەی بۆ هەولێر ماکرۆن دەڵێت، "من دوای ئێرە دەگەڕێمەوە هەولێر و چاوم بە سەرۆک بارزانی دەکەوێت و هەروەها دەرفەتم دەبێت بۆ ئەوەی چاوم بە، دەتوانم بڵێم، بارزانی مەزن، براکەم بکەوێت، هەروەها پێشمەرگە شەڕڤانەکان".  سەنگەر عەبدولڕەحمان، پەیامنێری رووداو لە هەولێر رایگەیاند: سەرۆکی حکومەت و جێگری سەرۆکی حکومەت و جێگرانی سەرۆکی هەرێمی کوردستان و سەرۆکی پەرلەمان و وەزیری ناوخۆی هەرێمی کوردستان و بەرپرسی فەرمانگەی پەیوەندییەکانی دەرەوە گەیشتوونەتە بارەگای سەرۆکایەتی هەرێمی کوردستان.  دواتر سەرۆکی فەرەنسا لەگەڵ بەرپرسانی باڵای هەرێمی کوردستان کۆدەبێتەوە، کۆبوونەوەیەکی تایبەتیشی لەگەڵ نێچیرڤان بارزانی، سەرۆکی هەرێمی کوردستان دەبێت. دواتر کۆنفرانسێکی رۆژنامەڤانی هاوبەشیان دەبێت.  دوای کۆبوونەوەی لەگەڵ بەرپرسانی باڵای هەرێمی کوردستان و سەرۆکی هەرێمی کوردستان، ئیمانوێل ماکرۆن، سەرۆکی فەرەنسا لەگەڵ سەرۆک مەسعود بارزانی کۆدەبێتەوە.  دەقی پرسیار و وەڵامی رووداو لەگەڵ سەرۆکی فەرەنسا:  یەکێک لە قەشەکانی نێو کەنیسەی ساعە پێتی گوت کە کاتێک هیچ کەس ئامادەنەبوو دەرگەکانی بەڕووی کریستیانەکان بکاتەوە، هەرێمی کوردستان ئەو کارەی کرد؛ ئێوە چی دەکەن بۆ بەهێزترکردنی هەرێمی کوردستان تاوەکو بەدیاریکراوی بتوانێت کێشەکانی لەگەڵ بەغدا چارەسەربکات؟  سەبارەت بە پەیوەندییەکانمان لەگەڵ حکومەتی کوردی دەمەوێت بەیادتت بهێنمەوە کە لە کۆتایی ساڵی ٢٠١٧ دا کاتێک کە پەیوەندییەکان لەنێوان حکومەتی هەرێمی کوردستان و حکومەتی فیدراڵی عێراق، زۆر ئاڵۆز بوو، ئاساییکردنەوەی پەیوەندییەکان لە فەرەنسا روویدا و من پێشوازیم لە بەرپرسانی کورد کرد بەمەبەستی پێشکێشکردنی ئاسانکاری بۆ ئاساییکردنەوەی پەیوەندییەکان. ئەمە هاوکات کارێكی مرۆییە کە تۆ بتوانیت ئاسانکاری بۆ ئەنجامدانی ئەو کارە بکەیت. پێموایە ئێوە ئاڵنگاریی گەورەتان لەبەردەم، خەڵکی ئێوە ئاڵنگاریی زۆری لەبەردەمدایە، خەڵک شەڕ و تیرۆریان بینیوە و ئێمە دەمانەوێت هاوکاریتان بکەین لە دووبارە بنیاتنانەوە و هاوکاریکردنی خەڵک لە دروستکردنەوەی دەرفەتەکان بۆ ژیانێكی باشتر، تا زیاتر پەیوەندیی ئاشتییانە لەنێوان حکومەتی کوردی و حکومەتی فیدراڵی عێراق دا هەبێت، تا باشتر کارەکان ئەنجامدەدرێن، بۆیە من هیوادارم پەیوەندییەکان باشتر بن، هەر ئێستاش بە بەراورد لەگەڵ رابردوو زۆر باشترن و گفتوگۆکانی من لەگەڵ سەرۆکی هەرێمی کوردستان و سەرۆک و سەرۆکوەزیرانی عێراق زۆر ئەرێنی بوون و ئەوان دەیانەوێت پێکەوە کاربکەن. پێموایە دەبێت کارەکانمان بە ئەنجام بگەیێنین تاوەکو ئاسایش هەبێت و سەقامگیری بەدوایدا بێت، چونکە هێشتا گرووپی تیرۆریستی لە ناوچەکەدا هەن، کار بۆ ئاشتی و سەقامگیری دەکەین بەمەبەستی کەمکردنەوەی بۆردوومان و دەستوەردانی تورکیا، هەروەها بۆ ئەوەی رێگە بە خەڵک بدرێت بگەڕێنەوە ماڵەکانیان. من باسی ئێزدییەکانم کرد، بەڵام پێموایە دەبێت کارەکانمان خێراتر بکەین تاوەکو خەڵکێکی زۆری ئێزدی بگەڕێنەوە بۆ شنگال، چونکە ئەوان ئێستا لە هەولێر و موسڵدا دەژین و باری ژیانی دانیشتووانی هەولێر و موسڵ قورستر دەکەن، ئەوان بەهۆی کەمی و نەبوونی ئاسایش ناتوانن بگەڕێنەوە ناوچەکانیان، ئاسایش گرنگە ئەوەش بە پێکەوەکارکردنی حکومەتی هەرێمی کوردستان و حکومەتی عێراقی دەبێت و ئێمە لەو چوارچێوەیەدا هاوکارییان دەکەین. سوپاسم هەیە بۆ هەمووان بەتایبەتی بەرپرسانی حکومەتی هەرێمی کوردستان. من دوای ئێرە دەگەڕێمەوە هەولێر و چاوم بە سەرۆک بارزانی دەکەوێت و هەروەها دەرفەتم دەبێت بۆ ئەوەی چاوم بە، دەتوانم بڵێم، بارزانی مەزن، براکەم بکەوێت، هەروەها پێشمەرگە شەڕڤانەکان.