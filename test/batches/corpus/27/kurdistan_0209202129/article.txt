رووداوەکە دەوروبەری کاژێر ١١: ٠٠ی پێشنیوەڕۆ بە کاتی رۆژهەڵاتی کوردستان لە نزیک گوندی تفێن لە دۆڵی پاڵنگانی سەر بە کامێران روویداوە و شۆفێری پاسەکە دوای ئەوەی نەیتوانیوە ئیستۆپ بگرێت، کەوتوونەتە نێو دۆڵەکە.  کچێکی رزگاربووی رووداوەکە ئاماژە بەوە دەکات، "کاتێک پاسەکە دەڕۆشت، شۆفێرەکە دەیویست ئیستۆپ بگرێت، بەڵام نەیدەتوانی، بە سەرنشینەکانیشی نەوت کە ئیستۆپی نەماوە، بەڵام من خۆم دەمزانی کە ناتوانێت ئیستۆپ بگرێت، خێراییشی زۆر زۆر بوو، هەربۆیە من لەکاتی وەرگەڕانی خۆم لە جامەکەیەوە هەڵدایە دەرەوە".  ئەوانەی لە رووداوەکەدا گیانیان لەدەستداوە، زۆربەیان کەسوکاری یەکدین. گوتەبێژی رێکخراوی فریاکەوتنی پزیشکیی ئێران دەڵێت، ١٦ کەس لەو رووداوەدا گیانیان لەدەستداوە کە منداڵیشیان لەنێودایە.  جگە لە گیانلەدەستدانی ئەو ١٦ کەسە، ١٢ کەسیش لە رووداوەکەدا برینداربوون کە دۆخی تەندروستیی سێ کەسیان ناجێگیرە. فەرماندەی پۆلیسی رێگەوبانەکانی پارێزگای سنەش رایگەیاند، لێکۆڵینەوە لە هۆکاری رووداوەکە دەستیپێکردووە و بڕیاردراوە تیمێکی پسپۆڕ لە تارانەوە بچێتە شوێنی رووداوەکە بۆ دەستنیشانکردنی هۆکاری وەرگەڕانی پاسەکە.