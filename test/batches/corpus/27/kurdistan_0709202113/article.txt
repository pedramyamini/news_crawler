بۆرێل لە فڕۆکەخانەی هەولێر لەلایەن سەفین دزەیی، بەرپرسی فەرمانگەی پەیوەندییەکانی دەرەوەی هەرێمی کوردستان پێشوازی لێکرا، بڕیارە لە هەولێر جگە لە سەرۆکی هەرێمی کوردستان، لەگەڵ سەرۆک بارزانی و مەسرور بارزانی، سەرۆکوەزیرانی هەرێمی کوردستان کۆببێتەوە.  ئەو بابەتانەی جۆزێپ بۆرێل لەگەڵ بەرپرسانی هەرێمی کوردستان باسیان دەکات زۆرن، پەیوەندییەکانی هەرێمی کوردستان و یەکێتیی ئەوروپا، ئاسایش و تیرۆر، ئاوارە و پەنابەران و هەڵبژاردن لە دیارترینەکانن.  جۆزێپ بۆرێل، بەرپرسی سیاسەتی دەرەوەی یەکێتیی ئەوروپاش لەبارەی پەیوەندییەکانیان و سەردانەکەی دوێنێ لە بەغدا رایگەیاند، "پەیوەندییە دووقۆڵییەکان و هاوبەشییەکانمان و رێکەوتننامەکانی هاریکارییمان لەگەڵ عێراق زۆر باشن و لەسەر بنچینەی بەهێز بونیادنراون بۆ پشتیوانیکردنی ئەو هاوبەشییەمان، ئێمە لێرەین بۆ ئەوەی بەردەوام بین لەسەر ئەو کارانە، هەروەها هەوڵ بۆ پاڵپشتیکردنی هەماهەنگیی ئابووری دەدەین کە لەساڵی ٢٠١٤ واژۆکراوە، ملیارێک و ٣٠٠ ملیۆن یۆرۆمان بۆ چالاکیی ئابووری و ئاسایشی و مرۆییش بەخشیوەتە عێراق و هەروەها پابەند دەبین بە پێدانی راوێژ بۆ پاڵپشتیکردنی عێراق. "