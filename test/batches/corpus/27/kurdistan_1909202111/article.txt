ئەمڕۆ یەکشەممە ١٩ - ٠٩ - ٢٠٢١ بە ئامادەبوونی قوباد تاڵەبانی، جێگری سەرۆکوەزیرانی هەرێمی کوردستان، ئاوات شێخ جەناب، وەزیری دارایی، بێگەرد تاڵەبانی، وەزیری کشتوکاڵ کارگەی بەرهەمهێنانی ئاردی سلێمانی کرایەوە.  لە ماوەکانی رابردوودا نرخی ئارد بەهۆی گۆڕانکارییەکانی نرخی دراو و کێشەکانی هاوردەکردنەوە بەرزبووەوە، قوباد تاڵەبانی دەڵێت، ئەوان لە حکومەت و وەزارەتی کشتوکاڵ و کۆمپانیای قەیوان و هەموو لایەنە پەیوەندیدارەکان هەوڵەکانیان خستەگەڕ بۆ ئەوەی ئەو کارگەیە بەزوویی تەواوبکرێت.  قوباد تاڵەبانی راشیگەیاند، تەواوکردنی پرۆژەکە لە ماوەیەکی کورتدا سەلماندی، ئەگەر حکومەت و کەرتی تایبەت هاوئاهەنگ و هاوکاربن، دەکرێت لە ماوەیەکی کورتدا دەستکەوتی گەورە بەدەست بهێنین.، هەروەها دەشڵێت، تەنیا بە تەواوکردنی ئەم بەشەی پڕۆژەکە، توانراوە ٤٠٠ هەلی کار دابین بکرێت.  لە بەشێکی دیکەی قسەکانیدا جێگری سەرۆکوەزیران ئاماژەیدا بە سێ پرۆژەی بەبازاڕکردنی "گەنمی جووتیاران" و پرۆژەی "سلێمانی بیست بیست" و پڕۆژەی "کارگەی شەکری بیتوێن" کە تەنیا ئەو پرۆژانە نزیکەی ١٨ هەزار هەلی کار بۆ گەنجان دەڕەخسێنن.