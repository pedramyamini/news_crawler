هێمن حەمە تاڵ، سەرپەرشتیاری تیمی مینلابەر بە رووداوی گوت، "ئەو جۆرە مینەی ئێمە دۆزیومانەتەوە ناوی مینی تایپی ٧٢ وە و یەکێکە لە مینە هەرە مەترسیدارەکان، لە ماوەی کارکردنمان لەم کێڵگەیە، چوار مینی دیکەی هەمان جۆر دۆزراونەتەوە لە ماوەی کەمتر لە ٢٠ رۆژدا و ئەم مینە توانای ئەوەی هەیە کە دەست و قاچ بپەڕێنێت".  تیمە مینهەڵگرەوەکە پێش سێ ساڵ ١٧ هەزار مەتر چوارگۆشەیان لە شوێنێکی دیکەی هەمان چیا بەناوی "کێڵگەی چەوتەی ئەی" پاککردووەتەوە، ئێستاش رۆژانە لە کاژێر ٠٦: ٠٠ی بەیانییەوە تاوەکو ٠٢: ٠٠ی پاشنیوەڕۆ لە کێڵگەی چەوتەی بی کار دەکەن و ٢٠ % ی تەواوکراوە. ئەوان دەیانەوێت لە زووترین کاتدا کارەکە تەواو بکەن، چونکە شوێنەکە تەنها ٢٠ مەتر لە شەقامی سەرەکیی ئەزمڕەوە دوورە.  نەوزاد عەلی، سەرپەرشتیاری بەشی ئۆپەرەیشنە لە بەڕێوبەرایەتیی کاروباری مین، بە رووداوی گوت، "تاوەکو سێ ساڵ لەمەوبەر هیچ کەس داوای لێنەکردبووین ئەم زەوییانە پاک بکەینەوە، تەنانەت حکومەتیش؛ ئێمەش لە سێ حاڵەتدا دەتوانین زەوی لە مین پاک بکەینەوە، لە حاڵەتێکدا کە حکومەت داوا بکات بۆ پرۆژە، یان هاونیشتمانییەک داوا بکات یاخود لە شوێنێک مین بە خەڵکدا تەقیبێتەوە".  هەرچەندە زیاتر لە ٢٥ ساڵە رێکخراوە بیانی و فەرمانگە حکومییەکان سەرقاڵی پوچەڵکردنەوەی مینن لە هەرێمی کوردستان، بەڵام هێشتا کۆتایی پێنەهاتووە.  بەڕێوەبەرایەتیی کاروباری مین لە سلێمانی دەڵێت، بەربەست و کێشەی زۆرمان هەن، ئەوانیش کەمکردنەوەی مووچەی ١٠٠ کارمەندی گرێبەست، بەهەمیشەیی نەکردنی زیاتر لە ٢٠٠ کارمەندی دیکە کە لە هێڵی پێشەوەی هەڵگرتنەوەی مینن، لەگەڵ نەبوونی ئۆتۆمبێلی پێویست.  موحسین شێخ عەبدولکەریم، بەڕێوەبەری گشتیی کاروباری مینی سلێمانی باسی لەوە کرد، "چەند مانگێک لەمەوبەر پرۆژەیەکمان پێشکێشی وەزارەتی دارایی کردووە بۆ چاککردنەوەی مووچە و زیادکردنی ئیمتیازاتی کارمەندەکانی مین و زیادکردنی کارمەند و دابینکردنی پێداویستی بۆمان، بەڵام تاوەکو ئێستا پەسند نەکراوە، هیوادارین سەرجەم پەرلەمانتارەکان پشتگیریی ئەو رەشنووسە بکەن تاوەکو پەسند بکرێت".  جگە لەو چیایە، چیای ئەحمەد خانیش، لە باکووری گەڕەکی قڕگە، بەشی سەرەوەی مینڕێژ کراوە و تاوەکو ئێستا پاکنەکراوەتەوە، بڕیارە لە داهاتوودا ئەوێش پاکبکرێتەوە.