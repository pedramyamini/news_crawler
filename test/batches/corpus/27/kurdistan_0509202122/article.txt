بەپێی راگەیێندراوێکی راگەیاندنی مەکتەبی ئەمینداری گشتیی یەکگرتوو، پاشنیوەڕۆی ئەمڕۆ یەکشەممە ٥ی ئەیلوولی ٢٠٢١ سەلاحەدین محەممەد بەهائەدین، ئەمینداری گشتیی یەكگرتووی ئیسلامیی كوردستان بە ئامادەبوونی ژمارەیەك لە ئەندامانی ئەنجوومەنی جێبەجێكردن و سەركردایەتیی حیزبەکە پێشوازیی لە بافڵ تاڵەبانی، هاوسەرۆكی یەكێتیی نیشتمانیی كوردستان و شاندێكی یاوەری کرد.  وەکو لە راگەیێندراوەکەدا هاتووە، لە کۆبوونەوەیاندا، گفتوگۆیان دەربارەی بارودۆخی هەرێمی کوردستان، عێراق و ناوچەكە کردووە و جەختیشكرایەوە لەسەر "یەكڕیزی و یەك هەڵوێستیی سەرجەم لایەنە سیاسییەكان كە پێویستییەكی بنچینەییە و پێویستیشە ئەم یەكڕیزی و یەك هەڵوێستییە بەردەوام بێت لەپێناو خزمەتی زیاتر بە هاووڵاتییانی هەرێمی كوردستان".  هەروەها ئەوەیان دووپاتکردووەتەوە، "گۆڕانكارییەكانی ناوچەكە و جیهان زۆر خێرا و لەناكاو روودەدەن، بۆیە پێویستە كورد بەرچاو روون بێت لە ئەگەری گۆڕانكارییەكان لە داهاتوودا".  هاوسەرۆکی یەکێتیی نیشتمانیی کوردستان لە راگەیێندراوێکدا لەبارەی کۆبوونەوەکە، ئاماژەی بەوە کردووە، گفتوگۆی ھەمەلایەنە لەبارەی پێشهات و پەرەسەندنە سیاسی، ئابووری و ئەمنییەکانەوە کراوە و جەخت لە هەماهەنگی و دیدی هاوبەش کرایەوە بۆ زاڵبوون بەسەر کێشەکان و چارەسەرکردنی گرفتەکان.    بافڵ تاڵەبانی دەڵێت، لەبارەی یەکخستنی هەوڵەکان و کۆدەنگی و یەکڕیزی نیشتمانییەوە، ھەردوولا ھاوڕابوون لەسەر پەنابردن بۆ میکانیزمەکانی لێکتێگەیشتن و دیالۆگی بونیادنەرانە لەسەر بنەمای بەرژەوەندیی باڵا و پاراستنی مافەکانی کورد لە چوارچێوەی یاسا و دەستووری عێراق. لەبارەی هەڵبژاردنی عێراقیش ئاماژەی بەوە کردووە کە لە کۆبوونەوەکەدا "ھەماھەنگی و لێکتێگەیشتنی ھێزە کوردییەکان بە پێویستی ئەم قۆناخە زانرا بۆ دەستەبەرکردنی زۆرترین دەنگی کورد بە تایبەت لە ناوچە کێشەلەسەرەکان و دروستکردنی کۆدەنگیی نیشتمانی لەسەر پرسە نیشتمانی و نەتەوەییەکان".