دایکی ئەمیرحوسێن دەڵێت، کوڕەکەی بەپێی خۆی چووە بەشوێن دزی ئۆتۆمبێلەکەیاندا، "بەڵام پۆلیس دەستبەسەری کردووە و لە گرتووخانە لە سەر و سکییان داوە و کوشتوویانە". زەینەب پەرنین داوا لە دەسەڵاتی دادوەریی ئێران دەکات بەدواداچوون بۆ کەیسی کوشتنی کوڕەکەی لە گرتووخانەی فەشافوویەی تاران بکات و بکوژانی کوڕەکەی سزابدرێن.  ئەمیر حوسێن حاتەمی، تەمەن ٢٣ ساڵان و خەڵکی شاری سیروان لە پارێزگای ئیلام کە لە تاران کاریکردووە، هەفتەی رابردوو بە هۆکاری نادیار لەلایەن پۆلیسی تارانەوە دەستبەسەر کراوە و گواستراوەتەوە بۆ گرتووخانەی ناوەندیی تاران کە بە گرتووخانەی تارانی گەورە یان فەشافوویە ناسراوە.  چوار رۆژ پێش ئێستا لەو گرتووخانەیەوە پەیوەندی بە باوکی ئەو گەنجە دەکرێت و پێی رادەگەیێنن، کوڕەکەی گیانی لەدەستداوە، بەڵام باوکی ئامادە نابێت تەرمەکەی وەربگریتەوە پێش ئەوەی بە فەرمی هۆکاری گیانلەدەستدانی رانەگەیێندرێت.  رۆژی شەممە ژمارەیەک لە دانیشتووانی شاری سیروان و کەسوکاری ئەمیرحوسێن حاتەمی لەبەردەم گرتووخانەی ناوەندی تاران گردبوونەوە و رایانگەیاند، ئەو گەنجە بە ئەنقەست کوژراوە.  کەسوکاری ئەمیرحوسێن دەڵێن، رۆژی رابردوو زیاتر لە دوو کاژێر لەبەردەم دەرگای گرتووخانەی تاران وەستاون، بەڵام بەرپرسانی گرتووخانەکە نەهاتوونەتە دەرەوە و هیچ روونکردنەوەیەکیان پێنەداون.  ئەمڕۆ یەکشەممە ٢٦ی ئەیلوولی ٢٠٢١ ناوەندی راگەیاندنی دەسەڵاتی دادوەریی ئێران رایگەیاند، تیمێکیان بۆ لێکۆڵینەوە لە هۆکاری گیانلەدەستدانی ئەمیرحوسێن حاتەمی لە گرتووخانەی فەشافوویە پێکهێناوە و خەریکی لێکۆڵینەوەن لە دۆسیەکە. دواتریش تەرمی ئەمیرحوسێن بەبێ هیچ روونکردنەوەیەک رادەستی خێزانەکەی کرا و لە شاری سیروان بە خاک سپێردرا.  لە یەک مانگی رابردوودا، هەواڵی گیانلەدەستدانی گوماناویی چوار بەندکراوی دیکەی کورد لە گرتووخانەکانی ئێران بڵاوکراوەتەوە.