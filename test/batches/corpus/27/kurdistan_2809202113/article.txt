محەممەد عیزەت، باوکی یەکێک لە کۆچبەرەکان بە رادیۆی رووداوی گوت، "یەکشەممەی پێشوو لە تورکیا سواری یەخت بوون و تاوەکو شەممە وەڵامی نەبوو. دوایی گوتیان رێیان لێ هەڵە بووە و گەیشتوونەتە لیبیا. کوڕەکەم لە لیبیا تەلەفۆنی بۆم کرد، گوتی: باوکە فریامان بکەوە! بەشکوم شتێکمان بۆ بکەن؛ لە لیبیا دەستبەسەرین".  باوکی ئەو کۆچبەرە باسی لەوە کرد کە لە پەیوەندییەکەدا کوڕەکەی لەبارەی هەڵسوکەوتی پۆلیسە لیبییەکانەوە پێی گوتووە، "خواردنیان داوینەتێ. لەگەڵماندا باشن، بەڵام فریامان بکەون، بەڵکو حکومەتی خۆمان و یوئێن هاوکاریمان بکەن".  محەممەد عیزەت ئاماژەی بەوەش دا، کوڕەکەی پێی راگەیاندووە، ئەوان ٥٧ کەسن و خێزانیشیان لەگەڵدایە کە کورد، ئێرانی و عەرەبن، بەڵام زۆربەیان کوردن.  باوکی ئەو کۆچبەرە ئەوەی خستەڕوو، "کوڕەکەم کاتێکی زۆر کەم قسەی لەگەڵ کردم کە نزیکەی ٢٠ چرکە بوو. مۆبایلەکەی لە پۆلیسە پاسەوانەکان وەرگرتبوو. تەنیا دەبێت ئەوان تەلەفۆن بکەن، ئێمە ناتوانین بیکەین. ئەویش ئەگەر پۆلیسێک لە خێری خۆی مۆبایلیان بداتێ. کوڕەکەم ناوی عومەرە و ٢١ ساڵە".  محەممەد عیزەت لەبارەی دۆخی کۆچبەرە کوردەکانی دیکەیشەوە باسی لەوە کرد، "دوێنێ ئێوارە [دووشەممە ٢٠٢١/٠٩/٢٧] تەلەفۆنم کرد بۆ باوکی کوڕێک لەو کوڕانە کە لە فەیسبووک دۆزیمەوە، گوتی: کوڕەکەی منیش تەلەفۆنی کردووە و هەر بە تەلەفۆنی پۆلیسەکان کردوویەتی. هەر ئەو تەلەفۆنەیشی کردووە".  باوکی عومەر دەڵێت، کوڕەکەی لەبەر بێکاری و بێ پارەیی رێگەی هەندەرانی گرتووەتەبەر، "کوڕەکەم گورچیلەیەکی نییە و ئەو دانەیەیشی هەیەتی بەرد دروستدەکات، پێنج نەشتەرگەریم بۆ کردووە و هەر چارەسەری نییە".  ئەوان داوا دەکەن حکومەتی هەرێی کوردستان بە هانایانەوە بچێت و ئەو کۆچبەرە کوردانە لە لیبیاوە بگەڕێنێتەوە.