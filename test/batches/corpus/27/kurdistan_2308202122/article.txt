بەپێی راگەیێندراوی وەزارەتی کارەبا، کەمال محەممەد ساڵح، وەزیری کارەبا ئاماژەی بەوەش کردووە، سوودێکی دیکەی پێدانی کارەبا بە کەرتی تایبەت بریتییە لەوەی "لە ٧٠ % ی کارمەندانی کەرتی تایبەتی کارەبا لە کارمەندانی کەرتی گشتیی کارەبا دەبن و مووچەکەشیان کەرتی تایبەت دەیدات".  بە گوتەی وەزیری کارەبا "سەرکەوتنی پێدانی کارەبا بە کەرتی تایبەت لە پێوەری زیرەکدایە. پێشتر لە بۆردی ماڵان سەرپێچی دەکرا و ئێستا زەحمەتە سەرپێچی لە پێوەری زیرەک بکرێت. تاوەکو ئێستاش زیاتر لە ٨٢٧ ھەزار پێوەری زیرەک بەستراون".  هەروەها ئەوەشی خستووەتەڕوو، لە رۆژی ١٥ی حوزەیران، پێنج یەکەی بەرهەمهێنانی کارەبا بەهۆی پرۆسەی چاککردنەوە (صيانه) لەکارکەوتن و بڕی پێدانی کارەبا کەمتر بووە، "سەرۆکی حکومەت ٤٠ ملیۆن دۆلاری بۆ خەرج کرد و دوو یەکە گەڕانەوە و ئەم رۆژانەش سێیەم یەکە دەگەڕێتەوە و دۆخی کارەبا باشتر دەبێت".  وەزیری کارەبا دەڵێت، "ئێستا رۆژانە ١٦ کاژێر کارەبا دەدرێتە هاونیشتمانیان و پلان ھەیە زیاتر بکرێت، ھەر ئەم هەفتەیەش کاژێرێک زیاتر بووە".