موقەدەمی مافپەروەر عەلی جەمال قدووری، بەڕێوەبەری راگەیاندنی پۆلیسی گەرمیان بە (تۆڕی میدیایی رووداو)ی راگەیاند: "شەوی رابردوو لە ناحیەی رزگاری سەر بە قەزای کەلار. دوو پیاو و ئافرەتێک بە ئۆتۆمبێلی جۆری جێب واز دەچنە لای ماڵی هاووڵاتییەک، کە پیشەی غاز فرۆشتنە، چەند بوتڵە غازێکیان لێ دزیوە".  بە گوتەی قدرووری، لەو کاتەی ئەو سێ کەسە خەریکی دزینی بوتڵە غازەکان بوون، خاوەن ماڵەکە بە ئاگا دێت و تۆمەتبارەکان هەڵدێن، بۆیە خاوەن ماڵەکە خۆی بە ئۆتۆمبێلەکەیاندا هەڵدەواسێت، بەڵام سێ کەسەکە فڕێی دەدەنە خوارەوە و بەوهۆیەوە بریندار دەبێت.  بەڕێوەبەری راگەیاندنی پۆلیسی گەرمیان، گوتی: "دوای ئەوەی بەخێرایی بۆ سەر شەقامی کفری هەڵدێن ئۆتۆمبێلەکەیان وەردەگەڕێت و هەرسێ تۆمەتبار بریندار دەبن، یەکێک لە تۆمەتباران کە شۆفێربوە و خاوەنی ماڵەکەش بەهۆی سەختی برینەکەیانەوە رەوانەی نەخۆشخانەی سلێمانی کراون".  سەبارەت بە چارەنووسی دوو تۆمەتبارەکەی دیکەش گوتی: "دوو تۆمەتبارەکەی دیکە، کە یەکێکیان ئافرەتە لە بەشی فریاکەوتنی نەخۆشخانەی شەهید هەژار لە کەلار چارەسەرکران، بە بڕیاری دادوەر و بەپێی مادەی ٤٤٦ لە یاسای سزاکانی عێراق و یاسای ٢٣ی هاتووچۆ بەندکراون".