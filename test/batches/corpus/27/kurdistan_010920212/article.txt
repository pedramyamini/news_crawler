رۆژی چوارشەممە ٠١ - ٠٩ - ٢٠٢١ سەرکەوت ئەحمەد، گوتەبێژی پۆلیسی پارێزگای سلێمانی بە رووداوی راگەیاند، مه‌فره‌زه‌كانی پۆلیسی پارێزگای سلێمانی - بنكه‌ی پۆلیسی رزگاری سێ تۆمه‌تباریان ده‌ستگیركرد كه له سنووری گه‌ڕه‌كه‌كه "ئاژاوه‌یان نابووه‌وه و ته‌قه‌یان كردبوو".  گوتەبێژی پۆلیسی سلێمانی ئاماژەی بەوەش کرد، "دوای ئەوەی هاونیشتمانییەک لای پۆلیس سكاڵای له‌سه‌ر چه‌ند تۆمه‌تبارێك تۆماركرد كه له سنووری گه‌ڕه‌كی رزگاری ته‌قه ده‌كه‌ن و به ئۆتۆمبێل تیژڕۆیی ده‌كه‌ن و خەڵک بێزار ده‌كه‌ن، هێزه‌كانی پۆلیس لێكۆڵینه‌وه‌كانیان ده‌ستپێكرد و پاش وه‌رگرتنی بڕیاری دادوه‌ر، توانرا هه‌رسێ تۆمه‌تباره‌كه ده‌ستگیر بكرێن، هه‌روه‌ها ده‌ستیش بەسەر ده‌مانچه‌یه‌كی بێمۆڵه‌ت و ئۆتۆمبێلی تۆمه‌تباره‌كاندا گیرا".  تۆمەتبارەکان (د. و. س) له‌دایكبووی ساڵی ١٩٩٩، (ك. ك. س) له‌دایكبووی ساڵی ١٩٩٧ و (م. ع. م) له‌دایكبووی ساڵی ٢٠٠٠ ن، به بڕیاری دادوه‌ر و به‌پێی مادده‌ی ٤٣٠ له یاسای سزادان راگیراون. سەرکەوت ئەحمەد دەڵێت، لێكۆڵینه‌وه‌كان لەگەڵیان به‌ردەوامە.