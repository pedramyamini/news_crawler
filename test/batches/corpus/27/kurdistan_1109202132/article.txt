رووداوەکە ئێوارەی ئەمڕۆ شەممە ١١ - ٠٩ - ٢٠٢١ لەنێو بازاڕی قەزای خەبات روویداوە.   هۆگر عەزیز، گوتەبێژی پۆلیسی هەولێر هەواڵەکەی بۆ تۆڕی میدیایی رووداو پشتڕاستکردەوە و گوتی کە لە شەڕەکەدا سێ کەس کوژراون.  گوتەبێژی پۆلیسی هەولێر دەڵێت "رووداوەکە لەسەر کێشەی منداڵان بووە و دواتر دەمەقاڵی لەنێوان دوو بنەماڵەدا روویداوە و بووەتە شەڕیان. "  شاهێدحاڵێک لە شوێنی رووداوەکە کە نەیویست ناوی ئاشکرا بکرێت بە تۆڕی میدیایی رووداوی راگەیاند، "رووداوەکە لەسەر کێشەیەکی کۆمەڵایەتی بووە و سێ کەس کوژراون. "  ئەو شاهێدحاڵە لە بەشێکی دیکەی قسەکانیدا گوتی، ئەوانەی کوژراون باوک و دوو کوڕی بوون بە ناوەکانی: "محەممەد قادر تەمەن ٥٠ لەگەڵ کوڕەکانی شێرزاد محەممەد تەمەن نزیکەی ٣٠ ساڵ، بەدرخان محەممەد تەمەن نزیکەی ٣٥ ساڵ. "  پۆلیسی هەولێر پەڕاوی لێکۆڵینەوەی بۆ ئەم رووداوە کردووەتە. هۆگر عەزیز دەشڵێت "دەستکرا بە لێکۆڵینەوە بۆ ئەوەی بکەرانی تاوانەکە دەستگیر بکرێن و بدرێنە دادگە. "