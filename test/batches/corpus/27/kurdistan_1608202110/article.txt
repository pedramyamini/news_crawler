عەباس عەلی، بەڕێوەبەری ئاوی ژێرزەوی سلێمانی بە تۆڕی میدیایی رووداوی راگەیاند، سێ هۆکار هەن کە وایانکردووە ئاوی ژێرزەوی کەمبکات. یەکەم: گۆڕانکارییەکانی کەشوهەوا، دووەم: نەبوونی یاسایەک بۆ بەکارهێنانی ئاو؛ پەرلەمان لیژنەیەکی پێکهێناوە بۆ ئەوەی یاسایەک دابنرێت کە لە ساڵی ٢٠١٣ ەوە رەشنووسەکەی لە پەرلەمانی کوردستانە و لە دوایین کۆبوونەوەی ئەنجوومەنی وەزیراندا لیژنەیەک بۆ ئەو خێراکردنی هەنگاوەکان راسپێردراوە، ئەگەر یاساکەش کارابکرێت و رێکبخرێتەوە ئیدارەدانی ئاو باشدەبێت، سێیەمیش: زێدەڕۆییکردن بە لێدانی بیری نایاسایی.  عەباس عەلی گوتی، "نەگەیشتووینەتە وشکەساڵییەکی لە کۆنترۆڵ دەرچوو، تاوەکو ئێستا دۆخەکە لە کۆنترۆڵدایە، بەڵام دەبێ ئیدارەدان رێکبخەینەوە و بزانین ئەو بودجەیەی بۆمان تەرخانکراوە، چۆن بە باشترین شێوە بەکاری ببەین و بە کەمترین تێچوو زۆرترین بەرهەممان هەبێ و سوود لە هەڵەکانی پێشووشمان وەربگرین، ئەو بودجەیەشی تەرخانکراوە، پێشینە بۆ ئاوی خواردنەوە دەبێ".  لەبارەی دابەزینی ئاوی ژێرەزەویشەوە گوتی: "دابەزینی ئاستی ئاوی ژێرزەوی لە ٢٠١٨ - ٢٠٢١ تۆمارکراوە کە بەمشێوەیە، لە شاری سلێمانی ٥ - ٨ مەتر ئاو دابەزیوە، شارەزوور ٥ - ١١، قەرەداخ ١٥ - ١٧، قەڵادزی ٧ - ١٥ و چەمچەماڵ ١١ - ١٥ مەتر دابەزیوە".  بەڕێوەبەری ئاوی ژێرزەویی سلێمانی نایشارێتەوە کە زێدەڕۆییەکی زۆر کراوەتە سەر ئاوی ژێرزەوی و دەڵێ: سەرەڕای رێگرییەکان، بیری سووری لێدراوە و زێدەڕۆییەکی لە رادەبەدەر کراوە، بەتایبەتی لە ڤێلا و باخچەکاندا، بۆیە مەترسییەکی زۆر لە سەرکەوتنی ئاوی ژێرزەوی هەیە لە ئەگەری زیادبوونی بارانیشدا و گوتیشی، "بۆ دانانی پێوەر لەسەر بیری ئاو، پلان ئامادەیە بەڵام چاوەڕێی پەسەندکردنی یاسای ئاو دەکەین".  بەپێی ئاماری بەرێوەبەرایەتیی ئاوی ژێرزەویی سلێمانی، لە ساڵی ١٩٧٥ ەوە تاوەکو ئێستا ٩٧٠٠ بیری یاسایی و ١٥ هەزاری نایاساییش لێدراون.