ئەو پیاوە ناوی یوسف محەممەد ئەحمەدە و بە تۆڕی میدیایی رووداوی گوت، "پاڵپشتیم بۆ بزووتنەوەی تاڵیبان بۆ ئەوەیە چونکە ئەمان بزووتنەوەیەکی ئیسلامین و لەسەر مەزهەبی حەنەفین، هەروەها بزووتنەوەیەکی تیرۆریستی نین و ئەوان و داعش دوو شتی جیاوازن. "  ئەنجوومەنی ئاسایشی نەتەوە یەکگرتووەکان لە ساڵی ١٩٩٩ بەپێی یاسای ١٢٦٧ بزووتنەوەی تاڵیبانی وەکو گرووپێکی تیرۆریستی ناساند.  سەبارەت بە هۆکاری قوربانیکردن بۆ سەرکەوتنەکانی بزووتنەوەی تاڵیبان لە ئەفغانستان، یوسف گوتی: "دوو هۆکار لە پشتی ئەو هەڵوێستەمەوە هەیە، یەکەمیان ئەوەیە ئەفغانییەکان و بزووتنەوەی تاڵیبان موسڵمانن و ئێمەی کوردیش موسڵمانین، هەروەها ئەفغانەکان میللەتێکی ژێردەستەن و ئێمەش ژێردەستەین، بۆیە دڵخۆشبووم بەسەرکەوتنی تاڵیبان و ئەو سەرکەوتنە سەرکەوتنی هەموو ئەفغانییەکانە".  مامۆستا یوسف، کە تەمەنی ٤٥ ساڵ دەبێت، دانیشتووی قەزای شارەزوور (هەڵەبجەی تازە)یە، سەرپەرشتیاری پەروەردەییە و لە بەڕێوەبەرایەتیی پەروەردەی شارەزوور دەوام دەکات. ئەو بە تەلەفۆن قسەی بۆ رووداو کرد و باسی لەوە کرد، "بەهیچ شێوەیەک پاڵپشتی لە گرووپی تیرۆریستی ناکەم، تاڵیبان تیرۆریست نین، ئەوەتا چەندین وڵات پەیوەندی لەگەڵیاندا هەیە. "  دوێنێ دووشەممە ١٦ ـی ئابی ٢٠٢١، رۆژێک دوای راگەیاندنی کۆنترۆڵکردنی کابوولی پایتەختی ئەفغانستان لەلایەن بزووتنەوەی تاڵیبانەوە، مامۆستا یوسف ئەحمەد لە هەژماری خۆی لە فەیسبووک ڤیدیۆیەکی بە جلوبەرگی کوردییەوە بڵاوکردەوە کە مەڕێکی لەلایە و بە هەرسێ زمانی کوردی، عەرەبی و ئۆردۆیی پەیامێک بۆ بزووتنەوەی تاڵیبان و گەلی ئەفغانستان دەنێرێت. تێیدا دەڵێت: "بەبۆنەی سەرکەوتنی موسڵمانانی ئەفغان بەسەر داگیرکاریی ئەمریکا و بەکرێگیراوەکانی پیرۆزباییەکی گەرم لە موسڵمانانی ئەفغان و موسڵمانانی جیهان بەگشتی دەکەین و بەشداریی خۆشییەکانییان دەکەین بە کردنی ئەم سەدەقەیە. "  ئەو هەڵوێستەی ئەو مامۆستایە کاردانەوەی زۆری بەدوای خۆیدا هێنا و لەگەڵ دەستخۆشییەکان، چەندین کەسیش سەرزەنشتی ئەو هەڵوێستەیان کردووە، بەڵام ئەو دەڵێت: "ئیدی کۆمەڵگەیەکی خەفەکراوین، خەڵکانێک هەن بۆ هەموو شت جنێو بەکاردەهێنن، پێم ئاساییە. "  یوسف محەممەد ئەحمەد، لەبارەی پەیوەندییەکانیشیەوە، رەتیکردەوە سەر بە هیچ پارتێکی سیاسی بێت و گوتی: "سەر بە یەکگرتووی ئیسلامی نیم و ئەو قوربانییەی کردوومە بە پارەی خۆم کردوومە. "  رۆژی ١٥ ـی ئەم مانگە دوای پێشڕەوییە خێراکانی، بزووتنەوەی تاڵیبان کابوولی پایتەختی ئەفغانستانی بەبێ تەقە و رووبەڕووبوونەوە کۆنترۆڵکرد. ئەمڕۆ سێشەممەش بزووتنەوەکە لێبووردنی گشتی بۆ بەرپرسانی پێشووی ئەفغانستان دەرکرد.