سینا قەلەندەری، رۆژنامەڤانی نیشتەجێی شاری کۆدەشتی پارێزگای لۆڕستان رایگەیاند، لەلایەن دادگەی گشتیی شاری کۆدەشتەوە ١١ رۆژ بەندکراوە بەهۆی ئەوەی هەواڵی کوژرانی ژنێکی ١٦ ساڵانی بڵاوکردووەتەوە.  تەرمی ئەو ژنە بە ناوی موبینا سووری رۆژی ٢٩ی ئابی رابردوو لە گوندێکی سەر بە شاری رمشکان بە خنکاوی دۆزرایەوە و هەفتەیەک دوای کوژرانی، هەواڵەکەی لە میدیاکان بڵاوکرایەوە و ئاماژە بەوەش کرابوو کە لەلایەن هاوژینەکەیەوە کوژراوە کە مامۆستای ئایینییە. هاوژینەکەی دواتر دانی ناوە بەوەی کە ئەو موبینا سووری کوشتووە و ئێستاش دەستبەسەر کراوە.  رۆژنامەڤان سینا قەلەندەری دەڵێت، دوای بڵاوبوونەوەی هەواڵی کوژرانی ئەو ژنە، ئەو وردەکارییەکەی بڵاوکردووەتەوە و دوای ئەوە هێزەکانی پۆلیس دەستبەسەریان کردووە. لە دادگە لێپرسینەوەی لێ کراوە و بێتاوانبوونی سەلمێندراوە، بەڵام داواکاری گشتیی شاری کۆدەشت سوور بووە لەسەر دەستبەسەرکردنی و تۆمەتی بڵاوکردنەوەی هەواڵی ناڕاستی داوەتە پاڵی، بەو هۆیەشەوە ١١ رۆژ لە گرتووخانەی ناوەندیی شاری خوڕەمئاوا دەستبەسەر کراوە.  قەلەندەری دەڵێت، لەو ماوەیەدا تەنانەت حەبەکانیشی پێنەدراوە و بە خراپی هەڵسوکەوتی لەگەڵدا کراوە. ئەو رۆژی شەممە بە دانانی بارمتە ئازادکراوە و ئەمڕۆ دووشەممە قسەی بۆ میدیاکان کردووە.