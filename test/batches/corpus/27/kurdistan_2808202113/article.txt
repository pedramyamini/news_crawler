جان ماری پڕادی یەکێک لەو خوێندکارانە بوو کە لە ساڵی ١٩٦٦ لە تارانەوە چووە بەغدا و لەوێشەوە هاتە هەرێمی کوردستان؛ ئەو خوێندکارە لە هەڤپەیڤینێکی ساڵی ٢٠١٩ یدا رۆژەکانی خۆی لە هەرێمی کوردستان دەگێڕێتەوە و باس لەوە دەکات، زۆرجار مستەفا بارزانی دەبینی، دەڵێت: "بارزانی دەیزانی كە زلهێزەكان بە تەواوی و وەك پێویست پشتگیریی ناكەن، بە سادەیی و راست و رەوان پێیگوتم، ' ئێمە لەپێناو ئامانجێكی راست و مافێكی رەوا تێدەكۆشین؛ بۆیە پێویستە كۆمەڵگەی نێودەوڵەتی پشتگیرییمان بکات. ئێمە دژی تیرۆرین و هەرگیزیش پەنای بۆ نابەین '. "  جان ماری دوای گەڕانەوەی بۆ پاریس، هەوڵیدا پرسی کورد بۆ کۆمەڵگەی فەرەنسی روون بکاتەوە. ساڵی ١٩٦٨ کتێبێکی بەناوی "کورد شۆڕشی بێدەنگ" بڵاوکردەوە کە باس لە پرسی کورد دەکات. دواتر ئەو هاووڵاتییە فەرەنسیە بانگهێشتی کۆشکی ئیلیزێ کرا و لەوێ بۆ دیپلۆماتان و فەرماندە سەربازییەکانی روونکردەوە کە کورد خاوەن دۆزێکە و دەیەوێت ئەو دۆزەی لە رێگەی سیاسییەوە چارەسەربکرێت.   جگە لە پڕادی، چەند کەسێکی دیکەی فەرەنسی لەو کاتەدا رۆڵی کارایان هەبوو لەوەی پرسی کورد بۆ بەرپرسان و کۆمەڵگەی فەرەنسی روون بکەنەوە.   لە ساڵی ١٩٧٤ یشدا بێرنارد کۆشنێر، کە لە ساڵی ٢٠٠٧ بووە وەزیری دەرەوەی فەرەنسا سەردانی هەرێمی کوردستانی کرد و مستەفا بارزانی بینی، باسیان لە شێوازی یارمەتیدانی بواری پزیشکیی کورد لەلایەن رێکخراوی پزیشکانی نێودەوڵەتییەوە کرد.  لە سەرەتای هەشتاکانی سەدەی رابردوودا سێ فەرەنسی دیکە هاتنە کوردستان، بەڵام ئەمجارەیان لە رۆژهەڵاتی کوردستان مانەوە. لە ئەیلوولی ساڵی ١٩٨٠ دا تیمێک لە رێکخراوی پزیشکانی نێودەوڵەتی کە رێکخراوێکی فەرەنسییە چوونە شاری شنۆی رۆژهەڵاتی کوردستان و نزیکەی شەش مانگ لەوێ مانەوە و یارمەتی پزیشکیان پێشکێشی کورد کرد.  یەکێک لە ئەندامانی ئەو تیمە فرێدریک تیسۆ بوو کە لە ساڵی ٢٠٠٧ دا بووە کۆنسوڵی فەرەنسا لە هەرێمی کوردستان.  تیسۆ لە هەڤپەیڤینێکدا لەگەڵ تۆڕی میدیایی رووداو باس لەوە دەکات، ئەو سەردانەی بووە هۆی ئەوەی چی دیکە لە پرسی کورد دانەبڕێت و ئاماژە بەوەش دەکات، عەبدولڕەحمان قاسملوو کاریگەری گەورەی لەسەری هەبووە.   فرێدرێک تیسۆ گوتی، "ئەو مامۆستای من بوو، هەموو بەسەرهاتەکانی کوردی فێرکردم، چیرۆکی مەهاباد و کۆچکردنی مەلا مستەفا بارزانی بۆ یەکێتیی سۆڤیەت، سەرەڕای هەموو وردەکارییەکانی ژیانی خەڵکی کورد لە تورکیا، سووریا و ئێران. بێگومان بە درێژایی ژیانم وانەکانی ئەوم بیردەمێنن. قاسملوو دیموکراتێکی راستەقینە و کەسێکی رووناکبیر و رابەری هێزێکی شەڕکەر بوو. "  لە هەشتاکانی سەدەی رابردوودا ئەو هەوڵە درێژەی هەبوو و شێوەیەکی جیدیتر و رێکخراوانەتری وەرگرت، لەوانەش بەڕێوەچوونی کۆنفرانسی پاریس؛ دووان لە بەشداربووانیش سەرۆک بارزانی و جەلال تەڵەبانی بوون.   لە سەرەتای ئابی ١٩٩٠ دا عێراقی هێرشیکردە سەر کوێت و ئەنجامی ئەوەش هێرشی ئەمریکا و ٣٤ هاوپەیمانی بوو بۆسەر سوپای ئەوکاتی عێراق کە لە ١٧ی کانوونی دووەمی ١٩٩١ دەستیپێکرد.   بەهاری هەمان ساڵ فەرەنسا پێگەی بەهێزی خۆی لە ئەنجوومەنی ئاسایشی نێودەوڵەتی بەکارهێنا بۆئەوەی بە بڕیارێک هێرشی سوپای دەسەڵاتی بەعس بۆ سەر باشووری کوردستان بووەستێنێت و ئەنجامەکەشی دەرکردنی بڕیاری ٦٨٨ی ئەنجوومەنەکە بوو لە ٥ ـی نیسانی ١٩٩١ دا.