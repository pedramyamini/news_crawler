حوسێن حەمە کەریم، گوتەبێژی وەزارەتی کشتوکاڵ و سەرچاوەکانی ئاو بە تۆڕی میدیایی رووداوی راگەیاند، "لە سەرەتای دەستبەکاربوونی کابینەی نۆیەمی حکومەتی هەرێمی کوردستاندا پڕۆژەیاسای (سەرپەرشتیکردنی پرۆژەکانی کشتوکاڵ) ئاراستەی ئەنجوومەنی وەزیران کرا و خۆشبەختانە دەنگی لەسەر درا".   گوتەبێژی وەزارەتی کشتوکاڵ دەڵێت: "ناوەڕۆکی پرۆژەکە بریتییە لە دانانی سەرپەرشتیار بۆ هەموو پرۆژە کشتوکاڵی و ئاژەڵدارییەکان. بۆ نموونە، کارگەکانی پیشەسازیی خۆراک، کێڵگەکانی پەلەوەر و تەواوی ئەو بازاڕانەی بەرهەمە پەلەوەرییەکانیان تێدا ساخ دەکرێتەوە. ئامانجەکە ئەوەیە پەیوەندیێک دروستبێت لە نێوان ئەو شوێنانە و وەزارەتی کشتوکاڵ و سەرچاوەکانی ئاو. "  حوسێن حەمە کەریم دەڵێت: "پێویستە ئەو سەرپەرشتیارانە بەشداریی خولی جۆراوجۆر لە بوارەکانی خۆیاندا بکەن. ئەوەی گرنگە لەم پرۆژە یاسایەدا هەڵبژاردنی ئەو کەسانەیە کە دەرچووی بەشە کشتوکاڵییەکان و ڤێتێرنەرین و تا ئێستا لە کەرتی گشتی و فەرمانگەکانی حکومەت دانەمەزراون".   لەبارەی دابینکردن و رەخساندنی هەلی کار حوسێن حەمە کەریم دەڵێت: "لە ئەگەری پەسندکردنی ئەو پرۆژەیە یاسایە لە پەرلەمانی کوردستان، پێشبینی دەکەین نزیکەی ٤ هەزار بۆ ٥ هەزار هەلی کار بڕەخسێن".   گوتەبێژی وەزارەتی کشتوکاڵ گوتیشی: "پرۆژە یاساکە لە ئەنجومەنی وەزیران دەنگی پێدراوە و بەم نزیکانە رەوانەی پەرلەمانی کوردستان دەکرێت؛ قسەشمان لەگەڵ لیژنەی كشتوکاڵ لە پەرلەمانی کوردستان کردووە تاوەکو لەم خولەی پەرلەمان دەنگی لەسەر بدرێت و جێبەجێ بکرێت".