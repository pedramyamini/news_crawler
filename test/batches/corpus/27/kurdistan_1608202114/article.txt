رۆژی دووشەممە ١٦ - ٠٨ - ٢٠٢١ مستەفا سەید قادر، جێگری سەرۆکی هەرێمی کوردستان، پێشوازیی لە نی رووچی، کۆنسوڵی گشتیی کۆماری میللیی چین لە هەرێمی کوردستان کرد. لە کۆبوونەوەیەکدا هەردوولا باسیان لە پەرەپێدانی زیاتری پەیوەندییەكان، بارودۆخی سیاسی و رەوشی تەندروستی و پەروەردەیی لە هەرێمی كوردستان کرد.  جێگری سەرۆکی هەرێمی کوردستان لە کۆبوونەوەکەدا "گەشەسەندنی بازرگانیی چینی بەرز نرخاند و هیوای خواست ئەزموونی ئەو وڵاتە لە بوارە جیاوازەكاندا لە هەرێمی كوردستان رەنگ بداتەوە و كۆمپانیا چینییەكان وەبەرهێنان لە هەرێمی كوردستان بكەن".  بەپێی راگەیێندراوی سەرۆکایەتیی هەرێمی کوردستان، کۆنسوڵی گشتیی چینیش خۆشحاڵیی خۆی بە كردنەوەی بەشی زمانی چینی لە زانكۆی سەلاحەدین دەربڕی، هەروەك لە ساڵی رابردووەوە لە زانکۆی پەکینیش بەشی زمانی کوردی دەخوێندرێت.  لە بەشێکی دیکەی قسەکانیدا کۆنسوڵی چین ئاماژەی بەوە دا "ئێستا زیاتر لە ١٢٠٠ هاووڵاتیی چینی کار لە کۆمپانیاکانی چیمەنتۆ و ستیل و پەیوەندییەکان لە هەرێمی كوردستان دەکەن".