ئەمڕۆ هەینی ٠٣ - ٠٩ - ٢٠٢١ ئایەتوڵڵا محەممەد سەعید حەکیم، دووەم گەورەترین مەرجەعی شیعە لە عێراق بەهۆی جەڵتەی دڵ لە تەمەنی ٨٧ ساڵیدا کۆچی دواییکرد.  بارەگای بارزانی لە پەڕەی فەیسبووکی خۆیان پەیامی سەرۆک بارزانی بڵاکردەوە و رایگەیاند، "لە خودای گەورە داواكارین سەبر و ئارامیان پێ ببەخشێت و ڕۆحی خوالێخۆشبوو بباتە بەر ڕەحمەتی خۆی و بە بەهەشتی بەرین شادی بكات. "  ئایەتوڵڵا محەممەد سەعید حەکیم لە نەجەف حەوزەیەکی هەیە بۆ پێگەیاندنی قوتابی لەسەر پەیڕەوی ئایینزای شیعە و بە گوتەی محەممەد کرباسی، یەکێک لە قوتابیانی حەوزەی نەجەف بە تۆڕی میدیایی رووداوی راگەیاند، تاوەکو ئەمڕۆش محەممەد سەعید وانەی بە قوتابییەکانی گوتووەتەوە و کتوپڕ بەهۆی جەڵتەوە گیانی لەدەستداوە.   دەقی پەیامی سەرۆک بارزانی:  بە داخێكی زۆرەوە هەواڵی كۆچی دوایی مەرجەعی پایەبەرزی ئایینی ئایەتولڵا عوزما (سەید محەمەد سەعید حەكیم)ـمان پێگەیشت. پرسە و سەرەخۆشیی خۆمان ئاراستەی جیهانی ئیسلام و گەورە مەرجەعەكان و خانەوادەی بەڕێزی حەكیم دەكەین.  لە خودای گەورە داواكارین سەبر و ئارامیان پێ ببەخشێت و ڕۆحی خوالێخۆشبوو بباتە بەر ڕەحمەتی خۆی و بە بەهەشتی بەرین شادی بكات.