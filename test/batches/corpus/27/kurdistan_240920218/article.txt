سەربەست سەبری، بەڕێوەبەری ناحیەی کانی ماسێ بە رادیۆی رووداوی راگەیاند، "ماوەیەکە گوندی هروورێ لەلایەن تۆپخانە و فڕۆکەکانی سوپای تورکیاوە [بە بیانووی بوونی گەریلاکانی پەکەکە] بۆردوومان دەکرێت. ئەمڕۆ کاژێر ١٠: ٠٠ی بەیانی هاونیشتمانییەک بەناوی سابت حسێن بریندار بووە کە لەبەر ئەوەی هەینی بووە، چووە ئاوی رەز و بێستانەکانی بدات. هاوەنێک بە دووریی دوو مەتر لێیەوە کەوتووەتە خوارەوە و برینداری کردووە".  بەڕێوەبەری ناحیەی کانی ماسێ لەبارەی رەوشی بریندارەکەوە ئاماژەی بەوە دا، پێشتر رەوانەی بنکەی تەندروستیی بێگوڤا کراوە، بەڵام ئێستا بۆ نەخۆشخانەی فریاکەوتنی زاخۆ نێردراوە و لە رێگەدایە، تاوەکو ئێستاش راپۆرتی پزیشکییان پێ نەگەیشتووە.  نزیکەی دوو مانگە گوندی هروورێ تۆپباران دەکرێت و ترس و دڵەڕاوکێیەکی زۆر کەتووەتە ناو خەڵکی گوندەکەوە.  سەربەست سەبری باسی لەوە کرد، "لە ٢٣ی نیسانی ٢٠٢١ ـەوە بەپێی ئەو ئامارەی بە دەستمان گەیشتووە، ٢٢ هەزار و ٦٠٠ دۆنم زەویی بەراو و دێمی سووتێندراون و زیانیان پێ گەیێندراوە. زیانەکانیش بەپێی ئەو لیژنەیەی پێکمانهێناوە بە حەوت ملیار دینار خەمڵێندراوە. هەر ئەمساڵ بەم بریندارەی ئەمڕۆوە نۆ هاونیشتمانی برینداربوون و یەکێکیش شەهید بووە. تاوەکو ئێستا پێنج گوند چۆڵ کراون".  ئەو بەڕێوەبەرە ئەوەشی خستەڕوو، ژینگەی دەڤەرەکەیان تێکچووە و، تاوەکو ئێستا رێکخراوە ژینگەپارێزەکان بە هانایانەوە نەچوون تاوەکو بزانن ئەو دارانە چییان لێهاتووە.