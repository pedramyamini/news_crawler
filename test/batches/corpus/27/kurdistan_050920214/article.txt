سەیوان عەلی، بریکاری وەزارەتی پەروەردەی حکومەتی هەرێمی کوردستان ئەمڕۆ یەکشەممە ٥ - ٩ - ٢٠٢١ بە تۆڕی میدیایی رووداوی راگەیاند: "هەڵبژاردنی ئەنجوومەنی نوێنەرانی عێراق کە بڕیارە لە ١٠ی ١٠ی ٢٠٢١ بکرێت هیچ کاریگەری لەسەر دەستپێکردنی خوێندنی قوتابخانە و باخچەکانی ساوایان لە وادەی خۆی کە ١٤/٩ یە نابێت و ئەنجوومەنی باڵای وەزارەت پێشتر ئەو وادەیەی بۆ دەستپێکردنی دەوام پەسەندکردووە و خوێندن دواناخرێت".  سەیوان عەلی گوتیشی: " ١٤/٩ بە بەشداریی نزیکەی ١ ملیۆن و ٧٨٠ هەزار قوتابی و نزیکەی ١٦٠ هەزار مامۆستا و وانەبێژ خوێندنی ساڵی ٢٠٢١ - ٢٠٢٢ دەستپێدەکات".  بڕیارە رۆژی ١٠ی ئۆکتۆبەر داهاتوو هەڵبژاردنی خوولی پێنجەمی ئەنجوومەنی نوێنەرانی عێراق بەبەشداریی زیاتر لە ٣ هەزار بەربژێر کە رکابەرایەتی لەسەر بەدەستهێنانی ٣٢٩ کورسی دەکەن، بەڕێوەبچێت. دەنگۆی ئەوە هەیە دەستپێکردنەوەی دەوامی قوتابخانە و زانکۆکانی عێراق بۆ دوای هەڵبژاردن دوابخرێت.  رۆژی چوارشەمە رێکەوتى ١٨ی ئابی ٢٠٢١، ئەنجوومەنى وەزارەتی خوێندنی باڵا و توێژینەوەی زانستی کۆبووەوە و بڕیاریدا پڕۆسەى خوێندن لە زانکۆ و پەیمانگەکانى هەرێمى کوردستان لە ١ی ئەیلوول بەدواوە بەپێى ساڵنامەی زانکۆیی، زانکۆکان، بە پلان و بەرنامەی گونجاو دەستپێدەکاتەوە، بەشێوەیەک پڕۆسەى خوێندن لەناو هۆڵەکانى خوێندن واتە ناو کەمپەس دەبێت، بە مەرجێک بارودۆخى تەندروستى بەرەو خراپى نەچێت به رەچاوکردنى مەرج و رێنماییە تەندروستییەکانیش.  عەبدولفەتاح عەبدولڕەزاق، بریکاری وەزارەتی خوێندنی باڵا و توێژینەوەی زانستی هەرێمی کوردستان بە تۆڕی میدیایی رووداوی راگەیاند: "خوێندن لە هەندێک لەزانکۆکان دەستیپێکردووە و بڕیارە لەبەشێکی دیکەیان بەمنزیکانە دەستپێبکات و هیچ بڕیارێک بۆ دواخستنی خوێندنی زانکۆکان نییە".  سەیوان عەلی، بریکاری وەزارەتی پەروەردە لە لێدوانێکی پێشتردا رۆژی ١٧ی ئابی ٢٠٢١ بە تۆڕی میدیایی رووداوی راگەیاند "بەپێی ئەوەی لە وەزارەتی پەروەردە بڕیاری لەسەردراوە، بڕیارە رۆژی ١٤ ـی ئەیلوولی ٢٠٢١ پرۆسەی خوێندن لە قوتابخانە و ناوەندەکانی خوێندنی سەر بە وەزارەتی پەروەردە دەستپێبکات، ئەگەر هیچ پێشهاتێکی تەندروستیی پەیوەست بە بڵاوبوونەوەی کۆرۆنا نەیەتە ئاراوە. "