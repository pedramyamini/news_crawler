چەند رۆژێکە بە پچڕپچڕ ناوچەکانی سیدەکان و برادۆست تۆپباران دەکرێن؛ گوندەکانی تەلان، بەربزین و بنیڕەشکیی گرتووەتەوە. ئەوەیش ئەو شوێنانەن کە بە گوتەی ئێران بنکەی هێزەکانی رۆژهەڵاتی کوردستانیان لێن.   هەڵگورد نەجیب، قایمقامی سۆران بە رادیۆی رووداوی راگەیاند: "ئەگەر هێزەکانی رۆژهەڵاتیش لەو ناوچانە بن، ئەو هێزانە لە ساڵانی نەوەدەکانی سەدەی رابردووەوە لەو ناوچەيە هیچ چالاکییەکی سەربازییان نییە. ئەوەی من دەیخوێنمەوە ئەوەیە کە بۆ تێکدانی سەقامگیریی هەرێمی کوردستانە، ئەگەرنا ئەم بۆردوومانە لە رووی سەربازییەوە هیچ ئامانجێک بۆ حکومەتی ئێران ناپێکێت. "  بە گوتەی قایمقامی سۆران، بە پلەی یەکەم خەڵکی ئەو ناوچەیە زیانمەندن و کەوتوونەتە دڵەڕاوکێیەکی زۆرەوە، بە تایبەتی ئەوانەی بۆ کشتوکاڵ گەڕاونەتەوە.   هەڵگورد نەجیب ئاماژەی بەوە دا، ئێستا کە وەرزی هاوین و کشتوکاڵە، خەڵکێکی زیاتر گەڕاونەتەوە ئەم ناوچەیە. خەڵکی قوربانیی دەستی ململانێیەک بوون کە هیچ پەیوەندییەکی بەوانەوە نییە.  سیدەکان لەسەر ئاستی عێراق گەورەترین شارۆچکەیە کە ٢٦٦ گوندی لەسەرە و هەڵگورد نەجیب دەڵێت: "بەهۆی ئەو ئاڵۆزییانەی لەو ناوچەیە دروست بوون، تاوەکو ئێستا نزیکەی ١١٨ گوند چۆڵ بوون. "  محەممەد مەجید، موختاری گوندی بەربزینی سەر بە شارۆچکەی سیدەکانیش بە تۆڕی میدیایی رووداوی راگەیاند: "لە کاژێر ٠٤: ٠٠ ـی بەرەبەیانی ئەمڕۆ شەممەوە ئێران ناوەناوە تۆپبارانی بەرزاییەکانی گوندی بەربزین دەکات و بەهۆیشیەوە ترس و دڵەڕاوکێی لای گوندنشینانی سنوورەکە دروست کردووە و مەڕدار و جووتیاران لە گیانی خۆیان دەترسن. "  موختاری گوندی بەربزین راشیگەیاند، لە رۆژی پێنجشەممەی رابردووەوە گوندەکەیان بە تۆپە دوورهاوێژەکانی ئێران تۆپباران دەکرێت.  رووداو زانیویەتی سوپای پاسداران لە هەردوو قەزاکانی شنۆ و پیرانشار هێزێکی زۆری هێناوەتە سەر سنوورەکان و لە دۆڵمەیدانی شنۆش تۆپخانەیەکی جێگیر کردووە و لەوێوە تۆپەکانی ئاراستەی خاکی باشووری کوردستان دەکات.