زیاد حەیدەر، زیاتر ٢١ ساڵە لە فەرمانگەی خانووبەرەی چەمچەماڵە فەرمانبەرە، ٩ ساڵە خەمی رووخانی فەرمانگەکەیەتی، دار و دیواری فەرمانگەکە پڕن لە درز و خەریکە دەڕووخێت.   لە نێوچوونی دەیان هەزار مامەڵە و دۆسیەی فەرمانگەکەش بەهۆی نەگونجاوی بینای فەرمانگەکەوە مەترسییەکی دیکەیە. زیاد دەڵێت "یەک شتی باشی تێدانییە هەمووی تەقییەوە هیچی بەسەر هیچەوە نەماوە، نە کارەبای نە هیچ. "  عەزەدین رەسوول فەرمانبەرێکی دیکەی ئەو فەرمانگەیەیە و دەڵێت، ئەم فەرمانگە هیچی بە باشی نەماوە و هەمووی خراپ بووە.  تەمەنی ئەم فەرمانگەیەی چەمچەماڵ ٥٨ ساڵە لە ١٩٦٣ ـەوە دروستکراوە و لەو کاتەوە تاوەکو ئێستا نۆژن نەکراوەتەوە، پێشتر کۆمەڵگەی فەرمانگەکانی چەمچەماڵ بووە لە ساڵی ٢٠١٢ ـەوە بەڕێوەبەرانی ئەم فەرمانگەیە داوای چۆڵکردنیان کردووە.  ئاری رەزا، جێگری بەڕێوەبەری تۆماری خانووبەرەی چەمچەماڵ دەڵێت، مانگانە کاری زۆرمان هەیە و باڵەخانەکە بەس بە کەڵکی دەوامکردن نایە.  لە ساڵی ٢٠١٤ زەوییەک بۆ دروستکردنی باڵەخانەیەکی نوێ بۆ فەرمانگەکە دابینکراوە، بەڵام تاوەکو ئێستا دروستنەکراوە، وەکو چارەسەر پێشنیازکراوە شوێنێکی دیکە بەکرێ بگرن.  شیلان عارف، بریکاری وەزیری داد بە رووداوی راگەیاند "لەگەڵ فەرمانبەرە ژنەکانیان دانیشتووم و قسەم کردووە، دەڵێن بەهۆی کۆنی بیناکەوە تووشی نەخۆشیش بووین، داوا لە سەرۆکی حکومەت و جێگرەکەی دەکەم بڕیاری دروستکردنی باڵەخانەیەک بۆ ئەو فەرمانگەیە بدەن. "  فەرمانگەی تۆماری خانووبەرەی چەمچەماڵ، مامەڵەی خانووبەرەی قەزای چەمچەماڵ و شەش شارۆچکە و ٣٥٠ گوندی تێدایە  مانگانە ١٠٠ ملیوێن دینار داهاتەکەیەتی، ٤٢ فەرمانبەری هەیە و ٣٠ % یشی لە مەترسی رووخان چۆڵکراوە.