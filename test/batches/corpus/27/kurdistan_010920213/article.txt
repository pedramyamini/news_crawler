مەحموود سەنگاوی، بەرپرسی میحوەری گەرمەسێری هێزی پێشمەرگە بە رووداوی راگەیاند، درەنگانی شەوی رابردوو چەکدارانی داعش هێرشیان کردووەتە سەر هێزەکانی سوپای عێراقی و گوندی ئیسلاحیشیان لە سنووری قەزای کفری هاوەنباران کردووە، بە هۆیەوە دوو سەربازی عێراقی و دوو دانیشتووی گوندی ئیسلاح کە ئافرەتن، بریندار بوون.  بەرپرسی میحوەری گەرمەسێری هێزی پێشمەرگە ئاماژەی بەوەش کرد، "لە کاتی هێرشەکەی داعشدا، دوو هەمەری سەربازیی سوپای عێراق بۆ بەهاناوەچوونی هێزە شەڕکەرەکەیان دەڕوات، بەڵام لە رێگەدا دەکەونە بۆسەیەکی داعشەوە و هەردوو ئۆتۆمبێلەکە بە چەکی ئاڕ پی جی تێکدەشکێنن".  هەرچەندە ئەو ناوچەیە زوو لە دەستی چەکدارانی داعش کۆنترۆڵ کراوەتەوە، بەڵام تاوەکو ئێستاش چەکدارانی داعش لەو ناوچەیە جموجۆڵیان هەیە، بەتایبەت لە گوندە عەرەبنشینەکانی باشووری ئیدارەی گەرمیان.  گوندی ئیسڵاح سه‌ر به قه‌زای كفرییه، دانیشتووانه‌كه‌ی عه‌ره‌بن و له سوننه و شیعه پێكدێن.