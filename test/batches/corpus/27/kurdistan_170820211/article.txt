ئەمساڵ پێشانگەی ئۆتۆمبێلی "کوەیل" کە ساڵانە لە کالیفۆڕنیای باکوور بەڕێوەدەچێت، مەبەستییەتی پێشانی بدات کە ئۆتۆمبێلە گرانبەها و خێراکانیش دەتوانن وەک ئۆتۆمبێلەکانی دیکە بکرێنە کارەبایی و هایبرید.  ئەم جارە بەرهەمهێنەرانی ئۆتۆمبێلی گرانبەها یەک ساڵ زیاتر دەرفەتیان لەبەردەستبوو بۆ ئەوەی باشتر کار لەسەر ئۆتۆمبێلەکان بکەن و تەکنەلۆجیای کارەبایی و هایبرید هێندە پێشبخەن بۆ ئەوەی ئۆتۆمبێلە گرانبەهاکانیش لەو تەکنەلۆجیایانە بێبەش نەبن.  پێشانگەکە ساڵی رابردوو بەهۆی بڵاوبوونەوەی پەتای کۆڤید - ١٩ بەڕێوەنەچوو.  لە پێشانگەکەی ئەمساڵدا لامبۆرگینی بەبۆنەی ٥٠ ـەمین ساڵیادی دامەزراندنییەوە مۆدێلی نوێی "کۆنتاچ"ـی خستەڕوو کە ئۆتۆمبێلێکی هایبریدە.  ئۆتۆمبێلی هایبرید بە ماتۆڕێکی کارەبایی و بەنزین کاردەکات. هەندێکجار تەنیا لەسەر ماتۆڕە کارەباییەکە دەڕوات و هەندێکجار لەسەر بەنزین. بەڵام ئۆتۆمبێلی کارەبایی تەنیا بەهۆی ماتۆڕێکی کارەباییەوە بزوێنەرەکەی کاردەکات.  لەلایەکی دیکەوە کۆمپانیای "ئۆتۆمبێلیی پێنینفارینا" ئۆتۆمبێلی جۆری باتیستای لە پێشانگەکەدا خستووەتەڕوو کە بەهاکەی دوو ملیۆن و ٤٠٠ هەزار دۆلارە و توانیویەتی چەندین خەڵات بباتەوە.