خوێندگەی دانیاڵ میتران لە سلێمانی، لە ساڵی ٢٠٠٩ ەوە قوتابیان بە زمانی فەرەنسی تێیدا وانە دەخوێنن. قۆناخەکانی باخچەی ساوایان تا پۆلی ١٢ی ئامادەیی تێدایە و پرۆگرامەکانی خوێندن لەلایەن وەزارەتی پەروەردەی فەرەنساوە دادەنرێت.  ئانت فخیکۆ، مامۆستا و سەرپەرشتیاری پرۆگرامی خوێندنە و دەڵێت، "پێشتر بۆ ماوەی حەوت ساڵ لە کینیا و ئەفریقیای باشوور زمانی فەرەنسیم گوتووەتەوە و ئێستاش هاتوومەتە هەرێمی کورستان بۆ ئەوەی لێرەش خوێندکاران فێری وانەی زمانی فەرەنسی بکەم، هەروەها کار دەکەین بۆ ئەوەی پرۆگرامی زۆر باش دابنێن تا ئاستی خوێندکارەکانی زۆر باش بەرەو پێش ببەین".  جگە لە ئانت ١٣ مامۆستای دیکەی فەرەنسی و پێنج مامۆستای یاریدەرەری فەرەنسی و شەش مامۆستای کورد وانە بە ٢٢٥ خوێندکار دەڵێنەوە.  ساڵی رابردوو پێنج خوێندکاری پۆلی ١٢ی خوێندگەی دانیاڵ میتران لە زانکۆکانی فەرەنسا لەسەر ئەرکی حکومەتی ئەو وڵاتە دەستیان بە خوێندنی زانکۆ کردووە، ئەمەش خوێندکارەکانی دڵخۆش کردووە.  شنیا ئومێد، خوێندکاری پۆلی ١١ یە دەڵێت، "من لە قۆناخی باخچەی ساوایانەوە لێرە دەخوێنم، ئێستاش لە پۆلی ١١ ـم، جیاوازییەکی گەورە هەیە لەنێوان خوێندنگە کوردییەکان و ئەم خوێندگەیەی ئێمەدا، ئێمە لێرە دەرفەتێکی زۆرمان بۆ دەرخەسێت و بڕوانامە و هەموو شتمان باشترە و زۆر باشیش لە مێژوو وو کولتوور و زمانی فەرەنسی شارەزا بووین".  لە دوای کردنەوەی کونسوڵخانەی فەرەنسا لە هەرێمی کوردستان خوێندگەکە و خوێندگەی دانیاڵ میترانی فەرەنسی لە هەولێر کە ئەویش ١٥٠ خوێندکاری هەیە، لە پرۆژە یەکەمینەکانی دروستکردنی پەیوەندییە فەرمییە حکومییە دۆستانەکانی هەولێر و پاریس بوون.  رزگار مستەفا، بەڕێوبەری خوێندگەی دانیاڵ میتران لە سلێمانی دەڵێت، "بەرپرسە فەرەنسییەکان زۆر بەگرنگییەوە تەماشای ئەم خوێنگەیەی ئێمە دەکەن، ساڵانی رابردوو سەرجەم ئەو بەرپرسانی هاتوونەتە سلێمانی یان هەرێمی کوردستان، سەردانی ئێمەیان کردووە، هەروەها بەگرنگییەوە لە بوونی ئەم خوێندگەیان روانیوە، حکومەتی فەرەنساش بەشێوەیەکی زۆر باش پشتگیریمان دەکات".  فەرەنسا لە ساڵانی داهاتوو گرنگیی زیاتر بە بواری خوێندن لە کوردستان دەدات، تەنانەت بۆ دیدارەکەی ٢٩ی ئابیش بەڕێوەبەرانی خوێندنگە فەرەنسییەکانی هەولێر و سلێمانی بانگهێشت کراون.