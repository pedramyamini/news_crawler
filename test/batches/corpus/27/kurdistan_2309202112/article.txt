بەڕێوەبەرایەتی حەج و عومرەی وەزارەتی ئەوقاف و کاروباری ئایینی هەرێمی کوردستان رایگەیاند، ئەمڕۆ پێنجشەممە ٢٣ - ٩ - ٢٠٢١ عومرەکارێکی دانیشتووی هەرێمی کوردستان، دوای گەشتکردنی بۆ سعودیە بە مەبەستی ئەنجامدانی سونەتی عومرە، لە شاری مەککە کۆچی دواییکرد.  هاونیشتمانییەکە ناوی مستەفا سلێمان مستەفا مزوورییە و دانیشتووی شاری دهۆکە، وەزارەتی ئەوقاف دەڵێت: "دوای تووشبوونی بە جەڵتەی دڵ و مانەوەی بۆ ماوەی پێنج رۆژ لە نەخۆشخانەی مەلیک عەبدوڵڵا گیانی لەدەستداوە".  هاوکات مەلا سەرمەد جەمیل، بەڕێوەبەری حەج و عومرەی دهۆک رایگەیاند: "بڕیارە هەر ئەمڕۆ لە گۆرستانی شەهیدانی حەرەم لە مەککەی پیرۆز بە خاکبسپێردرێت".  دوای دەستپێکردنەوەی گەشتی عومرە بەڕووی هاونیشتمانییانی کوردستاندا، ئەمە یەکەم عومرەکاری هەرێمی کوردستانە، کە لە سعودیە گیان لەدەستبدات.