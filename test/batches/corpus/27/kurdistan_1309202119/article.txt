ئەمڕۆ دووشەممە ١٣ - ٠٩ - ٢٠٢١ لە کەنیسەی مار یوحەننای مەعمدان لە شارۆچکەی عەنکاوەی سەر بە هەولێر و لە رێوڕەسمێکدا ١٢٢ یەمین پاتریارکی کەنیسەی رۆژهەڵاتیی ئاشووریی دەستبەکاربوو.   بارەگای بارزانی لە تۆڕی کۆمەڵایەتیی فەیسبووک پەیامی سەرۆک مەسعود بارزانی بڵاوکردووەتەوە. سەرۆک بارزانی هیوا دەخوازێت دەستبەکاربوونی پاتریارک مار ئاوای سێیەم ببێتەهۆی پەرەپێدان و قووڵتربوونی کولتووری پێکەوەژیانی نێوان پێکهاتەکان و ئاشتی و ئارامی لە ناوچەکە و جیهاندا.  دەستبەکاربوونی مار ئاوا وەکو پاتریارکی کەنیسەی مار یوحەننا دوای ئەوە دێت کۆمەڵگەی پیرۆزی کەنیسەی رۆژهەڵاتی ئاشووری بەسەرپەرشتی مار ملیس زیا، مەترانی ئوسترالیا، نیوزیلەندا و لوبنان، کۆبوونەوەیەکی دوو رۆژەیان بۆ هەڵبژاردنی پاتریارکی نوێی کەنیسەکە لە عەنکاوەی هەولێر کرد.