نادر نادرۆڤ، ساڵانێکە تووشی چەند نەخۆشییەک بووە و بەهۆی زیاتر تێکچوونی باری تەندروستی، لە نەخۆشخانەیەکی شاری ئەلماتا خەوێندرابوو.  نارین نادرۆڤا، بووکی نادر نادرۆڤ، هەواڵی مردنەکە لە توویتەر بڵاوکردووەتەوە و رایگەیاندووە، "بەداخەوە ئەمڕۆ باوکی خۆمم لەدەستدا، واتای گوتن نەما. "  نادرۆڤ سەرۆکی فەخری یەکێتی کوردانی سۆڤیەت و ئەندامی ئەنجوومەنی گەلانی کازاخستان بوو، لە ساڵی ١٩٩٣ ـەوە ئەندامی هەمیشەیی ئەکادیمیای زانیاریی نەتەوەیی کازاخستانە.  نادرۆڤ باوکی (عارف، باری و دیمیتری)یە، هەروەها خەزووری نارین نادرۆڤا، هونەرمەندی ناوداری کوردە لە کازاخستان.  کاتێک مەلا مستەفا بارزانی لە یەکێتیی سۆڤییەت بووە، نادر نادرۆڤ چاوی بە مستەفا بارزانی کەوتووە و زۆرجار باسی ئەو چاوپێکەوتنەی کردووە.   نادرۆڤ تاوەکو ئێستا نزیکەی ٩٥٠ وتاری زانستیی نووسیوە و خاوەنی ٢٥٠ داهێنانی زانستییە و ٣٥ کتێبیشی چاپ و بڵاوکراونەتەوە. دوو لە کتێبەکانی لەبارەی ژیانی خۆی و ژیانی کوردانی کازاخستانە. لە ساڵی ١٩٩٦ دەبێتە سەرنووسەری گۆڤاری "پێترۆڵ و گاز".  نادرۆڤ ئەم خەڵاتانەی بردووەتەوە:  - پێشەنگی پەوەردەیی گەلی سۆڤییەت (١٩٦٧)  - خەڵاتی دەوڵەتی کۆماری کازاخستانی سۆسیالیست لە یەکێتیی سۆڤیەت (١٩٨٠)  - خەڵاتی رەنجبەر و ئەمەکداریی کۆماری کازاخستانی سۆسیالیست لە یەکێتیی سۆڤیەت (١٩٨٢)  - خەڵاتی داهێنەر (دۆزەرەوە) کۆماری کازاخستانی سۆسیالیست لە یەکێتیی سۆڤیەت (١٩٨٥)  - پسپۆڕی فەخری نەوت و گاز کۆماری کازاخستانی سۆسیالیست لە یەکێتیی سۆڤیەت (١٩٩١)  - ئەندازیاری مەزن لە سەدەی بیستەم لە ساڵی ٢٠٠٠  - ئەندازیاری فەخریی کازاخستان (٢٠٠١)