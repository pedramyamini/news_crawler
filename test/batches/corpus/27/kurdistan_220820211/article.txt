حاجی عوسمان لە تەمەنی یانزە ساڵییەوە لە نانەواخانە کاردەکات، دەڵێت لە دوای گرانییەکەی ساڵی ١٩٩١ ەوە گرانبوونی ئاردی بەم شێوەیە نەبینیوە، ئەمڕۆ دوای ١٥ ساڵ ئیدی ناتوانن هەشت نان بە هەزار دینار بفرۆشن یان دەبێت نانەواخانەکەیان دابخەن یان شەش نان بە هەزار دینار بفرۆشن.  عوسمان فەرەج، خاوەنی نانەواخانە کە دەڵێت، "حەزناکەم نان بەو شێوازە بفرۆشم، بەڵام دەسەڵاتم نییە، خەڵکەکە فەقیرن ناتوانن بیکڕن".  لە سلێمانی ٦٥٠ نانەواخانە و ٤٦٠ سەموونخانە هەن، رۆژانە بە نزیکەیی ٥٠٠٠ هەزار فەردە ئارد بۆ دروستکردنی نان و سەموون بەکاردەهێنن، نرخی یەک فەردە ئارد لە ٢٧ هەزار دینارەوە بۆ ٤٢ هەزار دینار بەرزبووەتەوە، هەروەها بەرزبوونەوەی نرخی سووتەمەنیش هێندەی دیکە کاری نانەواکانی قورس کردووە.  سەرگوڵ حەسەن، هاونیشتیمانییەکە و لەبارەی گرانبوونی ئارد دەڵێت، شەش نانی بە هەزار دینار کڕیوە، گەر وابێت چیدیکە نان ناکڕێت.  ئازاد رەمەزان، خاوەنی نانەواخانەیەکە و دەڵێت، "ئێمە هەر ئاردی تورکیمان بەکاردەهێنا بۆ نان، بەڵام ئەویش گرانبووە، ئاردەکەی خۆمان بەپێز نییە و بۆ نانی ئێمە بەکارنایەت. "  سلێمانی مانگانە پێویستی بە ٢٣ هەزار تۆن گەنم هەیە بۆ بەرهەمهێنانی ئارد، بەشێکی زۆری ئارد لە ئێران، تورکیا و رووسیاوە هاوردە دەکرێن، لە دەروازە سنوورییەکان بۆ یەک تۆن ئارد ٩٠ دۆلار گومرک وەردەگیرێت.  سۆران عەبدولغەفوور، بەڕێوەبەری چاودێریی بازرگانیی سلێمانی دەڵێت، "هۆکاری گرانبوونی [ئارد] ئەوەیە لە تورکیا گرانبووە هەر تۆنی ١٠٠ بۆ ١٥٠ دۆلار گرانبووە، بە بازگەکانمان گوتووە کە نەهێڵن یەک فەردە ئاردیش بچێتە دەرەوەی هەرێمی کوردستان و سلێمانی، چونکە پشکی ئەم شارەیە. "  کاریگەریی وشکەساڵی و دابەزینی بەهای دینار بەرامبەر بە دۆلار دوو هۆکاری سەرەکین بۆ گرانبوونی نان، هەرێمی کوردستان ساڵانە بۆ پڕکردنەوەی پێویستی ناوخۆ ملیۆنێک و ٦٧٠ هەزار تۆن ئاردی دەوێت و لەو بڕەش نزیکەی یەک ملیۆن تۆنی هاوردە دەکرێت. ٧٠٠ هەزار تۆن گەنمی ناوخۆش لە ئاشەکانی هەرێمی کوردستان دەکرێنە ئارد.