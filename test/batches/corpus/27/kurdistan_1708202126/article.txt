ئەمڕۆ سێشەممە ١٧ - ٠٨ - ٢٠٢١ لە گوندی سکن لە سنووری شنگال هێرشکرایە سەر تەحسین قاسم، پەیامنێری تۆڕی میدیایی رووداو و بریندار کرا. تیمی رووداو بە مەبەستی رووماڵکردنی بۆردوومانی تورکیا لەو ناوچە بوون و لەلایەن شەڕڤانانی یەبەشە بە قۆناخە تفەنگ هێرشکرایە سەر پەیامنێری رووداو و دوای برینداربوونی رەوانەی نەخۆشخانە کرا.  سەنتەری میترۆ رایدەگەیێنێت، "میترۆ داوا لە دەسەڵاتی ئیداری ناوچەكە دەكات، رێز لە كاری تیمەكانی راگەیاندن بگرن و كۆسپیان بۆ دروستنەكەن و لێكولێنەوە لەو هێرشە ترسنۆكانە بكەن. "  لە بەشێكی دیکەی راگەیێندراوەکەدا هاتووە، "میترۆ داوا لە هەموو بەرپرسانی ئیدارەی ئەو ناوچانە دەكات كە سوپای توركیا لەناو خاكی كوردستانی عێراق ئۆپەراسیۆنی سەربازی تێدا ئەنجام دەدات، كارئاسانی تەواو بكەن بۆ تیمەكانی راگەیاندن تا زیانەكان لەسەر خەڵكی مەدەنی و ژینگەی ناوچەكان بۆ رای گشتی ناوخۆ و دەوەرە بگوازنەوە. "