شاکر مەحموود، بەڕێوەبەری گشتیی کارەبای پارێزگای دهۆک بە رادیۆی رووداوی راگەیاند، " ٣٧٨ هەزار هاوبەشی کارەبامان هەیە، ١٦٥ هەزاریان پێوەریان بۆ دانراوە، ١١٤ هەزاریش کەوتوونەتە کار. هەر ماڵێکیش کێشەی لە پێوەرەکەدا هەبوو، دەتوانێت پەیوەندی بەو ژمارانەمانەوە بکات کە لە پەیجی فەیسبووکەکەماندان".  بەپێی داتاکانی وەزارەتی کارەبا، ژێرخانی کارەبای هەرێمی کوردستان توانای بەرهەمهێنانی شەش هەزار و ٨٥٠ مێگاوات کارەبای هەیە، بەڵام ئێستا سێ هەزار و ٦٠٠ مێگاوات کارەبا بەرهەم دەهێنرێت. وەکو وەزارەتی کارەبا رایگەیاندووە، زیاتر لە ٤٠ % ـی کارەبا بەرهەمهێندراوەکە لە زێدەڕۆییدا بەفیڕۆدەچێت و تێچووەکەیشی زیاترە لە ٢٠ ملیۆن دۆلار.  بەڕێوەبەری گشتیی کارەبای پارێزگای دهۆک گوتی: "ئەو کارەبایەی بۆ پارێزگای دهۆک دێت ٢٤.٥ % ـی کارەبای هەرێمی کوردستانە کە ٦٠٠ - ٧٠٠ مێگاواتە؛ بەڵام خواستی هاووڵاتییان گەیشتووەتە نزیکەی ٩٠٠ مێگاوات. ئەوە مانگێکیشە ٢٠ - ٢١ کاژێر کارەبا دەدەین. لە زستان و هاویندا خواستی هاووڵاتییان دەگاتە ١٠٠٠ - ١٤٠٠ مێگاوات".  زیاتر لە ملیۆنێك و ٧٠٠ هەزار هاوبەشی کارەبا لە هەرێمی کوردستاندا هەن، تاوەکو ئێستا زیاتر لە ٦٠ % یان پێوەری زیرەکیان بۆ بەستراوە.  شاکر مەحموود ئەوەی خستەڕوو، "تاوەکو ئێستا نزیکەی ٤٥ % ـی پارێزگای دهۆک پێوەری زیرەکی بۆ دانراوە کە کارمان لە حەوت قەزا و دوو کۆمەڵگەدا کردووە. لەم قۆناخەدا لە ناوەندی قەزا و ناحیەکاندا کار دەکەین، دوای ئەوە دەچینە دەوروبەر. لەو بڕوایەدام تاوەکو کۆتایی ساڵ تەواو ببێت".  پێشتر وەزارەتی کارەبا بۆ بەکارهێنانی هەر کیلۆواتێک کارەبا ١٥ دیناری لە هاوبەشەکانی وەردەگرت، بەڵام ئێستا بۆ هەر کیلۆواتێک کارەبا ١٨ دینار وەردەگرێت. هەرچەند بەکارهێنانەکە لەو بڕە زیاتر بێت، نرخەکەشی زیاتر دەبێت. بەڵێنیشیان داوە رێگە نەدرێت لەلایەن کەرتی تایبەتەوە نرخەکە بەرزتر بکرێتەوە.  لە هەرێمی کوردستاندا جگە لە وێستگەی سووتەمەنی، لە رێگەی وێستگەی کارۆئاوییشەوە کارەبا بەرهەم دەهێندرێت کە لە هەریەکە لە بەنداوەکانی دووکان و دەربەندیخاندان، بەڵام نزیکەی ٨٥ % بۆ ٩٠ % ی ئەو کارەبایەی هەیە لە وێستگەکانی سووتەمەنییەوە بەرهەم دەهێندرێت.