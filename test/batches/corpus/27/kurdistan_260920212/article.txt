لە راگەیێندراوێکدا، ئەنجوومەنی جێبەجێکردنی یەکگرتووی ئیسلامیی کوردستان ئاماژە بەوە دەکات، "جێگەی داخە کە لە پایتەختی هەرێمی کوردستاندا، کۆنگرەیەکی پیلانگێڕانەی ئاوا ببەسترێ لەلایەن کەسانێکی نەکراو و ناحەز بە دۆزی رەوای گەلەکەمان، بەناوی کۆنگرەی ئاشتی و ئاساییکردنەوەی پەیوەندی لەگەڵ قەوارەی داگیرکاری ئیسرائیل. "  رۆژی هەینی ٢٤ - ٠٩ - ٢٠٢١ ژمارەیەک کەسایەتیی عەرەب لە شاری هەولێر، کۆبوونەوەیەکیان لەژێر ناوی (السلام والاسترداد) ئەنجامدا و لەنێو ئەو کۆبوونەوەیدا، پشتگیری خۆیان راگەیاند بۆ ئەوەی عێراق پەیوەندیی فەرمی لەگەڵ ئیسرائیل ببەستێت.  سەرۆکوەزیرانی ئیسرائیلیش، دوێنێ شەممە، ٢٥ ـی ئەیلوول لە تویتێکدا بە زمانی عەرەبی رایگەیاند، "سەتان کەسایەتیی عێراقی، لە سوننە و شیعە، دوێنی ئێوارە کۆبوونەتەوە بە مەبەستی دروستکردنی داوایەک بۆ پێکهێنانی ئاشتی لەگەڵ ئیسرائیل. ئەم داواکارییە لەلایەن گەلەوە هاتووەتە، نەک لەلایەن حکومەتەوە. ئەوەی کە گرنگیێکی تایبەتی هەیە ئەوەیە کە دان بەو ستەمە مێژووییەدا دەنێت کە جووەکانی عێراق رووبەڕووی بوونەتەوە، لە بەرامبەریشدا ئیسرائیل دەستی ئاشتی بۆ ئێوە درێژ دەکات. "  یەکگرتوو لە راگەیێندراوەکەیدا دەڵێت، "ئێمە بەتووندی ئەو کارە پیلانگێڕییە مەحکوم دەکەین و بە هەنگاوێکی دووژمنانەی دەزانین بۆ ناشرینکردن و تێکدانی دۆستایەتی گەلانی ناوچەکە و یەکسانکردنی ستەمکار و ستەملێکراو. " دەشڵێن، "دەبێتە پاساو بۆ پەلامارێکی دیکەی ناحەزانی هەرێمی کوردستان و ئەزموونەکەی. "  داوای یەکگرتووی ئیسلامیی کوردستان لە لایەنە پەیوەندیدارەکان ئەوەیە کە "چاوکراوەتربن و رێگەنەدەن هەرێمەکەمان ببێتە مەیدانی ململانێی خەڵکان و مۆڵگەی پیلانگێڕی لەسەر حیسابی مافی میللەتەکەمان. "