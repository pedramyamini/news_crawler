ئەمڕۆ یەکشەممە ١٢ - ٠٩ - ٢٠٢١ بارەگای بارزانی راگەیێندراوێكی لەبارەی کۆبوونەوەی سەرۆک مەسعود بارزانی و عەبدولعەزیز بن خالد ئەلشەمەری، باڵیۆزی سعودیە لە عێراق بڵاوکردەوە و تێیدا هاتووە، "لە دیدارەكەدا باڵیۆزی سعودیە لە عێراق سڵاوی شا سەلمان بن عەبدولعەزیز، پاشای سعودیە و ئەمیر محەممەد بن سەلمان، جێنشینی سعودیەی بە سەرۆك بارزانی گەیاند".  هەروەها باڵیۆزی سعودیە جەختی لەوە كردەوە كە سەقامگیریی هەرێمی كوردستان و عێراق بۆ وڵاتەكەی جێگەی بایەخێكی زۆرە.   لە بەرامبەردا سەرۆك بارزانی سوپاسی شانشینی سعودیە و شا سەلمانی كرد كە لە "شەڕی تیرۆریستانی داعشدا پاڵپشتی گەلی كوردستان بوون. "