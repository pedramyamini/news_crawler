لە راگەیێندراوێکدا بەڕێوەبەرایەتیی گشتیی کارەبای سلێمانی ئاماژەی بەوە کردووە، "ماوەیەکە لەلایەن کۆمەڵێک کەسی نەفس نزمەوە، لە سنووری ناوچەی سەنگاو ئاسنی ئەو تاوەرانە دەدزرێت کە کارەبا بۆ سلێمانی و گەرمیان دەگوێزنەوە".  هەروەها هۆشداریی بێ کارەبابوونی نیوەی سلێمانی و گەرمیان دەدات و دەڵیت، بەو کارە "جگە لە زیانی ماددی کە بە زیاتر لە ٢٠٠ ملیۆن دینار مەزەندە دەکرێت، مەترسیی کەوتنی تاوەرەکان و بێ کارەبا بوونی نیوەی سلێمانی و گەرمیان" هەیە.  ئەندازیار سالار حیسامەدین، بەڕێوەبەری گشتیی کارەبای سلێمانی رایگەیاند، "دوای ئاگادارکردنەوەی لایەنە پەیوەندیدارەکانی سنوورەکە، خۆشبەختانە توانراوە چەند کەسێک دەستگیربکرێن و دەستخۆشییان لێ دەکەین".  بەڕێوەبەری گشتیی کارەبای سلێمانی داوا دەکات لایەنە پەیوەندیدارەکان کاری جیددی بکەن بۆ بنەبڕکردنی ئەو دیاردەیە و بەسزاگەیاندنی تاوانباران، "چونکە ئەوە تاوانێکە بەرامبەر سلێمانی و گەرمیان".