تەحسین قاسم، پەیامنێری رووداو رایدەگەیێنێت، لە بۆردوومانەکە ئۆتۆمبێلێکی جۆری تۆیۆتا کراوەتە ئامانج، "شەش کەس لە نێو ئۆتۆمبێلەکە بوون و چواریان بریندار بوون و دووانیان گیانیان لەدەستداوە. یەکێک لەو کەسانەی گیانی لەدەستداوە فەرماندەیەکی یەکینەکانی بەرخودانی شنگال - یەبەشە، بووە. "  ئۆتۆمبێلەکە لەنێو بازاڕی شاری شنگال بووە و دەگوترێت بە فڕۆکەی بێفڕۆکەوان کراوەتە ئامانج. تاوەکو ئێستا زانیاری لەبارەی ناسنامەی بەشێک لە بریندارەکان بڵاونەکراوەتەوە، ئەو فەرماندەیەشی کە گیانی لەدەستداوە ناوی سەعید حەسەن سەعیدە.  یەکینەکانی پاراستنی گەل - یەبەشە لە راگەیێندراوێکدا کوژرانی فەرماندەکەیی لە هێرشێکی فڕۆکەی بێفڕۆکەواندا لە شنگال پشتڕاستکردووەتەوە و دەڵێت، فەرماندەکەیان ناوی سەعید حەسەن - ە و گەریلایەکیش بەناوی عیسا خودێدا کوژراوە.  دوای بۆردوومانەکە ژمارەیەکی زۆر هێزی ئەمنیی دەوری ناوچەکەیان داوە و رێگە نادەن خەڵک بچنە ئەو شوێنە.  بە گوتەی سەرچاوەیەک، هێرشەکە ناوەندی شارەکەی کردووەتە ئامانج و کوژراو و بریندار هەیە.  سەرچاوەکە کە پێی باش نەبوو ناوی بڵاوبکرێتەوە لە شوێنی رووداوەکە بە تۆڕی میدیایی رووداوی گوت، "ئۆتۆمبێلێک لە نێو بازاڕی کۆنی شنگال کرایە ئامانج و بەو هۆیەوە ژمارەیەک کوژراو و بریندار هەن".  ئەو سەرچاوەیە گوتیشی، هێرشەکە ئاسمانی بووە و جگە لە زیانە گیانییەکان، زیانی زۆری ماددیشی لێکەوتووەتەوە.