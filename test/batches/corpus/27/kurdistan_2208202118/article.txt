بەهۆی ئەو بارانەی رۆژی یەکشەممە ٢٢ی ئاب چەند ناوچەیەکی ئەو سێ پارێزگایەی باکووری کوردستانی گرتەوە، هاتووچۆی ئۆتۆمبێلەکان قورس بوو و چەند شەقامێکیش بەڕووی هاتووچۆدا داخران.  هەرچەندە تیمەکانی بەرگریی شارستانی و شارەوانی لە هەوڵی کۆنترۆڵکردنی دۆخەکە و کردنەوەی کەناڵە گیراوەکانی ئاودا بوون، بەڵام خێرایی بارانەکە بە جۆرێک بوو کە ئەو هەوڵەش سوودی کەم بوو.  چەندین ئۆتۆمبێل لە ناوەندی پارێزگای ئەردەخان پەکیانکەوت و خاوەنەکانیان جێیان هێشتن.  ئەو بارانەی لە پارێزگای قارس باری، ماوەکەی تەنیا ٣٠ خولەک بوو، بەڵام کاریگەرییەکەی یەکجار زۆر بوو، بەهۆی ئاوی لافاوەوە چەند شەقامێک بەڕووی هاتووچۆدا داخران.  لە ماوەی رابردوودا لافاو زیانی گیانی و ماددیی بە چەند ناوچەیەکی هەرێمی دەریای رەشی تورکیا گەیاند.  فەرمانگەی کارەساتە سرووشتییەکان و دۆخی لەناکاو - ئافاد رۆژی شەممە ٢١ی ئابی ٢٠٢١ لەبارەی لافاوەکەی نزیکەی ١٠ رۆژ پێش ئێستاوە رایگەیاند، لە پارێزگای كاستامۆنو ٧١ کەس، لە سینۆپ ١٠ کەس و لە بارتن یەک کەس بەهۆی لافاوەوە گیانیان لەدەستدا و ٣٤ کەسیش بێسەروشوێنن.  بەگوێرەی ئامارە فەرمییەکان، لە پارێزگاکانی بارتن، كاستامۆنو و سینۆپیش زیاتر لە دوو هەزار کەس کە بەهۆی لافاوەکەوە زیانیان بەرکەوتووە و ماڵ و حاڵیان لەدەستداوە، گوێزراونەتەوە ناوچەی دیکە.  موراد کوروم، وەزیری ژینگە و شارەوانیی تورکیا دەڵێت، لەو ناوچانەی لافاو دروستببوو، نزیکەی ٤٥٤ باڵەخانە زیانیان بەرکەوت و رووخان.