ماجید سەید ساڵح، جێگری پارێزگاری دهۆک رۆژی پێنجشەممە ٢٣ - ٠٩ - ٢٠٢١ بە تۆڕی میدیایی رووداوی راگەیاند، ئەو پرۆژانەی لە پارێزگای دهۆک رادەگەیێندرێن دوای لێکۆڵینەوە لە پێداویستیی خەڵک بۆیان، وەکو خۆیان جێبەجێ دەکرێن و هەندێک لەو پرۆژانەش ئێستا لە قۆناخی جێبەجێکردندان و گوتیشی، ئەو قسانە ناڕاستن کە باس لەوە دەکەن پرۆژەکان جێبەجێ ناکرێن.  بە گوتەی جێگری پارێزگاری دهۆک، "هەندێک پرۆژە هەبوون پێشتر دەرخستەیان بۆ کرابوو، بەڵام بەهۆی گۆڕانکارییەکانی نرخی دۆلار و دینار جارێکی دیکە دەرخستەیان بۆ کرایەوە".  ئەو قسانەی ماجید سەید ساڵح لە کاتێکدان، پارێزگای دهۆک لەبارەی ژمارەیەک لە پرۆژەکانی قەزاکانی ئاکرێ و بەردەڕەش لە سنووری پارێزگاکە روونکردنەوەیەکی بڵاوکردەوە کە تێیدا هاتووە، "مەخابن جارێکی دیکە هەندێک ناحەزی حکومەتی هەرێمی کوردستان و رێگریکار لە ئەنجامدانی پرۆژەکان هەر جارەو بە جۆرێک پڕوپاگەندە دەکەن و دەیانەوێت گومان بخەنە سەر ئەو پرۆژانەی لەلایەن حکومەتی هەرێمی کوردستانەوە جێبەجێ دەکرێن؛ ئێمە بۆ هاونیشتمانییانی خۆشەویستی پارێزگای دهۆک دووپاتی دەکەینەوە کە ئەوەی حکومەتی هەرێمی کوردستان و ئیدارەی پارێزگای دهۆک رایانگەیاندبێت بێ دوودڵی ئەنجام دەدرێن".  هەر لەو روونکردنەوەکەدا باس لەوە کراوە، "سەبارەت بە پرۆژەکانی قەزاکانی ئاکرێ و بەردەرەش، بەتایبەت دوو گوندان مەزن، کەونەباک، ئیمساوا، شێخانوک سورچی، لەکان، کەلات، بامشمش، دەروێشان؛ هەروەکو چۆن خەڵکی ئەو ناوچانە بۆچوونیان لەسەر پرۆژەکان وەرگیراوە، وەکو خۆیان جێبەجێ دەکرێن".  لە کۆتاییدا پارێزگای دهۆک ئومێدی خواستووە کە "پرۆژە خزمەتگوزارییەکانی حکومەتی هەرێمی کوردستان تێکەڵی ئەجیندای نادیاری خۆیان نەکەن".