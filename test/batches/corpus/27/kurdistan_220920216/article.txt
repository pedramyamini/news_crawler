کۆمیسیۆنی هەڵبژاردنەکانی عێراق ئەمڕۆ چوارشەممە ٢٢ - ٩ - ٢٠٢١ بە تۆڕی میدیایی رووداوی راگەیاند: "پرۆسەی تاقیکردنەوەکە لە دوو وێستگەی هەر ناوەندێکی تۆمارکردن بەڕێوەدەچێت، لە کاتێکدا (١٠٧٩) ناوەندی تۆمارکردن لە هەموو عێراق هەن؛ هەروەها پرۆسەکە بە ئامادەبوونی کۆمپانیای کۆری بەرهەمهێنەری ئامێرەکانی دەنگدانی هەڵبژاردن لە عێراق، کۆمپانیای ئەڵمانی پشکنەری ئامێرەکان و نوێنەری نووسینگەی نەتەوە یەکگرتووەکان بۆ هاریکاریی هەڵبژاردن لە عێراق بەڕێوەدەچێت".  کۆمیسیۆنی هەڵبژاردنەکانی عێراق راشیگەیاند: "بۆ مسۆگەرکردنی بێگەردیی پرۆسەی هەڵبژاردن، لە رێگەی نووسینگەکانمانەوە لە پارێزگاکان بەردەوامین لە دەرکردنی ناسنامەی تایبەت بۆ هەموو راگەیاندنکارەکان و چاودێرانی خۆجێیی و نێودەوڵەتی کە چاودێریی پرۆسەی هەڵبژاردن دەکەن؛ ژمارەی راگەیاندنکارە نێوخۆییەکان گەیشتووەتە ١٦٤ کەس، لەگەڵ ١٤٥٥ چاودێری نێوخۆیی و ٢٤٤ چاودێری نێودەوڵەتی و ١٣٣ راگەیاندنکاری بیانی؛ هەروەها ناسنامەی تایبەتمان بۆ ٤٢ هەزار و ٨١٧ بریکاری پارتە سیاسییەکان دەرکردووە کە بڕیارە چاودێری پرۆسەی هەڵبژاردن بکەن".  کۆمیسیۆنی هەڵبژاردنەکانی عێراق لە ١٢/٧/٢٠٢١ و دواتر لە ٢٣/٨/٢٠٢١ ئامێرەکانی خوێندنەوەی پەنجەمۆری دەنگدەران و خوێندنەوەی کاخەزی دەنگدان و ناردنی ئەنجامەکانی هەڵبژاردنی پێشوەختی پەرلەمانی عێراقی بۆ بارەگای سەرەکیی کۆمیسیۆنی هەڵبژاردنەکان لە بەغدا تاقیکردەوە.  بڕیارە پرۆسەی دەنگدانی تایبەت لە هەڵبژاردنی پێشوەختی پەرلەمانی عێراق لە ٨ی ئۆکتۆبەری ساڵی ٢٠٢١ بەڕێوەبچێت، دواتر لە ١٠ی هەمان مانگ پرۆسەی دەنگدانی گشتی لە عێراق و هەرێمی کوردستان بەڕێوەدەچێت.  کۆمیسیۆنی هەڵبژاردنەکانی عێراق دەڵێ، ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ٢٠٢١ دا مافی دەنگدانیان هەیە ٢٤ ملیۆن و ٢٩ هەزار و ٩٢٧ کەسە، کە لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن، بە تێکڕاش ئەو ناوەندانە بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.