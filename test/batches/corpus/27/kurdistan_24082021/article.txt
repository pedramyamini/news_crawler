زانا رەحمان، قایمقامی پێنجوێن بە تۆڕی میدیایی رووداوی راگەیاند، بۆردوومانەکە نزیکەی ٢٠ خولەکی خایاندووە و لە کاژێر ٠٦: ٣٠ خولەک دەستیپێکرد. ئەو شوێنانەی کراویشنەتە ئامانج، ناوچەی کشتوکاڵین.  قایمقامی پێنجوێن دەڵێت، هەرچەندە زانیارییەکان سەرەتایین، بەڵام "هەموو گومانەکان بۆ ئەوە دەچن فڕۆکەی بێفڕۆکەوانی تورکیا بن" هاوکات "بەدواداچوونی زیاتریش دەکەین. "  لەبارەی زیانەکانی بۆردوومانەکە، زانا رەحمان ئاماژەی بەوە کرد، "زەرەر و زیانێکی وای نەبووە لە گیانی و ماددی، بەڵام ترس و دڵەڕاوکێیەکی زۆری بۆ جووتیارانی ناوچەکە دروستکردووە. "  ئەو گوندانەی بۆردوومانکراون دەکەونە سەر یەک هێڵ و بریتین لە گوندەکانی: خونیانە، ئۆمەرەسێنان، بناویان، کانی میران، وریاوە، ساڵیاوە و قزڵجە. بەپێی ئەو ڤیدیۆیانەی بۆ رووداو نێردراون، بەشێک لە بۆردوومانەکان نزیکی جووتیارەکان بوون.