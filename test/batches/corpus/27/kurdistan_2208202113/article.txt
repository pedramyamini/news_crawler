چەند رۆژێکە باس لەوەدەکرێت بە چەند مەرجێک ژمارە بە ئۆتۆمبێلە بێسەرەتاکان دەدرێت، عەمید ئەسعەد کەریم، گوتەبێژی بەڕێوەبەرایەتیی گشتیی هاتووچۆی هەرێمی کوردستان لە لێدوانێکدا بە تۆڕی میدیایی رووداوی راگەیاند، "ماوەیەکە هەندێک دەنگۆ لەبارەی بڕیاری نوێ بۆ ئۆتۆمبێلە بێسەرەتاکان بڵاوبوونەتەوە، بەڵام هیچیان فەرمی و راست نین، چونکە هێشتا لەلایەن وەزارەتی ناوخۆوە کە سەرووی ئێمەیە هیچ بڕیارێکی فەرمیمان بۆ نەهاتووە".  سەبارەت بە ژمارەی ئۆتۆمبێلە بێسەرەتاکان لە هەرێمی کوردستان گوتەبێژی بەڕێوەبەرایەتیی گشتیی هاتووچۆی هەرێمی کوردستان دەڵێت، "ئەو ئۆتۆمبێلانەی تۆمارکراون ژمارەیان زیاتر لە ١٩ هەزار و ١٠٠ ئۆتۆمبێل دەبێت، لەو ژمارەیە بڕی ٨ هەزار و ٩٠٠ ئۆتۆمبێلیان لە قەزای سۆران و دەوروبەریەتی".  ئەو بەرپرسەی هاتووچۆی هەرێمی کوردستان ئاماژەی بۆ ئەوەکرد کە جۆری ئۆتۆمبێلە بێسەرەتاکان لە کوردستاندا زۆرن و هەیانە مەنەفێستن، بەشێکی دیکەیان ئۆتۆمبێلی بڕاوەن.  بەپێی ئامارەکانی بەڕێوەبەرایەتیی گشتیی هاتووچۆی هەرێمی کوردستان، لە هەرێمی کوردستان زیاتر لە ١ ملیۆن و ٨٧٠ هەزار ئۆتۆمبێل هەن و بەشی زۆری ئەو ئۆتۆمبێلانە لە پارێزگای هەولێرن کە نزیکەی ٩٤٣ هەزار ئۆتۆمبێلن.  ئەمساڵ وەزارەتی ناوخۆی حکومەتی هەرێمی کوردستان چەند جارێک هەڵمەتی بۆ دەستبەسەرداگرتنی ئۆتۆمبێلی بێسەرەتا و بێمۆڵەت دەستپێکرد و ژمارەیەک ئۆتۆمبێلیش دەستیان بەسەرداگیرا.