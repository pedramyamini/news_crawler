ئەمڕۆ چوارشەممە ٢٢ - ٠٩ - ٢٠٢١ نێچیرڤان بارزانی، سەرۆکی هەرێمی کوردستان پێشوازی لە ئۆسكار ڤوستنگه‌ر باڵيۆزى نه‌مسا له ئوردن و عێراق كرد.  بەپێی راگەیێندراوی سەرۆکایەتیی هەرێمی کوردستان، "له كۆبوونه‌وه‌يه‌كدا باس له په‌يوه‌نديى دۆستانه و له‌مێژينه‌ى هه‌رێمى كوردستان له‌گه‌ڵ نه‌مسا كرا و خواستى هاوبه‌شيان بۆ بره‌ودان به په‌يوه‌ندييه‌كان له هه‌موو بواره‌كاندا دووپاتكرده‌وه".  بەپێی راگەیێندراوەکە، باڵيۆزى نه‌مسا خۆشحاڵيى خۆى به ئاوه‌دانى و پێشكه‌وتنه‌كانى هه‌رێمى كوردستان ده‌ربڕیوە و ستايشى رۆڵى پێشمه‌رگه‌ى له تێكشكاندنى داعشدا كرد.  لە کۆبوونەوەکەدا هه‌ردوولا تيشكيان خستووتەسه‌ر كۆبوونه‌وه‌ى شاندێكى بازرگانيى نه‌مسايى كه به ياوه‌ريى باڵيۆزى نه‌مسا سه‌ردانى هه‌رێمى كوردستانيان كرد و دوێنێ له هۆتێل دیڤان لە هه‌ولێر له‌گه‌ڵ ژماره‌يه‌ك له بازرگانان و كۆمپانياكانى هه‌رێمى كوردستان كۆبوونه‌وه، بڕیاریشە ئەمڕۆ شاندی ١٣ کۆمپانیای نەمسایی سەردانی دهۆک بکەن.  نێچيرڤان بارزانى وێڕاى ستايشى دۆستايه‌تى و پشتگيريى نه‌مسا له گه‌لى كوردستان، ئاماژه‌ى به يارمه‌تييه‌كانى نه‌مسا كرد به‌تايبه‌تیش كاتێك حه‌فتاكانى سه‌ده‌ى رابردوو يه‌كێك بوو له‌و وڵاتانه‌ى يه‌كه‌مجار ده‌رگاى به‌رووى په‌نابه‌رانى كوردستاندا كرده‌وه، هه‌روه‌ها گه‌شتى راسته‌وخۆى ئاسمانيى هێڵى ئاسمانيى نه‌مسايى له‌نێوان هه‌ولێر و ڤييه‌ننادا به پردێكى گرنگيى هه‌رێمى كوردستان له‌گه‌ڵ جيهانى ده‌ره‌وه له قه‌ڵه‌م دا.  بەپێی راگەیێندراوەکە، چالاكييه‌كانى نوێنه‌رايه‌تيى حكومه‌تى هه‌رێمى كوردستان له ڤييه‌نا، چۆنيێتيى رووبه‌ڕووبوونه‌وه‌ى په‌تاى كۆڤيد - ١٩ له هه‌رێمى كوردستان و نه‌مسا، شه‌ڕى دژى تيرۆر و هه‌ڕه‌شه‌كانى داعش، په‌يوه‌ندييه‌كانى هه‌ولێر - به‌غدا، په‌يوه‌ندييه‌كانى عێراق و هه‌رێمى كوردستان له‌گه‌ڵ وڵاتانى دراوسێ و دۆخى ناوچه‌كه به‌گشتى، چه‌ند لايه‌نێكى ديكه‌ى كۆبوونه‌وه‌كه بوون.