ئێوارەی رۆژی سێشەممە ٢٤ی ئابی ٢٠٢١ لەنێو پێشانگەیەکی ئۆتۆمبێل لە گوندی شێخ مەموندیانی سنووری ناحیەی هەریر، لەسەر پاوان شەڕ لەنێوان دوو بەرەبابی گوندەکە روویدا، لە ئەنجامدا کەسێک بەناوی کەنعان رەقیب گیانی لەدەستدا و دوو کەسیش بریندار بوون.  دوای دوو رۆژ لە چاودێریی چڕ، ئەمڕۆ کاژێر ١٢: ٣٠ موتەلیب ئەحمەد، تەمەن ٣٧ ساڵ کە یەکێک بوو لە دوو بریندارەکە و برینەکەی سەخت بوو، گیانی لەدەستدا.  جەنگاوەر خالید، بەڕێوەبەری شارۆچکەی باسرمە پێشتر بە تۆڕی میدیایی رووداوی راگەیاند، "ئەو دوو کەسە خزمی یەکدین و دانیشتووی گوندی شێخ مەمودیانن، هەردووکیان لە پێشانگەی ئۆتۆمبێل کار دەکەن و، لە زەوی و زاریشدا دراوسێن و سنووری موڵکەکانیان پێکەوەن، دەمەقاڵێ لە نێوانیاندا دروست بووە کە سنووری یەکدییان بەزاندبێت، بۆیە شەڕ لە نێوانیاندا دروست دەبێت و هەردووکیان تەقە لە یەکدی دەکەن و بریندار دەبن و یەکێکی دیکەش لە ناوبژیوانیدا گوللەی بەردەکەوێت".  دوای چەند کاژێرێک هۆگر عەزیز، گوتەبێژی پۆلیسی هەولێر لە فەیسبووکی خۆی دەستگیرکردنی تۆمەتبارێکی بە ناوی (م، ا، ح) راگەیاند.