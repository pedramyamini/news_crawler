هەڵگورد شێخ نەجیب، قایمقامی سۆران بە رادیۆی رووداوی راگەیاند: "باس لەوە کراوە کە لە قۆناخی یەکەمدا چوار بەڕێوەبەرایەتیی خزمەتگوزاریی گرنگ بکرێنە بەڕێوەبەرایەتیی گشتی، وەک بەڕێوەبەرایەتییەکانی تەندروستی، پەروەردە، کشتوکاڵ و شارەوانی. بە بڕوای من دواکەوتنی بڕیاری بوونە ئیدارەی سەربەخۆ زیانی بە سۆران نەگایندووە، چونکە ئێمە پێمان خۆش بوو دوای لێکۆڵینەوەیەکی باش و ئامادەکاری بڕیارەکە بدرێت، نەک ئەوەی تەنیا لەسەر کاخەز بێت. "  موشیر محەممەد، قایمقامی زاخۆی بە هەمانشێوە بە رادیۆی رووداوی گوت: "لە سنووری زاخۆ ٥٤ بەڕێوەبەرایەتی و فەرمانگە هەن. لەوانە لە قۆناخی یەکەمدا چواریان دەبنە بەڕێوەبەرایەتیی گشتی کە بریتین لە تەندروستی، پەروەردە، کشتوکاڵ و شارەوانی. "  بەشێک لە بەرپرسە حکومییەکان و خەڵکی قەزاکان بڕیاری بەئیدارەبوونی سەربەخۆی قەزاکان بە قازانج بۆ خەڵکی لێکدەدەنەوە.  قایمقامی سۆران گوتی: "ئەم بڕیارە بە پلەی یەکەم سوودی بۆ خەڵکی سۆران و دەوروبەری هەیە. یەکە ئیدارییەکانیش زۆر سوودمەند دەبن و راستەوخۆ پەیوەندی بە وەزارەتەکان و شوینەکانی بڕیارەوە دەکەن. هەروەها هەولێریش لەو رووەوە سوودمەند دەبێت کە گوشاری لەسەر کەم دەبێتەوە. لە قەزای سۆران نزیکەی ٥٢ بەڕێوەبەر و فەرمانگە هەن. ئێمە بەهۆی ئەم بڕیارەوە لە هەبوونی دەسەڵاتەکان سوودمەند دەبین و بۆ زۆرێک لە بڕیارەکان بۆ هەولێر ناگەڕێینەوە کە لەوێ بەهۆی قەرەباڵخییەوە زوو کارەکانمان بۆ نەدەکرا. "  لای خۆیشیەوە قایمقامی زاخۆ گوتی: "بڕیاری بوونی زاخۆ بە ئیدارەی سەربەخۆ رێگە خۆش دەکات کە ناوچەکە ببووژێتەوە و خزمەتگوزاریی زیاتری بۆ بکرێت و خەڵکی ناوچەکە سوودمەندی یەکەمن. بە بۆچوونی من لە داهاتوویەکی نزیکدا لە هەموو عێراقدا ئەم سیستمە جێبەجێ دەکرێت. دوو کۆبوونەوەی گرنگ لە وەزارەتی ناوخۆ و لە بینای پارێزگای دهۆک لە بارەی ئەم بڕیارەوە کراون. هەنگاوی کردەییش نراوە، بینا بۆ ئیدارەی سەربەخۆ دەستنیشان کراوە، بینا بۆ قەزای باتیفا و ناحیەی بێگۆڤا دەستنیشان کراوە. بڕیار بۆ دابینکردنی ئۆتۆمبێل و کەلوپەلی پێویست دراوە. "  بە گوتەی قایمقامی سۆران، ژمارەی دانیشتوانی سنووری سۆران نزیکەی ٣٠٢ هەزار کەسە کە نزیکەی ٢٠٠ هەزاریان دانیشتووی ناوەندی قەزاکەن. قایمقامی زاخۆیش ئاماژەی بەوە دا کە دانیشتووانی سنووری زاخۆ نزیکەی ٣٠٢ هەزار کەسن و ٩٠ هەزار ئاوارەیشی لێیە.