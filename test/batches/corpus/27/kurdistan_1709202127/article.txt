راپۆرتەکەی هەردوو ناوەندەکە بە ناونیشانی (عەفرین لە دوای ئۆپەراسیۆنی چڵە زەیتوون: نوێکردنەوەی دۆخی باکووری رۆژئاوای سووریا)یە و باسی پێشێلکارییەکانی هێزەکانی تورکیا و گرووپە چەکدارەکانی هاوپەیمانی لە شاری عەفرین و دەوروبەری دەکات، تەنانەت راپۆرتەکە پێشکێشی لیژنەی سەربەخۆی رێکخراوی نەتەوە یەکگرتووەکان کراوە کە لە دۆخی سووریا دەکۆڵێتەوە.  لە راپۆرتەکەیاندا دوو ناوەندەکە زانیارییان سەبارەت بە پێشێلکارییەکان لە عەفرین و دەوروبەری عەفرین بڵاوکردووەتەوە کە بە چەندین چاوپێکەوتن و چەندین راپۆرتی دەزگاکانی راگەیاندن پشتڕاستکراونەتەوە.  هەردوو ناوەندەکە لە راپۆرتەکەیاندا دەڵێن: "لە مانگی تەممووزی ساڵی ٢٠٢٠ ەوە تاوەکو مانگی حوزەیرانی ئەمساڵ، ١٢٥ دۆخی دیکەی پێشێلکارییمان لە هەرێمی عەفرین تۆمارکرد، کە بریتین لە بەردەوامبوون بە ناڕەوایی دەستگیرکردنی دانیشتووانی کورد و رزگاربوونی ئەنجامدەرانی ئەو کردەوانە لە سزادان، ئەوەش هۆی بەردەوام کۆچکردنی دانیشتووانی عەفرینە بۆ دەرەوەی عەفرین، هاوکات بە شێوەیەکی فراوان هانی دەستگرتن بەسەر خانووبەرە و زەوی لە عەفرین دەدرێت، لە بەرامبەردا هاووڵاتیانی سووری پارێزگاکانی دیکە لە عەفرین نیشتەجێ دەکرێن، ئەوەش شێوەکانی گۆڕینی دیمۆگرافی زیاتر دەکات".  هەردوو ناوەندەکە لە راپۆرتەکەیاندا دەشڵێن: "هاوکات لەگەڵ بەردەوامی خاپوورکردنی ناوچە شوێنەوارییە ئایینی و کولتوورییەکان بۆ گۆڕینی مێژووی ناوچەکە، شەڕی نێوخۆ و شەڕی بەردەوامی نێوان میلیشیاکانی سوپای نیشتمانی ژینگەیەکی ئەمنیی ناسەقامگیری بۆ هەمووان دروستکردووە، کە بەردەوام دەبێتە هۆی سەرهەڵدانی پێکدادان و تەقینەوە و لێکەوتنەوەی قوربانیی سڤیل، هەروەها ئافرەتان و کچان لە لایەن چەکدارانی میلیشیاکانی سەر بە داگیرکاری تورکی دووچاری گێچەڵی سێکسی و بەزۆر بەشوودان و چەند شێوەیەکی دیکەی تووندوتیژی دەبنەوە".  ناوەندی ئاگربەست بۆ مافەکانی خەڵکی سڤیل و ناوەندی کوردیی بۆ توێژینەوە و راوێژی یاسایی نەسراو بە یاسا لە رۆژئاوای کوردستان لە راپۆرتی پێشوویاندا کە لە تەممووزی ساڵی ٢٠٢٠ بڵاویان کردەوە، ئاماژەیان بە کۆچکردنی ناچاری، گۆڕینی دیمۆگرافی، دەستگیرکردنی ناڕەوا، تاڵانکردنی ماڵ و دزی و دەستدرێژیکرنەسەر کولتوور و رۆشنبیری کرد لە عەفرین لە لایەن هێزەکانی تورکیا و گرووپە چەکدارە هاوپەیمانەکانی تورکیا لە عەفرین.