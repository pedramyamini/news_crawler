ھۆشیار عومەر، ئەندامی جڤاتی نیشتمانیی بزووتنەوەی گۆڕان و رێکخەری ژووری پەیوەندییە دیپلۆماسییەکان بە رادیۆی رووداوی راگەیاند، "ئەمڕۆ [پێنجشەممە ٩ - ٩ - ٢٠٢١] بە فەرمی دەست بە کەمپەینی بانگەشەی هەڵبژاردن دەکەین. وەک گۆڕان ئامانجمانە حەوت کورسی لە هەڵبژاردنەکانی پەرلەمانی عێراق بەدەستبهێنین. "  ئەو ئەندامەی جڤاتی نیشتمانی بزووتنەوەی گۆڕان گوتی، "لەهەڵبژاردنی ئەمجارە بەتایبەت لەناوچە کێشە لەسەرەکان لەسەر چوار ئاست ئاڵنگاریمان هەن، ئاستی سیاسی، ئاستی ئەمنی و هۆکاری دیمۆگرافی و لایەنی ئابووری، بەڵام ئاڵنگارییە گەورەکە بۆ سەنگی کورد لە ناوچە کێشە لەسەرەکان ئاڵنگارییە سیاسییەکەیە کە تاوەکو ئێستاش نەمانتوانیوە کێشە سیاسییەکانمان لەگەڵ عێراق چارەسەر بکەین. "  لەبارەی بەشداری خەڵک و پرسی ساختەکاری لە هەڵبژاردنەکانیش، هۆشیار عومەر دەڵێت، ئەوان پێیان وایە خەڵک بەشداری هەڵبژاردن دەکات، "هەرچەندە زۆرجار نا ئومێدی بڵاودەکرێتەوە، بەڵام ئێمە گەشبینین کە دەتوانین سەرکەوتووبین. "  بەشداریی خەڵکیش بە گوتەی ئەو بەرپرسەی گۆڕان، "بۆ رێگرییە لە ساختەکاری. " دەڵێت، "چونکە لە هەر بنکەیەک کە ژمارەیەکی زۆری خەڵک بەشدار بێت، کەمترین ساختەکاری دەکرێت. هەروەها هەڵبژاردنی ئەمجارە چاودێری دەکرێت، بۆیە هەم لە عێراق و هەم لە هەرێمی کوردستان دەبێت ئێمە هۆشیاربین، وەک جاری پێشوو نەبێت، چونکە جاری پێشوو ساختەکاری نەبوو، بەڕاستی گۆڕینی ئەنجامەکان بوو، کارەسات بوو هەم لە عێراق و هەم لە هەرێمی کوردستانیش. "  گۆڕان بۆ دانانی بەربژێرەکانی "گفتوگۆی زۆری"  هۆشیار عومەر دەڵێت، "ئێمە حەوت بەربژێرمان هەن، دەمانەوێت هەر هەموویان ببەینەوە و یەکێتیی نیشتمانی کوردستانیش بەربژێری لە زۆربەی ناوچەکاندا هەن، یەکێتی دەیانەوێت لایەنی کەم لە کەرکووک کورسییەکانیان بپارێزن و لە کوردستانیش کورسییەک زیاد بکەن. "  یەکێتی و گۆڕان لەم هەڵبژاردنەدا هاوپەیمانن، هاوپەیمانێتییەکەیشیان ناوی هاوپەیمانیی کوردستانە و ئێستا قوباد تاڵەبانی سەرۆکایەتی دەکات. لەبارەی کاریگەری کێشە نێوخۆییەکانی یەکێتی و کاریگەرییەکانی لەسەر هاوپەیمانیی کوردستان، ئەو ئەندامەی جڤاتی نیشتمانیی بزووتنەوەی گۆران رایگەیاند، "کاریگەریی کێشەکانی نێو یەکێتی لەسەر هاوپەیمانی کوردستان دوای هەڵبژاردن دەردەکەوێت، دوای دەرچوونی ئەنجامەکان. "  بافڵ تاڵەبانی، هاوسەرۆکی یەکێتی لە هەڤپەیڤینی لەگەڵ ژمارەیەک رۆژنامەڤان نیازی خۆی بۆ یەکگرتنەوە لەگەڵ گۆڕان ئاشکرا کرد، لەبارەی هەمان پرس، رووداو لە هۆشیار عومەری پرسی، ئەو گوتی، "ئەوە خەیاڵە، چونکە ئێمە روانین و فەلسەفەی جیاوازمان هەیە، هێزێکی سەربەخۆین و وەک خۆمان دەمێنینەوە، یەکگرتنەوەمان لەگەڵ یەکێتی کورد گوتەنی خەیاڵپڵاوییە. "