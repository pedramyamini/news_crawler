گوندەکانی چیوەی سەروو و خواروو لەو چەند گوندەن کە رێگەکەیان خراپە و لە سەردەمی شۆڕشدا لانکەی خەباتی پێشمەرگە بوون دژ بە رژێمی بەعس. ئەو گوندانە لە دۆڵی بالیسانن کە سەر بە ناحیەی بێتواتەن لە قەزای رانیە لە پارێزگای سلێمانی. گوندی چیوەی سەروو گوندێکی ئاوەدانە و نزیکەی ٥٠ ماڵی تێدایە.  کارزان چیوەیی، دانیشتووی گوندی چیوە بە رادیۆی رووداوی گوت، "گرفتی سەرەکیمان رێگەیە کە حەوت کیلۆمەترە و قیرتاو نییە. ٢٠ ساڵە بەڵێنمان دەدەنێ کە بۆمان قیرتاو بکەن، کەچی هیچیشمان بۆ ناکەن. کاتێک دەرباز کۆسرەت رەسووڵ وەزیری ئاوەدانکردنەوە بوو، کاتی شەڕی داعش هاتە گوندەکە و بەڵێنی دا کە رێگەکە قیرتاو بکات.  گوندەکە تاوەکو پۆلی شەشەمی بنەڕەتیی تێدایە و بەهۆی خراپیی رێگەکەوە و دووریی قوتابخانە کە پۆلی دوای ئەو قۆناخەی تێدا بێت، زۆربەی خوێندکارەکان واز دەهێنن و ناتوانن هاتووچۆ بکەن. "  ئەو دانیشتووەی گوندی چیوە ئاماژەی بەوە دا کە ناوچەکەیان گەشتیارییە، بەڵام لەبەر ئەوەی رێگەکەی خراپە گەشتیار زۆر رووی لێ ناکات. هەروەها بەرهەمی کشتوکاڵییشیان زۆرە، بەڵام هەر بەهۆی خراپیی رێگەکەوە ناتوانن سوودی لێوەربگرن و بیفرۆشن.  ئیبراهیم مەحموود، بەڕێوەبەری ناحیەی بێتواتەیش بە رادیۆی رووداوی راگەیاند: "زۆربەی گوندەکانی سنوورەکەمان کە لە سەرەتای ساڵانی ٢٠٠٠ ەوە رێگەکانیان تێکەڵەڕێژیان بۆ کراوە، ئێستا خراپ بوون و بوونەتە چاڵوچۆڵی. دواتر بەهۆی قەیرانی دارایی، شەڕی داعش و کۆرۆناوە نەتوانرا ئەو گوندانە خزمەت بکرێن. ئێمە ساڵانە پرۆژەکانمان پێشکەشی لایەنی پەیوەندیدار دەکەین. خۆیشم هەر بۆ رێگەی ئەو گوندانە سەردانی وەزارەتی ئاوەدانکردنەوەم کردووە. ئێستا چاوەڕێی گەڕانەوەی فەرمانی خەرجکردنی پارەم لە ئەنجوومەنی وەزیرانەوە. "  ئەو ناوچەیە کە بنکەی تەندروستییان هەیە، وەک خۆیان دەڵێن، کارمەندانی تەندروستی رۆژانە دەوامی تێدا ناکەن کە ئەوەیش گرفتی چارەسەری نەخۆشەکانیانی بۆ دروست کردوون.  کارزان چیوەیی گوتی: "بنکەی تەندروستیمان هەیە، بەڵام هەفتەی چەند رۆژێک پزیشک دێت. وایان داناوە کە خەڵکی ئەو گوندە بەس ئەو چەند رۆژە نەخۆش بکەون. رۆژانی دیکە دەبێت بچینە بالیسان کە رێگەکەی زۆر دوورە. ئەگەر ئەو رێگەیە باش بکرێت بە ئاسانی دەگەینە نەخۆشانە. "