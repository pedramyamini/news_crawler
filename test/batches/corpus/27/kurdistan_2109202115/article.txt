ئەمڕۆ سێشەممە، ٢١ - ٩ - ٢٠٢١ مەسرور بارزانی، سەرۆکوەزیرانی هەرێمی کوردستان شوێنی پرۆژەکە و نەخشە و هەنگاوەکانی جێبەجێکردنی پرۆژەکەی بەسەرکردەوە کە پرۆژەیەکی ستراتیجییە و ئاسانکارییەکی زۆر بۆ گەشتکردنی هاووڵاتیانی پارێزگای دهۆک و بەستنەوەی بە پارێزگاکانی دیکەی هەرێم و عێراق و ئاڵوگۆڕی بازرگانیی نێوان هەرێمی کوردستان و دەرەوە دەکات.  بەپێی راگەیێندراوێکی حکومەتی هەرێمی کوردستان، مەسرور بارزانی، ئاماژەی بەوە کردووە کە "هاتووینەتە ئێرە بۆ سەردانی فڕۆکەخانەی دهۆک لە قەزای سێمێل، کە لە کابینەکانی پێشتر بڕیار درابوو ئەم فڕۆکەخانەیە دروست بکرێت و بڕێک بودجەشی بۆ تەرخانکرابوو، کارێکی کەمیشی لەسەر کراوە، بەڵام بەداخەوە لەبەر قەیرانی ئابووری نەتواندرا تەواو بکرێت. "   فڕۆکەخانەکە لە ساڵی ٢٠١٣ کارکردن تێیدا دەستیپێکردووە و بڕی ١٣٠ ملیۆن دۆلاری بۆ تەرخانکرا.   مەسرور بارزانی ئاماژەی بەوە کردووە، "سەردانی ئێمە ئەمڕۆ بۆ ئەوەیە، پێداچوونەوەیەک بەم پرۆژەیە و بەو گرێبەستانەی کراون بکەین، تاوەکو جارێکی دیکە دەست بکەینەوە بە دروستکردنی ئەم فرۆکەخانەیە کە گرنگە بۆ دهۆک و دەوروبەریش... ئەگەر خودا هاوکار بێت، دوای دیراسەکردنێکی جیددی کە دەستیپێکردووە، پرۆژەکە ئامادە دەکەین، تاوەکو ئەم فرۆکەخانەیە بە زووترین کات دەست بەکاربێت و بنیات بنرێت. "  مەسرور بارزانی لەکاتی بەسەرکردنەوەی پرۆژەکە  سەرۆکوەزیرانی هەرێمی کوردستان باسی لەوەشکردووە، کاتی دەستپێکردنی پرۆژەکە "لە ماوەیەکی نزیکدا" دەبێت. هاوکات رەنگە "هەندێک گۆڕانکاریشی تێدا بکەین. "