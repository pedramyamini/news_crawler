شەوی هەینی ١٧ - ٠٩ - ٢٠٢١ ئۆتۆمبێلێک لە جۆری پراید لە رێگەی سەر مەیدان نزیک گوندی لکبن سەر بە شاری مهاباد وەرگەڕا و سێ کەس لە سەرنشینەکانی کە تەمەنیان لە نێوان ٢٣ و ٢٧ ساڵدایە، دەستبەجێ گیانیان لەدەستدا؛ سەرنشینێکی دیکەی ئۆتۆمبێلەکەش بەسەختی بریندار بوو و بۆ نەخۆشخانە گوێزرایەوە.  تاهیر ئاریا، بەڕێوەبەری فریاکەوتنی خێرای مهاباد دەڵێ: "پرایدەکە لە رێگە لایداوە و دوای وەرگەڕان، کەوتووەتە دۆڵێک".  بەگوتەی تاهیر ئاریا، کەسێکی دیکەش کە رووداوەکەی بینیوە، تووشی شۆک بووە و فریاکەوتنی خێرای پیرانشار بۆ نەخۆشخانەیان گواستووەتەوە.  تاهیر ئاریا دەڵێ، هێشتا هۆکاری رووداوەکە نازانرێ و پۆلیس لێکۆڵینەوە دەکات، بەڵام سەرچاوە خۆجێیەکان باس لەوە دەکەن کە رێگەکە خراپە، تابلۆی ئاگادارکردنەوەی کەمی لێیە.  هەفتەی رابردووش لە رێگەی مهاباد بۆ ورمێ لە رووداوێکی هاتووچۆدا پێنج کەس گیانیان لەدەستدا.