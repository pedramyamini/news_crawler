سەعید مستەفا، جێگری سەرۆکی لیژنەی دەستپاکیی پەرلەمانی کوردستان رایدەگەیێنێت: "دڵنیاین لەوەی کە لە هەرێمی کوردستاندا گەندەڵی هەیە، بەڵام رێژەیەکمان لە بەردەستدا نییە. گەندەڵییەکەیش لە ئاستێکدایە کە کاریگەریی لەسەر هەندێک سێکتەری حکومەتی هەرێمی کوردستان هەیە، بە تایبەتی پرسی داهاتی حکومەتی هەرێمی کوردستاندا. حکومەتی هەرێمی کوردستانیش بە باشی بەرەنگاری دەبێتەوە بۆ ئەوەی لەوە زیاتر پەرە نەسێنێت. "  دەستەی دەستپاكیی هەرێمی كوردستان دەستەیەكی سەربەخۆیە، ئەركی بەرەنگاربوونەوەی گەندەڵی لە ئەستۆ دەگرێت و، لەژێر چاودێریی پەرلەماندایە. یاسای ژمارە ٣ ـی ساڵی ٢٠١١ كارەكانی ئەم دەستەیە رێکدەخات.  جێگری سەرۆکی لیژنەی دەستپاکیی پەرلەمان گوتی: "لە هەموو سێکتەرەکانی حکومەتدا گەندەڵی هەیە، بەڵام بە رێژەی جیاوازە و لە وەزارەتێکەوە بۆ وەزارەتێکی دیکە جیاوازە. لە هەرێمی کوردستاندا کۆمەڵێک دامەزراوە هەن، وەک دەستەی دەستپاکی، دیوانی چاودێری، دەستەی مافی مرۆڤ، کە هەق وایە نەکەونە ناو هاوکێشەی پشکپشکێنەی حیزبییەوە. باشترە سەرۆکی ئەو دەستانە کەسانی بێلایەن بن. ئەم قسە مانای وانییە کە سەرۆکەکانیان کەسانی شیاو نین، بەڵام لەبەر ئەوەی حیزبین، ناتوانن بەپێی پێویست بەدواداچوونی یاسایی ناکەن. "  دەستەی دەستپاکی و لیژنەی دەستپاکیی پەرلەمانی کوردستان بە هاوئاهەنگی کاردەکەن و دەستەکە لەژێر چاودێریی لیژنە پەرلەمانییەکەدایە.  سەعید مستەفا گوتی: "ئەو هاوئاهەنگییەی لەنێوان ئێمە و دەستەی دەستپاکیدا هەیە لە ئاستێکی زۆر باشدایە. ئەو کێشانەی دێنە لامان دوای بەدوداچوون و گەیشتنە سەرچاوەی دروست، ئاراستەی دەستەی دەستپاکییان دەکەین. ئەوانیش رێکاری یاسایی دەگرنە بەر. "  بە بڕوای سەعید مستەفا، ئەگەر دەستەی دەستپاکی توانایی ماددی و مەعنەویی نەبێت، هەر نەمێنێت باشترە و دەڵێت: "دەستەکە تاوەکو ئێستا لە باڵەخانەی کرێدایە، هێشتا پۆلیسی بۆ دانەمەزرێنراوە کە ئەگەر تۆمەتبارێک هەبێت بچێت دەستبەسەری بکات، هەروەها لێکۆڵەریشیان کەمە. ئەوە لە دەسەڵاتی دەستەدا نییە کە لێکۆڵەر دابمەزرێنێت، ئەوە لە دەسەڵاتی ئەنجوومەنی دادوەریدایە. "  رۆژی دووشەممە ٢٠٢١/٠٨/٠٩ حاکم ئەحمەد ئەنوەر، سەرۆکی دەستەی دەستپاکیی هەرێمی کوردستان لە کۆنگرەیەکی رۆژنامەڤانیدا پوختەی کار و چالاکییەکانی ٦ مانگی یەکەمی ئەمساڵی دەستەکەیانی لە پارێزگاکانی هەرێمی کوردستان بڵاوکردەوە و رایگەیاند: ٥٤ کەیسی گەندەڵی لەلایەن دادوەرانی لێکۆڵینەوەی دەستپاکییەوە لە پارێزگاکانەوە بۆ دادگەکان نێردراون، بەڵام تەنیا ٥ کەیسی گەندەڵی لە دادگەکاندا یەکلایی کراونەتەوە.