لە راگەیێندراوی دەستەی سەربەخۆی مافی مرۆڤ لە هەرێمی کوردستان، ئاماژە بەوە کراوە، لەکاتی رووماڵی "تۆپبارانکردنی دەڤەری سنووری شنگال لەلایەن فڕۆکەکانی دەوڵەتی تورکیاوە"، لەلایەن گرووپێکی چەکدارەوە "بەناوی یەبەشە"، هێرش کراوەتە سەر تیمی رووداو و پەیامنێرەکەی بریندارکراوە.  جگە لە سەرکۆنەکردنی ئەو کردەوەیە، دەستەی سەربەخۆی مافی مرۆڤ دەڵێت "پێویستە هەموو لایه‌ك دووربن له به‌كارهێنانی تووندوتیژی و پیشێلكاری به‌رامبه‌ر رۆژنامه‌نووسان بوه‌ستێنن، كه پێچه‌وانه‌ی بنه‌ماكانی مافی مرۆڤ و پیشه‌ی رۆژنامه‌وانییه و دژی بنه‌ما نێوده‌وڵه‌تییه‌كانه، به پێچه‌وانه‌وه، پێویسته هه‌موو ئاسانكارییه‌ك بكرێت بۆ ده‌زگاكانی راگه‌یاندن بۆئه‌وه‌ی له چوارچێوه‌ی كاری پیشه‌یی خۆیان رووماڵی هه‌واڵه‌كان بكه‌ن و رووداوه‌كان بگوازنه‌وه".  هەر لەو راگەیێندراوەدا، دەستەکە نیگەرانیی خۆی لە "دووباره‌بوونه‌وه‌ی هه‌واڵی بۆردوومانی ئه‌و ناوچانه" دەربڕیوە و دەڵێت "ده‌بێته مایه‌ی زیان گه‌یاندن به ژینگه و هاووڵاتییان و تێكدانی گوند و ماڵ و هه‌ندێکجاریش شه‌هیدبوون و برینداربوونی هاووڵاتییان".  دەستەی سەربەخۆی مافی مرۆڤ لە هەرێمی کوردستان هیوای خواستووە "وڵاتانی دراوسێ رێز له سه‌روه‌ریی خاكی هه‌رێمی كوردستان و دراوسێیەتی و سنووری هاوبه‌ش بگرن"، داواشی لە لایەنەکان کردووە "سنووری چالاکییان هەرێمی کوردستان نییە و شه‌ڕ و كێشه‌كان له‌ناو خاکی هه‌رێمی کوردستان دووربخه‌نه‌وه و بگوازنەوە بۆ گوڕەپانی خۆیان، بۆئەوەی چیدیکە خاك و ژیانی خه‌ڵكی كوردستان و هاوڵاتییانی مه‌ده‌نی نه‌بنه قوربانیی بەرژەوەندییەکانی هیچ گرووپ و وڵاتێکی دیکە".  رۆژی سێشەممە ١٧ - ٠٨ - ٢٠٢١ لە گوندی سکن لە سنووری شنگال هێرش کرایە سەر تەحسین قاسم، پەیامنێری تۆڕی میدیایی رووداو و بریندار کرا. تیمی رووداو بە مەبەستی رووماڵکردنی بۆردوومانی تورکیا لەو ناوچە بوون و لەلایەن شەڕڤانانی یەبەشە بە قۆناخە تفەنگ هێرش کرایە سەر پەیامنێری رووداو و دوای برینداربوونی رەوانەی نەخۆشخانە کرا.