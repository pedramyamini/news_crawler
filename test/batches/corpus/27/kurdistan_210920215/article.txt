سەرۆک بارزانی پیرۆزبایی لە مامۆستایان، گەورە زانایانی ئایینی ئیسلامیی كوردستان، سەرۆك و ئەندامانی مەكتەبی تەنفیزی و ئەنجوومەنی ناوەندی یەكێتیی زانایانی ئایینی ئیسلامیی كوردستان دەکات.   سەرۆک بارزانی راشیگەیاندووە، مامۆستایان و زانایانی ئایینی ئیسلامیی كوردستان لە قۆناخی خەبات و شۆڕشدا رۆڵی بەرچاویان هەبووە لە بەرزكردنەوەی هۆشیاریی نەتەوەیی خەڵك و ناساندنی مافەكان و رەتكردنەوەی زوڵم و بندەستی.   لەبارەی رۆڵ و کاریگەریی یەکێتیی زانایان، مامۆستایان و پیاوانی ئایینی، سەرۆک بارزانی دەڵێت، رۆڵیان "زۆر بەرز دەنرخێنم كە لەو كاتەی تیرۆر هەڕەشەیەكی گەورەیە لە ئاستی ناوچەیی و جیهانیدا بە حیكمەت و شارەزاییان لە بنەما پیرۆزەكانی ئایینی هۆكارێكی بەهێزبوونە بۆ ئەوەی هزری تووندڕەویی و تیرۆر نەتوانێت لەنێو گەلەكەمان شوێن و پێگە بكاتەوە. "  بەبۆنەی ئەو یادەوە، سەرۆک بارزانی دەڵێت، "هیوای سەركەوتن بۆ یەكێتیی زانایانی ئایینی ئیسلامی دەخوازم و سوپاسی ماندووبوون و ئەركە پیرۆزەكەیان دەكەم. "