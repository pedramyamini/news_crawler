ئەمڕۆ سێشەممە ١٤ - ٠٩ - ٢٠٢١ عەبدولحەکیم خەسرەو، سەرۆکی فەرمانگەی هاوئاهەنگی و بەدوداچوون لە فەیسبووکی فەرمانگەی میدیا و زانیاری پەیامێکی ئاراستەی خەڵکی هەرێمی کوردستان کرد و داوای کرد بەشداریی پرۆسەی هەڵبژاردن بکەن کە بڕیارە لە ١٠ - ١٠ - ٢٠٢١ بەڕێوەبچێت.  عەبدولحەکیم خەسرەو دەڵێت، "بەشداریتان لە پرۆسەی هەڵبژاردن، بەشدارییە لە پاراستنی قەوارەی هەرێمی کوردستان، بەشدارییە لە پاراستنی دەستکەوتەکانی هەرێمی کوردستان و خەڵکی کوردستان لە هەڵبژاردنی داهاتوو".  لە بەشێکی دیکەی قسەکانیدا عەبدولحەکیم خەسرەو لەبارەی هەڵبژاردن دەڵێت، هەڵبژاردن "خاڵێکی زۆر گرنگە و وەکو پرسێکی نەتەوایەتییە، ئەوەش بەرپرسیارێتیی سەر شانی هەر هاووڵاتییەکی هەرێمی کوردستانە کە کاری لەسەر بکات.. بتوانین لە بەغدا نوێنەرەکانمان بەهێز بکەین، توانای زیاترمان هەبێت لە بەغدا چ لە چوارچێوەی پەرلەمان یان حکومەت بۆ ئەوەی بتوانین بەرگری لە ناوچە کوردستانییەکانی دەرەوەی هەرێمی کوردستان بکەین. "  لەبارەی ناوچە کێشەلەسەرەکان، عەبدولحەکیم خەسرەو دەڵێت، "ئەو ناوچانە لە ماوەی رابردوو کەوتبوونە ژێر کاریگەریی کۆمەڵێک ئیدارەی خۆسەپێن کە هاوشێوەی سیاسەتی بەعس رەفتاریان دەکرد و، شێوازی دووبارە تەعریبکردنەوەی ناوچەکان و ئاوارەکردنەوەی خەڵکی ئەو ناوچانە".   هەروەها سەرۆکی فەرمانگەی هاوئاهەنگی و بەدوداچوون دەڵێت، "بەدڵنیاییەوە بەهێزیی نوێنەرەکانمان لە بەغدا و پشتگیریکردنی حکومەتی هەرێمی کوردستان لەم هەڵبژاردنە، کاریگەرییەکی زۆر بەهێزی دەبێت لەوەی کە ئێمە بتوانین ئەو ناوچانە بپارێزین و خەڵکی هەرێمی کوردستان لە شنگال تا خانەقین بپارێزین. "