عەمید شوان محەممەد، بەڕێوەبەری پۆلیسی دارستان و ژینگەی گەرمیان بە تۆڕی میدیایی رووداوی راگەیاند "دەوروبەری ئێوارەی رۆژی یەکشەممەی رابردوو، لەکاتی ئەرکەکانی مەفرەزەکانماندا چوار کەسمان دەستگیرکردن کە یەکێکیان دادوەری خانەنشین بووە و لەگەڵ منداڵێکی ١٤ ساڵان و دوو کەسی دیکە. "  دوای ئەوەی ئەو چوار کەسە رەوانەی دادگە کراون، بە گوتەی بەڕێوەبەری پۆلیسی دارستان و ژینگەی گەرمیان، "دادوەرەکە بە بیانووی ئەوەی نەخۆشە و حەبی هەیە و دەبێت لە ماڵەوە بێت، هەر ئەو کاتە ئازادکرا، منداڵەکەش ئازادکرا و کەسەکەی سێیەمیشیان دوای شەوێک راگرتن ئازادکراوە، ئەوەی ماوە تەنیا کەسێکە کە خاوەنی ئەو تاپڕە بووە کە پێیان بووە. "  بەڕێوەبەری پۆلیسی دارستان و ژینگەی گەرمیان ئاماژەی بەوە کرد، ئەو دادوەرە دەبوو رێز لە یاسا بگرێت و کاری راوکردن کە قەدەخەیە نەکات، ئێمە زۆر جار رووبەڕووی ئەو جۆرە کێشانە دەبینەوە کە کەسانی شوێن و کار دیار هەڵدەستن بە راوکردن و ئەمەش رێگەپێدراو نییە، "ناشکرێت ئێمە ئەو کەسانە دەستگیربکەین و دواتر ئازادبکرێن. "  بەگوێرەی یاسای ژمارە ٨ ـی ساڵی ٢٠٠٨ سزای ماددی بۆ راوکردنی زۆربەی جۆرەکانی ئاژەڵ و پەلەوەر دیاریکراوە، راوکردنی باڵندەی دەگمەن سزاکەی پێبژاردنە بە ١٠ ملیۆن دینار، گورگ، ئاسک، رێوی، شێر، پڵنگ و ورچیش بەهەمانشێوە، بەڵام کەو، ریشۆڵە، کۆتر و چۆلەکە سزاکەی ١٥٠ هەزار دینارە.