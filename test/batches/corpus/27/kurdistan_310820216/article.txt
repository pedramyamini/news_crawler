فەرهاد رەزا، خاڵی هۆشەنگ فەیزوڵڵای تەمەن ٢٦ ساڵانە، بە تۆڕی میدیایی رووداوی راگەیاند، تاوەکو قۆناخی دوا ناوەندی خوێندبوو، بەڵام کاری نەبوو، پێشتر زۆر بە دوای کاردا گەڕا، بەڵام دەستی نەدەکەوت، "بۆیە بڕیاریدا کۆچ بکات بۆ ئەوروپا بەئومێدی ئەوەی ژیانێکی باشتر بژی. "  هۆشەنگ لە مانگی تەممووزی ئەمساڵ، خوشک و براکانی جێهێشت، دوای نزیکەی مانگێک لە سەفەرکردنی گەیشتە ئیتاڵیا، بەڵام لەوێ لەگەڵ ژمارەیەک کۆچبەری دیکە کە ئەوانیش کورد بوون، شەمەندەفەر لێیان دەدات و دوو کەسیان بریندار دەبن.   فەرهاد رەزا باسی لەوە کرد، "برینی هۆشەنگ سەخت بوو و زەبر بەر مێشکی کەوتبوو، بۆیە گواسترابووەوە بۆ نەخۆشخانە و لەژێر چاودێریی چڕدابوو لە ئیتاڵیا. "  خاڵێکی هۆشەنگ کە لە بەریتانیا دەژی، چووەتە ئیتاڵیا بۆلای هۆشەنگ، ئەو بە کەسوکارەکەی گوتووە، "رۆژی شەممە گیانی لەدەستداوە، بەڵام لەبەرئەوەی گواستنەوەی تەرمەکەی کاتی زۆری پێدەچێت، بە کەسوکارەکەی نەگوتووە. "  دەزگای لووتکەش بۆ کاروباری ئاوارە و پەنابەران بە تۆڕی میدیایی رووداوی راگەیاند، ئاگاداری دۆسێی ئەو گەنجە کۆچبەرەن و ئامادەن لە گەڕانەوەی تەرمەکەیدا هاوکاریی پێویستی کەسوکارەکەی بکەن.