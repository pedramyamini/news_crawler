بەپێی نووسراوێکی بەڕێوەبەرایەتیی پلاندانانی پەروەردەیی لە وەزارەتی پەروەردەی هەرێمی کوردستان کە ژمارە ١٧٠٣٨ی پێدراوە و لە رۆژی ٢٧ی ئەیلوولی ٢٠٢١ دەرچووە و ئاراستەی بەڕێوەبەرایەتییە گشتییەکانی پەروەردەکانی هەولێر، دهۆک، سلێمانی، هەڵەبجە، گەرمیان و کەرکوک - بەشی خوێندنی کوردی کراوە، کۆنسوڵخانەی ئەمریکا لە هەولێر لە رێگەی پرۆگرامی دەستپێشخەریی هاوبەشی رۆژهەڵاتی نێوەڕاست (MEPI)، دەرفەتی خوێندنی بەکالۆریۆس بۆ دەرچووانی پۆلی ١٢ی ئامادەیی لە چەند زانکۆیەکی ئەمریکی لە رۆژهەڵاتی نێوەڕاست لەژێر ناونیشانی "Tomorrow’ s Leaders (TL)  Undergraduate Program"دەڕەخسێنێت.  بەشدار سەرباز، بەڕێوەبەری پلاندانانی پەروەردەیی لە وەزارەتی پەروەردەی حکومەتی هەرێمی کوردستان بە تۆڕی میدیایی رووداوی راگەیاند، "لە ئەمڕۆوە دەرچووانی پۆلی ١٢ دەتوانن لە رێگەی لینکی www. amideast. org داواکاریی خۆیان پێشکێش بکەن و دەرفەتەکە تاوەکو ٠٦ - ١٢ - ٢٠٢١ بەردەوام دەبێت، هێشتا ژمارەی ئەو کەسانەی وەردەگیرێن دیارنین، بەڵام وەرگرتن بەپێی رێنوێنییەکانی وەزارەتی پەروەردە و وەزارەتی خوێندنی باڵا دەبێت".  ئەو بەرپرسە لە وەزارەتی پەروەردە ئاماژەی بەوەش کرد، "ئەو زانکۆیانەی قوتابییان دەتوانن تێیاندا بخوێنن، بریتین لە زانکۆی ئەمریکیی بەیرووت (AUB)، زانکۆی لوبنانی ئەمریکی (LAU) لە لووبنان، زانکۆی ئەمریکی لە قاهیرە (AUC) لە میسر".  بڕیارە بەمزووانە زانکۆلاین لەلایەن وەزارەتی خوێندنی باڵاوە کارا بکرێت بۆ وەرگرتنی خوێندکارانی ١٢ی ئامادەیی لە زانکۆ و پەیمانگەکان.  وەزارەتی خوێندنی باڵا و توێژینەوەی زانستی ئاگادارییەکی بۆ دەرچووانى ١٢ی ئامادەیى بڵاوکردەوە و داوایان لێدەکات، لەم هەفتەیەوە سەردانی خوێندنگەکانیان بکەن بۆ وەرگرتنی وشەی "تێپەڕ و نهێنی / پاسۆرد و یوزەرنەیم"، راشیگەیاند، "لە چەند رۆژی داهاتوودا زانکۆلاین کارا دەکرێت".