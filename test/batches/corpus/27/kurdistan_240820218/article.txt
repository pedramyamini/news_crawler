لەگەڵ هاتنەسەرکاری کابینەی حەسەن رووحانی، یەکەم بڕیاری حکومەت، بووژاندنەوەی ئەم دەریاچەیە بوو. لە مانگەکانی کۆتایی کابینەکەشیدا، بەرپرسانی حکومەت بانگەشەی زۆریان بە ژیاندنەوەی ئەو دەریاچەیە کرد.  عیسا کەڵانتەری، سەرۆکی رێکخراوی پاراستنی ژینگەی ئێران دەڵێت، "هەواڵێکی خۆش کە لەم رۆژە سەختانەدا بە خەڵکی ئێرانی دەدەم، جێبەجێکردنی بەڵێنەکانمان بۆ بووژاندنەوەی دەریاچەی ورمێ لە ئەمساڵدایە. توانیمان بە پشتگیری بەڕێز سەرۆککۆمار کە یەکەمین بڕیاری، بووژاندنەوەی دەریاچەکە بوو، نزیکەی ١٥ هەزار ملیار تمەن خەرج بکەین کە زۆربەی لە بەشی گواستنەوەی ئاو لە رووباری زێی بچووک و بەنداوی سێڵوێوە بووە. بڕوامان وایە تا ساڵی ١٤٠٦، (٢٠٢٧) ئاستی ئاوی دەریاچەکە دەگاتە ئاستی ئاوی ستاندارد کە نزیکەی ١٣ ملیار مەتری سێجا ئاوە. "  ئەو قسانە لەکاتێکدایە، بەپێی دوایین راپۆرتی ناوەندی بووژاندنەوەی دەریاچەی ورمێ، ئاستی ئاوی دەریاچەکە سێ ملیار و ٢١ ملیۆن مەتر سێجایە کە دەریدەخات لە ماوەی یەک ساڵی رابردوودا، زیاتر لە یەک ملیار مەتری سێجا کەمیکردووە.   ناوەندەکە، وشکەساڵی و گۆڕانی کەشوهەوا بە هۆکاری کەمکردنی ئاستی ئاوەکە دەزانێت، بەڵام پسپۆڕانی ژینگە هۆکارێکی دیکە بە کاریگەرتر دەزانن.  مەنسوور سۆهرابی، پسپۆڕی ژینگەیە و دەڵێت، "دەبێ لە خۆمان بپرسین کێشەی دەریاچەی ورمێ چییە؟ ئایا بە راست کێشەکە دەگەڕێتەوە بۆ خراپی کەشوهەوا؟ نا! راستە خراپیی کەشوهەوا کاریگەری بووە، بەڵام کێشەی بنەڕەتی بەڕێوەبەرایەتیی هەڵەی ئاوە لە ئێران کە لە ٢٠ ساڵی رابردوودا ئەو بەڕێوەبەرایەتییە بەردەوام کێشەی جیددی لێکەوتووەتەوە. لە زێدەڕۆیی بۆ بەکارهێنانی ئاو لە بەشی کشتوکاڵدا تا نزیکەی ٨٠ هەزار چاڵاوی دەوروبەری دەریاچەی ورمێ، ئەوانە هەمووی هۆکاری وشکبوونی دەریاچەکەن و بە گواستنەوەی ساڵانەی ئاو زێی بچووکەوە ئەو کێشەیە چارەسەر نابێت. بەڵکو کاریگەریی خراپیشی لەسەر ئێکۆسیستەمی ناوچەکە بە تایبەت ژینگەی شارەکانی بانە و سەردەشت لە رۆژهەڵات و قەڵادزێ لە باشووری کوردستان دەبێت. "  لە ماوەی ١٠ ساڵی رابردوودا هەنگاوەکانی حکومەت بۆ بووژاندنەوەی دەریاچەی ورمێ، وەستاندنی پرۆژەی بەنداوەکانی نازلوو، جەغەتوو، باراندوز و لەیلانچای؛ بەردانەوەی ٦ ملیار و ١٣٣ ملیۆن مەتری سێجا ئاو لە ١٧ بەنداوی ٢ پارێزگای ورمێ و سنە؛ کەمکردنەوەی ٤٠ لەسەدی ئاوی پێویست بۆ کشتوکاڵ و پاشەکەوتی ٣٧٠ ملیۆن مەتر سێجا ئاو؛ خستنەوە سەریەکی دوو رووباری تەتەهوو و جەغەتوو لە مەودای ٢٥ کیلۆمەتردا؛ دروستکردنی پاڵاوگەی ئاو و پاشەکەوتی ٢٠٧ ملیۆن مەتر سێجا ئاو لە ئاوەڕۆکانی پارێزگای تەورێز و ورمێ؛ کۆنترۆڵی ئاوی ژێرزەوی بە هەڵوەشاندنەوەی مۆڵەتی ٢٠ هەزار چاڵاو لە کۆی ٨٠ هەزار چاڵاو؛ گواستنەوەی ٦٤٤ ملیۆن مەتر سێجا ئاو لە زێی بچووک و بەنداوەکانی سێڵوێ و کانی سێو بووە.  ئەوەش لە کاتێکدایە، ناوەندی بووژاندنەوەی دەریاچەی ورمێ لە یەکەم رۆژەکانی پێکهاتنیدا، ٢٧ پلانی بۆ بووژاندنەوەی دەریاچەکە داڕشتبوو و بڕیاربوو لە ماوەی ١٠ ساڵدا بەو ٢٧ پلانە، ئاستی ئاوی دەریاچەکە بگەیەنێتەوە بۆ ئاستی ستاندارد، بەڵام ئێستا پەرلەمانتارانی ورمێ دوای لێکۆڵینەوە لە دۆسیەی بووژاندنەوەی دەریاچەکە و بەدواداچوون بۆ ئەو ١٥ هەزار ملیار تمەنە دەکەن.  سەلمان زاکر، نوێنەری ورمێ لە پەرلەمانی ئێران دەڵێت، بانگەشەکانی حکومەتی پێشوو بۆ بووژاندنەوەی دەریاچەی ورمێ راست نەبوو. ٢٧ پلان بۆ بووژاندنەوەی دەریاچەی ورمێ دانراوە کە تەنیا یەک پلانی جێبەجێکراوە، ئەویش گواستنەوەی ئاوی زێی بچووک و بەنداوەکان بووە. پەرلەمان لێکۆڵینەوە و بەدواداچوون بۆ هۆکاری جێبەجێنەکردنی پلانەکان و شێوازی خەرجکردنی ئەو تێچووە دەکات.  لە کاتێکدا باسی لێکۆڵینەوە لە دۆسییەی بووژاندنەوەی دەریاچەی ورمێ دەکرێت، کە بە گوتەی پسپۆڕانی ژینگە، ئەو دەریاچە لە لێواری وشکبوونی تەواوەتی دایە.