محەممەد عەبدولکەریم تەمەنی ٦٨ ساڵە، ١٥ ساڵی تەمەنی گەنجێتی خۆی لەناو ئەو خانووەدا بەسەربردووە، دانیشتووی گوندی قەسرۆکە ئەو گوندەی لەگەڵ دروستکردنی بەنداوی دهۆک لە ساڵی ١٩٨٠ - ١٩٨٨ ژێرئاوکەوت، ئەمساڵ پاش ئەوەی ئاستی ئاوی بەنداوەکە ١٣ مەتر و ٣٥ سانتیمەتر کەمبووەوە، خانووەکەیان دەرکەوتەوە.  محەممەد عەبدولکەریم لە تەنیشت خانووەکەیان وەستاوە و دەڵێت، "ئەمە خانووی عەبدولکەریمی باوکمە کە بە عەبدولکەریم باجلوری ناسراو بوو، ئەم خانووە لە ساڵی ١٩٧١ و پاش بەیانی ١١ی ئازار دروستمان کرد، دواتر و پاش دروستکردنی بەنداوی دهۆک بە جێمان هێشت".  دەرکەوتنی ئەم خانووە لە ناو بەنداوەکە و بوونی هەزاران سەدەف لەسەر دیوارەکانی بووەتە جێی سەرەنجی گەشتیاران.  رافد حکمەت بۆ گەشت چووەتە بەنداوی دهۆک و دەڵێت: "پێشتر و ئێستاش بە خێزانی هاتووینەتە ئێرە و هەمووی ئاو بوو، ئێستا ئاوەکە کەمیکردووە و وەک پێشتر نەماوە. "  بەڕێوبەرایەتیی بەنداوی دهۆک رایگەیاند، بەهۆی وشکەساڵییەوە ئاوی بەنداوەکە کەمیکردووە و ١٠ % ی ئاوی بەنداوەکە بۆ خواردن و ١٠ % ی بۆ کشتوکاڵ بەکارهێنراوە.  فەرهاد محەممەد تاهیر، بەڕێوبەری بەنداوی دهۆک بە تۆڕی میدیای رووداوی راگەیاند: بەهۆی ئەوەی باران سەرچاوەی سەرەکیی بەنداوەکەیە، ئەمساڵ رێژەی ئاوی بەنداوەکە کەمبووەتەوە، چونکە وشکەساڵی بووە، ساڵانە ١٠ % ی ئاوی بەنداوەکە بۆ بەڕێوبەرایەتیی ئاوی دهۆک و ١٠ % ی بۆ کشتوکاڵ بەکاردەهێنرێت.  بەپێی ئامارێکی بەڕێوبەرایەتیی بەنداوی دهۆک، ئێستا بەنداوەکە ٢٣ ملیۆن مەتر سێجا ئاوی تێدایە، بەڵام ساڵی پێشوو ٤١ ملیۆن مەتر سێجا ئاوی تێدابووە، تەنها لە ساڵی ١٩٩٩ - ٢٠٠٠ - ٢٠٠٩ ئاستی ئاوی بەنداوەکە ٢٠ مەتر کەمیکردووە.