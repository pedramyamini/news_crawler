رووداو زانیویەتی دوو خزمەتکارەکە ژن و مێردێکن لەو ماڵەی کە دزییەکەی لێکراوە ئیشی ناوماڵیان کردووە، هەردووکیان بیانین و لە ٢٠١٨ ـەوە لە دهۆک کار دەکەن.   کامێرای چاودێری ئەم ماڵە و ئەو گەڕەکەی دزییەکەی تێدا کراوە لای پۆلیسن و ئێستا ئەوان بە دوای ژن و مێردەکەدا دەگەڕێت و ژوورێکی تایبەتیش بۆ بەدواداچوون لەبارەی ئەو رووداوە لەلایەن پۆلیسی دهۆک پێکهێنراوە.   موقەدەم هێمن سلێمان، گوتەبێژی پۆلیسی دهۆک لە کۆنگرەیەکی رۆژنامەڤانیدا رایگەیاند، "ژمارەیەکی زۆر لە ئەفسەر و پۆلیسی تایبەتمەند لێکۆڵینەوە لەو کەیسەدا دەکەن و کاری جیدی لەسەر کراوە، بۆ ئەوەی تۆمەتبارانی ئەو تاوانە دەستگیربکرێن و رادەستی دادگە بکرێن. "  بەپێی ئامارەکانی بەڕێوەبەرایەتیی کار لە دهۆک، دوو هەزار و ٣٥٨ کەسی بیانی تەنیا لەنێو ماڵەکاندا کار دەکەن و یەکەمجارە کارێکی لەم شێوەیە رووبدات.   رووداو هەوڵی دا لەگەڵ ئەو ماڵەدا قسە بکات کە دزییەکەیان لێکراوە، بڕی ئەو پارەیەش دوو ملیۆن و ٦٠٠ هەزار دۆلارە لەگەڵ چوار کیلۆ زێڕدا.  پیاوی ماڵەکە بازرگانێکی دیاری دهۆکە و نایەوێت پێش لێکۆڵینەوەی پۆلیس بکەوێت، دەوەستێت تاوەکو پۆلیس کاری خۆی دەکات.