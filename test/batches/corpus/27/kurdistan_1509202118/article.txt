بەهمەن عەبدوڵڵا، رائید و ئەفسەری راگەیاندن لە بەڕێوەبەرایەتیی هاتووچۆی سلێمانی بە رادیۆی رووداوی راگەیاند، "خراپیی رێگەوبانەکان یەکێکە لە هۆکارەکانی رووداوەکانی هاتووچۆ. هۆشیاریی شۆفێران کاریگەریی باشی لەسەر کەمکردنەوەی رووداوەکانی هاتووچۆ هەیە. لە رووداوەکاندا کەمترین شۆفێر و زۆرترین سەرنشین دەمرن. پێویستە سزاکانی هاتووچۆ زیاد بکەین بۆئەوەی ئەوەندە زۆر بێت شۆفێر نەوێرێت سەرپێچی دووبارە بکاتەوە".  بە گوتەی بەهمەن عەبدوڵڵا، لە سەرەتای ئەمساڵەوە تاوەکو ئێستا ١١٩ کەس بە رووداوەکانی هاتووچۆ گیانیان لەدەستداوە. بەپێی ئاماری بەڕێوەبەرایەتیی هاتووچۆی سلێمانی، لە ساڵی ٢٠١٨ دا ١٠٠٠ رووداوی هاتووچۆ لە سنووری پارێزگای سلێمانی تۆمارکراون، سێ هەزار و ٤٠٠ کەس برینداربوون و ١١٤ کەسیش گیانیان لەدەستداوە.  بەپێی ئامارەکەی بەڕێوەبەرایەتیی هاتووچۆی سلێمانی، لە ساڵی ٢٠١٩ دا ١٩٠ کەس و لە ساڵی ٢٠٢٠ یشدا ١٧٤ کەس بە رووداوی هاتووچۆ گیانیان لەدەستداوە.  سامان نادر، بەڕێوەبەری سەنتەری فریاکەوتنی خێرای سلێمانی بە رادیۆی رووداوی گوت، "ساڵی رابردوو بەهۆی کەرەنتینەوە رووداوەکانی هاتووچۆ کەم بوون، بەڵام ئەمساڵ رووداوەکان زۆر بوون و زۆربەشیان سەختن. لەم دوو - سێ مانگەدا رووداوەکانی هاتووچۆ زیاد بوون و زۆریان دڵتەزێن بوون؛ رووداو هەبووە پێنج کەسی تێدا مردووە".  بەڕێوەبەری سەنتەری فریاکەوتنی خێرای سلێمانی ئاماژەی بەوەش کرد، زۆربەی ئەوانەی تووشی رووداوی هاتووچۆ دەبن تەمەنیان لەنێوان ١٥ - ٢٨ ساڵیدایە، بەتایبەتی ئەوانەی ماتۆڕسوارن.  بەڕێوەبەری سەنتەری فریاکەوتنی خێرای سلێمانی دەشڵێت، زۆربەی ئەو رووداوانەی قوربانیی دڵتەزێنیان لێ کەوتووەتەوە لە رێگەی نێوان دووکان - هیزۆپ و رێگەی نێوان دەربەندیخان - کەلاردان کە بە رێگەی مەرگ ناودەبرێن و ئەو شەقامانەش یەک سایدن.  مەڵبەند حەمەد مستەفا، بەڕێوەبەری تەندروستیی خەلەکان لەبارەی ئامارەکانی رووداوی هاتوچۆ بە رادیۆی رووداوی راگەیاند، "لە مانگی یەک تاوەکو مانگی هەشتی ئەمساڵ زیاتر لە هەشت رووداوی هاتووچۆ لە ناوچەکەی ئێمە روویداوە، بەڵام لە ماوەی مانگێکدا و لە ٢ی ئابەوە بۆ ٢ی ئەیلوول زیاتر لە ١٠ رووداوی هاتووچۆ روویانداوە کە تێیاندا نزیکەی شەش کەس گیانیان لەدەستداوە و چەندین کەسیش برینداربوون".  بەپێی داتاکانی هاتووچۆی هەرێمی کوردستان زۆرترین رووداوی هاتووچۆ لە هەشت مانگی رابردووی ئەمساڵدا لە پارێزگای سلێمانی تۆمارکراوە کە ٧٢٢ رووداوی هاتووچۆ بوون و بەهۆیانەوە، ١١٩ کەس گیانیان لەدەستداوە و ٢٠٩٠ کەسیش برینداربوون.  بە شێوەیەکی گشتی لە هەرێمی کوردستاندا ساڵانە ٧٠٠ - ١٠٠٠ کەس بە رووداوەکانی هاتووچۆ دەمرن. ساڵانە نزیکەی ١٠ هەزار کەسیش بەو رووداوانە بریندار دەبن.