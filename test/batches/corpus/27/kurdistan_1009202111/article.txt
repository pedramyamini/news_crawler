میهراچ میرۆغڵو کە تەمەنی ٧ ساڵ بوو رۆژی ٣ - ٩ - ٢٠٢١ لەلایەن ئۆتۆمبێلێکی پۆلیس لە شرناخ لێیدرا و گیانی لەدەستدا.  ساڵح میرۆغڵو باوکی میهراچ بە تۆڕی میدیایی رووداوی راگەیاند، دەیەوێت ئەو پۆلیسانەی کوڕەکەیان کوشتووە قورسترین سزا وەربگرن. ساڵح میرۆغڵو هەروەها دەڵێت" ئەو ئۆتۆمبێلانە لەکاتی لێخوڕین خەڵک لەسەر شەقامەکان نابینن و ئەو ئۆتۆمبێلانە ئۆتۆمبێلی گەڕەک نین. من سزام دەوێت من دەمەوێت قورسترین سزا بدرێت".  پارتی کۆماریی گەلان (CHP) داوای لە کۆمیسیۆنی مافی مرۆڤ لە پەرلەمانی تورکیا کردووە لێکۆڵینەوە لە رووداوەکە بکرێت. لە ماوەی ١٥ ساڵی رابردوودا نزیکەی ١٥٠ رووداوی لەو جۆرە لە شارە کوردییەکاندا روویانداوە بۆیە زۆربەی کوردەکان پێیانوایە کە ئەم رووداوانە قەزا و قەدەر نین و بە ئەنقەست دەکرێن.  رۆژدا میرۆغڵو، پارێزەری ئەو خێزانە گوتی ئەوان لەنزیکەوە بەدوای رووداوەکەدان و هەرچییەکیان لەدەست بێت ئەنجامی دەدەن بۆ سزادانی شۆفێرەکە.  رۆژدا میرۆغڵو دەڵێت: "ئێستا هەموو زانیاریی و بەڵگەنامەکان کۆدەکرێنەوە و تا کۆتایی بەدوای ئەم کەیسەدا دڕۆین. یاسا هەیە بۆ ئەم جۆرە رووداوانە و ئێمە ئەوەی لە دەستمان بێت دەیکەین بۆ سزادانی".  ئەوەی سەرنجڕاکێشە ئەوەیە کە تاوەکو ئێستا هیچ رووداوێکی لەو جۆرە لە شارەکانی دیکەی دەرەوەی باکووری کوردستان روویاننەداوە. بۆیە رووداوەکە لەنێو خەڵکدا بە "کوشتنی ئەنقەست" لێکدەدرێتەوە. بۆیە تاوەکو چوونی ئەو جۆرە ئۆتۆمبێلانە بۆ نێو گەڕەکەکان قەدەخە نەکرێن، ئەو رووداوانە روودەدەن و خەڵکیش بەو شێوەیە لە رووداوەکان دەڕوانن.