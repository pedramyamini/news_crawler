بە ٥١ بەربژێر، لەگەڵ یەک بەربژێری کوردی فەیلی کە لە واست وەکو سەربەخۆ بەشداریکردووە و پارتی پشتگیری دەکات، پارتی دیموکراتی کوردستان لە ١٠ پارێزگا و ٢٨ بازنەی هەڵبژاردن لە عێراق و هەرێمی کوردستان بەشداری هەڵبژاردنی عێراق دەکات.  خەسرۆ گۆران، بەرپرسی دەزگای هەڵبژاردنی پارتی دیموکراتی کوردستان بە تۆڕی میدیایی روودای گوت، رێوڕەسمی دەستپێکردنی بانگەشەی فراوان لە شاری هەولێر دەبێت و سەرکردایەتیی پارتی دیموکراتی کوردستان تێیدا بەشداریی دەکەن.  لە ٥٢ بەربژێر، ٣٤ یان پیاون و ١٨ یان ئافرەتن، لەنێویاندا پسپۆڕانی یاسا، ئابووری، بەڕێوەبردنی کار، زمانی ئینگلیزی، پلاندانانی پەروەردەیی، شانۆ، بازرگانی، زانستی قورئان و چەندانی دیکە هەن. بەڵام زۆرترینیان پسپۆڕن لە یاسا، کە ١٥ بەربژێرن.  پارتی لە پارێزگای هەولێر لە چوار بازنەدا بە ١٢ بەربژێر بەشدارە. لە دهۆکیش لە سێ بازنەدا ١١ بەربژێری هەیە و لە سلێمانیش کە پێنج بازنەیە پێنج بەربژێری دابەشی سەر بازنەکان کردووە. هەروەها لە کەرکووک دوو بەربژێری هەیە لە بازنەکانی یەک و دوودا.  لە پارێزگاکانی دیکەش بەمشێوەیەیە؛ نەینەوا ١٤ بەربژێر لە حەوت بازنەدا. سەڵاحەدین یەک بەربژێر لە بازنەی دوودا. دیالە دوو بەربژێر لە بازنەکانی دوو و چواردا. بەغدا دوو بەربژێر لە بازنەکانی دوو و شەشدا. ئەنبار یەک بەربژێر لە بازنەی یەک. کەربەلا بەربژێرێک لە بازنەی یەک و واست یەک کۆتای فەیلی کە پارتی پشتگیری دەکات.  لەم هەڵبژاردنەدا پارتی دیموکراتی کوردستان گەڕاوەتەوە کەرکووک و دەیەوێت دوو کورسی بەدەستبهێنێت، عەدنان کەرکووکی، بەرپرسی دەزگای هەڵبژاردن لە ئەنجوومەنی سەرکردایەتیی کەرکووک - گەرمیانی پارتی دیموکراتی کوردستان بە تۆڕی میدیایی رووداوی گوت، ئەگەر دەستی "دەرەکی و ساختەکاری" رێگر نەبن هەردوو بەربژێرەکەیان سەردەکەون.  عەدنان کەرکووکی گوتیشی، ئەوان هەموو کارێک دەکەن و تەواوی هەوڵەکانیان دەخەنەگەڕ بۆ سەرخستنی بەربژێرەکانیان و ئاماژەی بەوەشکرد کە "زەمینە لەبارە" بۆ سەرخستنی بەربژێرەکانیان.  هەروەها هاوار محەممەد، ئەندامی دەزگای هەڵبژاردنی پارتی دیموکراتی کوردستان بە تۆڕی میدیایی رووداوی گوت، بۆ بانگەشەی حیزبەکەیان تەواوی ئامادەکارییەکانیان کردووە و گوتیشی، ١٧ هەزار چاودێریی هەڵبژاردنیان هەیە.  بەربژێرەکانی پارتی خەڵکی کوێن؟  ١٧ لە بەربژێرەکانی پارتی دیموکراتی کوردستان لە پارێزگای نەینەوا لەدایکبوون، هەروەها ١٢ یان لە هەولێر، شەشیان لە دهۆک، پێنجیان لە دیالە، چواریان لە سلێمانی، سێیان لە بەغدا، دووانیان لە کەرکووک لەدایکبوون هەروەها هەر یەک لە بەسرە و ئەنباریش شوێنی لە دایکبوونی دووان لە بەربژێرەکانی پارتی دیموکراتی کوردستانن.  کورسییەکانی پارتی لە خولەکانی پەرلەمانی عێراقدا  لە یەکەم خولی هەڵبژاردنی ئەنجوومەنی نوێنەرانی عێراقدا لە ساڵی ٢٠٠٥، کە ئەوکات ژمارەی کورسییەکانی ئەنجوومەنی نوێنەرانی عێراق ٢٧٥ کورسی بوو، لایەن کوردستانییەکان توانیان ٥٨ کورسی بەدەستبهێنن، کە ٥٣ ـیان پشکی هاوپەیمانیی کوردستانی (کە لە پارتی و یەکێتی پێکهاتبوون) بوون. لە خولی ساڵی ٢٠١٠ لە کۆی ٣٢٥ کورسی پەرلەمانی عێراق لایەنە کوردستانییەکان ٥٧ کورسیان بەدەستهێنا کە ٤٣ ـیان پشکی هاوپەیمانیی کوردستانی بوو. هەروەها لە خولی ساڵی ٢٠١٤ لە کۆی ٣٢٨ کورسی پەرلەمانی عێراق، کورد ٦٢ کورسی هەبوو، پارتی دیموکراتی کوردستان ٢٥ کورسی بەدەستهێنا. هەڵبژاردنی رابردووش کە ساڵی ٢٠١٨ بەڕێوەچوو، لە کۆی ٣٢٩ کورسی پەرلەمانی عێراق کە کورد ٥٧ کورسی بەدەستهێنا، ٢٦ کورسییان پشکی پارتی دیموکراتی کوردستان بوو.  پشکەکانی پارتی لە کابینەکانی حکومەتی عێراق  بەهۆی ژمارەی دەنگەکانییەوە، پارتی دیموکراتی کورستان لە حکومەتەکانی عێراقدا پۆستی باڵای هەبووە. ساڵی ٢٠٠٦ لە کابینەکەی نووری مالیکیدا، لە پشکی پارتی دیموکراتی کوردستان هۆشیار زێباری وەزیری دەرەوە و فەوزی هەریری وەزیری پیشەسازیی عێراق بوون.  لە کابینەی ٢٠١٠ی نووری مالیکدا، رۆژ نووری شاوەیس جێگری سەرۆکوەزیران و هۆشیار زێباری وەزیری دەرەوە بوون.  هەروەها لە ساڵی ٢٠١٤ لە کابینەکەی حەیدەر عەبادیدا، هۆشیار زێباری وەزیری دارایی بوو و لە کابینەی ٢٠١٨ ـی عادل عەبدولمەهدیش فوئاد حوسێن وەزیری دارایی و بەنگین رێکانی وەزیری ئاوەدانکردنەوە بوون.  لە دوایین کابینەی حکومەتی عێراق بە سەرۆکایەتیی مستەفا کازمی، پارتی دیموکراتی کوردستان وەزارەتەکانی دەرەوە و ئاوەدانکردنەوە بەڕێوەدەبات.  ئەمە لە کاتێکدایە، ٩ی ئەم مانگە لیستی هاوپەیمانیی کوردستان کە لە یەکێتیی نیشتمانیی کوردستان و بزووتنەوەی گۆڕان پێکهاتووە، بانگەشەی فراوانیان دەستپێکرد و خۆیان بە رکابەری پارتی دیموکراتی کوردستان دەزانن.  بڕیارە ١٠ی ئۆکتۆبەری ئەمساڵ، بە بەشداری نزیکەی ٢٥ ملیۆن کەس کە مافی دەنگدانیان هەیە، هەڵبژاردنی پێشوەختەی پەرلەمانی عێراق لە عێراق و هەرێمی کوردستان بەڕێوەبچێت.