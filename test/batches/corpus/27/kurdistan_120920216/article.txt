سەرلەبەیانیى رۆژی یەکشەممە ١٢ - ٩ - ٢٠٢١ نێچیرڤان بارزانى، سەرۆکى هەرێمى کوردستان، پێشوازىی لە دەیڤد هەنت کۆنسوڵى گشتیى نوێى بەریتانیا لە هەرێمى کوردستان کرد.  لە دیدارەکەدا نێچیرڤان بارزانى پیرۆزباییى دەستبەکاربوونى لێکرد و هیواى سەرکەوتنى بۆ خواست، هەموو پشتگیرییەکیشى بۆ سەرخستنى کار و ئەرکەکانى نیشان دا. بەپێی راگەیێندراوی سەرۆکایەتیی هەرێمی کوردستان هەردوولا جەختیان لەسەر برەودان بە پەیوەندیى دووقۆڵى و فراوانکردنى بوارەکانى هاریکارىی و هاوبەشیى نێوان هەرێمى کوردستان و شانشینى یەکگرتوو کردەوە.  کۆنسوڵى گشتیى بەریتانیا بە سەرۆکی هەرێمی کوردستانی راگەیاندووە کە پلان و بەرنامەیەکى چڕى بۆ برەودان بە پەیوەندییەکانى وڵاتەکەى لەگەڵ هەرێمى کوردستان هەیە و لەگەڵ تیمەکەى کارى لەسەر دەکات.  دەیڤد هەنت کۆنسوڵى نوێى بەریتانیا لە هەرێمى کوردستان هەروەها پابەندیى وڵاتەکەی بە بەردەوامیى پشتگیرى و سەقامگیریى هەرێمى کوردستان و عێراق دووپاتکردەوە و ستایشى هاریکارى و هەماهەنگیى وەزارەتى پێشمەرگەى حکومەتى هەرێمى کوردستانى لەگەڵ وەزارەتى بەرگریى بەریتانیا کرد.  لە دیدارەکەدا کارکردن بۆ فراوانکردنى بوارى بازرگانى و سەرمایەگوزارى و چالاکیى کەرتى تایبەت لەنێوان هەردوولادا، دۆخى هەرێمى کوردستان و عێراق بەگشتى، کێشەکانى هەولێر - بەغدا، دوایین پێشهاتەکانى شەڕى دژى تیرۆر و مەترسییەکانى سەرهەڵدانەوەى داعش، هەڵبژاردنەکانى داهاتووى عێراق، پەرەسەندنەکانى ناوچەکە و چەند پرسێکى دیکە گفتوگۆیان لەبارەوە کراوە.