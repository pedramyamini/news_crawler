ئەمڕۆ سێشەممە، ئەنجوومەنی پارێزگای سلێمانی ٧٦ ـەمین كۆبوونەوەی خۆی کرد، تێیدا بڕیاردرا بە دەستبەکاربوونی قایمقامێکی نوێ بۆ قەزای دەربەندیخان و هەروەها دەستبەکاربوونی بەڕێوەبەرێکی نوێ بۆ ناحیەی سەرقەڵای سەر بە ئیدارەی گەرمیان.  دوای کۆبوونەوەکەی ئەنجوومەنی پارێزگای سلێمانی، رزگار حەمە نووری، ئەندامی ئەنجوومەنی پارێزگا لە کۆنگرەیەکی رۆژنامەڤانیدا رایگەیاند، "ناسیح حەسەن، قایمقامی پێشووی دەربەندیخان، بەهۆی تەمەنەوە خانەنشین بووە و لە شوێنی ئەو سلێمان سەعید، لە پشکی بزووتنەوەی گۆڕان بە کۆی دەنگ کرایە قایمقامی دەربەندیخان، هەروەها تەها ئیبراهیمیش، بە تێکڕای دەنگ کرایە بەڕێوەبەری ناحیەی سەرقەڵا. "  لە دانیشتنەکەی ئەنجوومەنی پارێزگای سلێمانیدا لە کۆی ٣٠ ئەندام، ٢٧ ئەندام ئامادەبوون، رزگار حەمە نووری دەڵێت، "هەردوو بەربژێرەکە بە تێکڕای دەنگ هەڵبژێردراون و بۆ دەستبەکاربوونیان بە شێوەی فەرمی، چاوەڕێی مەرسووم دەکەن لەلایەن ئەنجوومەنی وەزیرانەوە. "