بەڕێوەبەرایەتی ئاسایشی راپەڕین ئەمڕۆ سێشەممە راگەیێندراوێکی بڵاوکردەوە و رایگەیاند، لە درێژەی کار و چالاکییە بەردەوامەکانی هێزەکانی بەڕێوەبەرایەتیی ئاسایشی راپەڕین، بۆ رێگری و نەهێشتنی بڵاوبوونەوە و بازرگانی بە ماددەی هۆشبەر، بەشی ماددە هۆشبەرەکان و یاریدەدەرێتیی ئاسایشی قەڵادزێ، توانیان شەش تۆمەتبار بە ماددەی هۆشبەرەوە دەستگیربکەن.  بەڕێوەبەرایەتی ئاسایشی راپەڕین ئاماژەی بەوەکردووە، ئەو ماددە هۆشبەرانەی دەستیان بەسەردا گیرا بوو لە کوورەی تایبەت بە نەخۆشخانەی شەهیدانی قەڵادزێ، بە نوێنەرایەتی (دادگای تێهەڵچونەوەی سلێمانی و دادگای هێزەکانی ئاسایشی ناوخۆ، دەزگای ئاسایشی هەرێمی کوردستان، تەندروستی و بەشی ماددە هۆشبەرەکانی بەڕێوەبەرایەتی ئاسایشی راپەڕین) سووتێنراون و لەنێوبران.  ماددەکان بریتیبوون لە ٣.٧٧٥ کیلۆگرام کریستاڵ، ٢ کیلۆگرام حەشیش، ١٠٠ گرام هێرۆین و بڕێک تریاک. ئاسایشی راپەڕین دەڵێ: "دوای یەکلایی بوونەوەی دۆسیەکانیان، تۆمەتبارەکان بە بڕیاری دادوەر سزا دران".  هاوکات سەرکەوت ئەحمەد، گوتەبێژی پۆلیسی سلێمانی بە رووداوی راگەیاند، مەفرەزەکانی بەڕێوەبەرایەتی پۆلیسی پارێزگای سلێمانی تۆمەتبارێكیان بەبڕێک ماددەی هۆشبەرەوە دەستگیرکرد كە بازرگانی پێوە كردبوو.  سەرکەوت ئەحمەد دەڵێت: "شەوی رابردوو مەفرەزەکانی نووسینگه‌ی رۆژهه‌ڵاتی بەشی پۆلیسی نەهێشتنی تاوان توانییان تۆمەتبارەكە دەستگیر بكەن و لەكاتی دەستگیركردنیشیدا دەستگیرا بەسەر ٢٥٠ گرام ماددەی هۆشبەر لە جۆری كریستاڵ.  تۆمەتبارەکە ناوی (پ، ع، ئا)ە و لەدایكبووی ١٩٩١ ە، بە بڕیاری دادوەرو بەپێی ماددەی ١٤ی تایبەت بەماددە هۆشبەرەکان راگیراوە و پۆلیسی سلێمانی دەڵێت: " لێکۆڵینەوە لەگەڵیدا بەردەوامە".