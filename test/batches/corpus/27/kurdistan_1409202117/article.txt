سەلاح جەوهەر، بەڕێوەبەری گشتیی گواستنەوە لە وەزارەتی گواستنەوە و گەیاندنی هەرێمی کوردستان بە تۆڕی میدیایی رووداوی راگەیاند: "تاوەکو ئێستا لەکۆی ٣٦ هەزار تەکسی لە هەولێر ١٢ هەزار و ٧٠٠ یان کارتی زانیاری و لەزگە و شریت و کۆدیان تەواوکردووە، ١٨ هەزار و ٥٨٠ی دیکەشیان فۆرمیان وەرگرتووە بۆ ئەوەی کارەکان بکەن، لە پارێزگای سلێمانی لەکۆی ٢٧ هەزار تەکسی ٣ هەزار و ٦٥٠ تاکسی و  لە پارێزگای دهۆکیش لەکۆی ١٨ هەزار تەکسی ٥ هەزار و ٣٠٠ یان کارتی زانیاری و لەزگە و شریت و کۆدیان تەواوکردووە، ٨ هەزار و ٨٥٠ تەکسیش فۆرمیان وەرگرتووە".  بەڕێوەبەری گشتیی گواستنەوە داوا لە شۆفێرانی تەکسی لە سەرجەم پارێزگاکانی هەرێمی کوردستان دەکات بەدەم کارەکانییانەوە بچن بۆ ئەوەی تاوەکو پێش رۆژی ١/١١/٢٠٢١ کارەکانیان تەواوبکەن، چونکە دوایین مۆڵەتە و نوێناکرێتەوە. پێشتر ئەو مۆڵەتە لە ١ی ئابەوە بۆ ٣١/١٠/٢٠٢١ درێژکرایەوە.  سەبارەت بە گرنگی ئەو کارە، سڵاح جەوهەر گوتی: "زۆر گرنگە، چونکە کاری شۆفیری تەکسی لە کوردستان بەپیشەیی دەکرێت، هەروەها هێشتا بەشێک لە تەکسییەکانی ناوشار و دەرەوەش تۆمارنەکراون و جیانەکراونەتەوە، ئەو تۆمارکردنە بۆ ئەوە باشە کۆنتڕۆڵکردنی کاری شۆفێریی تەکسی دەکات و لە کاتی هەر حاڵەتێکی نەخوازراو بە ئاسانی دەتوانرێت زانیارییان لەسەر وەربگیرێت، لەگەڵ ئەوانەشدا لێرە و لەوێ هەندێک گلەیی لە بەشێک لەشۆفێرانی تەکسی هەبوون لە بوونی حاڵەتی نەشیاو ئیدی ئەوە نامێنێت، چونکە زانیاریی تەکسییەکە لەسەر تەکسییەکە دەبێت و سەرنشین دەتوانێت پەیوەندیی بکات لەهەر حاڵەتێکی نەخوازراودا".  سەلاح جەوهەر، بەڕێوەبەری گشتی گواستنەوە لەوەزارەتی گواستنەوە و گەیاندنی هەرێمی کوردستان ئاماژەی بۆ ئەوەشکرد کارەکانی دەرهێنانی کارتی زانیاری و لەزگە و کۆد شریت بۆ شۆفیران کاریگەریی زۆر باشی هەیە لە جیاکردنەوەی تەکسیی ناو شار و دەرەوەی شار و هەروەها جیاکردنەوەی تاکسیی پارێزگاکان لە یەکدی، چونکە تەکسییەکانی هەولێر رەنگی سوور و ئەوانەی پارێزگای سلێمانی نیلی و ئەوانەی پارێزگای دهۆکیش رەش دەبێت و بەئاسانی جیادەکرێنەوە.