ئەمڕۆ سێشەممە ٢٤ - ٠٨ - ٢٠٢١ قوباد تاڵەبانی، جێگری سەرۆکوەزیرانی هەرێمی کوردستان لەگەڵ سەرۆكی دیوانی ئەنجوومەنی وەزیران، بریکاری وەزارەتەکان و سەرۆکی دەستەکانی حکومەتی هەرێمی کوردستان لەبارەی چۆنێتیی رێکخستنەوەی کاروباری دامودەزگاکانی حکومەت لەسەر بنەمای شۆڕكردنەوە و دیاریکردنی دەسەڵاتەکان و دروستکردنی پەیوەندیی لەنێوانیاندا کۆبووەوە.   بەپێی راگەیێندراوی ماڵپەڕی حکومەتی هەرێمی کوردستان لە کۆبوونەوەکەدا قوباد تاڵەبانی گوتوویەتی، "باوەڕی تەواومان بەوەیە کە دەبێت دامودەزگاکانی حکومەت لەسەر بنەمای دامەزراوەیی رێكبخرێنەوە بۆ باشتر خزمەتکردنی هاوڵاتییان و جێبەجێکردنی پلانەکانی چاکسازی حکومەت. "  لە کۆبوونەوەکەدا وەکو ئەوەی لە راگەیێندراوەکەدا هاتووە، جێگری سەرۆکوەزیران تیشکی خستووەتە سەر گرنگیی بەکارهێنانی تەواوی دەسەڵاتەکان بە هاوئاهەنگیی وەزیرەکان لەسەر بنەمای یاسا و رێنوێنییەکان بۆ جێبەجێکردنی پلانەکانی چاکسازی لە هەموو سێکتەرەکان.