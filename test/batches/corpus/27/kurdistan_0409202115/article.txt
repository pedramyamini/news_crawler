کۆمەڵی دادگەری دەڵێن، رەنگە لایەنگرانیان ئازادبکەن لە هەڵبژاردنی بەربژێرێک، بەڵام ئەوە دوابڕیار نییە و هاوئاهەنگی و لێکتێگەیشتنیان لەگەڵ یەکێتی هەیە.  رێباز سابیر، بەرپرسی مەڵبەندی کەرکووکی کۆمەڵی دادگەریی کوردستان دەڵێت "بە دڵنیاییەوە خەڵکی ئێمە دەنگ دەدات و هانی خەڵک دەدەین بۆ دەنگدان، بەڵام ئەوەی ئێمە بۆی دیاری بکەین یان دیاری بکەین دەنگ بە چ بەربژێرێک دەدەین، تاوەکو ئێستا بڕیارمان نەداوە، هاوئاهەنگیمان هەیە لەگەڵ یەکێتیی نیشتمانی کوردستان کە لە هەرێمی کوردستانەوە شۆڕبووەتەوە بۆ ئێرەش. "  یەکگرتووی ئیسلامی بڕیاریان داوە خەڵک هانبدەن بۆ چوونە سەر سندووقی دەنگدان، بۆئەوەی خۆیانیش یەکلایی بکەنەوە، بڕیارە زنجیرەیەک کۆبوونەوە ئەنجام بدەن.  حیزبی شیوعیی کوردستانیش ئەگەرچی بە فەرمی بەربژێریان نییە، بەڵام یەکلایی بوونەتەوە لە پاڵپشتیی بەربژێرێکی کۆتای کریستیانەکان.  شێخ سدیق ئەحمەد، بەرپرسی کۆمیتەی پارێزگای کەرکووکی حیزبی شیوعیی کوردستان دەڵێت، "کەسێک بەناوی حیزبی شیوعییەوە خۆی تۆمار نەکردووە کە ئەمە نوێنەری حیزبی شیوعی بێت لە کۆمیسیۆنی باڵای هەڵبژاردنەکان، ئێمە بڕیارماندا دەنگ بە کەسایەتییەکی کۆتا بدەین کە مەسیحییە، پیاوێکی تێکۆشەری بێلایەنە و بڕوای بە مەسەلەی کوردستانی بوونی کەرکووک و ناوچە دابڕاوەکان هەیە. "  هەگبەی لایەنگرانی ئەو حیزبانەی بەربژێریان نییە و بەشداری ناکەن پڕە لە گلەیی و گازەندە، وێڕای ئەوەش دەیانەوێ بەشداری لە دەنگداندا بکەن.  محەممەد قادر، لایەنگری کۆمەڵی دادگەرییە، بە رووداوی گوت، "بەداخەوە ئێمە وەک خەڵکی کەرکووک وا بێئومێد بووینە، ئێمە شەش پەرلەمانتارمان هەبووە، هیچمان پێنەکراوە، ئێستا بە چەند کەسێکی دیکەوە هیچ ناکرێ، بەداخەوە کۆمەڵێک بەربژێری نەناسراو دیاریکراون کە نوێنەری راستەقینەنیین. "  تالیب حەمیدیش لایەنگری یەکگرتووی ئیسلامیی کوردستانە، ئەو پێی وایە، دەنگدان پێویستە لە کەرکووک و دەڵێت، "هەندێ کەس دەڵێن ' دەنگ نادەین '، باشە جێگرەوەت چییە؟ "  لە سێ بازنەکەی هەڵبژاردن لە پارێزگای کەرکووک کورد چانسی زۆرتری لە بازنەی یەکەمە و چواردە بەربژێری لەو بازنەیە هەن، لە بازنەی دووەمیش کورد چاوی لە بەدەستهێنانی کورسییە و شەش بەربژێری هەن، بەڵام لە بازنەی سێیەم بەو پێیەی ناوچەی عەرەب نشینە بەربژێری نییە.