بەپێی راگەیێندراوێکی بارەگای بارزانی، رۆژی سێشەممە ٧ ـی ئەیلوولی ٢٠٢١ لە سەلاحەدین سەرۆك مەسعود بارزانی پێشوازیی لە جۆزێپ بۆرێل، بەرپرسی سیاسەتی دەرەوە و ئاسایشی ئەوروپا كردووە، ئەو بەرپرسەی یەکێتییەکە، "ستایشی رۆڵی سەرۆك بارزانی كرد لە مێژووی خەباتی گەلی كوردستان بۆ گەیشتن بە ئازادی و، رایگەیاند كە ئاگاداری تێكۆشان و خەباتی گەلی كوردستانە. هەروەها پێزانینی هەبوو بۆ رۆڵی هێزی پێشمەرگە و گەلی كوردستان لە شەڕی دژی تیرۆریستان و پێشوازیكردن لە سەدان هەزار ئاوارە و پەنابەر".  جۆزێپ بۆرێل ئەوەشی خستەڕوو، ئاسایش و ئازادی و خوشگوزەرانیی گەلی كوردستان بۆ یەكێتیی ئەوروپا بایەخی تایبەتی هەیە و پاڵپشتیی یەكێتیی ئەوروپای بۆ گەلی كوردستان دووپات كردەوە.  هەر لەو كۆبوونەوەیەدا سەرۆك بارزانی سوپاسی هاوپەیمانانی كرد كە لە شەڕی تیرۆریستاندا یارمەتیی گەلی كوردستانیان داوە و جەختیشی لەوە كردووەتەوە "هەر میللەتێك ئیرادەی بەرخودانی هەبێت ئەوە یارمەتیی دۆستان و هاوپەیمانانیش كاریگەریی باشی دەبێت".  هەڕەشەکانی داعش تەوەرێكی دیکەی ئەو كۆبوونەوەیە بوون و سەرۆك بارزانی هۆكارەكانی سەرهەڵدانی داعشی بۆ شاندی میوان شیكردەوە و جەختی لەوە كردەوە "هەڕەشەی تیرۆر و داعش هێشتا هەر ماوە، چونكە هۆكارەكانی دروستبوونی داعش هێشتا ماون و چارەسەر نەكراون". سەرۆك بارزانی ئەوەشی راگەیاند، "فەرهەنگی دەوڵەمەندی پێكەوەژیان لەناو گەلی كوردستان رێگر بووە لەوەی تیرۆریستان بتوانن لەناو گەلەكەماندا پێگەیەك بۆ خۆیان دروست بكەن".  لە درێژەی ئەو دانیشتنەدا تیشک خرایە سەر هەڵبژاردنەكانی داهاتووی عێراق و هەردوولا هیوای ئەوەیان خواست كە هەڵبژاردنێكی پاك و بێگەرد بەڕێوە بچێت و ئەنجامەكانی ببنە هۆی گۆڕانكاری و سەقامگیری و بەدیهاتنی ویستی هاووڵاتییان.