بەهار مونزیر، رێکخەری کەمپەینی "ناوی من، ناوی دایکمە" بە تۆڕی میدیایی رووداوی راگەیاند، "بیرۆکەکە لە ٠٥ - ١٢ - ٢٠١٨ ـەوە کاری لەسەر دەکرێت، ئەوەش دوای ئەوەی کە لەگەڵ چەند رزگاربووێکی ئێزدی قسەمان کرد کە لەلایەن چەکدارانی داعشەوە دەستدرێژییان کرابووە سەر و ناوی باوکی منداڵەکانیان دیار نەبوو".  لە هەرێمی کوردستان چوار رێکخراوی مەدەنی سەرپەرشتیی کەمپەینەکە دەکەن کە بریتین لە، رێکخراوانی ئێمە، خەڵک بۆ گەشەپێدان، یەکێتیی ژنانی کوردستان و هاریکاریی یاسایی ژنان. هەروەها بە گوتەی بەهار  مونزیر، نزیکەی ٥٠ رێکخراوی نێودەوڵەتی و ناوچەیی دیکە پاڵپشتی لە کەمپەینەکە دەکەن.  رێکخەرانی کەمپەینەکە لە ٢٧ - ٠١ - ٢٠٢١ داوایەکیان ئاراستەی پەرلەمانی عێراق کردووە بۆ پشتگیری لە کەمپەینەکەیان، بە گوتەی بەهار مونزیز، " ٢٧ پەرلەمانتار پشتگیرییان لە داواکەمان کردووە و بووە پرۆژەیاسا، لە ماددەی ١٩ و ٢٠ ـدا هاتووە، هەر کەسێک ئارەزوومەندانە دەتوانێت ناوی باوک یان دایکی وەکو ناوی دووەم بەکاربهێنێت".     مونیرە عەلی عەبدولعەزیز، ئەندامی مەکتەبی سیاسیی بزووتنەوەی ئیسلامیی کوردستان لەو بارەوە بە تۆڕی میدیایی رووداوی گوت، "ئێمە بە هەموو شێوەیەک دژی ئەو کەمپەینەین، چونکە ئامانجی تێکدانی شیرازەی کۆمەڵگەیە"، بەڵام ئاماژە بەوەش دەکات، "ئەگەر تەنیا ئەو کەسانە بگرێتەوە کە دەستدرێژییان کراوەتە سەر، ئەو کات کەمپەینەکە ئاساییە بەلامانەوە، بەڵام لەگەڵ ئەوەدا نین کە هەموو کەسێک ناوی باوکی لێبکاتەوە و ناوی دایکی بەکاربهێنێت".     ئەندامەکەی مەکتەبی سیاسیی بزووتنەوە دەڵێت، "ئەگەر ئامانجی کەمپەینەکە بۆ یارمەتیدانی منداڵانی رزگاربووانی ئێزدی بێت، ئەوان ئێستا تەمەنیان نزیکەی ٦ - ٧ ساڵانە و کاتێکی زۆری بەسەردا تێپەڕیوە بۆیە بە پێویستی نازانین کاری لەسەر بکرێت". هەروەها دەشڵێت، "ئەگەریش بڕیارێکی وەها بدرێت، پێویستە لیژنەی فتوا و کەسانی یاسایی کاری لەسەر بکەن و ئەوە کاری رێکخراوە مەدەنییەکان نییە".  رێکخەری کەمپەینەکەش لەو بارەوە دەڵێت، "ئێمە هەر کارێک بکەین، چەند لایەنێک هەن کە دژمان دەوەستن، بەڵام لە کارەکانمان بەردەوام دەبین".     بەپێی ماددەی ژمارە سێی ساڵی ٢٠١٦ی یاسای عێراقی، ناوی دووەمی هاووڵاتییان دەبێت بە ناوی باوکیانەوە بێت، ئەو رێکخراوانەش هەوڵی ئەوە دەدەن کە گۆڕانکاری لەو ماددەیە لە بەرژەوەندیی ئەو کەسانەدا بکرێت کە باوکیان دیار نییە.     رێکخراوی خەڵک بۆ گەشەپێدان لە فەیسبووکی خۆیان بە ئاماژەدان بە منداڵانی ئەو کەسانەی لە دەستی داعش رزگارکراون و دەستدرێژی کراوەتەسەریان و ئامانجیان بۆ یامەرمەتیدانیان دەڵێت، "کەمپەینەکە دەیەوێت یاسای کارتی نیشتمانی بە جۆرێک هەموار بکات کە دایکەکان بتوانن رەچەڵەکی خۆیان ببەخشنە ئەو منداڵانە، بۆ ئەو مەبەستەش دەیەوێت کۆمەڵگە پشتیوانی لێ بکات و هەمووان هەست بە بەرپرسیارێتیی ویژدانیی کۆمەڵگە بەرامبەر ئەو رزگاربووانە بکەن. "     کەمپەینەکە کاردانەوەی جیاوازیی لە تۆڕە کۆمەڵایەتییەکان بە دوای خۆیدا هێنا، بەشێک لە خەڵک پشتگیریی دەکەن و بەشێکیش بە تووندی دژی دەوەستنەوە.