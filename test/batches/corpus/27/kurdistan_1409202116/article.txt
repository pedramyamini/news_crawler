تۆڕى میدیایی رووداو لە یەکێک لە بنکەکانى وەرگرتنەوەى کارتى بایۆمەتری راى دەنگدەرانی وەرگرت. پێشمەرگەیەک بەناوی هۆگر ئازاد گوتی، "من خۆم کارتەکەم وەرگرتووەتەوە و خۆم دەنگى پێدەدەم و نایفرۆشم". کاسبکارێکیش بەناوی سالار محەممەد ئاماژەی بەوە کرد، "ئەمە یەکەمجارە بزانم دەنگ کڕین هەیە، ئەوە هەڵەیە و نابێت بکرێت".  هەر لەسەر ئەو پرسە، فەرمانبەرێک دەڵێت، "ئەو کەسەى دەنگ دەفرۆشێت، واتە ویژدانى فرۆشتووە، کە فرۆشتیشی ئیدی نابێت گلەیى لە حکومەتیش بکات". خوێندکارێکیش بەناوی دییە سیروان باسی لەوە کرد، "کارتم هەیە، بەڵام نە دەیفرۆشم و نە دەنگیش دەدەم".  بەپێى ئامارى کۆمیسۆنى هەڵبژاردنەکانى عێراق، تاوەکو ئێستا ١٤ ملیۆن کارتى بایۆمەترى و سێ ملیۆن لە کارتە کۆنەکەى پێشوو لاى کۆمیسیۆن تۆمارکراون، بەڵام بەشێکیان وەرنەگیراونەتەوە، بەڕێوەبەرى پەیمانگەى کوردى بۆ هەڵبژاردن، لەو باوەڕەدایە رێگەدان بە بەکارهێنانى کارتە کۆنەکان، کارئاسانى بۆ ساختەکارى دەکات.  ئارام جەمال، بەڕێوەبەرى پەیمانگەى کوردی بۆ هەڵبژاردن دەڵێت، "ئەگەر کڕین و فرۆشتن بکرێت، بە کارتە کۆنەکەوەیە، کە بەداخەوە رێگەدراوە بەکاربهێندرێت بۆ دەنگدان، ئەگینا بۆ کارتى بایۆمەترى، ئەستەمە".  رووداو چووە کۆمیسیۆنى هەڵبژاردنەکان لە سلێمانی، بەڵام دەرکەوت تاوەکو ئێستا کەس نە سکاڵاى هەبووە و نە بە فەرمییش بەڵگەى فرۆشتنى دەنگی دەستکەوتووە.  ئامانج عەزیز، بەڕێوەبەرى کۆمیسیۆنى هەڵبژاردنەکانى عێراق - لقى سلێمانى رایگەیاند، "ئەو بابەتە دوورە لە راستییەوە و هەر کەسێکیش پەناى بۆ بردبێت، با بزانێت کە ئەو کارتە وێنەى دەنگدەر و پەنجەمۆرى خۆى لەسەرە".  لە یاساى نوێى هەڵبژاردنەکانى عێراق، سزا بۆ ئەو کەسانە دانراوە پەنا دەبەنە بەر دەنگ کڕین و دەنگ دزین، بەو جۆرەى کە کۆساڵان حەمەموراد، پارێزەرى راوێژکار باسى دەکات و دەڵێت، "ئەو کەسەى دەنگ دەکڕێت، ئەوەى خەڵک ناچار بە دەنگدان بە کەسێک یان دەنگ پێنەدانى دەکات، سزاکەی زیندانى کردنە".  هەڵبژاردنى خوولى پێشووى ئەنجوومەنى نوێنەرانى عێراق، نزیکەى نیوەى ئەوانە دەنگیان دا کە مافیان هەبوو، بەڵام بۆ ئەمجارە هێشتا روون نییەن حیزبەکان لەلایەن خەڵکەوە بە دەنگنەدان سزا دەدرێنن یان زۆرینە پەنجەى رەزامەندى مۆر دەکەن.