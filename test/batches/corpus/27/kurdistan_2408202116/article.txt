ئەمڕۆ سێشەممە ٢٤ - ٠٨ - ٢٠٢١ نادر نادرۆڤ ناسراو بە "مارشاڵی نەوت و گاز" لە تەمەنی ٨٩ ساڵیدا لە نەخۆشخانەی شاری ئەلماتای کازاخستان کۆچی دواییکرد. بارەگای بارزانی لە فەیسبووک پەیامی سەرۆک مەسعود بارزانییان بڵاوکردەوە کە تێیدا پرسە و سەرەخۆشی لە بنەماڵە و كەسوكار و ناوەندە ئاكادیمی و جەماوەرییەكانی كوردانی كازاخستان و سەرجەم كوردانی وڵاتانی سۆڤێتیی پێشوو دەكات و دەڵێت، "خۆم بە هاوبەشی خەمیان دەزانم".  نادر نادرۆڤ، ساڵانێکە تووشی چەند نەخۆشییەک بووە و بەهۆی زیاتر تێکچوونی باری تەندروستی، لە نەخۆشخانەیەکی شاری ئەلماتا خەوێندرابوو.  نادرۆڤ سەرۆکی فەخری یەکێتی کوردانی سۆڤیەت و ئەندامی ئەنجوومەنی گەلانی کازاخستان بوو، لە ساڵی ١٩٩٣ ـەوە ئەندامی هەمیشەیی ئەکادیمیای زانیاریی نەتەوەیی کازاخستانە.  نادرۆڤ ئەم خەڵاتانەی بردووەتەوە:  - پێشەنگی پەوەردەیی گەلی سۆڤییەت (١٩٦٧)  - خەڵاتی دەوڵەتی کۆماری کازاخستانی سۆسیالیست لە یەکێتیی سۆڤیەت (١٩٨٠)  - خەڵاتی رەنجبەر و ئەمەکداریی کۆماری کازاخستانی سۆسیالیست لە یەکێتیی سۆڤیەت (١٩٨٢)  - خەڵاتی داهێنەر (دۆزەرەوە) کۆماری کازاخستانی سۆسیالیست لە یەکێتیی سۆڤیەت (١٩٨٥)  - پسپۆڕی فەخری نەوت و گاز کۆماری کازاخستانی سۆسیالیست لە یەکێتیی سۆڤیەت (١٩٩١)  - ئەندازیاری مەزن لە سەدەی بیستەم لە ساڵی ٢٠٠٠  - ئەندازیاری فەخریی کازاخستان (٢٠٠١)  دەقی پەیامی سەرۆک بارزانی بە بۆنەی کۆچی دوایی نادر نادرۆن:  پەیامی سەرەخۆشیی سەرۆك بارزانی بۆ كۆچی دوایی پڕۆفیسۆر نادر نادرۆڤ  بەناوی خودای بەخشندە و میهرەبان  بە داخێكی زۆرەوە هەواڵی كۆچی دوایی كەسایەتی زانستی و نەتەوەیی و جەماوەریی كوردانی كازاخستان پڕۆفیسۆر (نادر نادرۆڤ)ـم بیست. نادر نادرۆڤ زانای ناوداری كورد و خاوەنی دەیان كتێب و و سەدان توێژینەوەی زانستی بوو و ڕۆڵێكی كاریگەرشی لە یەكخستن و سەرپەرشتیی كاروباری كوردانی كازاخستان و وڵاتانی سۆڤییەتی پێشوودا هەبوو و لەدەستدانی خەسارەتێكی گەورەیە.  پرسە و سەرەخۆشی خۆم ئاراستەی خانەوادە و كەسوكار و ناوەندە ئاكادیمی و جەماوەرییەكانی كوردانی كازاخستان و سەرجەم كوردانی وڵاتانی سۆڤییەتی پێشوو دەكەم و خۆم بە هاوبەشی خەمیان دەزانم.  لە خودای مەزن داواكارم ڕۆحی خوالێخۆشبوو نادر نادرۆڤ بە بەهەشتی بەرین شاد بكات و سەبر و ئارامی بە هەموو لایەك ببەخشێت.