نزیکەی مانگێکە بەڕێوەبەرایەتی دادی پارێزگای سنە فەرمانی جێبەجێکردنی سزای لەسێدارەدانی حەیدەر قوربانی، بەندکراوی سیاسی کوردی رەوانەی دادگەی شاری کامێران کردووە و بەگوتەی کەسوکاری، مەترسیی جێبەجێکردنی سزاکە لە داهاتوویەکی نزیکدا لە ئارادایە. پێشتر چەندجار داوای پێداچوونەوە بە سزای لەسێدارەدانی ئەو بەندکراوە لە دەزگای داد و دیوانی باڵای دادوەری ئێران رەتکراوەتەوە.  بەپێی زانیارییەکانی تۆڕی میدیایی رووداو، ژمارەیەک لە مامۆستا و کەسایەتییە ئایینییەکانی پارێزگای سنە نامەیەکیان بۆ عەلی خامنەیی، رێبەری کۆماری ئیسلامی ئێران ئامادەکردووە و تێیدا نووسیویانە، ئەوان بەدواداچوونیان کردووە و بۆیان دەرکەوتووە حەیدەر قوربانی هیچکات ئەندامی حیزبە دژبەرەکانی کۆماری ئیسلامی نەبووە کە بەو تۆمەتە سزای لەسێدارەدانی بەسەردا سەپاوە.  ئەو مامۆستا و کەسایەتییە سیاسییانە ئاماژە بەوە دەدەن کە قوربانی بە تۆمەتی بەشداربوون لە کوشتن، سزای ٩٠ ساڵ بەندکرانی بەسەردا سەپاوە و پێشتر خۆشی لە نامەیەکدا رایگەیاندووە، لەژێر گوشاردا ناچاربووە هاوکاریی کەسانێک بکات بەڵام نە کەسی کوشتووە و نە لە هیچ حیزبێکدا ئەندام بووە.  سەتان کەس لە کەسایەتییە کۆمەڵایەتی و مەدەنییەکان، کاسبکاران و هاونیشتمانییانی ئاسایی لە پارێزگاکانی سنە و کرماشان و ناوچەی هەورامان ئەو نامەیەیان واژۆکردووە و داوا دەکەن لەسێدارەدانی حەیدەر قوربانی رابگیرێت.  حەیدەر قوربانی تەمەنی ٤٩ ساڵانە و خێزاندارە و دوو منداڵی هەیە. خەڵکی شاری کامێرانی پارێزگای سنەیە و لەو شارە دووکاندار بووە. ساڵی ٢٠١٦ دەستبەسەرکرا و دوو ساڵ دواتر لە دادگەی سنە بە ٩٠ ساڵ بەندکران سزادرا. دواتر دادگە سزاکەی بۆ لەسێدارەدان گۆڕی. ئەو بە ئەندامێتی لە حیزبەکانی رۆژهەڵاتی کوردستان و هاوکاریکردنی پێشمەرگە تۆمەتبار کراوە.  کۆکردنەوەی واژۆ بۆ رێگریی لە لەسێدارەدانی حەیدەر قوربانی