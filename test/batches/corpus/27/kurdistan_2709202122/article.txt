ئەمڕۆ دووشەممە ٢٧ - ٠٩ - ٢٠٢١، دڵگەش سادق، جێگری بەڕێوەبەری رێکخراوی ستێپ بۆ دیموکراسی و هەڵبژاردن، لە کاتی بەشداریکردنی لە بوولتەنی هەواڵەکانی کاژێر ١٣: ٠٠ی تۆڕی میدیایی رووداو، کە شەهیان تەحسین لە ستۆدیۆی دهۆکەوە پێشکەشی دەکات، رایگەیاند رێکخراوەکەیان ماوەی دوو ساڵە لە بواری هەڵبژاردن کاردەکات وەکو ئامادەکارییەک بۆ هەڵبژاردنی خولی داهاتووی عێراق.  بە گوتەی دڵگەش سادق بۆ ئەو هەڵبژاردنە سەرنجیان خستووەتە سەر پارێزگاکانی کوردستان و ئەو پارێزگایانەی دەنگدەری کوردییان تێدایە، لەوانە کەرکووک و نەینەوا.  سەبارەت بە ئەنجامی ئەو راپرسیانەی کردوویانە، بە تایبەت رێژەی بەشداری خەڵک لە هەڵبژاردن، دڵگەش سادق گوتی: "بەپێی پێشبینییەکانی ئێمە لەسەر ئاستی هەرێمی کوردستان رێژەی بەشداری لە پارێزگای دهۆک بەرزترین رێژە دەبێت، لە سلێمانیش کەمترین دەبێت، ئەویش بەهۆی ئەو دۆخە سیاسییەی کە ئێستا لە سلێمانی هەیە".  لەسەر ئاستی عێراقیش بە گوتەی دڵگەش سادق، پێشبینی دەکرێت بەرزترین رێژەی بەشداری لە پارێزگای کەرکووک بێت، بەو پێیەی کێبڕکێیەکی تووند لەنێوان پێکهاتەکاندا هەیە، پێشبینی دەکەن رێژەی بەشداری لەو پارێزگایە بگاتە نزیکەی ٧٠ % ".  جێگری بەڕێوەبەری رێکخراوی ستێپ ئاماژە بەوە دەدات، کە " ٦ کورسی بۆ کورد لە پارێزگای کەرکووک مسۆگەرە، واتە لە ٦ کورسی کەمتر ناهێنێت و دەرفەتێکی کەمیش هەیە کورد لەو پارێزگایە بتوانێت کورسییەکی دیکە بەدەست بهێنێت".  لە پارێزگای نەینەواش، دڵگەش سادق دەڵێت: "پێشبینی دەکەین کورد لەنێوان ٧ بۆ ١٠ کورسی لەو پارێزگایە بەدەست بهێنێت".  سەبارەت بە کورسیی لایەنەکان لە پارێزگای دهۆک، دڵگەش سادق دەڵێت: "سروشتی پارێزگاکە و پارتی کاریگەر لە پارێزگاکە دیارە، ئەو کورسیانەی لایەنەکان لە هەڵبژاردنەکانی رابردوو بەدەستیان هێناوە، بە تایبەتی پارتی دەسەڵات لە دهۆک دەتوانێت پارێزگاری لە کورسییەکانی بکات".  بەبڕوای جێگری بەڕێوەبەری رێکخراوی ستێپ یەکێک لە خاڵە "نەرێنییەکانی" سیستەمی ئەمجارەی هەڵبژاردن کە فرە بازنەییە، "ژمارەیەکی زۆری دەنگەکان دەسووتێن، چونکە دەنگی زیادەی هەر بەربژێرێک هیچ سوودێکی نابێت، بەربژێرەکانی دیکەش لە هەمان حیزب سوود لە دەنگەکانی ئەو بەربژێرە وەرناگرن".