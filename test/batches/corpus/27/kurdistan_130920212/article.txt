بەگوێرەی راگەیێندراوێک کە ئەمڕۆ دووشەممە ١٣ی ئەیلوولی ٢٠٢١ له هەژماری تایبەتی وەزارەتی بەرگریی تورکیا لە تۆڕی کۆمەڵایەتیی تویتەر بڵاوکراوەتەوە، لە ناوچەی ئۆپەراسیۆنی ناسراو بە "چڕنووکی هەورە برووسکە" دوو گەریلای پەکەکە دەستنیشان کراون و لە هێرشێکدا کراونەتە ئامانج.   وەزارەتی بەرگریی تورکیا وردەکاری زیاتری لەو بارەوە بڵاونەکردەوە، بەڵام میدیای فەرمیی تورکیا بەپشتبەستن بە سەرچاوە ئەمنییەکانی وڵاتەکەیان دەڵێن، ئەمڕۆ دووشەممە ١٣ - ٩ - ٢٠٢١ لە ئۆپەراسیۆنێکی هاوبەشی سوپای تورکیا و دەزگای هەواڵگری - میتدا لە چیای گارە لە سنووری پارێزگای دهۆک گەریلایەک بە ناوی (محەممەد ئەمین ئەکینجی) ناسراو بە "جەواهیر" کراوەتە ئامانج کە بەرپرسی کاروباری دەرەوەی هەپەگە بووە.   بڵاوکردنەوەی ئەم راگەیێندراوە لە کاتێکدایە، هێزەکانی پاراستنی گەل - هەپەگەش کوژرانی ٩ سەربازی سوپای تورکیای لە هەرێمی کوردستان راگەیاند.  ناوەندی راگەیاندنی هەپەگە لە راگەیێندراوێکدا دەڵێت، لە رۆژانی ١١ - ١٢ی ئەیلوولی ٢٠٢١ گەریلاکان لە ناوچەکانی ئاڤاشین و مەتین لە هەرێمی کوردستان هێرشیان کردوەتەسەر بنکە سەربازییەکانی سوپای تورکیا و کۆی گشتیی ٩ سەرباز کوژراون.     بەگوێرەی راگەیێندراوەکە، گەریلاکان کاژێر ٠٨: ٣٠ خولەکی ١١ی ئەیلوول لە ناوچەی ئاڤاشین لە سنووری ئامێدی سەنگەرێکی سوپای تورکیایان کردووەتە ئامانج و ٤ سەرباز کوژراون.  وەک لە راگەیێندراوەکەدا هاتووە، کاژێر ٠٣: ٣٠ خولەکی رۆژی ١٢ی ئەیلوولیش لە ناوچەی مەتین لە دوو قۆڵەوە هێرشکراوەتە سەر یەکەیەکی سەربازی سوپای تورکیا و ٥ سەرباز کوژراون.   وەزارەتی بەرگریی تورکیا رۆژی ١٢ی ئەیلوول بڵاویکردەوە، لە ئەنجامی هێرشی گەریلاکانی پەکەکە لەو ناوچەیەی ئۆپەراسیۆنی ناسراو بە "چڕنووکی هەورە برووسکە"ی تێدا بەڕێوەدەچێت، سەربازێکیان کوژراوە و سەربازێكی دیکەشیان برینداربووە.   وەزارەتی بەرگریی تورکیا لە ١١ی ئەیلوولیشدا بڵاویکردەوە، ١١ گەریلای پەکەکە لە دوو هێرشی ئاسمانیی جیاوازدا لە هەرێمی کوردستان گیانیان لەدەستداوە.      سوپای توركیا رۆژی ١٥ی حوزه‌یرانی ٢٠٢٠ لەڕێگه‌ی هێزه ئاسمانییه‌كانییه‌وه ئۆپه‌راسیۆنی ناسراو بە "چڕنووکی هه‌ڵۆ"، رۆژی ١٧ی حوزه‌یرانیش هێزه‌كانی وشكانیی ئۆپه‌راسیۆنی ناسراو بە "چنگی پڵنگ" و لە کۆتایی نیسانی ٢٠٢١ یشدا ئۆپەراسیۆنی ناسراو بە "چڕنووکی هەورەبرووسکە"ی لە باشووری کوردستان دەستپێکرد.   بەرپرسانی وه‌زاره‌تی به‌رگریی توركیا دەڵێن، ٥٠ کیلۆمەتر له قووڵایی هەرێمی كوردستاندا دژی په‌كه‌كه شه‌ڕ ده‌كه‌ن و ئۆپه‌راسیۆنەکەش تاوەکو به‌جێگه‌یاندنی ئامانجه‌كه‌ی به‌رده‌وام ده‌بێت، كه بریتییه له كۆنترۆڵكردنی ناوچه‌ی حه‌فتانین و ده‌ڤه‌ره‌كانی ده‌وروبه‌ری بۆئه‌وه‌ی رێگری بكات له جموجووڵه‌كانی په‌كه‌كه له نێوان باكوور و باشوور و رۆژئاوای كوردستان.