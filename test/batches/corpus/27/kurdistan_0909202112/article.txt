کارمەندێکی کارگەی گاسن کە نەیوست ناوی ئاشکرا بکرێت بە تۆڕی میدیایی رووداوی راگەیاند، کاژێر ١١: ٠٠ ـی پێش نیوەڕۆ نزیکەی ٢٥ ئۆتۆمبێل بە چەکی سووک و مامناوەندەوە چوونەتە سەر کارگەکە، "هەموو کارمەند و بەڕێوەبەرەکانیان دەستبەسەر کردووە و بۆ ماوەی کاژێر و نیوێک ماونەتەوە. "    ئەو کارمەندە باسی لەوەشکرد، کاتێک هێزەکان هەڵیانکوتاوەتە سەر کارگەکە لە پاسەوانەکانیان داوە. باسیشی لەوە کرد کە هێزەکان پێیان گوتوون، "لێرە مەشق بە هێزی نایاسایی کراوە. "    هاوکات سەرچاوەیەک بە تۆڕی میدیایی رووداوی گوت، هێزێکی ئەمنی هەڵی کوتاوەتە سەر فارووق هۆڵدینگ و "کەسێکی سەر بە فارووق هۆڵدینگیان دەستگیرکردووە، دەستیشیان بەسەر چەند هارد دیسک و کامێرا و میمۆرییەکدا گرتووە. "  بەپێی زانیارییەکانی رووداو، لە کارگەی گاسن هێزە ئەمنییەکە لە سێ کەسیان داوە، کۆمپیوتەرەکانیان پشکنیون، بەشێک لە دەرگە و پەنجەرەکانیشیان شکاندوون و کارمەندەکانیان لە گۆڕەپانێک کۆکردووەتەوە.    سەرکەوت ئەحمەد، گوتەبێژی پۆلیسی سلێمانی بە رووداوی راگەیاند، تاوەکو ئێستا پارێزەر یان خاوەنی کۆمپانیاکە سکاڵایان لەسەر هێزە ئەمنییەکە تۆمارنەکردووە.  ئەرکان عەلی، پەیامنێری رووداو لە سلێمانی ئاماژەی بەوە کرد، هێزەکە سەر بە ئاسایشی سلێمانییە و بڕیاریشە هەر ئەمڕۆ ئاسایشی سلێمانی کۆنگرەی رۆژنامەڤانی ببەستێت و زانیارییەکان بۆ رای گشتی ئاشکرا بکات.  پەیامنێری رووداو باسی لەوەشکرد، ئاسایش هەواڵی پێدراوە کە "چەکی نایاسایی" لە کارگەکە بووە.   كارگەی چەیمەنتۆی گاسن دەکەوێتە شارۆچکەی بازیانی سەر بە شاری سلێمانییەوە، کۆمپانیای زەریای سەر بە گرووپی کۆمپانیاکانی فارووق کارە شارستانییەکانی ئەنجامداوە.