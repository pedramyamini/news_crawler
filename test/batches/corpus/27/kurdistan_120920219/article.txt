ئەمڕۆ یەکشەممە ١٢ - ٠٩ - ٢٠٢١ مەسرور بارزانی، سەرۆکوەزیرانی هەرێمی کوردستان پێشوازیی لە دەیڤد هەنت، کونسوڵی گشتیی نوێی بەریتانیا لە هەرێمی کوردستان کرد.  بەپێی راگەیێندراوی سەرۆکایەتیی حکومەتی هەرێمی کوردستان، لە کۆبوونەوەکەدا، مەسرور بارزانی وێڕای پیرۆزبایی دەستبەکاربوون، هیوای خواستووە کۆنسوڵی بەریتانیا، لە ئەرکەکانیدا سەرکەوتوو بێت، ئەوەش لە پێناو پەرەپێدانی زیاتری پەیوەندییەکانی نێوان هەرێمی کوردستان و بەریتانیا.  هەروەها لە راگەیێندراوەکەدا ئەوەش هاتووە، کۆنسوڵی گشتیی بەریتانیا سوپاسی هاوئاهەنگی و هاوکاری دامودەزگا پەیوەندیدارەکانی حکومەتی هەرێمی کوردستانی لەگەڵ کونسوڵخانەی بەریتانیا کردووە و ئامادەیی وڵاتەکەشی بۆ برەودان بە پەیوەندیی هەمەلایەنە لەگەڵ هەرێمی کوردستان دەربڕیوە، بە تایبەتی لە بواری پەرەپێدانی وەبەرهێناندا.   کۆنسوڵی بەریتانیا وەکو لە راگەیێندراوەکەدا باسکراوە، ستایشی هەوڵەکانی سەرۆکی حکومەتیشی کرد لە ئەنجامدانی چاکسازییەکانی کابینەی نۆیەم، بەتایبەتی چاکسازییەکانی وەزارەتی پێشمەرگە. پشتیوانیی شانشینی یەکگرتووی بەریتانیای بۆ سەقامگیریی هەرێمی کوردستان دووپاتکردەوە.  پەیوەندییەکانی نێوان هەرێمی کوردستان و حکومەتی فیدراڵی و هەڵبژاردنەکانی داهاتووی ئەنجوومەنی نوێنەرانی عێراق، تەوەرانی دیکەی دیدارەکە بوون.