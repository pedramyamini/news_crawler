ئەمڕۆ سێشەممە ٧ - ٩ - ٢٠٢١ عەلی جەمال قدووری، گوتەبێژی پۆلیسی گەرمیان بە تۆڕی میدیایی رووداوی راگەیاند، شەوی رابردوو لە گەڕەکی موەزەفینی قەزای کەلارەوە تەرمی ئافرەتێک بەناوی (ب. ئـ. م) لەدایکبووی ١٩٨٦ گەیێندرایە بەشی فریاکەوتنی شەهید هەژار لە کەلار کە بەهۆی خنکان بە پەت گیانی لەدەستدابوو.  گوتەبێژی پۆلیسی گەرمیان راشیگەیاند، "ژنەکە بە رەچەڵەک عەرەبە و بە سکاڵای دایک و باوکی، هاوژینکەی بەتۆمەتی خنکاندنی بە بڕیاری دادوەر و بەپێی ماددەی ٤٠٦، دەستگیرکراوە و زیندانی کراوە. "  تەرمی ژنەکە ئێستا لە نەخۆشخانەی دادپزیشکییە، گوتەبێژی پۆلیسی گەرمیان دەڵێت، "چاوەڕێی راپۆرتی پزیشکین بۆ ئەوەی دڵنیابینەوە لەوەی کە ئایا خۆی خنکاندووە یان خنکێندراوە. "