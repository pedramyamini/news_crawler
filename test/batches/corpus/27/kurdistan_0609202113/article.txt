کەریم بەحری، جێگری سەرۆکی یەکێتی پەرلەمانتارانی کوردستان بە تۆڕی میدیایی رووداوی راگەیاند: "یاسای چاکسازی وەکو خۆی جێبەجێناکرێت، ئەگەر نا ئێمە لەگەڵ چاکسازیین، بەڵام پێویستە بەپێی میزاجی کەسی کارەکان نەکرێن، بە نموونە کەسێک پێش ئەوەی ببێتە پەرلەمانتار ٣٠ ساڵ خزمەتی پارێزەرایەتی هەیە و هەموو ساڵێک پارەی سندووقی خانەنشینی دەدات، کەچی لە هەژمارکردنی خزمەتی وەزیفی  تەنیا چوار ساڵی پەرلەمانییان بۆ هەژمارکردووە، ئەمە پێویستە رێکبخرێتەوە".  رەخنەشی لە پەرلەمان گرت و گوتی: "کارەکە پەرلەمان کردوویەتی و دەبێت حکومەت ناچار بکات یاساکە جێبەجێ بکات، دەنا ئێمە لەگەڵ چاکسازیین و بۆ ئەو مەبەستە بە نووسراوێک داوامان لە حکومەت کردووە ئەو هەڵانەی هەن چاکیان بکاتەوە و رێکخستن لە مووچەی خانەنشینی هەبێت".  حکومەتی هەرێمی کوردستان لە مانگی ئابەوە چاکسازیی لە خانەنشینی پەرلەمانتاران خستە بواری جێبەجێکردنەوە و ئەم مانگە پەرلەمانتاران بەپێی ئەو سیستەمە نوێیە مووچەیان وەرگرت.  ١٩ی ئابی ٢٠٢١، حازم ئیسماعیل، بەڕێوەبەری گشتی خانەنشینی هەرێمی کوردستان  بەتۆڕی میدیایی رووداوی گوت "چاکسازیی لە مووچەی خانەنشینی پەرلەمانتاران تەواوبووە و لەم مانگەوە (ئاب) جێبەجێ دەکرێت، بەپێی هەموارکردنەکە کەمترین مووچەی خانەنشینی پەرلەمانتاران یەک ملیۆن و ٧٢٢ هەزار دینارە و زۆرترینیش ٤ ملیۆن و ١٠٠ هەزار دینار دەبێت".  هەروەها گوتی: "مووچەی پەرلەمانتاران کە هەشت ملیۆن و ٢٠٠ هەزار دینارە و لە یاسای چاکسازیدا باس لەوە کراوە کە خانەنشینی % ٥٠ ـی مووچەکان زیاتر نەبێت، بەو پێیە مووچەی خانەنشینی پەرلەمانتاران ئەوانەی لە ١٥ ساڵ و زیاتر خزمەتییان هەیە، خانەنشینییان ٤ ملیۆن و ١٠٠ هەزار دینار دەبێت و ئەو پەرلەمانتارانەشی خزمەتیان نییە و بڕوانامەشیان نییە، مووچەکانیان ١ ملیۆن و ٧٢٢ هەزار دینار دەبێت، بەڵام ئەگەر بڕوانامەیان هەبێت و خزمەتیان نەبێت بڕی خانەنشینییان ٢ ملیۆن و ٥٠ هەزار دینار دەبێت. "  پەرلەمانی کوردستان لە مانگی تشرینی دووەمی ساڵی ٢٠٢٠ یاسای چاکسازیی لە مووچە و دەرماڵە و بەخشین و ئیمتیازاتەکان و خانەنشینی لە هەرێمی کوردستان پەسندکرد کە لەلایەن ئەنجوومەنی وەزیرانەوە نێردرابوو.   بەپێی خاڵی چوارەمی بڕگەی دووەمی ماددەی حەوتەم لە یاسای چاکسازی، شایستەی مووچەی خانەنشینی پلە باڵا و تایبەتەکان نابێت لە رێژەی ٥٠ % زیاتر بێت لەکۆی گشتیی دوایین مووچە و دەرماڵە ئەوەی لە کاتی خزمەت وەریدەگرێت.