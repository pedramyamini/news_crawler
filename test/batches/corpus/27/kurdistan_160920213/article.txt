سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند، "ئەو ژن و مێردە دوای ئەوەی کۆمپانیایەکی کڕین و فرۆشتنی ئامێرە کارەباییەکان دادەمەزرێنن، بەمەبەستی پێدانی قازانجی باش پارە لە کۆمەڵێک خەڵک وەردەگرن و دواتر رادەکەن. "  گوتەبێژی پۆلیسی سلێمانی ئاماژە بەوە دەدات کە نازانن کۆمپانیاکە تووشی ئیفلاس بووە یاخود ئەو کارە فێڵکردن بووە لە خەڵک. دەڵێت "چەند رۆژێکە ئەو ژن و مێردە سلێمانی یان جێهێشتووە و چوونەتە دەرەوەی وڵات، بە بڕیاری دادوەر و بە ماددەی ٤٥٦ فەرمانی دەستگیرکردنیان بۆ دەرچووە. "  گوتەبێژی پۆلیسی سلێمانی دەشڵێت، خەڵکەکە بە رەزامەندی خۆیان پارەیان پێداون و ویستویانە قازانجێکی باش وەربگرن. دەشڵێت "بە پێی ئەو سکاڵایانەی کە تۆمارکراون زیاتر لە نیو ملیۆن دۆلاریان بردووە. "  سەبارەت بەو خەڵکانەی کە پارەکەیان بردراوە سەرکەوت ئەحمەد گوتی، تاوەکو ئێستا شەش کەس سکاڵایان لەسەر ئەو ژن و مێردە تۆمارکردووە.  لە ماوەی رابردوودا چەندین کەس لە شارە جیاجیاکانی هەرێمی کوردستان پارەیان لە خەڵک وەرگرتووە و لەبەرامبەردا بەڵێنی پێدانی قازانجی زۆریان پێداون و لە کۆتاییشدا رایانکردووە. دوایین حاڵەتی لەم جۆرە بردنی نزیکەی دوو ملیۆن و ٥٠٠ هەزار دۆلار بوو لە لایەن خاوەنی کۆمپانیایەکی دەرمان لە شاری هەولێر وەک دەگوترێت " ٧٥ هەزار دۆلاری براکەیشی بردووە. "