بەشداریی ژنان لە سیاسەتدا لە هەر وڵاتێک بە پێوەری راستەقینەی چەندێتیی دیموکراسیبوونی سیستمێکی سیاسی دادەنرێت. وڵاتە دیموکراسییەکان هەوڵ دەدەن ستراتیژێکی تایبەتیان بۆ کارکردن لەسەر ئەم پرسە هەبێت. لە ئاستی نێودەوڵەتییشدا چەندین پەیمان هەن کە باس لە بەشداریی ژنان لە سیاسەتدا دەکەن.  جوان عەبدوڵڵا، بەربژێری پارتی دیموکراتی کوردستان لە بازنەی یەکی هەولێر بە رادیۆی رووداوی گوت، "کۆمەڵێک بەربەست لە بەردەم ئافرەتدا هەن کە وادەکەن لە بەشداریی سیاسیدا لاواز بن یان هەوڵ دەدرێت ژن لاواز دەربکەوێت. هۆکارەکانیش زۆرن، یەکێکیان پەیوەندی بە بناخەی خێزانییەوە هەیە کە هەر لە سەرەتاوە ئەو باوەڕە بۆ ژن دروست ناکات کە بتوانێت لە داهاتوودا لە پاڵ پیاودا کار بکات. هەروەها حیزبیش بە جۆرێک لە جۆرەکان هۆکارە، هەرچەندە رێگەی پێدەدات لە پلان و ستراتیژیەتدا لە سیاسەت یان لە هەڵبژاردندا بەشدار، بەڵام هەمان ئەو رۆڵەی ناداتێ کە بە پیاوی داوە. "  ئەو بەربژێرە ئاماژەی بەوە دا کە لە دنیای سیاسیی ئەمڕۆدا بەشداریی ژنان لە سیاسەتدا بەشدارییەکی راستەقینە نییە، زیاتر رووکەشییە، بە تایبەتی لەو وڵاتانەی بانگەشەی هەڵبژاردن دەکەن. بەشدارییەکی کارا نییە و زۆر جار نوێنەرایەتیی ژن لە کایە سیاسییەکاندا رێژەییە.  بۆ هەڵبژاردنی ئەم جارەی پەرلەمانی عێراق ٨٣ بازنەی هەڵبژاردن هەن کە لە هەر بازنەیەکدا کورسییەک بۆ کۆتای ئافرەتانە، بەوەیش ٨٣ ئافرەت بە کۆتا دەگەنە پەرلەمان جگە لەو ئافرەتانەی کە دەکرێت بە شایستەیی خۆیان کورسی ببەنەوە.  جوان عەبدوڵڵا رایگەیاند، "بە بۆچوونی من یاسای نوێی هەڵبژاردن بە شێوەیەک لە شێوەکان خۆی بەربەستە لە بەردەم ئەوەی کە پەرلەمانتاری ژن رێژەی زیاد بکات. دانانی رێژەی ٢٥ % ـی کۆتای ژنان بەربەستێکی گەورەیە لە بەردەم ژناندا، لەبەر ئەوەی ئەم جارە شێوازی دیاریکردنی بازنەکان جیایە. عێراق بەسەر ٨٣ بازنەدا دابەش کراوە و لە هەر بازنەیەکدا یەک کورسی کۆتای ئافرەتان هەیە. ئەو کاتە کۆمەڵێک ژن لەو بازنەیەدا کێبڕکێ لەسەر یەک کورسی دەکەن. ئەمەیش ئەنجامێکی لێ دەکەوێتەوە کە هیچ لە هەڵبژاردنی ٢٠١٨ جیاواز نەبێت و بە راستی جێی داخە. لە پرسی بەشداریی ژناندا هیچ کاریگەرییەکی ئەوتۆ دروست ناکات. "  لە پەرلەمانی عێراقدا بەپێی دەستوور و یاسا کۆتای ئافرەتان دیاری کراوە. دەستووری هەمیشەیی عێراق ساڵی ٢٠٠٥ لە ماددی ٤٩ بڕگەی چوارەمدا دەڵێت: "یاسای هەڵبژاردن رێژەیەک بۆ ئافرەتانی بەشداربوو دادەنێت، بە جۆرێک لە چارەکی ئەندامانی ئەنجوومەنی نوێنەران زیاتر نەبێت. "   بە گوێرەی ئەو بڕگەیەیش، نابێت رێژەی کورسیی ئافرەتان لە پەرلەمان لە ٢٥ % بێتە خوارەوە.