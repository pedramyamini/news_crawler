پارتی کە ناوی لە بانگەشەی لایەنەکانی دیکە دەبیسترێت، بۆ یەک گوتاریی کورد لە بەغدا پەیام و مەرجی بۆ لایەنەکانی بەشدار لە هەڵبژاردن هەیە.  فازڵ میرانی، سکرتێری مەکتەبی سیاسیی پارتی دیموکراتی کوردستان رایگەیاند، "بەهێزبوونی کورد لە یەکڕیزیدایە، ئەوانەی دەیانەوێت پێگەی کورد باش بێت، دەبێت بەدوای یەکڕیزییەوە بن، ئەوانەی لەگەڵ خەڵکی دیکە کار دەکەن و دەیانەوێت پێگەی کورد لاواز ببێتەوە، بۆ دەستکەوتی حیزبی و شەخسی، ئەوە دەبێت یەکڕیزییەکە نەبێت، برا گەورەیی و برا گچکەیی نییە، هەموومان برای یەکدین، بەڵام حەقە بە قسەی یەکدیش بکەین".  لە هەڵبژاردنی ئەمجارەدا هاوپەیمانیی کوردستان تەنیا یەکێتی و گۆڕانی کۆکردووەتەوە، ئەو ناوەی لە سەرەتای بنیاتنانەوەی عێراقی نوێ ناونیشانی سەرجەم لایەنە کوردستانییەکان بوو لە بەغدا.  سەعدی پیرە، ئەندامی مەکتەبی سیاسیی یەکێتی نیشتمانیی کوردستان دەڵێت، "ئێمە لەگەڵ زۆربەی سەرکردایەتیی پارتی، ئەوەی پێشوو و ئەوەی ئێستا، کارمان کردووە. لەو جێگەیەی پێویست بووە رکابەریی باشمان کردووە، لەو جێگەیەش کە پێویست بووە، شەڕێکی باشمان بەیەکەوە دژی نەیارەکانی کورد کردووە، دەبێت لە خوولی داهاتووش وابێت، ئەگەر وانەبێت فەوتاوین، ئاشتی و شەڕ بە پیاوی بێغیرەت ناکرێت".  لایەنە ئیسلامییەکان کە ئێستا ئۆپۆزیسیۆنن لە هەرێمی کوردستان، دروستکردنی زەمینە و کۆکردنەوەی لایەنە کوردستانییەکان لە بەغدا بە ئەرکی حیزبە گەورەکان دەزانن، کە مەبەستیان پارتی و یەکێتییە.  شوان رابەر، ئەندامی ئەنجوومەنی باڵای کۆمەڵی دادگەری ئاماژە بەوە دەکات، "پێویستە زەمینە ساز بکرێت، زەمینەش پێویستی بە لایەنە دەسەڵاتدارەکانی هەرێمی کوردستانە، بگرە ئێستا کە لە هەڵبژاردنین، لایەنەکانمان ئیتهام نەکرێن و تەشهیریان پێنەکرێت و بە ناحەق مەلەف دروست نەکرێت".  بۆ هەڵبژاردنی پێشوەختی عێراق کورد بە سەربەخۆکانیشەوە زیاتر لە ٢٠٠ بەربژێری هەیە، بۆیە پێشبینی دەکرێت ئەگەر زیاتریش نەبێت، هەمان کورسییەکانی هەڵبژاردنی ٢٠١٨ بەدەستبهێنێت.  لەم خوولەی ئێستای پەرلەمانی عێراق لە کۆی ٣٢٩ کورسی، کورد تەنیا خاوەنی ٥٩ کورسییە و کەمینەیە، بەڵام هەر کاتێک پەرلەمانتارانی کورد یەکڕیز دەرکەوتبن، بە یەکێک لە فراکسیۆن و هاوپەیمانێتییە بەهێزەکانی پەرلەمانی عێراق سەیرکراون، بۆیە لە ١٨ ساڵی رابردوودا بە یەکدەنگی، بە دەگمەن توانراوە یاسا و بڕیارەکانی عێراق دژی کورد تێپەڕێندرابن.