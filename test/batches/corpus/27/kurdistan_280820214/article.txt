ئەمڕۆ شەممە ٢٨ - ٠٨ - ٢٠٢١ مەحموود محەممەد، گوتەبێژی پارتی دیموکراتی کوردستان لە راگەیێندراوێکدا ئاماژە بە پاشگەزبوونەوەی رەوتی سەدر لە بڕیاری بایکۆتکردنی هەڵبژاردن دەکات و دەڵێت، "پێش دوو هەفتە لە پەیامێکی فەرمیماندا داوامان لە بەڕێزانی رەوتی سەدر و چەند لایەنێکی دیکە کرد کە بە بڕیاری بەشداری نەکردنیان لە پرۆسەی هەڵبژاردنی ئەنجومەنی نوێنەرانی عێراقدا بچنەوە و، لەو پرۆسەیەدا بەشداری بکەن".  لەبارەی بەشداریکردنی رەوتی سەدر لە هەڵبژاردن، گوتەبێژی پارتی دەڵێت، "ئەم بڕیارەیان خزمەت دەگەیەنێ بە بەرژەوەندییە گشتییەکان و، هێمنانەتر بەڕێوەچوونی پرۆسەکە. "  موقتەدا سەدر لایەنێکی سەرەکیی هەڵبژاردنەکان لە مانگی تەممووز بڕیاری کشانەوەی لە هەڵبژاردن دا و دوای ئەویش ژمارەیەک پارت و لایەنی دیکەی سیاسی کشانەوەیان راگەیاند. بەڵام موقتەدا سەدر رابەری رەوتی سەدر، رۆژی هەینی ٢٧ - ٠٨ - ٢٠٢١ لە گوتارێکدا لە بەغدا بە ئامادەبوونی دیارترین سەرکردەکانی رەوتەکەی و پەرلەمانتارانی فراکسیۆنی سائیروونی سەر بە رەوتی سەدر رایگەیاند: "ئەمڕۆ کاغەزێکم بەدەست گەیشت کە لە لایەن چەند سەرکردەیەکی سیاسییەوە واژۆکراوە، ئەوانەی کە هێشتا متمانەمان پێیانە، چونکە ئەوان هەوڵی چاکسازیی دەدەن، بەڵێ ئەوە کاغەزێکی پەیماننامەیە بۆ چاکسازیی کە پشتی پێوە دەبەسترێت".  لانیکەم ٢٤ لایەنی سیاسی و بەربژێر لە بەشداریکردن لە هەڵبژاردنی پێشوەختی پەرلەمان کشاونەتەوە، کە دیارترینیان پارتی گردبوونەوەی کۆماری، بەرەی دیالۆگی نیشتیمانی، مینبەری عێراقی، حیزبی شیوعی عێراقی، هاوپەیمانی مەدەنیی دیموکراسی، یەکێتی کار و مافەکان لە عێراق و چەند لایەنێکی سیاسی نوێ کە نزیکن لە خۆپێشاندەرانی تشرین لە عێراق.  دەقی راگەیێندراوی گوتەبێژی پارتی دیموکراتی کوردستان:  لە ڕوانگەی هەست بە بەرپرسیاریەتی و بەخەمەوە بوونمان بۆ سەقامگیری و ئاڵۆزتر نەبوونی بارودوخی عێڕاق و، خستنە سەر رێچکەیەکی دروست و تەندروستی پرۆسەی سیاسی بە ئاڕاستەی چارەسەرکردنی کێشە کەڵەکەبوەکان، پێش دوو هەفتە لە پەیامێکی فەرمیماندا داوامان لە بەڕێزانی رەوتی سەدر و چەند لایەنێکی دیکە کرد کە بە بڕیاری بەشداری نەکردنیان لە پرۆسەی هەڵبژاردنی ئەنجومەنی نوێنەرانی عێراقدا بچنەوە و، لەو پرۆسەیەدا بەشداری بکەن بەو مەبەستەی هەموو لایەک پێکەوە قوڕسایی راستکردنەوە و چاکسازی و چارەسەری کێشەکانی عێراق بگرینە ئەستۆ.  دیارە دوای پێداچونەوە و لەبەرچاوگرتنی بەرژەوەندی گشتی بەڕێز (سەید موقتەدا سەدر) رایگەیاند کە وەکو رەوتی سەدر بەشداری لەپرۆسەی هەڵبژاردنی ئەنجومەنی نوێنەران دەکەن، ئەم بڕیارەیان خزمەت دەگەیەنێ بە بەرژەوەندییە گشتییەکان و، هێمنانەتر بەڕێوەچوونی پرۆسەکە. بۆیە دووبارە داوا لە تەواوی ئەو حزب و قەوارە سیاسی و کەسایەتیانەی دیکە دەکەینەوە کە بە بڕیاری بەشدارینەکردن و پاشەکشەکردنیان لە پرۆسەی هەڵبژاردندا بچنەوە و، هانیان دەدەین بۆ بەشداریکردنیان لە پرۆسەکە لە پێناو بەرژەوەندی گشتی عێراق.