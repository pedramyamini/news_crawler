حەسەن قەبەس عەلی، ئەندامی لیژنەی چاودێرانی نێودەوڵەتی لە کۆمیسیۆنی هەڵبژاردنەکانی عێراق، ئەمڕۆ سێشەممە ١٥ - ٩ - ٢٠٢١ بە تۆڕی میدیایی رووداوی راگەیاند: "چوار وڵات دڵنیاییان داوە کە بەشدار دەبن لە چاودێریکردنی هەڵبژاردنی پێشوەختی پەرلەمانی عێراق؛ ئەو وڵاتانە بریتین لە لوبنان، فلیپین، بەرازیل و ئوسترالیا؛ بۆیە تاوەکو ئێستا ٥١ چاودێری نێودەوڵەتی دڵنیاییان داوە کە چاودێریی هەڵبژاردنی داهاتوو دەکەن؛ هاوکات بەپێی رێککەوتنی لەگەڵ کۆمیسیۆنی هەڵبژاردنەکان، نەتەوە یەکگرتووەکان ١٣٠ چاودێر رەوانە دەکات بۆ چاودێریکردنی هەڵبژاردن لە عێراق، هەروەها یەکێتیی ئەوروپاش ١٠٠ چاودێر دەنێرێت".  حەسەن قەبەس عەلی گوتیشی: "سەبارەت بە چاودێرانی خۆجێیی، ئەوان لە نووسینگەکانی کۆمیسیۆنی هەڵبژاردنەکان لە پارێزگاکان خۆیان تۆماردەکەن و پرۆسەی تۆمارکردنیانیش تاوەکو ئێستا بەردەوامە؛ بۆیە کۆمیسیۆن هێشتا ناتوانێ ژمارەیان ئاشکرا بکات".  هاوکات کۆمیسیۆنی هەڵبژاردنەکانی عێراق لە نووسراوێکدا کە کۆپییەکی بۆ تۆڕی میدیایی رووداو ناردووە، دەڵێت: "تاوەکو ئێستا ٤٢١ بریکاری بەربژێر، پارت و هاوپەیمانییە سیاسییەکان لای کۆمیسیۆن تۆمارکراون بۆ چاودێریکردنی پرۆسەی هەڵبژاردنی پێشوەختی پەرلەمانی عێراق، هەروەها تاوەکو ناوەڕاستی مانگی تەممووزی رابردوو ٣٢٠ تیمی خۆجێیی لای کۆمیسیۆن تۆمارکران بۆ چاودێریکردنی هەڵبژاردنی داهاتوو".  هەروەها عەبدولحوسێن هینداوی، راوێژکاری سەرۆکوەزیرانی عێراق بۆ کاروباری هەڵبژاردن بە راگەیاندنی فەرمیی عێراقی راگەیاند: "تا ئێستا نزیکەی ٥٠ هەزار چاودێری عێراقی تۆمارکراون بۆ چاودێریکردنی هەڵبژاردنی داهاتوو".  سەبارەت بە وڵات و رێکخراوە بانگهێشتکراوەکان، عیماد جەمیل موحسین، ئەندامی فەرمانگەی راگەیاندن لە کۆمیسیۆنی سەربەخۆی هەڵبژاردنەکان لە عێراق، رۆژی ١٢/٩/٢٠٢١ بە تۆڕی میدیایی رووداوی راگەیاند: "بانگهێشتنامەمان بۆ ٥١ وڵات و کۆمکاری عەرەبی و ٢٥ رێکخراو ناردووە بۆئەوەی چاودێر رەوانە بکەن بۆ چاودێریکردنی پرۆسەی هەڵبژاردنی پێشوەختی پەرلەمانی عێراق کە لە مانگی داهاتوودا بەڕێوەدەچێت".  کۆمیسیۆنی هەڵبژاردنەکانی عێراق دەڵێ، لە هەڵبژاردنی پێشوەختی خولی پێنجەمی پەرلەمانی عێراق کە بڕیارە لە ١٠/١٠/٢٠٢١ بەڕێوەبچێت، زیاتر لە ٢٤ ملیۆن کەس مافی دەنگدانیان هەیە؛ ئەو دەنگدەرانەش لە ٨ هەزار و ٢٧٣ ناوەندی دەنگدان دەنگدەدەن؛ ئەو ناوەندانە بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.  لەو هەڵبژاردنەدا ٣٢٤٩ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەریی دەکەن بۆ بەدەستهێنانی ٣٢٩ کورسی پەرلەمان.