ئەوانەی دۆخی تەندروستییان تێکچووە: هەدیا مستەفا تەمەن ٦٦ ساڵ، ژیمان عەبدوڵڵا تەمەن ٢٨ ساڵ و پیاوێکی ٧٦ ساڵە بەناوی عەبدوڵڵا حەسەن.    هەدیا مستەفا لەبارەی تۆپبارانەکە بە رووداوی راگەیاند "تۆپی تورکیا وای لە ئێمە کرد، دووکەڵێکی زۆر هات و بە کچەکەم گوت کە بۆنێکی پیس دێت، بەڵام گوێی پێنەدام و من چوومە ناو خانووەکە. "  مەلا حەجی عەبدوڵڵا ماڵەکەی بە دووری کیلۆمەترێک دەکەوێتە دەروازەی گوندی هروور، بەردەوام دەوروبەری ماڵەکەی بۆردوومان و تۆپباران دەکرێت.  ئەدیب موسا، دانیشتووی گوندی هروور دەڵێت "پێنج تۆپ لە دەوروبەری ماڵەکانیدا، یەکێک لە تۆپەکان دووکەڵێکی رەشی لێ بەرزبووەوە، تۆپێکی دیکە رەنگی زەردبوو و بە ناوچەکەدا بڵاوبووەوە. "  بنکەی تەندروستیی رۆزانا لە کانی ماسێ چارەسەری سەرەتایی بۆ بریندارەکان کردووە و دەڵێن '' نیشانەکانی ئەوان جێگەی گومانە '' لەبەرئەوە چاوەڕێی ئەنجامی پشکنینی پزیشکانی زاخۆ دەکەن، تاوەکو جۆری ئەو گازەی لە تۆپبارانەکەدا بەکارهاتووە پشتڕاست بکرێتەوە.   رەسوول محەممەد، پزیشکی پایەبڵند لە نەخۆشخانەی رۆزانا بە رووداوی راگەیاند "ئەوان هەناسەیان تەنگ ببوو، چاوەکانیان فرمێسکی دەکرد و گێژببوون، ئەو نیشانانە بۆ من جێگەی گومان بوون. "  بەپێی ئامارەکانی بەڕێوەبەرایەتی شارۆچکەی کانی ماسێ، لە ماوەی زیاتر لە چوار مانگی ئۆپەراسیۆنی چنگی برووسک لە تورکیا سێ هاونیشتمانی سڤیل برینداربوونە و کەسێکیش گیانی لەدەستداوە.