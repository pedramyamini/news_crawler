لەدوای دامەزراندنی بزووتنەوەی گۆڕانەوە کە لە ساڵی ٢٠٠٩ لە یەكێتیی نیشتمانیی کوردستان جیابووەوە، ناوبەناو باسی یەکگرتنەوەی هەردوو حیزبەکە کراوە. بۆ ئەم هەڵبژاردنە کە پێکەوە لیستی هاوپەیمانیی کوردستانیان پێکهێناوە، جارێکی دیکە هەمان قسە هاتەوە بەرباس، بەرپرسانی هەردوولاش قسەی جیاوازی لەبارەوە دەکەن.  لە کۆنفرانسی ناوەندی لێکۆڵینەوەی رووداودا کە رۆژی ٢٠ی ئەیلوولی ٢٠٢١ لە شاری هەولێر بەڕێوەچوو، لە یەکێک لە پانێڵەکاندا دەرباز محەممەد، هەڵسوڕاوی بزووتنەوەی گۆڕان و رێپێدراوی لیستی هاوپەیمانیی کوردستان باسی لە هاوپەیمانیی نێوان بزووتنەوەکەیان و یەکێتیی نیشتیمانیی کوردستان بۆ هەڵبژاردنی پێشوەختەی عێراق کرد و رەتیکردەوە کە هاوپەیمانێتییەکە ئامانج لێی زیاتر لە هەڵبژاردن بێت و گوتی، لەگەڵ یەکێتی جگە لە هەڵبژاردن باسی هیچی دیکەیان نەکردووە.  دەرباز محەممەد، هەڵسوڕاوی گۆڕان دەڵێت، "هەردوولامان باوەڕمان وایە پێکەوە دەتوانین بەهێزتربین و بیبەینەوە. ئەوەی کە بۆ داهاتوو بەردەوام دەبێت یان چۆن دەبێت، ئێستا حاڵی حازر هاوپەیمانییەکی هەڵبژاردنە. نە ئێمە وەکو بزووتنەوەی گۆڕان و نە برایان لە یەکێتی لەسەر مێزی گفتوگۆ بە هیچ شێوەیەک باسی قۆناخی داهاتوو، جگە لە هاوپەیمانیی هەڵبژاردنمان، نەکردووە".  قسەکانی دەرباز محەممەد دوای قسەیەکی بافڵ تاڵەبانی، هاوسەرۆکی یەکێتیی نیشتمانیی کوردستان هات، کە ٣ی ئەیلوول لە دیدارێکیدا لەگەڵ رۆژنامەڤانان هیوای خواست لەگەڵ بزووتنەوەی گۆڕان نزیکتر ببنەوە و گوتیشی، "بەڵکو دوایی یەکبگرینەوە و زۆر حەز دەکەم" ئەوە رووبدات.  لە کۆی ٤٤ بەربژێری لیستی هاوپەیمانیی کورستان؛ بزووتنەوەی گۆڕان بە حەوت بەربژێر لە بازنەکانی هەولێر، سلێمانی و کەرکووک بەشدارە.  هەر دەربارەی هاوپەیمانییەکەی نێوانیان، ٢٦ی ئەیلوول لە کاتی بانگەشەی هەڵبژاردندا لە پێنجوێن، قوباد تاڵەبانی، سەرۆکی لیستی هاوپەیمانیی کوردستان باسی لە هاوپەیمانییەکە کرد و قسەکانی جیاواز بوون لەو قسانەی کە بزووتنەوەی گۆڕان لەبارەی هاوپەیمانیی کوردستانەوە دەیکەن.  سەرۆکی لیستی هاوپەیمانیی کوردستان رایگەیاند، "زۆر زۆر خۆشحاڵم کە لەژێر چەتری هاوپەیمانی کۆبووینەتەوە. ئەم هاوپەیمانێتییە تەنیا بۆ ئەم هەڵبژاردنە نییە. ئەم هاوپەیمانێتییە بۆ گەڕانەوەی ئارامی و سەقامگیرییە بۆ ناو کۆمەڵگەی ئێمە".  بڕیارە هەڵبژاردنی پێشوەختەی عێراق لە ١٠ی مانگی داهاتوودا لە عێراق و هەرێمی کوردستان بەڕێوەبچێت و کۆمیسیۆنی باڵای سەربەخۆی هەڵبژاردنەکان تەواوبوونی ئامادەکارییەکانی راگەیاندووە، لە ماوەی ٢٤ کاژێریشدا ئەنجامی هەڵبژاردن رادەگەیێندرێت.