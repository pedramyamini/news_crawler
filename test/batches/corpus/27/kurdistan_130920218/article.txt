نێچیرڤان بارزانی، سەرۆکی هەریمی کوردستان، لەگەڵ چەند وەزیرێک و  پاریزگاری هەولێر لە رێوڕەسمەکەدا بەشداربوون و رێوڕەسمەکە بۆ ماوەی ٣ کاژیر بەردەوام بوو.  دەستبەکاربوونی مار ئاوا وەکو پاتریارکی کەنیسەی مار یوحەننا دوای ئەوە دێت کۆمەڵگەی پیرۆزی کەنیسەی رۆژهەڵاتی ئاشووری بەسەرپەرشتی مار ملیس زیا، مەترانی ئوسترالیا، نیوزیلەندا و لوبنان، کۆبوونەوەیەکی دوو رۆژەیان بۆ هەڵبژاردنی پاتریارکی نوێی کەنیسەکە لە عەنکاوەی هەولێر کرد.  دوای بەشداریکردنی لە رێوڕەسمی دەستبەکاربوونی ١٢٢ ـەمین پاتریارکی کەنیسەی مار یوحەننا لە شارۆچکەی عەنکاوە لە هەولێر، نێچیرڤان بارزانی سەرۆکی هەرێمی کوردستان گوتی: "ئێمە ئەمڕۆ هاتبووین بۆ پیرۆزبایی پاتریارکی نوێی کەنیسەی ئاشووری لە جیهان، پیرۆزباییمان لێی کرد. بە نسبەت ئێمە لە هەرێمی کوردستان هەمیشە ئەو پێکەوەژیانە تابلۆیەکی جوانی هەموو ئەو پێکهاتانەیە کە لە کوردستاندا دەژین".  سەرۆکی هەرێمی کوردستان پەیامێکی بۆ کریستیانەکانیش هەبوو و گوتی: "پەیامی ئێمە بۆ هەموو خوشک و برایانی مەسیحی ئێمە ئەوەیە، عێراق بە شێوەیەکی گشتی جوانە بەو تابلۆ پێکەوەژیانەی کە هەموومان پێکەوە لەم وڵاتە دەژین، هیوادارین ئەوان لەو وڵاتەدا بمێننەوە هەموومان پێکەوە بەخۆشی بتوانین بۆ خزمەتی ئەو وڵاتە و پێشکەوتنی کار بکەین".