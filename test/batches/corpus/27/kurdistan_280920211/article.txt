ئومێد خۆشناو، پارێزگاى هەولێر شەوی رابردوو ٢٧ی ئەیلوولی ٢٠٢١ سەردانی قەزای مەخمووری کرد و لە لێدوانێکدا بە رووداوی راگەیاند "لەو سەردانەماندا لە رەوشی دەڤەرەکەمان کۆڵییەوە لەڕووی خزمەتگوزاری و پێداویستییەکانی خەڵکی ناوچەکە، بەو سەردانەمان لە دوای رووداوەکانی ١٦ی ئۆکتۆبەری ٢٠١٧ وە، دەبینە یەکەم بەرپرسی حکومەتی هەرێمی کوردستان کە بچێتە ناو قەزای مەخموور، ئێمە جگە لە کۆبوونەوەکان، پرۆژەیەکی دانانی وێستگەیەکی کارەبامان دەستپێکرد، کە بە مۆبایل دەناسرێت. ئەو وێستگەیە دەبێتە رێگەچارەیەک بۆ چارەسەرکردنی گرفتی ڤۆڵتیە و بارزۆریی کارەبا کە هەمیشە کارەبای مەخموور و ناحیەی قەراج بەدەستیەوە دەناڵێنن".  سەبارەت بە قەزای مەخموور کە یەکێکە لە ناوچە کوردستانییەکانی دەرەوەی ئیدارەی هەرێمی کوردستان، پارێزگاى هەولێر گوتی "ئەم سنوورە بۆ ئێمە سنوورێکی گرنگە و بە دڵنیاییەوە لە پلانی کارەکانمانە و بەو لێکتێگەیشتنەى لە نێوان ئێمە و ئیدارەى نەینەوادا هەیە، دەمانەوێت باشترین خزمەتگوزارى پێشکێشى ئەم سنوورە بکەین، بە دڵنیاییەوە بۆ خزمەتکردنى ئەو دەڤەرە کە بە بەشێکی گرنگی دەزانین هەرچی لە تواناماندا هەبێت و هەرچی پێمان بکرێت بۆ ئاوەدانکردنەوەی و پشتیوانیکردنی لە پێشکێشکردنی خزمەتگوزارییە بنەڕەتییەکان درێخی ناکەین، کە بەداخەوە لە ماوەى چەند ساڵى رابردوودا نەتوانراوە وەکو پێویست کاری تێدا بکەین".  ئومێد خۆشناو ئاماژەی بەوە کرد، "ئەمڕۆ بە دیاری و گەیاندنى پرۆژەیەکى خزمەتگوزارییەوە لە سێکتەرى کارەبا بەو بەشەى خاکی نیشتمان شادبووینەوە کە بە هیچ شێوەیەک ئامادەنین دەستبەرداری بین، لە ئاییندەدا هەوڵدەدەین ئەوەی پێمان بکرێت درێخی نەکەین و لەسەر هەموو سێکتەرەکان (رێگەوبان، کارەبا، ئاو، پێداویستییەکانی دیکەی خزمەتگوزاری وەکو پەروەردە و تەندروستی) هەوڵەکانمان بخەینە گەڕ بە هاوئاهەنگی لەگەڵ هەموو لایەک و ئیدارەی پارێزگای نەینەوا کە هاوئاهەنگی و لێکتێگەیشتنى باشمان هەیە لەگەڵ یەکدی، بتوانین خزمەتی زیاتری هاووڵاتییانی ئەو دەڤەرە و ئەم سنوورە بکەین".  مەخموور یەکێکە لە ناوچە کوردستانییەکانی دەرەوەی ئیدارەی هەرێمی کوردستان و لەڕووی ئیدارییەوە خراوەتە سەر پارێزگای نەینەوا، بەڵام زۆربەی خزمەتگوزارییەکانی لەلایەن حکومەتی هەرێمی کوردستانەوە بۆ دابیندەکرێ. لەدوای رووداوەکانی ١٦ی ئۆکتۆبەری ٢٠١٧ وە هێزەکانی حەشدی شەعبی و سوپای عێراق لەڕووی ئەمنییەوە حوکمی تێدا دەکەن، لە کاتێکدا لە ساڵی ٢٠١٧ یەکێک بوو لەو ناوچانەی داعش بۆ ماوەیەک کۆنترۆڵی کرد و هێزەکانی پێشمەرگە توانییان کۆنترۆڵی بکەنەوە.