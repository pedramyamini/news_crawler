ئەمڕۆ هەینی ٢٧ - ٠٨ - ٢٠٢١ شەماڵ دێواری، گوتەبێژی بەڕێوەبەرایەتیی پۆلیسی سۆران بە تۆڕی میدیایی رووداوی راگەیاند، لەسەر فەرمانی سەران لطیف نجم، بەڕێوەبەری پۆلیسی سۆران، هەڵمەتی دەستگیرکردنی سواڵکەرانی سنووری سۆران بەڕێوەچوو و ٢٠ سواڵکەر دەستگیرکران.  گوتەبێژی پۆلیسی سۆران راشیگەیاند، "سواڵکەرەکان خەڵکی سۆران نین و چەند کەسێکی دیکەش هاوکاریان بوون و سواڵکەراکانیان لە شوێنە گشتییەکان بڵاوکردووەتەوە، لە هەڵمەتەکەدا ئەوانیش دەستگیرکراون و دەستبەسەر ماتۆڕسکیلەکانیان گیراوە".  شەماڵ دێواری ئاماژە بەوەش دەدات، "بەشێک لەو کەسانەی دەستگیرکراون، لەکاتی سواڵکردن، دزیشیان کردووە".  پێشتر لە ئاداری ئەمساڵ لە قەڵادزێ ٣٢ سواڵکەر لەلایەن پۆلیسی شارەکە دەستگیرکران و، پاش پڕکردنەوەی بەڵێننامە پێیان تا جارێکی دیکە نەگەڕێنەوە ناو مزگەوتەکان سەرجەمیان ئازادکران.