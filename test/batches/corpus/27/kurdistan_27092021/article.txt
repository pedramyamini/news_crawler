ئەمڕۆ دووشەممە ٢٧ - ٩ - ٢٠٢١ ئاری ئەحمەد، بەڕێوەبەری گشتیی ئاو و ئاوەڕۆکانی هەرێمی کوردستان بە تۆڕی میدیایی رووداوی راگەیاند: لە ساڵی ٢٠١٣ رێککەوتنێک لەگەڵ ٣ کۆمپانیا بۆ چارەسەرکردنی کێشەی ئاوی ئاکرێ کرا، بەڵام ئەو کێشە و قەیرانە یەک لە دوای یەکانەی روویان لە هەرێمی کوردستان کرد، وایانکرد پرۆژەکە تەواو نەبێت.  ئاری ئەحمەد ئاماژەی بەوەشدا، ٥٨ % ی پرۆژەکە تەواو بووە و ئێستاش بە بڕیاری حکومەت، ١٥ ملیار و ١٠٤ ملیۆن و ٥١٢ هەزار و ٥٥٣ دینار تەرخانکراوە بۆ تەواوکردنی پڕۆژەکە؛ کارکردن لە پڕۆژەکە دەستی پێکردووەتەوە.  فەرمانگەی میدیا و زانیاری هەرێمی کوردستان دەڵێت، ئه‌و بڕه پاره‌یه بۆ پرۆژەکە تەرخانکراوە به شێوه‌ی نه‌ختینه و قۆناخ به قۆناخ له‌سه‌ر بودجه‌ی وه‌به‌رهێنانی وه‌زاره‌تی شاره‌وانی و گه‌شتوگوزار خه‌رج ده‌كرێت.  بەڕێوەبەری گشتیی ئاو و ئاوەڕۆکانی هەرێمی کوردستان ئاماژەی بەوەدا کە بودجەی زۆر تەرخانکراوە بۆ تەواوکردن و دروستکردنی پڕۆژەکانی ئاو لە شار و شارۆچکەکانی هەرێمی کوردستان و گوتی، سێ ملیۆن و ٥٠٠ هەزار دۆلار تەرخانکراوە بۆ پرۆژەی ئاوی پیرمام و دەوروبەری، حەوت ملیار دینار بۆ کێشەی کەمئاوی لە چەمچەماڵ، ٦٠٠ هەزار دۆلار بۆ تەواوکردنی پرۆژەی ئاوی دەربەندی رانیە و چەندین پرۆژەی دیکە تەرخانکراوە.