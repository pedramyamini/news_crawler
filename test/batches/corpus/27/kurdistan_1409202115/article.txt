ئومێد خۆشناو، پارێزگاری هەولێر بە تۆڕی میدیایی رووداوی راگەیاند، ئەمڕۆ سێشەممە ١٤.٩.٢٠٢١ یەک ملیۆن لیتر بەنزین لە عێراقەوە گەیشتە هەرێمی کوردستان و هەر ئەمڕۆش بەسەر پارێزگاکاندا دابەشدەکرێت.  ئومێد خۆشناو سێ رێگەی بۆ دابەزاندنی نرخ و بەرزکردنەوەی کوالێتی بەنزین ئاشكراکرد و گوتی: "رۆژانە یەک ملیۆن لیتر بەنزین لە عێراقەوە دێت، پاڵاوتگەکان ئاگادارکراونەتەوە کە بەرهەمیان زیاتر بکەن و دەروازە سنوورییەکانیش واڵا دەبن بۆ هاوردەکردنی بەنزین".  پێشتر کەمال ئەترووشی، وەزیری سامانە سرووشتییەکان لە هەڤپەیڤینێکی تایبەت لەگەڵ رووداو کە سەنگەر عەبدولڕەحمان لەگەڵی سازکردبوو، رایگەیاند، لە ٢٣ی ئابەوە رۆژانە یەک ملیۆن لیتر بەنزین لە بەغداوە دێت، "ئەمەش وادەکات کوالێتیی بەنزینەکەمان باش ببێت و نرخەکەشی دەبێت بە ٦٥٠ دینار بە کوالێتییەکی باش و لە هەموو کوردستان بەو نرخە دەبێت".  ئەمەش لە کاتێکدایە، ماوەیەکە لە هەرێمی کوردستان نرخی بەنزین بەرزبووەتەوە و بەپێی جۆری بەنزینەکە نرخی جیاوازی لەسەر دانراوە.  پێشووتریش کەریم عەلی، سەرۆکی لیژنەی پیشەسازی و وزە لە ئەنجوومەنی پارێزگای سلێمانی رایگەیاند، هەرێمی کوردستان رۆژانە پێویستی بە پێنج بۆ شەش ملیۆن لیتر بەنزینە و تەنیا نەوتی خاو بدرێتە پاڵاوگە ناوخۆییەکان، کێشەی گرانیی بەنزین چارەسەر دەبێت.