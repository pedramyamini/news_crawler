سەرۆکی شارەوانیی دێرسم  دەڵێت، بە پاساوی ئەمنی رێگە بە تیمەکانی شارەوانیی خۆزات و شارەوانیی دێرسم نادرێ بڕۆن ئاگرەکە بکوژێننەوە. فاتیح محەممەد ماچئۆغڵو، سەرۆکی شارەوانیی دێرسم رایدەگەیێنیت، بەهۆی ئەو ئاگرەوە، رووبەرێکی فراوانی دارستانەکانی خۆزات سووتاون، سرووشت و گیانەوەرانی ناوچەکە زیانی زۆریان بەرکەوتووە.   خەڵکی ناوچەکە دڵگرانن بەوەی دارستانەکانیان دەسووتێن، بەڵام هیچ هەوڵێک بۆ کۆنترۆڵکردنی نادرێت و تەنانەت رێگریشیان لێ دەکرێ خۆیان بەو کارە هەستن.   پارێزگای دێرسم لە راگەیێنراوێکدا ئاماژە بەوە دەدات، "لە دیوی شارۆچکەی خۆزاتەوە توانای گەیشتنمان بە شوێنی رووداوەکە نییە، بەڵام تیمەکانی بەڕێوەبەرایەتیی دارستان لە ناوچەکەدا خراونەتە دۆخی ئامادەباشییەوە".  بەهۆی بارودۆخی ئەمنییەوە، ئەو هاووڵاتییانەی کە دەیانەوێت بڕۆن بۆ کوژاندەنەوەی ئاگرەکە پێویستە لە قایمقامییەت مۆڵەت وەربگرن.    ئاگری دارستانەکانی شارۆچکەی خۆزات رۆژی ١٧ی ئاب لە مەزرای گوندی کوروکایماک لە ناوچەیەکی نێوان شارۆچکەکانی خۆزات و پولور، دوای ئۆپەراسیۆنێکی سەربازی سوپای تورکیا لە ناوچەکە دەستیپێکرد. دواتر بەهۆی کاریگەری با ئاگرەکە تەشەنەی کرد و رووبەرێکی فراوانی گرتووەتەوە.