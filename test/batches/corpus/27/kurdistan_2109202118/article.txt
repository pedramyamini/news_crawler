ئەمڕۆ سێشەممە ٢١ - ٠٩ - ٢٠٢١ مەسرور بارزانی، سەرۆکوەزیرانی هەرێمی کوردستان بە مەبەستی لە نزیکەوە ئاگاداربوون لە خواست و پێداویستییەکانی هاووڵاتیان، سەردانی قەزای سێمێلی کرد لە سنووری پارێزگای دهۆک و بە ئامادەبوونی عەلی تەتەر، پارێزگاری دهۆک لەگەڵ قایمقام و بەڕێوەبەرەکانی قەزای سێمێل کۆبووەوە.  بەپێی راگەیێندراوی سەرۆکایەتیی حکومەتی هەرێمی کوردستان، مەسرور بارزانی ئاماژە بەوە داوە بەپێی توانای دارایی بەردەستیان، بەردەوامن لە جێبەجێکردنی پرۆژە خزمەتگوزارییەکان.  سەرۆکوەزیرانی هەرێمی کوردستان بەرپرسانی قەزای سێمێلی راسپاردووە کە هەموو هەوڵێک بخەنەگەڕ لە پێناو خزمەتکردنی زیاتری هاووڵاتیانی سنوورەکەیان.  هەر ئەمڕۆ سەرۆکوەزیرانی هەرێمی کوردستان سەردانی پرۆژەی دروستکردنی فڕۆکەخانەی نێودەوڵەتیی دهۆکی کرد و ئاماژەی بەوە دا، دوای پێداچوونەوە و ئەنجامدانی گۆڕانکاریی پێویست، "دەست بە جێبەجێکردنی پرۆژەکە دەکرێتەوە. "