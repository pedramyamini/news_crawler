مەحموود ئۆزەل، وەزیری پەروەردەی تورکیا دەڵێت، خوێندن لە پۆل ناچارییە، بەڵام مامۆستایان و قوتابیانی سەروو تەمەن ١٢ ساڵ ئازادن لەوەی ڤاکسین وەردەگرن یان نا و گوتیشی، ئەو کەسانەی ڤاکسین وەرناگرن، دەبێت لە هەفتەیەکدا ٢ جار پشکنینی PCR بکەن.   لە یەکەمین رۆژی دەستپێکردنی پرۆسەی خوێندندا لە شاری ئیستەنبووڵ کە لە ٧ هەزار و ٦٠ قوتابخانەدا ٢ ملیۆن و ٨١٩ هەزار و ٤٤٣ قوتابی وانە دەخوێنن و ١٩٨ هەزار و ١٦٥ مامۆستا دەست بە وانەگوتنەوە دەکەن، گواستنەوەی بە کۆمەڵ بێ بەرامبەرە.   گەورە شارەوانی ئیستەنبووڵ رایگەیاندووە لە کاژێر ٠٦: ٠٠ تاوەکو ١٤: ٠٠ی رۆژی ٦ی ئەیلوول هاتووچۆکردن بە پاسەکانی شارەوانی و ئامرازەکانی دیکەی گواستنەوەی بەکۆمەڵ بێ بەرامبەر دەبێت.   بەگوێرەی رێنماییەکانی وەزارەتی تەندروستی و پەروەردەی تورکیا، لە قوتابخانەکاندا ئەگەر لە پۆلێکدا لە ماوەی ١٠ رۆژدا دوو جار تووشبوون بە کۆرۆنا دەستنیشان بکرێت، سەرجەم قوتابیانی پۆلەکە وەک بەرکەوتە هەژماردەکرێن و بۆ ماوەی ١٤ رۆژ رەوانەی ماڵ دەکرێنەوە و دۆخی تەندروستییان چاودێری دەکرێ.   وەزیری تەندروستیی تورکیا دەڵێت، سیستمی ئەلیکترۆنی خۆتۆمارکردن بۆ وەرگرتنی ڤاکسینی کۆرۆنا کاراکراوە بۆ ئەو منداڵانەی تەمەنیان لە سەروی ١٢ ساڵە، وەرگرتنی ڤاکسین بۆ تەمەنی ١٢ ساڵ بەرەو ژوور ناچاری نییە و بەگوێرەی خواست و بژاردەکەی کەسەکە دەبێت.