عەلی عەبدوڵڵا، گوتەبێژی پۆلیسی هاتووچۆی راپەڕین بە تۆڕی میدیایی رووداوی راگەیاند، ئەمڕۆ چوارشەممە ٢٩ - ٠٩ - ٢٠٢١ بەهۆی پێکدادانی ئۆتۆمبێلێکی بارهەڵگری جۆری قەلاب و مینی پاسێک، کە ژمارەیەک خوێندکاری تێدابووە، دوو خوێندکار گیانیان لەدەستدا و دووی دیکەش برینداربوون، کە یەکێک لە بریندارەکان بەهۆی شووشەی جامی ئۆتۆمبێلەکەوە بووە.  رووداوەکە لەسەر رێگەی حاجیاوا - رانیە روویداوە و گوتەبێژی پۆلیسی هاتووچۆی راپەڕین دەڵێ: "دەست بە لێکۆڵینەوە کراوە و تەرمەکان و بریندارەکانیش گواستراونەتەوە بۆ نەخۆشخانە".  بەپێی بەدواداچوونی رووداو بۆ ئاماری رووداوەکانی هاتووچۆ، دەردەکەوێت رۆژانە لە هەرێمی کوردستان ١١ رووداوی هاتووچۆ روودەدەن و زیاتر لە ٢٠ کەسیش دەبنە قوربانی.   بەپێی ئامارەکانی بەڕێوەبەرایەتییەکانی هاتووچۆ لە هەرێمی کوردستان لە شەش مانگی یەکەمی ئەمساڵدا ١٩٢٠ رووداوی هاتووچۆ روویانداوە، ٣٦٦٧ قوربانییان لێکەوتووەتەوە. لە ئامارەکەدا دەردەکەوێت رۆژانە بە تێکڕا ١١ رووداوی هاتووچۆ روویانداوە و زیاتر لە ٢٠ کەسیش گیانیان لەدەستداوە یان برینداربوون.  بەپێی ئەو ئامارە، کە لەلایەن بەڕێوەبەرایەتیی گشتیی هاتووچۆی هەرێمی کوردستان دراوەتە (رووداو) لە ماوەی ١٨١ رۆژدا ٣٣٩٤ کەس بەهۆی رووداوەکانی هاتووچۆوە برینداربوون و ٢٧٣ کەسیش گیانیان لەدەستداوە.  عەمید ئەسعەد مەلا کەریم، گوتەبێژی بەڕێوەبەرایەتی گشتیی هاتوچۆ بە رووداوی گوت: "تیژڕۆیی شۆفێرەکان، بەکارهێنانی مۆبایل لەکاتی لێخوڕینی ئۆتۆمبیل، ناتەواویی تووندوتۆڵیی ئۆتۆمبێلەکان، خراپی رێگەوبانەکانی هەرێمی کوردستان دیارترین هۆکارەکانی پشت رووداوەکانی هاتووچۆن".  سەبارەت بە ئامارەکانی ئەمساڵیش بەراورد بە ساڵی رابردوو، عەمید ئەسعەد مەلا کەریم گوتی: "بەراورد بە ساڵی ٢٠٢٠ ئەمساڵ ئاماری رووداوەکانی هاتوچۆ و قوربانییانیش زیاترن".