ئەمڕۆ شەممە ٢٣ - ١٠ - ٢٠٢١ ئەساقیفەی کلدان لە عێراق بە سەرۆکایەتیی پاتریارک لویس ساکۆ لە عەنکاوە کۆبوونەوە و دواتر پاتریارکی کلدانی راگەیێندراوێکی بڵاوکردەوە.   وەک لە راگەیێندراوەکەدا هاتووە، لە کۆبوونەوەکەدا ئەساقیفەی کلدان داوایان لە هەموو هێزە سیاسییەکانی عێراق کردووە کە پابەندی بەها "نیشتمانی و برایەتییەکان بن؛ بەرژەوەندی گشتی پێش ئەجێندای حیزبی بخەن و پێکەوە لە دیالۆگێکی شارستانیی ئارامدا دابنیشن بۆ لێکتێگەیشتن و کۆتاییهێنان بەو گرژییەی کە دوای هەڵبژاردن دروستبووە. "  لە بەشێکی دیکەی راگەیێندراوەکەدا هاتووە، ئەساقیفەی کلدان داوا دەکەن "پەلە بکرێت لە پێکهێنانی حکومەتێکی توانا نیشتمانییەکان کە بتوانێت داواکارییەکانی هاووڵاتییان بهێنێتەدی و وڵات لە چوون بەرەو خراپتر بەدووربگرێت. هەڕەشە و بەکارهێنانی چەک بۆ چارەسەرکردنی کێشەکان لەنێو براکاندا لە قەدەخەکراوە گەورەکانە و لە هەموو نەریتەکاندا چەل تەنیا بۆ بەرگریکردنە لە نیشتمان. "  ئەم راگەیێندراوە لە کاتێکدایە، رۆژی ١٠ - ١٠ - ٢٠٢١ هەڵبژاردنی پێشوەختەی پەرلەمانی عێراق بەڕێوەچوو و بە گوێرەی ئەنجامە بەراییەکانیش، رەوتی سەدر گەورەترین براوەی هەڵبژاردنە و ٧٣ کورسی پەرلەمانی بەدەستهێناوە؛ هاوپەیمانیی تەقەدوم بە سەرۆکایەتیی محەممەد حەلبووسی ٣٧ کورسی، پارتی دیموکراتی کوردستان ٣٣ کورسی، هاوپەیمانیی دەوڵەتی یاسا ٣٣ کورسی بردوەتەوە؛ هەرچی هاوپەیمانیی فەتحە کە لە خولی پێشووی پەرلەمان ٤٧ کورسی هەبوو، لەم هەڵبژاردنەدا تەنیا ١٥ کورسی بەدەستهێناوە، هاوکات سەربەخۆکان ٣٥ کورسییان لە ٣٢٩ کورسییەکەی پەرلەمان بردووەتەوە.  بەشی زۆری هێز و لایەنە سیاسییە شیعەکان، بەتایبەتی هاوپەیمانیی فەتح ئەنجامی هەڵبژاردنەکە رەتدەکەنەوە و داوا دەکەن دەنگەکان بەدەست هەژماربکرێنەوە.