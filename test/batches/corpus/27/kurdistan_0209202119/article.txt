شۆڕش ئیسماعیل، گوتەبێژی پۆلیسی راپەڕین بە تۆڕی میدیایی رووداوی راگەیاند، "لەسەر سکاڵای هاونیشتمانییەک، هێزەکانمان لە نووسینگەی نەهێشتنی تاوانی پشدەر، بە بڕیاری دادوەر و بەپێی ماددەی دوو له یاسای خراپ بەکارهێنانی ئامێرەکانی پەیوەندیکردن، باندێکیان لە پشدەر دەستگیرکرد کە لە سێ کەس پێکهاتوون".  گوتەبێژی پۆلیسی راپەڕین ئاماژەی بەوە کرد، بەپێی ئەو سکاڵایەی لەسەریان تۆمارکراوە "ئەو باندە هەوڵیانداوە لە رێگەی تۆڕە کۆمەڵایەتییەکانی فەیسبووک و ڤایبەرەوە وێنەی نەشیاوی خەڵک بەدەستبهێنن تاوەکو لە بەرامبەردا هەڕەشە لە خاوەنەکانیان بکەن بۆ بەدەستهێنانی بڕێک پارە".  بە گوتەی شۆڕش ئیسماعیل، تۆمەتبارەکان لەبەردەم دادگادا دانیان بە تاوانەکانیاندا ناوە و پۆلیسی راپەڕینیش داوا لە هاونیشتمانیان دەکات "لە کاتی بوونی رووداوێکی لەو جۆرەدا سەردانی نزیکترین بنکەی پۆلیس بکەن بۆ تۆمارکردنی سکاڵای یاسایی دژی ئەو کەسانەی لە رێگەی تۆڕە کۆمەڵایەتییەکانەوە خەڵک هەراسان دەکەن، تاوەکو بەگوێرەی یاسا سزا بدرێن".