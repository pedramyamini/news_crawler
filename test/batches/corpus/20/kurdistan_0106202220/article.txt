عەبدلموتەلیب نەجمەدین، بەڕێوەبەری ناحیەی پردێ بە تۆڕی میدیایی رووداوی راگەیاند، دوای سەردانیان بە یاوەریی بەڕێوەبەری ناحیەی شوان و نوێنەرانی گوندەکان بۆ لای راکان جبووری، پارێزگاری کەرکووک بە وەکالەت بەڵێنی پێداون داواکاریی خۆپێشاندەران چارەسەر بکات، لەوانە کارەبای پێویست کە ٢٠ مێگاواتە گەڕێندرایەوە بۆ وێستگەی دارەمان کە کێشەی ناوچەکە چارەسەر دەکات.  بەڕێوەبەری ناحیەکە گوتیشی، بەشێکی دیکەی بەڵێنەکانیان ئەوەیە هەندێک ئامێری کارەبایی لە وێستگەکە کە تێکچووبوون چاکدەکرێنەوە. هەروەها لیژنەیەکی تەکنیکی سبەی دەچێتە ناوچەکە بۆ چاککردنی ڤۆڵتییەی کارەباکە کە زیاد و کەم دەکات و وێستگەیەکی گەڕۆک لە گورگەچاڵ جێگیر دەکرێ ئەوەش هەر بۆ کۆنتڕۆڵکردنی ڤۆڵتییەی کارەبای سنوورەکەیە.  عەبدلموتەلیب نەجمەدین ئاماژەی بەوە دا، بۆ پڕۆژەکانی دیکەش بەڵێن دراوە پێداویستییەکانی ناوچەکە بکرێتە لیست و لە ئیدارەی کەرکووک پەسند دەکرێت.  ئەمڕۆ دانیشتووانی ناحیەی شوان، ساڵەیی و شێخ بزێنی لە سنووری کەرکووک خۆپێشاندانیان کرد، ئەوەش بەهۆی ئەوەی ژمارەیەکی زۆر گوندی کوردی کە زیاتر لە ١٥ گوند دەبن، کێشەی کارەبایان هەیە و ١٠ رۆژە کارەبایان بەتەواوەتی لێبڕدراوە.   لە کاژێر ١١: ٠٠ خۆپێشاندانەکە فراوانتر بوو و گرژی لێکەوتەوە، دوای ئەوەی خۆپێشاندەران رێگەی کەرکووک - هەولێریان داخست.