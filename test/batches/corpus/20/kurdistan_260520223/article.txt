د. هۆشیار سیوەیلی، بەرپرسی پەیوەندییەکانی دەرەوەی پارتی دیموکراتی کوردستان بە رووداوی راگەیاند، ئەمڕۆ بە سەرپەرشتی جێنین پلاسخارت، نوێنەری سکرتێری گشتیی نەتەوەیەکگرتووەکان لە عێراق نوێنەری هەموو حیزبە سیاسییەکان کۆدەبنەوە. فازڵ میرانی، سکرتێری مەکتەبی سیاسیی پارتی دیموکراتی کوردستان وەک نوێنەری پارتی لە کۆبوونەوەکە بەشدار دەبێت.  لەبارەی نێوەڕۆکی کۆبوونەوەکە گوتی: "گفتوگۆ لەبارەی ناکۆکیی نێوان لایەنەکان دەکرێت، بە تایبەتی ئەو ناکۆکییانەی لەسەر پرسی هەڵبژاردن و هەمواری یاسای هەڵبژاردن هەیە، بۆ ئەوەی لێکتێگەیشتنێک بێتە کایەوە و هەڵبژاردن لە کاتی دیاریکراوی خۆیدا کە ١ی تشرینی یەکەمی ٢٠٢٢ ە بکرێت. "  رۆژی چوارشەممە، ٢٥ - ٥ - ٢٠٢٢ مەکتەبی سیاسیی یەکێتی و پارتی دیموکراتی کوردستان، لای سەرۆکی هەرێمی کوردستان کۆبوونەوە بۆ گفتوگۆکردن لەبارەی گرفتەکان و ناکۆکیی نێوان لایەنەکان، هۆشیار سیوەیلی لەو بارەوە گوتی: "ئەو کۆبوونەوەیە دوای سەردانە سەرکەوتووەکەی نێچیرڤان بارزانی، سەرۆکی هەرێمی کوردستان بوو بۆ سلێمانی و کۆبوونەوەی لەگەڵ لایەنەکان. "  بە گوتەی بەرپرسی پەیوەندییەکانی دەرەوەی پارتی دیموکراتی کوردستان، ئەوان وەک پارتی چاوەڕوان نین بە کۆبوونەوەیەک هەموو ناکۆکییەکان چارەسەر بکرێن بەڵام: "هەموو هەنگاوێک بە بەرەو پێشچوونێکی باش دەزانن. "  بەگوێرەی زانیارییەکانی رووداو کۆبوونەوەکە ئەمڕۆ لە کاژێر ٢: ٠٠ی دوانیوەڕۆ دەستپێدەکات و سێ کاژێر دەخایێنێت، لەبارەی بەشداریی نوێنەری کۆمەڵی دادگەری لە کۆبوونەوەکە، محەممەد حەکیم، گوتەبێژی کۆمەڵی دادگەریی کوردستان بە رووداوی راگەیاند، بڕیارە لەو کۆبوونەوەیە، "عەلی باپیر سەرۆکی کۆمەڵی دادگەریی کوردستان ئامادەبێت. "  بەپێی زانیارییەکانی رووداو، سەڵاحەدین بابەکر، کارگێڕی مەکتەبی سیاسیی یەکگرتوو ئیسلامی، عومەری سەید عەلی، رێکخەری گشتیی بزووتنەوەی گۆڕان وەک نوێنەری حیزبەکانیان بەشدار دەبن.  ئەو کۆبوونەوەیە دوای تویتێکی جێنین پلاسخارت هات کە تێیدا بانگهێشتی لایەنە سیاسییەکانی کرد بۆ کۆبوونەوەیەکی داخراو، سەبارەت بە گفتوگۆکردن لەسەر پرسە سیاسییەکان و ناکۆکیی نێوان لایەنەکان.  رۆژی سێشەممە ١٧ ـی ئایاری ٢٠٢٢، نوێنەری سکرتێری گشتیی نەتەوەیەکگرتووەکان لە عێراق لە گوتارێکدا لە ئەنجوومەنی ئاسایش لەسەر دۆخی سیاسیی عێراق و هەرێمی کوردستان، پەیوەندییەکانی نێوان هەولێر و بەغدا و چەند پرسێکی دیکە قسەیکرد.  لەبارەی دۆخی هەرێمی کوردستان و بەڕێوەچوونی هەڵبژاردنی چاوەڕوانکراو، پلاسخارت گوتی: "نەبوونی یەکدەنگی لە هەرێمی کوردستان زیانی هەبووە، پێویستە دابەشبوونی ناوچەی سەوز و زەرد کۆتاییبێت. زۆر گرنگە گۆڕەپانی هەرێمی کوردستان بۆ هەموو هێزە سیاسییەکان کراوە بێت. گرنگە دەرفەتی یەکسان بۆ هەموویان بڕەخسێت، واتە دەبێت ژینگەیەکی تایبەت بە هەڵبژاردن بڕەخسێت. "