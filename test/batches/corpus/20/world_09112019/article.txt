ئیلهام ئەحمەد، هاوسەرۆکی ئەنجوومەنی سووریای دیموکرات - مەسەدە لە چاوپێکەوتنێکدا رایگەیاند، پێویستە یەکێتیی ئەوروپا تووندتر لەگەڵ تورکیا مامەڵە بکات، چونکە ئەگەر بەو جۆرە نەبێت زوو رووبەڕووی هەڕەشەیەکی نوێ دەبێتەوە، ئەویش هەڕەشەی گەڕانەوەی چەکدارانی داعشە بۆ وڵاتانی ئەوروپا.   ئیلهام ئەحمەد گوتی، "هەڕەشەکە زۆر گەورەیە، ئەوەش بەهۆی شێوازی کشانەوەی ئەمریکا لە سووریا. ئەو کارە رێگەی بە ژمارەیەکی زۆر لە ئەندامانی داعش دا بۆ ئەوەی هەڵبێن و رێگەی گەیشتنەوە بە وڵاتەکانی خۆیان بگرنەبەر بۆ ئەوەی لەسەر کارە تیرۆریستییەکانیان بەردەوام بن. ئەمە هەڕەشەیەکی گەورە رووبەڕووی بەریتانیا و ئەوروپا بەگشتی دەکاتەوە".   هاوسەرۆکی ئەنجوومەنی سووریای دیموکرات داوای لە وڵاتانی ئەوروپاش کرد نزیکەی ٢ هەزار سەرباز رەوانەی ناوچەکانی ژێر دەسەڵاتی هەسەدە بکەن تاوەکو لە سنووری تورکیا و سووریا جێگیر بکرێن. ئیلهام ئەحمەد داوای لە ئەوروپییەکانیش کرد چەک بە تورکیا نەفرۆشن و گوتی، "خەڵکی ئێمە بە چەکی ئەوروپی دەکوژرێت".   هاوسەرۆکی مەسەدە تیشکی خستەسەر سیاسەتی حکومەتی ئێستای تورکیاش و گوتی، "تورکیای بەربژێر بۆ بوون بە ئەندامی یەکێتیی ئەوروپا چیدیکە ئەو وڵاتە نییە ئێوە پێتانوایە دەیناسن. ئێستا تورکیا دەوڵەتێکی ئیسلامیی رادیکاڵە و دەبێت ئێوەی ئەوروپاش لەوە تێبگەن" و هەربۆیەش داوایکرد، گفتوگۆکانی تایبەت بە ئەندامبوونی تورکیا لە یەکێتیی ئەوروپا بووەستێندرێن و رێککەوتنە بازرگانییەکانیش لەگەڵیدا هەڵبووەشێننەوە.   لەبارەی ئەو گوتەیەی ترەمپ کە گوایە لە ساڵی ١٩٤٤ دا کورد شانبەشانی هێزەکانی هاوپەیمانان دژی نازییەکان جەنگی نەکردووە، ئیلهام ئەحمەد گوتی، "لەکاتی نۆرماندیدا، نە دەوڵەتی کوردی هەبوو و نە قەوارەیەکی کوردی هەبوو و تەنانەت کورد لەو شەڕەیشدا قوربانی بوو، ئەوە لەکاتێکدایە تورکەکان لەو کاتەدا لەگەڵ ئەمریکییەکان نەبوون. هەربۆیە نازانم ترەمپ بۆچی ئەو شتەی گوت".