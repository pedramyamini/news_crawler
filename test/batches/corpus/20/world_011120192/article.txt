بەیان سامی عەبدولڕەحمان، نوێنه‌ری حکومه‌تی هه‌رێمی کوردستان له ئه‌مریکا باسی کۆبوونەوەی نێوان خۆی و لیندزی گراهام، سیناتۆری دیاری کۆمارییەکان دەکات و دەڵێت " لەگەڵ سیناتۆر لیندزی گراهام دۆستی دێرینی گەلی کورد دیدارێکم ئەنجامدا و سوپاسی هەڵوێست و پشتگیرییەکانیم کرد لە گەلی کورد و هەرێمی کوردستان و ئەو هەڵوێستانەیم بەرز نرخاند".   نوێنه‌ری حکومه‌تی هه‌رێمی کوردستان له ئه‌مریکا دەڵێت، لە دیدارەکەدا بە تێر و تەسەلی باسمان لە دوایین پێشهات و رووداوەکانی عێراق و خۆپێشاندانەکان و داوا رەواکانی خۆپێشاندەران کرد.    بەیان سامی عەبدولڕەحمان دەڵێت، جەختم لەسەر ئەوە کردەوە کە دەبێت مافە رەواکانی گەلی کوردستان هەروەك چۆن لە دەستووری ئێستای عێراقدا هاتووە بپارێزرێن لە ئەگەری هەر گۆڕانکاڕییەکدا، هاوکات لەو رووەوە داوای پشتگیری ئەمریکای لە سینتۆری دیاری کۆمارییەکان کردووە.   وەک بەیان سامی عەبدولڕەحمان باسی کردووە، لە دانیشتنەکەدا گفتوگۆیان دەربارەی چۆنییەتی پەرەپێدان بە پەیوەندییەکانی نێوان هەرێمی کوردستان و ئەمریکا لە هەموو رووەکانەوە کردووە.  نوێنەری حکومەتی هەرێمی کوردستان ئاماژە بەوە دەدات، لە کۆبوونەوەکەدا لیندزی گراهام، سیناتۆری دیاری کۆمارییەکان پشتگیری بەردەوامی خۆی بۆ هەرێمی کوردستان دووپاتکردەوە.  لە بەشێکی دیکەی کۆبوونەوەکەدا وەک بەیان سامی عەبدلڕەحمان ئاماژەی پێداوە، باسیان لە تەنگژەی مرۆیی کردووە کە لە دوای سەرهەڵدانی تووند و تیژییەکان لە سووریا دروستبوو و بووە هۆکاری ئاوارەبوونی هاووڵاتیانی سیڤیل کە زیاتر لە ١٢ هەزاریان ئێستا گەیشتوونەتە هەرێمی کوردستان.   هەروەها بەیان سامی عەبدولڕەحمان لە کۆنگرێسی ئەمریکا ژمارەیەك دیداری لەگەڵ ئەندامانی کۆنگرێس ئەنجامداوە و گفتوگۆیان دەربارەی دوایین پێشهات و پەرەسەندنەکان لە هەرێمی کوردستان، عێراق و ناوچەکە کردووە.  نوێنەری حکومەتی هەرێمی کوردستان لە ئەمریکا دەڵێت "لە کۆبوونەوەکاندا جەختم لەسەر گرینگی بەردەوامبوونی ئەمریکا کردەوە لە پشتگیری و پاڵپشتیکردنی هەرێمی کوردستان. هاوکات گفتوگۆمان دەربارەی پرسە مرۆییەکان کرد بە تایبەت لە دوای هێرشەکانی تورکیا بۆ سەر باکووری رۆژئاوای سووریا و ئاوارەبوونی زیاتر لە ١٢ هەزار پەنابەر بۆ هەرێمی کوردستان، لەو رووەشەوە داوای هاریکاری ئەندامانی کۆنگرێسم کرد بۆ یارمەتیدانی ئەو پەنابەرانە".   هەر لە درێژەی دیدارەکاندا گفتوگۆی دەربارەی دوایین پەرەسەندەکانی بارودۆخی سیاسی کرد لە عێراق و خۆپێشاندانەکان و گۆڕانکارییە سیاسییەکان کردووە و جەختی لەسەر ئەوە کردووەتەوە کە لە حاڵەتی هەر گۆڕانکاریەکدا دەبێت مافە رەواکانی گەلی کوردستان لە عێراق بپارێزرێت و دەشڵێت "داوام لە کۆگرێسمانەکان کرد بەردەوام بن لە پشتگیریکردن لە هەرێمی کوردستان".