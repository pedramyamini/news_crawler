١٥ کەس لە ئەندامانی سەرکردایەتی و کەسانی دیاری یەکێتی سەرپەرشتی ئامادەکارییەکان دەکەن، ١٢ لیژنەی تایبەتیش راپۆرتیان ئامادەکردووە بۆ رێکخستنەوەی نێوخۆیی حیزب و کاری تیمەکانی لە حکومەت و پەرلەمان.  سەعدی پیرە، ئەندامی مەکتەبی سیاسیی یەکێتی کە لە ژمارەیەک لە دیدارەکانی یەکێتی بۆ ئامادەکاری دیداری گشتیی بەشداربووە بە رووداوی گوت، " ١٢ هەزار کەس بەشدارە لە دیداری یەکێتی، ئەوەش ژمارەیەکی زۆرە و رۆژی ٢٨ ـی ئایار دیدارەکە بەڕێوەدەچێت و راپۆرتی لیژنەکان دەخوێندرێنەوە لە ماوەی یەک دوو رۆژیشدا لەلایەن کەسانی شارەزا و پسپۆڕ قسەیان لەبارەوە دەکرێت، دواتریش هەموو ئەو نوسراوانە دەکرێنە نامیلکەیەک وەکو مانێفێستی ژمارە دووی یەکێتی. "   هەرێم کاکەیی زیاتر لە ٣٠ ساڵە یەکێتییە، ئەندامی لیژنەی سیاسەتی کلتوریی و ئایینییە کە بۆ دیداری یەکێتی پێکهێنراوە، دەڵێت، "زیاتر لە ٧٢ خاڵم داوەتە لیژنەی باڵا. "   هەرێم کاکەیی، کادرێکی یەکێتییە و گوتی، "دەمانەوێت لە دیداری یەکێتی، گۆڕانکاری بکرێت و یەکێتی ببێتە یەکێتی هەمووان نەوەک هی دەستە و تاقمێکی تایبەت، وەختی خۆی مام جەلال هەمیشە دەیگوت، چەپکە گوڵ هەرگیز نەیدەگوت تاڵە گوڵ، بۆ ئەوەی هەموومان پێکەوەبین. "     هەرچەند یەکێتی ئامانجی سەرەکی دیدارەکەی بۆ دیاریكردنی سیاسه‌ت و دیدی نوێی یه‌كێتی دەگەڕێنێتەوە، بەڵام کەم نین ئەو کەسانەی کە بیانەوێ تێیدا سیستمی بەڕێوەبردنی حیزبەکەش یەکلایی بکرێتەوە.  جەمال محەممەد، کادرێکی دیکەی یەکێتییە، باسی لەوەکرد، "من لەم دیدارەدا پشتگیری سێ خاڵی سەرەکی دەکەم و دەمەوێت ئەوانەش جێبەجێ بکرێن. یەکەم، ئیتر سیستمی هاوسەرۆکی لە پەیڕەو و پڕۆگرامی یەکێتیدا نەمێنێت. دووەم، ژمارەی ئەندامانی سەرکردایەتی یەکێتی کەم بکرێتەوە بەجۆرێک هەر کاتێک بیانەوێت کۆبوونەوە بکەن و کارێکی ئاسان بێت. سێیەمیش، چاوێکیش بخشێندرێتەوە بە سیاسەتی یەکێتی لەسەر ئاستی عێراق و هەرێمی کوردستان بەشێوەیەکی نوێ دابڕێژرێتەوە و روونتر بێت. "   بەپێی پەیڕەوی ناوخۆی یەکێتی، کۆنگرە دەسەڵاتی گۆڕینی هەموو پەیڕەوی ناوخۆیی هەیە و پلنیۆمیش دەسەڵاتی گۆڕینی یەک لەسەر سێی پەیڕەوی هەیە، بەڵام بەشێکی یەکێتییەکان باس لەوە دەکەن، ئەم دیدارە درێژخایەن و پڕبەشدارە، دەتوانێت لەنێوان کۆنگرە و پلینیۆم بێت و گۆڕانکاریی بێنێتە دی.