قوباد تاڵەبانی لە دەستپێکی دیدارەکە گوتارێکی پێشکشێکرد و گوتی، دوای کۆنگرە هەوڵدراوە سەرۆکی حیزبەکەیان بکوژن، بەڵام ئەوە نەبووتە مایەی رووخان و شکستی یەکێتی، دەشڵێت، ئێستا لەژێر سەرکردایەتیی بافڵ تاڵەبانی ئارامی بۆ ناو یەکێتی گەڕاوەتەوە.   میدیای یەکێتی بافڵ تاڵەبانییان وەکو سەرۆکی حیزبەکە ناوبرد، دوای قوباد تاڵەبانی، ئەویش چووە سەر ستەیج و گوتی، "ئێمە سیاسەتی تایبەت بە خۆمان هەیە، نابینە پاشکۆی هیچ حیزب و لایەن و وڵاتێک"، دواتر بافڵ تاڵەبانی هەستایە سەرپێ و دەستی برد بۆ لۆگۆی یەکێتی گوتی، "یەکێتیی نیشتمانیی کوردستان، داش عێراقی تێدا نییە"، مەبەستی ئەوەبوو کە حیزبەکە بۆ هەموو گەلی کوردە و تایبەت نییە بە باشووری کوردستان.  بافڵ جەلال تاڵەبانی، سەرۆکی یەکێتیی نیشتمانیی کوردستان گوتیشی، "ئێمە رای جیاوازمان هەیە، بەڵام بەهێزتر و تۆکمەترین، ئێستا من کاتێک دەچم بۆ لای پارتی یان مالیکی، یەکدەنگ و رووین، یەکێتی قەت ناگەڕێتەوە بۆ پێش ٨ی تەممووز".  دیدارى یەکێتى چوار رۆژ بەردەوام دەبێت، سێ رۆژیان تاوتوێکردنى راپۆرتەکانى ٩ دیدارى پێشووى پارێزگا و ناوچەکان، رۆژى کۆتاییش راگەیاندنى ئەنجامى دیدارەکە.  شاڵاو عەلی عەسکەری، ئەندامی مەکتەبی سیاسیی یەکێتی رایگەیاند، "راسپاردە دێن و لە سەرکردایەتی پەسنددەکرێن، بەو راسپاردانەشەوە کە تایبەتن بە کێشەی هاوسەرۆکانی پێشوو".  نەسروڵڵا سوورچی، ئەندامی سەرکردایەتیی یەکێتی گوتی، "یەکێتی پێشتر باڵ و گرووپی هەبوو، دوای ئەم دیدارە ئەوانە نامێنن".  هەروەها هاوڕێ عومەر، جێگری سەرۆکی کۆمەڵەی پێشمەرگە دێرینەکانی یەکێتی گوتی، "ئەو قسانەی کاک بافڵم بەدڵ بوو، کە گوتی لەمەولا زۆنی سەوز و زەرد نامێنن و خزمەتی هەمووی دەکەین".