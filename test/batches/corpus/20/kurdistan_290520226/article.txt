رۆژی یەکشەممە، ٢٩ ـی ئایاری ٢٠٢٢، فازڵ حاجی، گوتەبێژی پۆلیسی هاتووچۆی هەولێر بە تۆڕی میدیایی رووداوی راگەیاند: "لەکاتی گواستنەوەی خاوەنداریکردنی ئۆتۆمبێل یان نوێکردنەوەی ساڵیانە و یاخود تۆمارکردنی نوێ، هاووڵاتی ناچاردەکرێت بە گۆڕینی تابلۆکەی بۆ تابلۆی نوێ".  لە سنووری پارێزگای سلێمانیش بەهەمانشێوەیە؛ ئەمڕۆ یەکشەممە بەختیار محەممەد، گوتەبێژی هاتووچۆی سلێمانی بە تۆڕی میدیایی رووداوی گوت: "لەکاتی گۆڕینی خاوەنداریکردن و نوێکردنەوە ساڵیانە، کارتی ساڵیانەکە دەگۆڕێت، ئەوکاتە کەسەکە ناچاردەبێت تابلۆی نوێ وەربگرێت، چونکە ژمارەکەی دەگۆڕێت، ناشنووسرێت عێراق - سلێمانی لە تابلۆی نوێدا".  رۆژی دووشەممە ٢٥ - ٠٤ - ٢٠٢٢، پاڵپشت بە رێنوێنیی ژمارە ٢ ـی ساڵی ٢٠٢٢ ـی وەزارەتی ناوخۆی حکومەتی هەرێمی کوردستان و لەسەر فەرمانی وەزیری ناوخۆی حکومەتی هەرێمی کوردستان، بەڕێوەبەرایەتیی هاتووچۆی هەولێر یەکەم تابلۆی ئۆتۆمبێل بە سیستمی نوێی یەکگرتوو لەگەڵ حکومەتی ناوەند چاپکرد و دواتر لە پارێزگاکانی دیکەش هەمان ژمارە درایە ئەو ئۆتۆمبێلانەی کە تۆمار دەکران.  ناوی شارەکان لەسەر تابلۆ نامێنێت و تەنیا کۆدێک دادەنرێت کە کۆدی تەرخانکراو بۆ هەولێر ٢٢ دەبێت، بۆ سلێمانی ٢١ و بۆ دهۆک ٢٤ دەبێت.