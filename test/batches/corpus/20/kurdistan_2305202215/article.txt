ئەمڕۆ دووشەممە، ٢٣ - ٥ - ٢٠٢٢، عەلی جەمال  قەدوری، گوتەبێژی پۆلیسی گەرمیان بە رووداوی راگەیاند "کۆمپانیای گازپڕۆم سکاڵای لە دژی ئەو نۆ کەسە تۆمارکردووە کە دوێنێ لە گوندەکەیان گردبوونەوەیان کردووە و داوای دامەزراندنیان کردووە لە کۆمپانیای نەوتەکە. "  بە گوتەی گوتەبێژی پۆلیسی گەرمیان، لەو نۆ کەسە، حەوتیان بە بڕیاری دادگا دەستگیرکراون.  ئەو حەوت کەسە بە وێرەی ماددەی ٣٦٦ لە یاسای سزاکانی عێراق دەستگیرکراون، کە بە گوتەی گوتەبێژی پۆلیسی گەرمیان بەپێی ماددەکە بێت "گرفتیان بۆ کارەکانی کۆمپانیاکە دروستکردووە و هۆکار بوونە بۆ راگرتنی کارەکانی کۆمپانیا نەوتییەکە".  کەریم عەلی، ئەندامی ئەنجوومەنی پارێزگای سلێمانی گوتی: "ئەو نۆ کەسە لە کاتی گردبوونەوەیان بۆ ماوەی چەند کاژێرێک رێگەیان لە هاتووچۆی تەنکەرەکانی سووتەمەنی گرتووە، بۆیە دەستگیرکراون".  کەریم عەلی گوتیشی، ئەوانە بەشێکن لەوانەی کاریان نییە یاخود کاریان هەیە و لە دەستیانداوە، بۆیە وەک مافی خۆیان داوای دامەزراندنیان کردووە، بەڵام بەداخەوە گوێیان لێ نەگیراوە و لەسەر سکاڵای کۆمپانیای گازپڕۆم دەستگیرکراون.  کۆمپانیای گازپڕۆم لە کێڵگەی نەوتی سەرقەڵا لە گەرمیان کاردەکات و رۆژانە نزیکەی ٣٠ هەزار بەرمیل نەوت بەرهەمدێنێت.