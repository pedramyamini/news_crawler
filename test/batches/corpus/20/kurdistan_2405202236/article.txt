شڤان بالەتەی، بەرپرسی راگەیاندنی بەڕێوەبەرایەتیی گشتیی ئەوقافی دھۆک بە تۆڕی میدیایی رووداوی گوت، لەسەر داواکاریی ئەوان، وەزارەتی ئەوقاف بڕیاریداوە بە دووبارە پێدانی پارەی مامۆستایانی خۆبەخشی دھۆک و نابینایان کە پارەی شەش مانگی ئەمساڵیان بەیەکەوە پێدەدرێت.  بەرپرسی راگەیاندنی بەڕێوەبەرایەتیی گشتیی ئەوقافی دھۆک گوتیشی، لە سەرەتای ئەمساڵەوە پارەی ٤٢٠ مامۆستای ئایینی و ٢٠ نابینا لەلایەن وەزارەتی ئەوقاف بڕدرابوو، بەڵام لە چەند رۆژی داھاتوودا پارەی شەش مانگیان بۆ خەرجدەکرێت.  بەپێی نووسراوی ژمارە هەزار و ١٠٠ ـی بەڕێوبەرایەتیی گشتیی ئەوقافی دھۆک کە رێککەوتی ئەمڕۆ سێشەممە ٢٤ - ٠٥ - ٢٠٢٢ ـی لەسەرە، کۆی گشتیی پارەکە دەکاتە ٢٣٣ ملیۆن و ٤٥٦ هەزار دینار.  ھەر بەپێی نووسراوەکە، جگە لە پارەی مامۆستایانی ئایینی و نابینایان، دەرماڵەی فەقێیان و مامۆستایانی وانەبێژی سەر بە بەڕێوەبەرایەتییەکەش خەرج دەکرێت.