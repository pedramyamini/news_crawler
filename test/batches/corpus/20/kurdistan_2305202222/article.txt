فڕۆکەخانەی نێودەوڵەتیی هەولێر راگەیێندراوێكی بڵاوکردەوە و تێیدا هاتووە: '' بەهۆی خۆڵبارینێکی چڕەوە فڕۆکەخانەی هەولێر سەرجەم گەشتەکانی رادەگرێت ''.  بەیانی ئەمڕۆ و بەهۆی خۆڵبارینەوە، کۆمپانیاى هیڵەکانى ئاسمانیی عێراق هەشت گەشتى ئاسمانى راگرت، کە سێ گەشتیان تایبەت بوون بە فڕۆکەخانەى نێودەوڵەتیى هەولێر  لە بەشێکی راگەیێندراوەکەدا فڕۆکەخانەی نێودەوڵەتیی هەولێردا هاتووە: '' لە ئەگەری هەبوونی هەر گۆڕانکارییەک ئاگادارتان دەکەینەوە ''، بەبێ ئەوەی ئاماژە بە وادەی دەستپێکردنەوەی گەشتەکان بکات.  ئەمڕۆ دووشەممە، شەپۆلێکی دیکەی خۆڵبارین ١٢ شاری عێراق و هەرێمی کوردستانی گرتەوە و مەودای بینین زۆر کەمبووەوە. عامر جابری، گوتەبێژی دەستەی کەشناسی و بوومەلەرزەزانیی عێراق بە رووداوی راگەیاند ئەمساڵ تاوەکو ئێستا ١٠ شەپۆلی خۆڵبارینیان تۆمارکردووە.