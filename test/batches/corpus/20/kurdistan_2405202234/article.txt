ئانا گۆمێز، سەرۆکی تیمی زانکۆی ئۆتۆنۆموسیی بەرشلۆنە بە رووداوی گوت، "سێ شوێنەوارمان دۆزیونەتەوە کە مێژوویان بۆ سەردەمی حەلەف دەگەڕێتەوە، ئەمە زۆر چاوەڕواننەکراو بوو، چونکە نازانین جۆری تەلارسازییەکە چییە کە ئەم کۆمەڵگەیە لە سەردەمی ئارپاچیا پەرەیان پێداوە کە کولتووری حەلەف لە موسڵەوە دەستپێدەکات تاوەکو ئێران و لەنێو عێراقدا حوکمیان گێڕاوە. "   زانکۆ ئیسپانییەکە ساڵی ٢٠١٧ گرێبەستی گەڕان بەدوای ناوچەی شوێنەواری لەگەڵ حکومەتی هەرێمی کوردستان کردووە، ئامانجیانە پێکەوە مێژویێکی نوێی شوێنەواری بنووسنەوە.  توانا ئەبوبەکر، مامۆستای زانکۆی سەڵاحەددین دەڵێت، "کۆمەڵێک ئامراز دەدۆزینەوە، بۆمان دەردەکەوێت کە پێویستە مێژوو پێداچوونەوەی بۆ بکرێت و روونتر بکرێتەوە و ببێتە مەنهەجی خوێندن لە زانکۆ و پەیمانگەکان. "  نموونەی پارچە شوێنەوارییەکان دەبردرێنە بەرشلۆنە و لە تاقیگەی کاربۆنی چواردەدا پشکنینیان بۆ دەکرێت، بە شێوەیێکی فەرمی سەردەمی ژیانی ئەو گردە بڵاودەکرێتەوە.  پارچە دۆزراوەکان دەبنە موڵکی حکومەتی هەرێمی کوردستان، توێژینەوەکانیش موڵکی هەردوو زانکۆکەیە، تەواوی پارچە شوێنەوارییەکان بە چەند قۆناخێک ئامادەدەکرێن بۆ پشکنین و دواتر پاراستنیان لە مۆزەخانەکانی باشووری کوردستان.  نەریمان خانە رەحیم، مامۆستای زانکۆ باسی لەوە کرد، "بەشێوەیێکی زانستی و ئەکادیمییانە ئەو پارچە شکاوانە لێکدەدرێنەوە و دروست دەکرێنەوە بۆ ئەوەی وەکو خۆیان بپارێزرێن و لە مۆزەخانەکان نمایش بکرێن. "  هەرێمی کوردستان سێ هەزار و ١٢٥ ناوچەی شوێنەواریی تۆمارکراوی هەیە، ساڵانەش ژمارەیەک ناوچەی نوێ و پارچەی شوێنەواریی دیکەی لێ دەدۆزرێنەوە.