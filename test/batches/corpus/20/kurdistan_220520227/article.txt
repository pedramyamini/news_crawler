سیروان محەممەد، جێگری سەرۆکی یەکێتیی ژوورەکانی بازرگانی و پیشەسازیی هەرێمی کوردستان و سەرۆکی ژووری بازرگانیی سلێمانی بە تۆڕی میدیایی رووداوی راگەیاند، "بانگهێشتکردنمان لە لایەن باروونە نیکۆڵسۆن، سەرۆکی رێکخراوی ئەنجوومەنی عێراقی بەریتانییەوە بووە لە بارەگای ئەنجوومەنی نوێنەرانی بەریتانیا بە مەبەستی سوپاسکردنمان بۆ کاروبارەکانی ئەنجوومەنی بازرگانیی عێراقی بەریتانیا کە ژووری بازرگانی و پیشەسازیی سلێمانی رۆڵێکی بەرچاوی تێدا بینیوە".  سیروان محەممەد گوتیشی، "ژووری بازرگانی و پیشەسازیی سلێمانی هاوئاهەنگییەکی بەرچاوی کردووە لەگەڵ ئەنجوومەنی بازرگانیی عێراقی بەریتانی کە ساڵانە سەرۆکی ژوور و چەند بازرگانێک بەشداریی کۆنفرانس و پێشانگاکانیان لە وڵاتی بەریتانیا دەکەن، ئەوەش بووەتە هۆی دروستبوونی پردێکی ئابووری و بازرگانی باش لەنێوان بازرگانانی سلێمانی و بەریتانیا".  لەبارەی مەبەستی سەردانەکەشەوە سەرۆکی ژووری بازرگانیی سلێمانی باسی لەوە کرد، "رێکخستنی ئەم کۆبوونەوەیە بە مەبەستی زیاتر گرنگیدانە بە پەیوەندییە ئابووری و بازرگانییەکان کە ژمارەیەکی زۆر بەرپرسی حکومی و کەرتی تایبەت و بازرگانی گەورە لە عێراق و بەریتانی بانگهێشتکراون".  بڕیارە وایە رۆژی چوارشەممە، ٢٥ ـی ئایار یەکێتیی ژوورەکانی بازرگانی و پیشەسازیی هەرێمی کوردستان یاداشتنامەیەکی لێکتێگەیشتن لەگەڵ ژووری بازرگانیی ناوخۆی خۆرئاوای لەندەن واژۆبکەن بە مەبەستی زیاتر پتەوکردنی پەیوەندییە ئابووری و بازرگانییەکان لەنێوان هەردوولا.