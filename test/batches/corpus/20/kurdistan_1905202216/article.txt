بەشێکی زۆر لە هاونیشتمانییانی دهۆک کە پەیوەندییان بە نووسینگەی دهۆکی رووداوەوە کردووە باس لەوە، دەکەن کاتێک دەچن لە بازاڕدا زێڕ دەفرۆشنەوە زۆر زیان دەکەن، چونکە کاتێک دەیکڕن دەڵێن رێژەی زێرەکەی ٨٧٥ مە، بەڵام کاتێک دەیفرۆشنەوە دەڵێن رێژەی زێڕەکەی ٨٥٠ یە.  ئێستا لە هەندێک زێڕنگەریدا ئامێر هەیە کە رێژەی راستەقینەی زێڕ دیاریدەکات، کەچی بەشێک لە خەڵکی هەر وەکو ساڵانی زوو دەچن زێڕ دەکڕن و دەفرۆشن.    بەپێی بەدواداچوونەکانی نووسینگەی دهۆکی رووداو، زێڕنگەر لە هەر ١٠ هەزار دۆلارێکدا ٤٠٠ - ٥٠٠ دۆلار وەکو فێڵ دەبات. زێڕی هەندێک کەس کە بە عەیارە ٢١ کڕیبوونیان لە ئامێری دیارخەری عەیاری دا، بەشێکیان عەیارە ١٨ دەرچوون.   سەمیر ناڵبەند، ئەندامی لقی دهۆکی سەندیکای زێڕنگەرانی کوردستان گوتی: "راستە ئەو فێڵە دەکرێت، بەڵام هەموو زێڕنگەران نایکەن. رەنگە ١٥ % ـی زێڕنگەران بیکەن. ئێمە وەکو سەندیکا کەمتەرخەمیمان نەبووە و زۆر زێڕنگەر هەن سزا دراون و زێڕنگەریش هەبووە مۆڵەتەکەی لێ سەنراوەتەوە. "  سەمیر ناڵبەند گوتیشی: "خەڵکی ئێمە کەمتەرخەمن؛ کاتێک زێڕ دەکڕن ناچن پشکنینی بۆ بکەن کە پشکنین بە ئامێر پێنج هەزار دیناری تێدەچێت. ئەگەر ئەو پشکنینە بکەن تووشی زیان نابن. خەڵکی ئێمە زۆربەی لەسەر متمانە زێڕ دەکرێت. "  ئەندامی لقی دهۆکی سەندیکای زێڕنگەرانی کوردستان گوتیشی: "تاوەکو ساڵی ٢٠٠٣ پوختترین زێڕ لە عێراقدا زێڕی دهۆک بوو. ئێستایش لە دهۆک زێڕنگەرمان هەیە کە زێڕەکەی لە زێڕی ئیماراتی پوختترە. "  سەمیر ناڵبەند ئاماژەی بەوە دا، لە کاتی کڕینەوەی زێڕدا ئەگەر رێژەی زێڕەکە بە ئامێر دیاری نەکرێت، ئەوە دەکەوێتە سەر ویژدانی زێڕنگەرەکە کە رێژەی زێڕەکە بە ٨٥٠ دیاری بکات یان بە ٨٧٥.   بە گوتەی سەمیر ناڵبەند، لە پارێزگای دهۆکدا ٦٠٠ زێڕنگەر هەیە کە کارگە و وەرشە و فرۆشگەن و، لە ناوەندی دهۆکدا نزیکەی ٣٠٠ ن.    ئەندامەکەی لقی دهۆکی سەندیکای زێڕنگەرانی کوردستان ئەوەی خستەڕوو، پێشتر لە سیستەمی عێراقیدا تەنیا لە بەغدا مۆری زێڕ هەبوو. یاسای زێڕیش لە عێراقدا یاسایەکی کۆنە و هی ساڵی ١٩٦٠ ـە.   عەبدولمەجید کۆچەر، شارەزای یاساییش گوتی: "بە گوێرەی یاسا هەر کەسێک لە بازاڕدا لە کڕین و فرۆشتندا فێڵ بکات بە دوو ساڵ بەندکردن سزا دەدرێت. کڕیار کە زانیی فێڵی لێ کراوە، دەتوانێت بچێتە دادگە و سکاڵا بکات. "