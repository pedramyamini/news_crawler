ئەرکان عەلی، پەیامنێری رووداو لە سلێمانی رایگەیاند، ئەمڕۆ یەکشەممە ٢٢ - ٠٥ - ٢٠٢٢، دەستپێکی سەردانەکەی نێچیرڤان بارزانی، سەرۆکی هەرێمی کوردستان بۆ سلێمانی بەشداریکردن دەبێت لە رێورەسمی دەرچوونی خولی ١٦ی ئەفسەرانی کۆلێژی سەربازیی قەڵاچوالان.  دوای بەشداریکردنی لە رێوڕەسمەکە، نێچیرڤان بارزانی، سەرۆکی هەرێمی کوردستان لە دەباشان لە ماڵی مام جەلال لە دەباشان لەگەڵ بافڵ تاڵەبانی، هاوسەرۆکی یەکێتیی نیشتمانیی کوردستان کۆدەبێتەوە.  بابەتی سەرۆککۆمار، ململانێی نێوان پارتی و یەکێتی، بابەتی هەڵبژاردنەکانی پەرلەمانی کوردستان، دوورەپەرێزی و ناکۆکی و شەڕی میدیایی نێوان پارتی و یەکێتی کە هەفتەیەکە راگیراوە، ئاساییکردنەوەی پەیوەندیی نێوان لایەنە سیاسییەکان تەوەری سەرەکیی کۆبوونەوەکانی سەرۆکی هەرێمی کوردستان دەبن لە سلێمانی.  هەروەها نێچیرڤان بارزانی، سەرۆکی هەرێمی کوردستان لەگەڵ بزووتنەوەی گۆڕان و پاشان یەکگرتووی ئیسلامیی کوردستان و کۆمەڵی دادگەریی کوردستانیش کۆدەبێتەوە.  لەبارەی ئامادەکارییەکان بۆ کۆبوونەوەکەی نێوان نێچیرڤان بارزانی و بافڵ تاڵەبانی، هۆرڤان رەفعەت، پەیامنێری رووداو لە سلێمانی ئاماژەی بەوە کرد، چەند رۆژێکە ئامادەکاری بۆ سەردانەکەی نێچیرڤان بارزانی، سەرۆکی هەرێمی کوردستان بۆ سلێمانی دەکرێت، لە چوارچێوەی هەوڵەکانی سەرۆکی هەرێمی کوردستان بۆ ئاشتەوایی نێوان لایەنە سیاسییەکان.  ساڵێک لەمەوبەر و لە ٠٤ - ٠٥ - ٢٠٢١، هەوڵێکی دیکەی نێچیرڤان بارزانی، سەرۆکی هەرێمی کوردستان هەبوو بۆ کۆکردنەوەی لایەنە سیاسییەکان، ئامادەسازیی لایەنە کوردستانییەکان بۆ هەڵبژاردنی ئەنجوومەنی نوێنەرانی عێراق، هەر ئەوکات نێچیرڤان بارزانی سەردانی شاری سلێمانیی کرد و لەگەڵ یەکێتیی نیشتمانیی کوردستان، بزووتنەوەی گۆڕان، یەکگرتووی ئیسلامیی کوردستان، کۆمەڵی دادگەریی کوردستان و حیزبی سۆسیالیست کۆبووەوە.  پەیامنێری رووداو لە سلێمانی ئاماژە بەوەش دەدات، جگە لە کۆبوونەوەی سەرۆکی هەرێم لەگەڵ یەکێتی، گۆڕان، یەکگرتوو و کۆمەڵ، لەگەڵ پارتی دیموکراتی کوردستانیش کۆدەبێتەوە.