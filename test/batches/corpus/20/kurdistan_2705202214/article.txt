حوسێن رەشید، جوتیارێکی کوردە و یەکێکە لەو دەیان جووتیارەی زەوییەکەی دەستی بەسەردا گیراوە. خەڵکی گوندی ئخوەیە لە سنووری خانەقین ٥١ دۆنم زەویی کشتوکاڵی لەلایەن عەرەبی هاوردەوە دەستیبەسەردا گیراوە.    حوسێن رەشید دەڵێت، "ئەمساڵ لە کشتوکاڵدا هیچمان نەوەشاند. ساڵێکی دیکەش نایکەین، ئێمە پشتمان نییە ئەگەر پشتمان هەبێت زەویوزارمان ناڕوات، لێرە هەر کەسێک دێت هێز پاڵپشتی دەکات ئێمە کەسمان نییە. "   دانیشتووانی گوندەکان گرێبەستی زەوییە کشتوکاڵییەکانیان وەک بەڵگە پیشان دەدەن، بەڵام دەڵێن، بێ دەسەڵاتن بەرامبەر ئەو هێزەی لە سنوورەکە جێگیرکراوە و پشتیوانی ئەو هاوردانەن کە بە بەڵگەنامەی ساڵی ١٩٧٥ ـی سەردەمی حکومەتی بەعس لە چوارچێوەی پڕۆسەی بەعەرەبکردن زەوییەکانیان لێداگیرکردوون.   هەمزە عەلی، جووتیارێکی سنوورەکەیە و دەڵێت، "لە ١٦ ئۆکتۆبەر عەرەب زۆر بوون بەچەک و بەهێز بە میلیشیا هاتنە سەرمان.  ئەگەر ئەم زەوییەم بدەنەوە من لێرە دەبم، شەویش لێرە دەخەوم، مردیشم هەر لێرە دفنم بکەن. "   یونس محەممەد، جوتیارێکی دیکەیە و گوتی، " ٥٠ دۆنم زەوی کشتوکاڵیم هەیە لە ناوچەی عالیاوا، دوو ساڵە عەرەب داگیری کردووە، بە گرێبەستێک بە قەڵەم رەساس نوسراوە مۆری لەسەرە، من گرێبەستم هەیە هی کاتی عەبدولکەریم قاسمە لە ساڵی ١٩٦٤ دابەشیان کردووە. "   بەڕێوەبەری کشتوکاڵی خانەقین دەڵێت، "ئەوەی روودەدات لەو ناوچەیە بەعەرەبکردنێکی رێکخراوە. "   کامەران عەبدوڵڵا، بەڕێوەبەری کشتوکاڵی خانەقین بە رووداوی گوت، "دوو جۆر تەعریب هەبوو، تەعریبێک هەبوو کاتی خۆی خەڵک لە خوارەوە دەهێنرایە ناوچەکە زەوی کوردەکانیان پێدەدرا، تەعریبێکی نێو خۆی قەزای خانەقین هەیە کە ئەمە لەوە خراپترە، خەڵکی کرووین لە جەلەولاوە هێنراون بۆ خانەقین زەویان پێدراوە. "   بەپێی ئاماری بەڕێوەبەرایەتیی کشتوکاڵی خانەقین، لە دوای هێرشەکانی ١٦ ـی ئۆکتۆبەری ٢٠١٧ ـەوە ٣٦ گوندی کوردی سنووری  خانەقین لە پارێزگای دیالە چۆڵکراون و نزیکەی هەزار دۆنم زەویی لەلایەن عەرەبی هاوردەوە دەستیبەسەردا گیراوە.   هەریەکە لە گوندەکانی کاکەییەکان، جەمیل بەگ، شەفیق، حوسێن مەمە، مەحمود عەزیز و ئخوە کە دەکەونە باکووری خانەقین، لەگەڵ نۆ گوندی دیکە دەکەنە رۆژئاوای خانەقین لە دیارترین ئەو گوندانەن کە زەوییەکانیان دەستیبەسەردا گیراوە.