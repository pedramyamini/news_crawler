رۆژی پێنجشەممە ٢٦ - ٥ - ٢٠٢٢، نێردەی سکرتێری گشتیی نەتەوە یەکگرتووەکان لە عێراق لەگەڵ نوێنەری حیزبە سیاسییەکانی هەرێمی کوردستان لە هەولێر کۆبووەوە؛ بەپێی راگەیێندراوی نێردەی نەتەوەیەکگرتووەکان لە عێراق - یونامی "کۆبوونەوەکە دەرفەتێکی باش بوو بۆ حیزبە سیاسییەکان بۆ ئەوەی ئاڵوگۆڕی بۆچوونەکانیان بکەن لەبارەی چەندین پرسی جیاواز، لەنێویاندا دوورکەوتنەوە لە ناکۆکی و رۆیشتن بەرەو هەڵبژاردنێکی جێگەی متمانە و شەفاف. "  هاوکات هۆشیار عومەر عەلی، ئەندامی جڤاتی نیشتیمانی و رێكخه‌ری ژووری په‌یوه‌ندی دیپلۆماسیی بزووتنەوەی گۆڕان کە بەشداریی کۆبوونەوەکەی کردبوو، لەبارەی وردەکارییەکەیەوە بە تۆڕی میدیایی رووداوی گوت: "سەرەتا جێنین پلاسخارت، نێردەی نەتەوەیەکگرتووەکان باسی گوتارەکەی خۆی لە نەتەوەیەکگرتووەکان کرد و دواتر ئاماژەی بۆ ئەوە کرد کە دەکرێت لە رابردوودا کۆمەڵگەی نێودەوڵەتی تا رادەیەک بەرامبەر هەرێمی کوردستان نەرم بووبێت، چونکە هەرێمی کوردستان بەو جۆرە دەبیندرا کە جیاوازە و لەسەر رێگەیەکی دروستە، بەڵام ئەو دۆخە ئێستا نەماوە و دیدی کۆمەڵگەی نێودەوڵەتی جیاوازە؛ هەموو کێشەکان باسکران: کێشەی نێوان حیزبەکان، پەرلەمان و هەڵبژاردن؛ لەهەمووشی گرنگتر پرسی دارایی و مووچە. "  هۆشیار عومەر عەلی گوتیشی: "زۆرینەی دانیشتنەکە لەبارەی دۆخی هەرێمی کوردستان و چۆنێتی چارەسەرکردنی کێشەکان بوو؛ لایەنەکان روانینی خۆیان لەبارەی ئەو بابەتە خستەڕوو و لە چوارچێوەی ئەوەشدا باس لە پەیوەندی نێوان پارێزگاکان کرا. "  ئەو بەرپرسەی گۆڕان ئاماژەی بەوەش کرد: "بەشێکی دیکەی کۆبوونەوەکە تایبەت بوو بە هەڵبژاردن؛ بێگومان جیاوازی لەبارەی یاسای هەڵبژاردن هەیە؛ جیاوازییەکان پێشتر لەسەر بازنەی هەڵبژاردن بوو کە ئایا هەرێمی کوردستان یەک بازنە بێت یان فرە بازنە بێت؛ هەروەها قسە لەسەر کۆمیسیۆن بوو کە چۆن چالاک بکرێتەوە، چونکە کۆمیسیۆن کاتی تەواو بووە؛ هەروەها قسە لەسەر تۆماری هەڵبژاردن بوو، چونکە تۆماری عێراق و هەرێمی کوردستان ٧٠٠ هەزار دەنگ جیاوازییان هەیە؛ هەروەها قسە لەسەر پرسی پێکهاتەکان و ژمارەی کورسییەکانیان و چۆنێتی دابەشکردنی دەنگەکانیان بوو. "  هۆشیار عومەر عەلی سەبارەت بە بۆچوونیان لەبارەی کۆی کۆبوونەکەوە گوتی: "دەتوانم بڵێم لە کۆبوونەوەکەدا لێکنزیکبوونەوەیەکی باش لەسەر فرەبازنەیی هەبوو و هیچ لایەنەک دژی نەبوو؛ هەروەها لێکنزیکبوونەوەیەک لەسەر نوێکردنەوە و پاککردنەوەی تۆماری دەنگدەران، لەسەر هەمواری یاساکە بەگشتی، لەسەر بابەتی کاراکردنەوەی کۆمیسیۆن هەبوو، بەڵام لەسەر بابەتی پێکهاتەکان تا رادەیەک جیاوازی هەیە. "  هوشیار عەلی ئەوەی خستەڕوو، نەتەوەیەکگرتووەکان هاتووەتە سەر هێڵ و دەیەوێت رۆڵی لە چارەسەرکردنی کێشەکان هەبێت و رایگەیاند: "ئەوەی گرنگە لەم پرۆسەدا ئەوەیە کۆمەڵگەی نێودەوڵەتی و نەتەوەیەکگرتووەکان ئێستا خۆیان بەشێکن لە گفتوگۆکان و دەیانەوێت بە ئاراستەیەک کار بکرێت کە واز لە رابردوو بهێنین و باس لە چارەسەرەکان بکەین".  هاوکات شوان رابەر، ئەندامی ئەنجوومەنی باڵای کۆمەڵی دادگەریی کوردستان کە بەشداربوویەکی دیکەی کۆبوونەوەکەی ئەمڕۆی لایەنە سیاسییەکان و نێردەی نەتەوەیەکگرتووەکان لە عێراق بوو بە رووداوی گوت: "لە کۆبوونەوەی ئەمڕۆی لایەنە سیاسییەکان و نێردەی نەتەوەیەکگرتووەکان باس لە دۆخی هەرێمی کوردستان کرا و جەخت لەسەر ئەوە کرایەوە کە هەڵبژاردن لەکاتی خۆیدا بکرێت و ئاماژە بەوە کرا کە هەڵبژاردنەکە بێگەرد بێت و تۆماری دەنگدەران پاکبکرێتەوە و دەنگدەرانی تایبەت و گشتی لەیەک رۆژدابێت. "  شوان رابەر گوتیشی: "حیزبەکان لەسەر کاتێکی دیاریکراو بۆ رۆژی هەڵبژاردن رێکنەکەوتن؛ زۆرینەی لایەنەکان پێشنیازی باشیان بۆ کۆبوونەوەیەکی دیکە کرد لەنێوان حیزبەکان و نێردەی نەتەوەیەکگرتووەکان بۆ ئەوەی فراوانتر و جیدیتر باس لە دۆخی هەرێمی کوردستان و هەڵبژاردن بکرێت. "  رۆژی سێشەممە ١٧ ـی ئایاری ٢٠٢٢، نێردەی سکرتێری گشتیی نەتەوەیەکگرتووەکان لە عێراق لە گوتارێکدا لە ئەنجوومەنی ئاسایشی نێودەوڵەتی لەسەر دۆخی سیاسیی عێراق و هەرێمی کوردستان، پەیوەندییەکانی نێوان هەولێر و بەغدا و چەند پرسێکی دیکە قسەیکرد.  لەبارەی دۆخی هەرێمی کوردستان، پلاسخارت گوتی: "نەبوونی یەکدەنگی لە هەرێمی کوردستان زیانی هەبووە؛ پێویستە دابەشبوونی ناوچەی سەوز و زەرد کۆتاییبێت. زۆر گرنگە گۆڕەپانی هەرێمی کوردستان بۆ هەموو هێزە سیاسییەکان کراوە بێت. گرنگە دەرفەتی یەکسان بۆ هەموویان بڕەخسێت، واتە دەبێت ژینگەیەکی تایبەت بە هەڵبژاردن بڕەخسێت. "  رۆژی ٢٤ - ٢ - ٢٠٢٢، نێچیرڤان بارزانی، سەرۆكی هەرێمی كوردستان فەرمانی هەرێمی بۆ دەستنیشانكردنی رۆژی هەڵبژاردنی گشتیی پەرلەمانی هەرێمی كوردستان واژۆكرد و بڕیاریدا رۆژی ١/١٠/٢٠٢٢ هەڵبژاردن بکرێت. دوای سێ رۆژ، مەسرور بارزانی، سەرۆکی ئەنجوومەنی وەزیرانی هەرێمی کوردستان، لایەنە پەیوەندیدارەکانی راسپارد هاوئاهەنگی لەگەڵ کۆمیسیۆنی باڵای سەربەخۆی هەڵبژاردن و راپرسی بکەن بۆ ئەوەی هەڵبژاردن لە وادەی خۆیدا بکرێت.