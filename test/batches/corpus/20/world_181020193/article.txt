جۆ بایدن، جێگری سەرۆکی پێشووی ئەمریکا رایگەیاند، ئەگەر ئەو سەرۆکی ئەمریکا بووایە، ئەوا هێزی وڵاتەکەی لە ناوچەکانی ژێر دەسەڵاتی هەسەدە نەدەکشاندەوە و ئاماژەی بەوەشکرد، ئەوەی دۆناڵد ترەمپ دەیکات بووەتە جێگەی شەرمەزاریی فەرماندەکانی سوپای ئەمریکا لە رۆژهەڵاتی ناوەڕاست.   جێگری سەرۆکی پێشووی ئەمریکا ئاماژەی بەوەشکرد، ئەوەی کێشەی جیدییە تورکیایە، نەوەک لایەنی دیکە و ئەگەر سەرۆکی ئەمریکاش بووایە، چەند کارێکی دەکرد.   جۆ بایدن، بەربژێری دیموکراتەکان رایگەیاند "ئەوەی من دەمکرد ئەوەیە، بۆ ئەسەدم رووندەکردەوە کە ئەو کێشەی هەیە، چونکە تورکیا کێشە راستەقینەکەیە و گفتوگۆیەکی راستەقینەشم لەگەڵ ئەردۆغان دەبوو و تێمدەگەیاند کە باجێکی گەورە دەدات لەبەرامبەر ئەوەی ئێستا کردوویەتی.. دەمویست ئەو هەزار سەربازەی لە باکووری سووریا بوون لە لایەن هێزی ئاسمانییەوە بپارێزرێن و دڵنیاییم دەدا کە ئەو سەربازانە لەوێ دەبن و کوردەکانم دەپاراست. ئەوان (کوردەکان) ژیانی خۆیان لەدەستدا. ئەمە جێگەی شەرمەزارییە. شەرمەزارییە ئەوەی کە ئەم پیاوە (ترەمپ) کردوویەتی".   توڵسی گابارد، یەکێکی دیکەیە لە بەربژێرەکانی دیموکراتەکان و ئەویش رەخنەی لە بەشێک لە سیاسەتەکانی ترەمپ گرت و گوتی، سەرۆکی ئێستای ئەمریکا دەستی بە خوێنی کورد سوورە.   ئیلیزابیز وارن، بەربژێرێکی بەهێزی دیموکراتەکانە بۆ پۆستی سەرۆکایەتیی داهاتووی ئەمریکا.   وارن گوتی، "ترەمپ چەندین بڕیاری داون بێ ئەوەی بە وردی بیریان لێ بکاتەوە و زۆرجاریش تیمەکەی لێی تێناگەن. لە سووریا، قەیرانێکی مرۆیی دروستکردووە کە لە هەر کاتێكی رابردوو گەورەترە و یارمەتی داعشی داوە بۆئەوەی پێگەی خۆی بەهێز بکاتەوە".   پیت بوجیجیج، بەربژێرێکی دیکەی دیموکراتەکانە و ئەویش کشانەوەی ئەمریکای لە ناوچەکانی ژێر دەسەڵاتی هەسەدە بە هەڵە و خیانەتکردن لە کورد ناوبرد.   پیت بوجیجیج، بەربژێری دیموکراتەکان ئاماژەی بەوە دا "ئەو کۆمەڵکووژییەی لە سووریا هەیە بریتی نییە لە ئەنجامی بوونی ئەمریکا لەوێ، بەڵکو ئەنجامی کشانەوە و خیانەتە لە لایەن سەرۆکی ئەمریکاوە لە هاوپەیمان و بەهاکانی ئەمریکا. سەیربکەن، پێموایە دەبووایە نەچووینایەتە عێراق و دەبێت لە ئەفغانستانیش بێینە دەرەوە. بەڵام لە هەمانکاتیشدا ژمارەیەکی کەم لە هێزی تایبەت کە زانیاری هەواڵگرییان بدرێتێ تەنیا شتی کاریگەر دەبن لەو ناوچەیەی سووریادا. ئەوەی دەیبینین سەرەتای جینۆساید و بەهێزبوونەوەی داعشە".   بێرنی ساندەرزیش رەخنەی تووندی لە سیاسەتی ترەمپ گرت و ئاماژەی بەوەشکرد، تورکیا هاوپەیمانی ناتۆ نییە، ئەوەش کاتێک وڵاتێکی دیکە کۆنتڕۆڵ دەکات و کۆمەڵکوژی دەکات و کشانەوەی ئەمریکاشی بە خیانەت ناوبرد.   بێرنی ساندەرز، بەربژێری دیموکراتەکان رایگەیاند "ئەوەی کە پەیوەندی بە کوردەوە هەیە، ١١ هەزار کەسیان لە شەڕی دژی داعشدا کوژران و ٢٠ هەزاری دیکەشیان برینداربوون و ئەمریکاش دەڵێت، "ئێمە لەگەڵتانین"، بەڵام رۆژێک لەپڕێکدا دوای پەیوەندییەکی تەلەفۆنی لەگەڵ ئەردۆغان و لەڕێگەی توویتەوە، ترەمپ سیاسەتەکەی دەگۆڕێت. ئێستا پێم بڵێن چ وڵاتێک لەسەر زەوی متمانە بە قسەی سەرۆکی ویلایەتە یەکگرتووەکانی ئەمریکا هەیە؟ "  بەربژێرەکانی دیکەش رایانگەیاند، ئەوەی ترەمپ کردوویەتی کاریگەری نەرێنی لەسەر مامەڵەی هاوپەیمانەکان بەرامبەر واشنتن دەبێت.