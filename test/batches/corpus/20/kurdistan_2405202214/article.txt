بەپێی راگەیێندراوێکی وەزارەتی بەرگریی تورکیا کە رۆژی سێشەممە ٢٤ی ئایاری ٢٠٢٢ بڵاوکراوەتەوە، رۆژی سێشەممە لە ئۆپەراسیۆنی چڕنووک - قوفڵ لە هەرێمی کوردستان، شەڕ و پێکدادان لەنێوان سەربازانی سوپای تورکیا و پەکەکە روویداوە.  وەزارەتی بەرگریی تورکیا دەڵێت، لە شەڕەکەدا سێ سەربازی سوپای وڵاتەکەیان کوژراون و چواری دیکەش برینداربوون، بریندارەکان دەستبەجێ گوازراونەتەوە بۆ نەخۆشخانە.  لە راگەێیندراوەکەدا ئاماژە بەوەش کراوە، بەهۆی شەڕەکەوە لە بنکەی سەربازیی ئامەد فڕۆکەی  F - ١٦ هەستاون و بە شێوەیەکی چڕ لەلایەن تۆپخانە و فڕۆکە جەنگییەکانیانەوە ئەو ناوچەیە تۆپباران و بۆردوومان کراوە کە شەڕ و پێکدادانەکە تێیدا روویداوە.  ناوەندی راگەیاندنی هێزەکانی پاراستنی گەل - هەپەگە کە باڵی سەربازیی پارتی کرێکاران - پەکەکەیە، تاوەکو ئێستا لەبارەی ئەو شەڕەوە هیچ راگەیێندراوێکی فەرمیی نەبووە.  هەپەگە لە دوایین راگەیێندراویدا کە رۆژی سێشەممە ٢٤ی ئایار بڵاویکردووەتەوە، ناسنامەی دوو گەریلای پەکەکەی ئاشکراکردووە کە دوو گەنجی ئامەدی باکووری کوردستانن و رۆژی ١٩ی ئایاری ٢٠٢٢ لە ناوچەی مەتین گیانیان لەدەستداوە.