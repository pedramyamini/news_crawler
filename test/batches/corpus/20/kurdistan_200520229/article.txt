بەپێی ئەو داوایەی، کە دادگەی باڵای فیدڕاڵیی عێراق بە ژمارە ٢٧ / فیدڕاڵی / ٢٠٢٢ بڵاوی کردووەتەوە، سکاڵاکار سروە عەبدولواحید، سەرۆکی فراکسیۆنی نەوەی نوێ لە ئەنجوومەنی نوێنەرانی عێراق سکاڵایەکی لە دادگەکە تۆمارکردووە بۆ تانەدان لە نادەستووریبوونی بڕیاری ژمارە ٦٨ی  ئەنجوومەنی وەزیرانی هەرێمی کوردستان کە لە ٢ - ٥ - ٢٠١٦ دەرچووە و تایبەتە بە خوێندنی پاراڵێل لە زانکۆ حکومییەکان.  سەرۆکی فراکیسۆنی نەوەی نوێ لە داواکەیدا سکاڵای لەسەر هەریەک لە سەرۆکی ئەنجوومەنی وەزیرانی هەرێمی کوردستان، وەزیری خوێندنی باڵا و وەزیری دارایی هەرێمی کوردستان تۆمار کردووە.  رۆژی هەینی، ٢٠ - ٥ - ٢٠٢٢، نەجوا حەمید، ئەندامی لێژنەی پەروەردە و فێرکردن لە ئەنجوومەنی نوێنەرانی عێراق لەبارەی سکاڵاکەوە گوتی: "نەدەبوو ئەو سکاڵایە لەسەر حکومەتی هەرێمی کوردستان تۆماربکرێت، چونکە ئەو بڕیارەی دراوە بەپێی یاسا و رێساکانە و ناتوانرێت رەتبکرێتەوە، هەرچەندە جارێ دیار نییە هەڵوێستی دادگەی باڵای فیدڕاڵی چۆن دەبێت و چ بڕیارێک دەدات. "  نەجوا حەمید گوتیشی: "خوێندنی پاراڵێڵ رەخساندنی دەرفەتی خوێندنە بۆ ژمارەیەکی زۆر لە قوتابیان و خوێندکاران بۆ ئەوەی لە زانکۆکانی هەرێمی کوردستان بخوێنن. "  لە زانکۆکانی هەرێمی کوردستان لە پاڵ خوێندن بەخۆڕایی، خوێندن بەپێی سیستمی پاراڵێڵ هەیە. بەپێی ئەو سیستمە قوتابی بە نمرەی کەمتر وەردەگیرێت، لە بەرامبەردا ساڵانە بڕێک پارە وەک کرێی خوێندن دەداتە حکومەت.