دۆناڵد ترەمپ لە کۆنفرانسێکی رۆژنامەڤانیدا لە واشنتن دی سی گوتی، چەندین هۆکاری دیکەش هەبوون وایانکرد بڕیاری کوشتنی سولەیمانی بدات، لەوانەش کوژرانی هاووڵاتییەکی ئەمریکی و برینداربوونی ژمارەیەکی دیکە.  دۆناڵد ترەمپ، سەرۆکی ئەمریکا گوتی: "ئێمە دڕندەیەکمان کوشت و دەبوایە ئەوە دەمێک پێش ئێستا ئەنجامبدرایە. ئێمە ئەو کارەمان کرد، چونکە ئەوان دەیانویست باڵیۆزخانەکەمان بتەقێننەوە. ئێمە ئەو کارەمان لەبەر هۆکاری دیکەش کرد کە روونبوون. کەسێک گیانی لەدەستدا. یەکێک لە کەسە سەربازییەکانمان مرد. هەفتەیەک پێش ئەوە، ژمارەیەک کەس بەخراپی برینداربوون و ئێمەش ئەو کارەمان کرد. ئێمە مووشەکمان ئاراستەی ئەوە کرد و ئەوەش فەرمانی من بوو و ئەو هێرشەش زۆر ورد بوو و ئەوەش کۆتایی ژیانی ئەو دڕندەیە بوو".   سەرۆکی ئەمریکا ئەوانەی لەبەردەم باڵیۆزخانەی ئەمریکا لە بەغدا کۆبووبوونەوە بە شەڕکەر ناودەبات نەک خۆپیشاندەر و دەڵێت: "ئەگەر سەیرێکی خۆپێشاندانەکان بکەیت، ئەوا دەبینیت ئەوە پێچەوانەی بینغازی بوو. ئێمە زوو ئاپاچیمان ناردە ئەوێ. خەڵکی نەیدەزانی چی روودەدات. بەڵام ئەگەر سەیرێکی ئەو خۆپێشاندەرانە بکەیت، ئەوان شەڕکەر بوون، نەوەک خۆپێشاندەر. ئەوان لەلایەن ئێرانەوە پاڵپشتیان دەکرا. هەندێکیان خەڵکی عێراق بوون، بەڵام لە لایەن ئێرانەوە پاڵپشتیان دەکرا و دەیانویست زیان بگەیێنن و پەنجەرەکانیان دەشکاندن. ئەوە لەکاتێکدایە ئەو پەنجەرانە زۆر تووندوتۆڵ بوون. ئەگەر ئەوان بچوونایەتە ژوورەوە، ئەوا حاڵەتی گرتنی بارمتە یان خراپتریش روویدەدا و ژمارەیەکی زۆر کەس دەکوژران. ئەو کەسانە دەیانویست زیانی زۆر جیدی بگەیێنن. ئەوان سەرباز و شەڕکەر بوون. ئێمە ئەوەمان راگرت. ئەوە پیلانێکی رێکخراو بوو. دەزانن کێ رێکیخستبوو؟ ئەو کەسەی کە چیدیکە لەژیاندا نییە".