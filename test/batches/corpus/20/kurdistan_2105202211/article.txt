لە بوولتەنی کاژێر ١٢: ٠٠ نزار جەزا، پەیامنێری تۆڕی میدیایی رووداو قسەی لەگەڵ هێمن بەهجەت، بەڕێوەبەری ناحیەی ئاغجەلەر کرد و بە تۆڕی میدیایی رووداوی راگەیاند "دوو فڕۆکەی بێ فڕۆکەوان کە رەنگیان سپی بووە و هاونیشتمانییانی ناوچەکە بینیویانە، سەرەتا بەسەر ناوچەکەدا سووڕاونەتەوە و ئۆتۆمبێلێکی تۆیۆتا هایلۆکس لەوێ بووە و بۆردوومانیان کردووە و سووتاوە. پێنج کەس لەنێو ئۆتۆمبێلەکەدا بوون و گیانیان لەدەستداوە. "   بەگوتەی هێمن بەهجەت رووداوەکە ترس و دڵەڕاوکێی لای هاونیشتمانییان دروستکردووە و دەشڵێت "هەر ئەمڕۆ لە کاژێر ٠٥: ٣٠ خولەکی بەرەبەیان بە بیانووی بارەگای پەکەکە، فڕۆکەکان گوندی تووتەقەڵیان لە بناری خاڵخاڵان لە ناحیەی ئاغجەلەر بۆردوومان کردووە و دواتر لە کاژێر ٩: ٠٠ ئۆتۆمبێلەکەیان بۆردوومان کردووە. "  بەڕێوەبەری ناحیەی ئاغجەلەر ئاماژە بەوەش دەدات "لە رووداوەکەدا بەداخەوە بووە هۆی گیانلەدەستدانی پێنج سەرنشینی ئۆتۆمبێلەکە. ئەوانەیشی گیانیان لەدەستداوە دووانیان ناسنامەیان دیارە، یەکێکیان خەڵکی گوندی تووتەقەڵە و ئەوەی دیکەش خەڵکی گوندی سەرچنارە، سێ کەسەکەی دیکە دووانیان بە تەواوی تەرمەکانیان سووتاوە و تیمەکانی بەرگریی شارستانی ئاگرەکەیان کۆنترۆڵکرا، ئەوانی دیکە ناناسرێنەوە و خەڵکی گوندەکە دەڵێن چەکداری پەکەکەن. "  بەگوتەی بەڕێوەبەری شارۆچکەی ئاغجەلەر "بارەگای هێزەکانی پەکەکە لە سنوورەکە هەبوون، بەڵام ئێمە بەفەرمی ئاگاداری ئەوەنین، هۆکاری بۆردوومانەکەش بوونی بارەگاکانی پەکەکە بوون لە ناوچەکە. "  سەبارەت بەو ئۆتۆمبێلەی کە کراوەتە ئامانج، هێمن بەهجەت دەڵێت "ئۆتۆمبێلەکە هی ئەنجوومەنی گوندی تووتەقەڵە و سەرنشینەکەش هەر ئامۆزای خۆیەتی. بەڵام نازانم ئەوان بۆ لەگەڵ سێ کەسەکەی دیکە بەیەکەوە بوون، چونکە ناسنامەی ئەوانی دیکە نازانین کێن، بەڵام وەکو گوتم کە خەڵکی گوندەکە دەڵێن پەکەکەن. "  لێکۆڵینەوە لە رووداوەکە کراوە،  بەڕێوەبەری ناحیەی ئاغجەلەر بڕیارە سەردانی شوێنی رووداوەکە بکات و دەشڵێت "لێکۆڵینەوەی تەواو لە رووداوەکە دەکەین. "  بەپێی زانیارییەکانی بەڕێوەبەری ناحیەی ئاغجەلەر پێشتر لە ساڵی ٢٠١٦ لە سنووری شاخی کێوەچەڕمەڵە و لە گوندی گەڕاوە "دوو هێلیکۆپتەر ئاسمانی ناوچەکەیان بەزاند و بۆردوومانیان کرد و زیانێکی زۆری بەر رەز و باخی و پووش و پاوانی هاونیشتمانییان گەیاند، ١٠ هەزار دۆنم لە پووش و پاوان لە سنووری چەند گوندێک سووتان. "  هەڵۆ زاهیر، هاونیشتمانی لە گوندی تووتەقەڵ بە تۆڕی میدیایی رووداوی راگەیاند بوو کە "دوو هاونیشتمانییەکە کە کوژروان یەکێکیان ناوی ئارام کاکەخانە و خەڵکی گوندی تووتەقەڵە، ئەوەی دیکە ناوی ئیسماعیلە. "