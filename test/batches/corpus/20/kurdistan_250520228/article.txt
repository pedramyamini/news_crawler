بەپێی راگەیێندراوێکی فەرماندەیی ئۆپەراسیۆنە هاوبەشەکان، جێگری فەرماندەی ئۆپەراسیۆنە هاوبەشەکانی عێراق دووپاتیکردەوە، "پێویستیە ئۆپەراسیۆنی پێشوەخت بکرێت، بۆ پووچەڵکردنەوەی هەر کردەوەیەکی تیرۆریستی پێش ئەوەی بکرێت".  هاوکات داوای لە دەزگا هەواڵگرییەکان کرد، زانیارییەکان چڕبکەنەوە و دەرفەت نەدەنە پاشماوەکانی تیرۆر کە ئاسایشی پارێزگای کەرکووک تێکبدەن.  فەریق روکن عەبدولئەمیر شەممەری پرسە و سەرەخۆشی فەرماندەی گشتیی هێزە چەکدارەکانی گەیاندە کەسوکاری قوربانییەکان و بەڵێیندا تۆڵەیان بکەنەوە کە هاووڵاتییانی بێتاوان دەکەنە ئامانج.  شاندە ئەمنییەکە ژمارەیەک ناوچەی هێزە ئەمنییەکانیان بەسەر کردووە کە یاریدەدەری سوپاسالار بۆ کاروباری ئۆپەراسیۆنەکان و فەرماندەی هێزی وشکانی و فەرماندەی پۆلیسی فیدراڵی لە شاندەکەدا بەشداربوون.   رۆژی دووشەممە چەکدارانی داعش لە سنووری کەرکووک هێرشێکیان ئەنجامدا و پێنج کەس گیانیان لەدەستدا. کوژراوەکان کوڕ و باوکێک و سێ پۆلیس بوون.   هێرشەکە لە گوندی سامی عاسی لە سنووری بەشیر ئەنجامدرا، باوک و کوڕە کوژراوەکە بۆ دروێنە چووبوونە ئەو کێڵگەیە و کەوتنە بۆسەی داعشەوە؛ سێ پۆلیسەکەش چوون بەهانایانەوە و ئەوانیش کوژران.   حەشدی شەعبی ئەرکی پاراستنی ئەو سنوورەی لە ئەستۆدایە و کەمبوونەوەی ئاستی بینین بەهۆی خۆڵبارینەوە بە هۆکاری رووداوەکە دەزانن.  عەمار تازەلی، فەرماندەی فەوجی سێی لیوای ١٦ ـی حەشدی شەعبی بە تۆڕی میدیایی رووداوی گوت، "تاوەکو هێزەکانمان گەیشتن، ئەوەی پێیان کرابوو کردبوویان؛ یەکێکیان بە قەناس لەنێو دەڕاسەکەدا کوژرا بوو و کوڕەکەشی لەسەر رێگەیەک کوژرا بوو. ئەو سەربازانەش کە بۆ هاوکاری هاتبوون ئەوانیش کوژرا بوون و سێ کەسیش رزگارکران، ئەگەر حەشد نەبوایە، زیانەکان زیاتر دەبوون. "   گوندی سامی عاسی بە دووری ٣٠ کیلۆمەتر دەکەوێتە باشووری کەرکووک، دوای رووداوەکە هێزێکی زۆری سەربازی بۆ گەڕان بەدوای چەکدارەکانی داعش لە سنوورەکە ئۆپەراسیۆنێکیان ئەنجامدا.