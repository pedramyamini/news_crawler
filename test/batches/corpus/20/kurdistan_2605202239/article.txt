رۆژی پێنجشەممە ٢٦ - ٥ - ٢٠٢٢، کۆسرەت شەهید عوزێر، کەسوکاری عەلی، باوکی لیا بە تۆڕی میدیایی رووداوی گوت: "دوێنێ ئەنجامی هەڵدانەوەی گۆڕەکەی لیا و توێکاریی تەرمەکەی لەلایەن پۆلیس و دادگەوە درایەوە، بەپێی ئەنجامەکە، ئەوەی باوکی لیا گوتوویەتی راستە و دیارە کە سەگ خواردوویەتی و هیچ گومانێک نییە لەوەی بەهۆی رووداوێکی دیکەی جیاواز یان کارەبا یان شتی دیکەوە گیانی لەدەستنەداوە و کامێراکان زۆر روونن لەوبارەیەوە. "  دوای نیوەڕۆی رۆژی ١٦ - ٥ - ٢٠٢٢، منداڵێک بەناوی لیا عەلی تەمەن ١٠ ساڵ، لە گەڕەکی راپەڕینی شاری سلێمانی لەلایەن چەند سەگێکەوە پەلاماردرا، دوای ئەوەی بۆ یاریکردن چووبوویە لایان، دواتر باوکی لیا رایگەیاند، کچەکەی بۆ یاریکردن چووەتە لای ئەو سەگانە و دوای ماوەیەک پەلاماریان داوە و بەهۆی ئەوەی جەستەی تەواو شێوێندرابوو، نەیتوانیوە تەرمەکەی نیشانی دایکی بدات.   باوکی لیا گوتیشی، سەگەکان لەنێو قەفەسدا بوون و هی ماڵێکی دراوسێیان بوون؛ دواتریش قسەکانی باوکی لیا لە سۆشیاڵ میدیا لێکدانەوەی زۆریان بۆ کرا و پاشان لەسەر بڕیاری دادوەر، بڕیاری هەڵدانەوەی گۆڕەکەی لیا عەلی درا و رۆژی هەینی ٢٠ - ٥ - ٢٠٢٢ گۆڕەکەی بە ئامادەبوونی نوێنەری ئاسایش، پۆلیس، ئەوقاف و هەردوو خێزانی لیا و دراوسێکەیان و نوێنەری ژمارەیەک رێکخراو هەڵدرایەوە بۆ ئەوەی توێکاری بکرێت.  بەڕێوەبەرایەتیی پۆلیسی سلێمانی لە روونکردنەوەیەکدا کە رۆژی هەینی ٢٠ - ٠٥ - ٢٠٢٢ بڵاویکردەوە، گوتی، بە بڕیاری دادوەر و بە ئامادەبوونی مەفرەزەكانی بنكەی پۆلیسی راپەڕین، تیمەكانی بەشی بەڵگەی تاوان و پزیشكانی دادوەری، تەرمی لیا لەنێو گۆڕەكەی دەرهێندراوەتەوە و لە پزیشكی دادوەریی سلێمانییە و گوتیشی: "توێكاری بۆ لاشەكەی دەكرێت و لێكۆڵینەوەش لە رووداوەكە بەردەوام دەبێت. "