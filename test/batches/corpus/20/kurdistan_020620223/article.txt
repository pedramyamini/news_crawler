رووداوەکە بەیانیی ئەمڕۆ پێنجشەممە ٢ی حوزەیرانی ٢٠٢٢ لە گوندی ڤێرملی روویدا کە سەر بە ناوەندی شاری قەرسە.   بەهۆی بارینی بارانێكی زۆر بەشێكی سەربانی ماڵی هاونیشتمانیی عوسمان بوداک داڕما، کە خانوویەکی سەربەخۆ بوو و سەربانەکەی قوڕ بوو و بەو هۆیەوە دایکێك و دوو منداڵەکەی گیانیان لەدەستدا.   لە کاتی رووداوەکەدا منداڵێکی تەمەن ١٢ ساڵ بە ناوی سیبەل بوداک بە برینداری رزگاری بوو و خەڵکی گوندەکە لە رووداوەکە ئاگادار دەکاتەوە و داوایان لێدەکات بە هانایانەوە بچن.   بەر لە گەیشتنی تیمەکانی فریاکەوتن، خەڵکی گوندەکە هەوڵەکانیان خستەگەڕ بۆ رزگارکردنی سۆنگول بوداکی تەمەن ٣٦ ساڵ و دوو کوڕەکەی، بەدرخانی تەمەن ١٠ ساڵ و بۆرانی تەمەن ٨ ساڵ.   دوای ئەوەی تیمەکانی فریاکەوتن و ئافاد گەیشتنە شوێنی رووداوەکە، تەرمی دایکەکە و دوو منداڵەکەیان لەژێر داروپەردووی خانووەکە دەرهێنا.   سیبێل بوداک کە لە رووداوەکەدا بە برینداری رزگاری بوو، لەلایەن تیمە پزیشکییەکانەوە گەیێندراوەتە نەخۆشخانە.