دەسەڵاتی مۆسكۆ لە كیشوەری ئەفریقا كە ٥٨ ئەندامی نەتەوە یەكگرتووەكانی تێدایە، لە دوای بڕانەوەی جەنگی ساردەوە لاواز ببوو. ڤلادیمیر پوتین، سەرۆكی رووسیا، لە گوتارەكەیدا رایگەیاند كە وڵاتەكەی دەیەوێ لە چوار بۆ پێنج ساڵی داهاتوودا قەبارەی ئاڵوگۆڕی بازرگانیی وڵاتەكەی لەگەڵ ئەفریقییەكان دوو هێندە بكات، لە كاتێكدا ئاڵوگۆڕی بازرگانی نێوان رووسیا و ئەفریقا لە ساڵی رابردوودا نزیكەی ٢٠ ملیار دۆلار بووە.  یەكێتی سۆڤیەتی جاران هێزێكی باڵادەست بوو لە كیشوەری ئەفریقا. لە ساڵانی جەنگی سارددا، مۆسكۆ لەدژی دەسەڵاتە كۆڵۆنیاڵەكان پشتگیری لە بزووتنەوە سەربەخۆییخوازەكان دەكرد، هەر ئەوەش پشتگیرییەكی سیاسی و كۆمەڵایەتیی گەورەی بۆ هەژموونی سۆڤیەتی لەو كیشوەرە پەیدا كردبوو، بەڵام رووخانی یەكێتیی سۆڤیەت لە سەرەتای نەوەدەكان بەشێكی زۆری ئەو پەیوەندییانەی پچڕاند، بە تایبەتیش نەوەی نوێی ئەفریقا هیچ بیرەوەرییەكیان لە پەیوەندییەكانی سەردەمی جیهانی دوو جەمسەری نییە.  ئۆڵگا كولكۆڤا، لێكۆڵەر لە پەیمانگای توێژینەوەكانی تایبەت بە ئەفریقا لە ئەكادیمیای زانستیی رووسیا، لەوبارەوە بە  گۆڤاری (فۆرین پۆڵسی)ی ئەمریكی دەڵێ: "هەتا ئێستاش هەندێك نوخبەی سیاسی هەن كە پەیوەندییان بە سەردەمی سۆڤیەتەوە ماوە، بەڵام نەوەی داهاتوو ئەو پەیوەندییەیان لەگەڵ رووسیا نابێ، بۆیە پێویستە ئێستا دەرفەتەكە بقۆزینەوە هەتا هەندێك خەڵك ماون كە ئەو جۆرە پەیوەندی و یادەوەرییەیان لە سەردەمی سۆڤیەت هەیە".  هەوڵەكانی رووسیا لە ئەفریقا هاوشێوەی هەوڵەكانی ئەو وڵاتە لە ئۆكراینا، جۆرجیا و رۆژهەڵاتی نێوەڕاست بەشێكن لە خەونی رووسیا بۆ بەهێزكردنەوەی پێگەی مۆسكۆ لە جیهاندا. بەگوێرەی كۆمەڵێك بەڵگەنامەی نهێنی كە ناوەڕاستی ئەمساڵ دەست رۆژنامەی (گاردیەن)ی بەریتانی كەوتوون، رووسیا دەیەوێ پەیوەندییەكانی خۆی لەگەڵ بەلایەنی كەم ١٣ وڵاتی ئەفریقی بەهێز بكات، بۆ ئەوەی زلهێزەكانی وەك ئەمریكا، فەرەنسا و بەریتانیا لە ناوچەكە نەهێڵێ.  لە نێوان ئەو وڵاتانەی كە رووسیا فۆكەسی لەسەریانە، كۆماری ئەفریقای ناوەندی، مەدەگەسكەر، سوودان، زیمبابوێ، لیبیا و ئەفریقای باشوور لە ریزی پێشەوە دێن. بەپێی دۆكیۆمێنتەكە، كۆماری ئەفریقای ناوەندی "بایەخێكی ستراتیژی"ی گەورەی هەیە و "ناوچەی ئارامی نێوان باكووری موسڵمان و باشووری مەسیحییە" لە كیشوەری ئەفریقا، بۆیە دەتوانێ رێگە بۆ مۆسكۆ خۆشبكات لەوێوە نفووزی خۆی بە هەموو كیشوەری ئەفریقادا فراوان بكات.  بەگوێرەی داتاكانی پەیمانگای نێودەوڵەتیی توێژینەوەی ئاشتیی ستۆكهۆڵم، رووسیا گەورەترین هەناردەكاری چەكە بۆ ئەفریقا و لە ساڵی ٢٠١٨ زیاتر لە ٣٩ % ی چەكی ئەفریقا لە رووسیاوە دابینكراوە، لە كاتێكدا رێككەوتنی سەربازیشی لەگەڵ ٢٨ وڵاتی ئەفریقیدا واژۆ كردووە. رووسیا بە دەستێكی واڵاترەوە مامەڵە لەگەڵ فرۆشتن و پەرەپێدانی تەكنەلۆژیای ئەتۆمی دەكات.  پەیمانگەی توێژینەوەی جەنگ (ISW)  لە راپۆرتێكی مانگی ئابدا ئاماژە بۆ ئەوە دەكات كە كۆمپانیای روسئەتۆم خەریكی دروستكردنی یەكەم وێستگەی كارەبای ئەتۆمییە لە میسر، رێككەوتنێكی دیكەی هاوشێوەی لەگەڵ حكومەتی نایجیریا هەیە و دانوستاندن بۆ وێستگەیەكی هاوشێوەش لە نێوان حكومەتی رووسیا و ئەسیوپیا بەردەوامە.  كێشەی سەرمایە گەورەترین بەربەستە كە رووبەڕووی هەوڵەكانی رووسیا لە ئەفریقا دەبێتەوە، بە تایبەتیش كە ركابەرەكانی: (چین، یەكێتیی ئەوروپا و ئەمریكا) توانایەكی گەورەی وەبەرهێنانیان لەو كیشوەرە هەیە. چین بە ٦٠ ملیار دۆلار وەبەرهێنان پێشەنگی ئەو وڵاتانەیە كە سەرمایەی خۆیان لە ئەفریقادا بەگەڕخستووە، یەكێتیی ئەوروپاش گەورەترین هاوبەشی بازرگانی ئەو كیشوەرەیە.  بەڵام رووسیا لە ساڵانی رابردوودا ئەزموونی رۆژهەڵاتی نێوەڕاستی هەبووە كە تێیدا بە سەرمایەگوزارییەكی سەربازی و پارەیەكی كەم توانیویەتی پێگەی خۆی لە ناوچەكەدا بەهێز بكات. وەك ئالێكس واین، سەرۆكی پرۆگرامی ئەفریقا لە ناوەندی چەسم هاوس دەڵێ: "رووسیا لە ئەفریقا درەنگ كەوتووە و دەركەوتنەكەیان نوێیە. رووسەكان دەبێ زیرەك بن و كار لەسەر ئەو بوارانە بكەن كە تێیدا بەهێزن، ئەگینا گوشارێكی زۆر زیاتر لە توانای خۆیان دەكەوێتە سەر".