رۆژی دووشەممە ٢٣ی ئایاری ٢٠٢٢، عەلی حەمەساڵح، سەرۆکی لیژنەی وزە و سامانە سرووشتییەکان لە پەرلەمانی کوردستان بە تۆڕی میدیایی رووداوی گوت: " ٢١ رۆژە بەنزینی ٦٩٠ دیناری لە سلێمانی، دهۆک، هەڵەبجە، ئیدارەکانی گەرمیان و راپەڕین و چەندین قەزای دەوروبەری هەولێریش نەماوە".  عەلی حەمەساڵح ئاماژەی بەوەکرد، "دوای هێرشی مووشەکی بۆ سەر کۆمپانیای کار، هەرچەند بەنزینەکەش بەنزینی عێراقییە، بەڵام راگیراوە، چونکە حکومەتی عێراق نەوتەکەی دابیندەکرد و لە کۆمپانیای کار بە پارە دەیپاڵاوت و دواتر دابەشی دەکردەوە".  بە گوتەی عەلی حەمەساڵح، رۆژی یەکشەممە ٢٢ی ئایار ٢٠٢٢، لە شاری هەولێر لە ١٤ بەنزینخانە بەنزینی ٦٩٠ دیناری دابەشکراوە.  سەرۆکی لیژنەی وزە و سامانە سرووشتییەکان لە پەرلەمانی کوردستان گوتیشی: "حکومەتی هەرێمی کوردستان جگە لە عێراق، رۆژانە ٢٥ هەزار بەرمیل نەوت دەپاڵێوێت، نزیکەی ملیۆنێک لیتر بەرهەمی هەیە، بەڵام لەجیاتی ئەوەی کە بە دادپەروەری بەسەر شارەکاندا دابەشی بکات، کۆی بەرهەمەکە دەداتە کۆمپانیای سەن ئۆیل".  عەلی حەمەساڵح دەڵێت: "لەو بەنزینەی حکومەتی هەرێمی کوردستان کە رۆژانە بەرهەمی دەهێنێت پشکی سنووری سلێمانی نزیکەی ٤٠٠ هەزار لیترە، بەڵام دوو ساڵە یەک لیتری نەنێردراوە بۆ سلێمانی و ئەو پشکەی سلێمانیش دراوە بە کۆمپانیای سەن ئۆیل".  ئاماژەی بەوەشکرد، "عێراق نەوتی خاو بۆ پاڵاوتگەی کۆمپانیای قەیوان لە سلێمانی دابیندەکات و بەرهەمەکەی دەبات، کە پێویستە حکومەتی هەرێمی کوردستان نەوتی خاوی بۆ دابینبکات، بۆ نموونە نەوتی خاوی گەرمیانی پێبدات و بەرهەمەکەی بۆ سلێمانی دابینبکات".  كەریم عەلی، سەرۆكی لیژنەی سووتەمەنی لە ئەنجوومەنی پارێزگای سلێمانی بە تۆڕی میدیایی رووداوی راگەیاند: "هێندەی ئێمە ئاگادارین دوای هێرشە مووشەكییەكەی سەر ماڵی شێخ باز، كۆمپانیای كار پاڵاوتنی بەنزینی بۆ حكومەتی عێراق راگرتووە; جا كۆمپانیاكە خۆی رایگرتووە یان عێراق نەوتی خاوی بۆ نانێرێت دڵنیانیم، بەڵام دڵنیاین، كە عێراق بەنزینی ٦٩٠ دیناری راگرتووە".  سەبارەت بەو بەنزینەی لە هەندێك بەنزینخانەی هەولێر بە ٦٩٠ دینار دابەشدەكرێت كەریم عەلی گوتی، ئەوە بەرهەمی نێوخۆیە و ئەو بەرهەمەیە كە بۆ سلێمانی نانێردرێت. گوتیشی: "بە دڵنیاییەوە راگرتنی بەنزینی عێراق بۆ هەموو كوردستانە".  هەروەها عەبدولسمەد تێلی، سەرۆكی لیژنەی سووتەمەنی لە ئەنجوومەنی پارێزگای دهۆك بە تۆڕی میدیایی رووداوی راگەیاند: "بەنزینی عێراق بۆ دهۆكیش راگیراوە، ئەوەی هەیە بەنزینی نێوخۆیە و ئەویش زۆر زۆر كەمە".  لە هەرێمی کوردستان چەند جۆرێک بەنزین هەیە، بەنزینی نۆرماڵ نرخەکەی لە نێوان ٨٥٠ دینار بۆ ٩٧٥ دینارە، موحەسەن لە نێوان ١٠٠٠ بۆ ١١٥٠ دینارە، سوپەریش لە نێوان ١٢٠٠ دینار بۆ ١٣٠٠ دینارە.