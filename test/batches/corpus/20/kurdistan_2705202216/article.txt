رۆژی هەینی ٢٧ ـی ئایاری ٢٠٢٢، سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی گوت، "مەفرەزەكانی بنكەی پۆلیسی شارەزوور، پێنج تۆمەتباریان دەستگیركرد، ئەوەش بە تۆمەتی رفاندنی هاووڵاتییەک و برینداركردنی. "   سەرکەوت ئەحمەد گوتیشی، هاونیشتمانییەک سکاڵای تۆمارکردبوو و گوتبووی کە لەلایەن چەند کەسێکەوە رفێندراوە و بریندارکراوە، دواتر پۆلیسی شارەزوور لێکۆڵینەوەی لە رووداوەکە دەستپێکرد و لە کەمتر لە ٢٤ کاژێردا سەرجەم تۆمەتبارانیان دەستگیرکرد.   گوتەبێژی پۆلیسی پارێزگای سلێمانی سەبارەت بە چۆنیێتی رووداوەکە دەڵێت، "دوای لێكۆڵینەوەكان دەركەوتووە هۆكاری رفاندنی سكاڵاكار بۆ ئەوە دەگەڕێتەوە كە سكاڵاكار پاسەوانی باخچەیەكە و یەكێک لە تۆمەتبارەکان درەنگانێكی شەو ویستوویەتی بچێتە نێو باخچەكەوە، بەڵام پاسەوانەكە رێگەی نەداوە؛ دواتر تۆمەتبار لەگەڵ چوار تۆمەتباری دیکە هەڵیانكوتاوەتە سەر سكاڵاكار و رفاندویانە و ئازاریان داوە و برینداریان كردووە. "   پۆلیس ناسنامەی تۆمەتبارانی بەمشێوەیە راگەیاندووە، (هـ، ع، م، لەدایكبووی ١٩٨٨. ئـ، ئـ، ر، لەدایكبووی ٢٠٠٢. ب، م، ح، لەدایكبووی ٢٠٠٠. ئـ، ت، ع، لەدایكبووی ١٩٩٩. ش، ت، گ، لەدایكبووی ٢٠٠٤.)  سەرکەوت ئەحمەد ئاماژەی بەوەش کرد، بە بڕیاری دادوەر پێنج تۆمەتبارەکە راگیراون و پۆلیس پەڕاوی لێکۆڵینەوەی بۆ کردوونەتەوە.