رەفعەت ساڵح، موختاری گوندی راڤینا ئەمڕۆ پێنجشەممە ٠٢ - ٠٦ - ٢٠٢٢ بە تۆڕی میدیایی رووداوی گوت، گوللە تۆپەکان کاژێر ٠٣: ٣٠ ـی دوای نیوەڕۆ ئاراستە کراون و گوتیشی: "تۆپبارانەکە هیچ زیانی گیانی نەبووە، بەڵام ترس و دڵەڕاوکێی لای خەڵك دروستکردووە. "   بەگوتەی ئەو موختارەی گوندی راڤینا، ئەو گوللە تۆپانەی لە نزیک گوندەکەیان کەوتوونەتە خوارەوە لە لایەن سەربازانی سوپای تورکیا لە خاڵە سەربازییەکانی سنوورەکەوە ئاراستە کراون.  رەفعەت ساڵح گوتی، گوللە تۆپەکان لەنێو باخ و زەوی هاونیشتمانییانی گوندەکە کەوتوونەتە خوارەوە.  لە ساڵی ٢٠٢٠ ـەوە تورکیا چوار ئۆپەراسیۆنی بۆسەر پێگەکانی پارتی کرێکارانی کوردستان - پەکەکە لە هەرێمی کوردستان ئەنجامداوە؛ دوایین ئۆپەراسیۆن بەناوی چنگ قوفڵ بوو کە ١٨ ـی مانگی نیسان دەستیپێکرد. وەزارەتی بەرگریی تورکیا گیانلەدەستدانی ١١٨ گەریلا و کوژرانی ٢٠ سەربازی سوپای وڵاتەکەی لەم ئۆپەراسیۆنەدا راگەیاندووە. لە بەرامبەردا هەپەگە کوژرانی ٥٠١ سەربازی تورکیا و گیانلەدەستدانی ٣٢ گەریلای راگەیاندووە.