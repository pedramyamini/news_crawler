وەزارەتی بەرگریی تورکیا دەڵێت، رۆژی پێنجشەممە ٢٦ ـی ئایاری ٢٠٢٢، سەربازێکی گرێبەستی پیادەی سوپای تورکیا بە ناوی محەممەد مەراڵ لە ئەنجامی هێرشێكی گەریلاکانی پەکەکە لە ناوچەی ئۆپەراسیۆنی چڕنووک - قوفڵ کوژراوە.   چەند کاژێرێک دوای بڵاوکردنەوەی هەواڵی کوژرانی ئەو سەربازە، وەزارەتی بەرگریی تورکیا راگەیێندراوێكی دیکەی بڵاوکردەوە و ئاماژەی بەوە کرد، تۆڵەی کوژرانی ئەو سەربازەیان کردووەتەوە و لە هێرشێكی ئاسمانیدا بۆ سەر گەریلاکانی پەکەکە لە ناوچەی ئۆپەراسیۆنی چڕنووک - قوفڵ کە لە ناوچەکانی زاپ، مەتین و ئاڤاشین بەڕێوەدەچێت، ١٤ گەریلا کراوەنەتە ئامانج.   ناوەندی راگەیاندنی هێزەکانی پاراستنی گەل - هەپەگەش بەیانی ئەمڕۆ پێنجشەممە راگەیێندراوێكی بڵاوکردەوە و دەڵێت، سوپای تورکیا لە شەوی رابردووەوە لە بەرزاییەکانی گرێ جوودی و گرێ ئێف ئێم لە ناوچەی زاپ و گرێ هەکاری لە ناوچەی مەتین هێرشێکی نوێی دەستپێکردووە.  هەپەگە باس لەوە دەکات، هەلیکۆپتەر و فڕۆکەجەنگییەکانی سوپای تورکیا درەنگانی شەو سەرەتا بەچڕی ئەو ناوچانەیان بۆردوومانکردووە و دواتر لە ئاسمان و زەوییەوە هێرشێکی داگیرکارییان دەستپێکردووە.  بەگوێرەی راگەیێندراوەکەی هەپەگە، لە بەرزاییەکانی گرێ جوودی و گرێ ئێف ئێم لە ناوچەی زاپ و گرێ هەکاری لە ناوچەی مەتین شەڕ و پێکدادان لەنێوان هێزەکانیان و سوپای تورکیا بەردەوامە.