مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان لەو بابەتەدا کە لە لاپەڕەی فەرمیی خۆی لە فەیسبووک بڵاویکردووەتەوە، نووسیویەتی، "كارێكی گرنگ بوو، دوای هەوڵێكی دڵسۆزانەی نهێنی، بۆ ئارامكردنەوەی دۆخی سیاسیی كوردستان، كۆبوونەوە رەسمییەكان بە هاتنی بەڕێز سەرۆكی هەرێم [ی کوردستان] لەگەڵ لایەنە سیاسییەكانی كوردستان، دەستیپێكرد. سەرۆكی هەرێم [ی کوردستان] چاكی كرد كە ئەم دەستپێشخەریەی كرد؛ لایەنەكانیش چاكتریان كرد بەدەمیەوە چوون. "  ئەو ئەندامەی ئەنجوومەنی باڵای سیاسی و بەرژەوەندییەکانی یەکێتی دەڵێت، ئەو هەنگاوە فەرمییە، وەكو سەرەتای كردنەوەی دەرگای گفتوگۆ، "گرنگە، بەڵام گرنگتر ئەنجامەكەیەتی؛ چونكە زۆرجار كۆبوونەوەكان لەسەر شاشەی تەلەڤزیۆنەكان و پێكەنینی بەرپرسەكان دەبینرێ.. بەڵام ئەنجامی ئەوتۆ نادەنە دەستەوە. "  مەلا بەختیار پێیوایە، دۆخی هەرێمی کوردستان "لە هەموو بارێکەوە وا تێکدراوە، ئاسان نییە بە سەردانێک و دیداری بەرپرسەکان، خەمەکان بڕەوێنەوە. " ئاماژەی بەوەش کردووە کە "هەرێمی كوردستان، زیاتر لە وڵاتانی گەورەی جیهان، چارەنووسی پەیوەستی دۆخی ناوچەكەیە. "  رۆژی یەکشەممە ٢٢ی ئایاری ٢٠٢٢ نێچیرڤان بارزانی، سەرۆکی هەرێمی کوردستان سەردانی سلێمانیی کرد. سەرەتا لە رێوڕەسمی دەرچوونی خولی ١٦ی ئەفسەران لە کۆلێژی سەربازیی قەڵاچوالان لە سنووری پارێزگای سلێمانی بەشداریی کرد و لە گوتارێکدا داوایکرد پەلە بکرێت لە یەکخستنەوەی هێزەکانی پێشمەرگە و "دەستی حیزب لەسەر پێشمەرگە هەڵبگیرێت. "  نێچیرڤان بارزانی، سەرۆکی هەرێمی کوردستان رایگەیاند، "بۆئەوەی چاکسازی و یەکخستنی پێشمەرگە جێبەجێ بکرێت، دەبێت پارتی و یەکێتی بە باوەڕ و بێ پەشیمانبوونەوە بڕیار بدەن، کە دەستی حیزب لەسەر پێشمەرگە هەڵبگرن، دەبێت کۆتایی بە دەستتێوەردانی حیزبی لەناو کاروباری پێشمەرگەدا بهێنن، بەو شێوەیە چاکسازی و یەکخستنی راستەقینەی پێشمەرگە دەستپێدەکات و سەردەکەوێت، ئەگەرنا لەگەڵ هەموو ناکۆکییە سیاسییەکاندا ئەوەی جێبەجێش کراوە هەڵدەوەشێتەوە. "  شۆڕش ئیسماعیل، وەزیری کاروباری پێشمەرگە لە رێوڕەسمەکەدا بەشداریی کرد و داوای لە نێچیرڤان بارزانی، سەرۆکی هەرێمی کوردستان کرد، هاوکاریان بێت "لە دروستکردنی هێزێکی [پێشمەرگەی] یەکگرتوو و سەربەخۆ. "  مستەفا چاوڕەش، بەرپرسی یەکەی ٧٠ی هێزی پێشمەرگە و ئەندامی سەرکردایەتیی یەکێتیی نیشتمانیی کوردستان چوونی نێچیرڤان بارزانی، سەرۆکی هەرێمی کوردستانی بۆ سلێمانی بە "هەنگاوێکی پیرۆز" ناوبرد و گوتیشی، هەموویان چاویان لەوەیە چوونی سەرۆکی هەرێمی کوردستان بۆ سلێمانی "ببێتە مایەی خێر و خۆشی. "  دوای بەشداریکردنی لە رێوڕەسمی دەرچوونی خولی ١٦ی ئەفسەران لە کۆلێژی سەربازیی قەڵاچوالان، سەرۆکی هەرێمی کوردستان لەگەڵ هەریەکە لە بافڵ تاڵەبانی، هاوسەرۆکی یەکێتیی نیشتمانیی کوردستان؛ سەڵاحەدین بەهائەدین، ئەمینداری گشتیی یەکگرتووی ئیسلامیی کوردستان؛ عەلی باپیر، سەرۆکی کۆمەڵی دادگەریی کوردستان و بەرپرسانی بزووتنەوەی گۆڕان و ئەنجوومەنی سەرکردایەتیی سلێمانی هەڵەبجەی پارتی کۆبووەوە.  سەرجەم لایەنەکان سەردانی سەرۆکی هەرێمی کوردستانیان بۆ سلێمانی و کۆبوونەوەی لەگەڵ سەرکردە و بەرپرسانی حیزبەکان بە گرنگ و پێویست ناوبرد. نێچیرڤان بارزانی رایگەیاند، پێویستە هێزە سیاسییەکانی هەرێمی کوردستان بە یەکگرتوویی بمێننەوە بۆئەوەی پێکەوە وەڵامی ئاستەنگە هەنووکەییەکان بدەنەوە، ئاماژەی بەوەش کرد، "سه‌رۆکایه‌تیی هه‌رێمی کوردستان به چه‌تری کۆکه‌ره‌وه‌ی هه‌موو لایه‌نەکان ده‌مێنێته‌وه. "  دەستپێشخەریی نێچیرڤان بارزانی بۆ کۆکردنەوەی لایەنەکان