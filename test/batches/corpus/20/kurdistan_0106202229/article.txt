رۆژی چوارشەممە، ١ - ٦ - ٢٠٢٢، بافڵ تاڵەبانی، سەرۆکی یەکێتی نیشتمانی کوردستان لە ٤٧ ساڵیادی دامەزراندنی یەکێتی نیشتمانی کوردستان پەیامێکی بڵاوکردەوە و تێیدا هاتووە: "یەکێتیی نیشتمانیی کوردستان لە هەناوی رەنجدەران و هەژارانەوە گەشەی کرد و هەر ئەوانیش بەردەوامییان بە کاروانی خەباتدا، بۆیە ئەم رۆژە مەزنە بەتایبەت لە ئەوان پیرۆز دەکەین و سەری ڕێزمان بۆ قوربانیدان و تێکۆشانیان دادەنەوێنین. "  دەشڵێت یەکێتی لە ساڵانی رابردوودا یەکێتیی نیشتمانیی کوردستان بە چەند قۆناخێکی سەخت و دژواردا تێپەڕی، بەڵام رۆحی بەرەنگاریی یەكێتییە دڵسۆز و قارەمانەکان بوو کە شکستی گۆڕی بۆ سەركەوتن، بۆیە خۆیان بە قەرزار و سوپاسگوزاری ئەوان دەزانێت.   لەبارەی دیداری یەکێتییش، کە رۆژی ٢٨ی ئایاری ٢٠٢٢ دەستی بەکارەکانی کرد و سێ رۆژ بەردەوامبوو   و بافڵ تاڵەبانی تێدا بە سەرۆک دانرا، دەڵێت"لە دوای دیداری یەکێتییەوە حیزبەکەمان دەچێتە قۆنازێکی نوێی کاری سیاسییەوە، نوێبوونەوە و چاکسازی بنەمای کارکردنمان دەبێت و داڕشتنەوەی سیاسەتێکی نوێ بۆ بونیادنانی داهاتوویەکی سەقامگیر و حوکمڕانییەکی تەندروست کاری لە پێشینەمان دەبێت. "  سەرۆکی یەکێتی نیشتمانی کوردستان ژمارەیەک بەڵێنیش دەدات و دەڵێت "لەم بۆنە پیرۆزەدا جەخت لەوە دەکەینەوە کە پارێزەری بنەما نەگۆڕەکانی یەکێتی دەبین کە خۆی لە پاراستنی مافی مرۆڤ، ئازادی رادەربڕین و پتەوکردنی پایەکانی دیموکراسیدا دەبینێتەوە، جەخت لە قووڵکردنەوەی رۆحی تەبایی نێوان نەتەوە، پێکهاتە و ئاینزاکان دەکەینەوە و فرەڕەنگی کوردستانمان دەپارێزین، گفتوگۆ و لێکتێگەیشتن لەگەڵ هێز و لایەنەکانی هەرێمی کوردستان دەکەینە بنەمای کارکردن تاوەکو هەموومان پێکەوە بتوانین خزمەتگوزارییەکی شایستە و داهاتوویەکی سەقامگیر بۆ خەڵکی کوردستان دەستەبەر بکەین. "  بافڵ تاڵەبانی بەڵێن دەدات لە رووبەڕوونەوەی گەندەڵی بەردوام بن و دەڵێت: "لە رووبەڕووبوونەوەی گەندەڵی بەردەوام دەبین و رێگری لە بەهەدەردانی سامانی گشتی دەکەین. پشتیوانی گەنجە دڵسۆزەکانمان دەبین و هاوکاریان دەبین بۆ پەرەپێدان و گەشەکردنی تواناکانیان. "  لە کۆتایی پەیامەکەیدا سەرۆکی یەکێتی نیشتمانی کوردستان بەڵێنی چاندنی یەک ملیۆن دار دەدات لە هەموو ناوچەکانی هەرێمی کوردستان و دەڵێت: "سرووشتی جوانی کوردستان و ژینگەمان لەیاد نەکردووە و دەمەوێت لێرەوە بۆ هەموولایەکی رابگەیێنم لە ئەمڕۆوە تاوەکو یادێکی دیکەی دامەزراندنی یەکێتی، یەک ملیۆن نەمام لە ناوچە جیاجیاکانی کوردستان دەچێنین و سەوزکردنی کوردستانمان لە ئەستۆ دەگرین. "  یەکێتی نیشتمانی کوردستان، کە خۆی بە حیزبێکی سۆسیال دیموکرات پێناسە دەکات، لە ٠١ - ٠٦ - ١٩٧٥ لە دیمەشقی پایتەختی سووریا دامەزراوە. دەستەی دامەزرێنەرانی بریتیبوون لە مام جەلال تاڵەبانی، د. فوئاد مەعسوم، عادل موراد، نەوشیروان مستەفا، عەبدولڕەزاق فەیلی، عومەر شێخ مووس و د. كەمال فوئاد