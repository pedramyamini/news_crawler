بەڕێوەبەرایەتیی ئاسایشی پارێزگای بەدلیس بڵاویکردەوە، تیمەکانی هۆبەی بەرەنگاربوونەوەی تیرۆر، ئۆپەراسیۆنێکی هاوکاتیان بۆ سەر شانە نهێنییەکانی پەکەکە لە شارۆچکەی توخ ئەنجامدا.  ئۆپەراسیۆنەکە لەسەر راسپاردەی سەرۆکایەتیی داواکاری گشتیی کۆماریی لە چوارچێوەی لێکۆڵینەوە لە کەیسی پەکەکە / کەجەکە و بە فەرمانی دادوەری پەیوەندیدار ئەنجامدرا.   لە راگەیێندراوەکەدا ئاماژە بۆ ئەوە کراوە، فەرمانی دەستگیرکردن بۆ ١٣ گومانلێکراو دەرچووە، بەڵام ١١ کەس دەستگیرکراون و ئۆپەراسیۆنەکە بۆ دەستگیرکردنی دوو گومانلێکراوەکەی دیکەش بەردەوامە.   دەستگیرکراوەکان دوای پشکنینی پزیشکی، بۆ لێکۆڵینەوە رەوانەی ئاسایش کران.