پلاسخارت بۆ پێشوازی لایەنەکانی پارتی، یەکێتی، گۆڕان، یەکگرتوو، کۆمەڵ و نەوەی نوێ مێزێکی خڕی بچووکی ئامادەکردبوو. مێزێک لەو پەڕی نزیکی لە یەکدی گەنگەشەی دۆخی ئاڵۆزی سیاسی و پرسی ئەنجامدانی هەڵبژارنی هەرێمی کوردستانی لەسەرکرا.  ئاسایکردنەوەی پەیوەندییەکان، ئەنجامدانی هەڵبژاردن و باشکردنی دۆخ و گوزەرانی خەڵک خاڵی هاوبەشی هەمووان بووە.   سەلاحەدین بابەکر، کارگێڕی ئەنجوومەنی جێبەجێکردنی یەکگرتووی ئیسلامی کوردستان رایگەیاند، "دەبێت نەتەوە یەکگرتووەکان چاودێرێکی جیددیبن لە چاودێریکردنی هەڵبژاردنەکان، یاسای هەڵبژاردن بەجۆریک هەمواربکرێتەوە هەموو لایەنەکان رازیبن، ئەوە گفتوگۆیەک بوو لە نێوان هەموومان. نەتەوە یەکگرتووەکان و رۆڵی پلاسخارت ئەوەبوو کە لایەنەکان و تێڕوانینیان لە یەکدی نزیکبکاتەوە کۆمەڵێک خاڵی گرنگ، جیددی و شەفاف گفتوگۆکران، بڕیاریشدرا لە داهاتوو کۆبوونەوەیەکی دیکە بکرێت. "   لە راگەیێندراوی دوای کۆبوونەوەکە هاتووە، جارێکی دیکە جێنین پلاسخارت جەختیکردووەتەوە لە چڕکردنەوەی هەوڵەکان بۆ وەستانەوە لەبەردەم ئەو ئاڵنگارییانەی رووبەرووی هەرێمی کوردستان دەبنەوە   دوای کۆبوونەوەکەش و لە کاتی رۆیشتن، پلاسخارت لەنێو ئۆتۆمبێلەکەیەوە بە پێکەنینەوە سڵاوێکی گەرمی کرد، لە دڵخۆشییەکەکەی ئەوە دەردەکەوت کە لەکۆبوونەوەکە رازیبووە.   بەگوتەی نوێنەرانی نەوەی نوێ لە کۆبوونەوکەدا نەک دۆخی سیاسی و هەڵبژاردن، بەڵکو دەست خراوەتەوە سەر هەموو کەموکورتییەکان.  هیمداد شاهین، گوتەبێژی جوڵانەوەی نەوەی نوێ رایگەیاند، "باسی هەڵبژاردن کرا، بە روونی پێمان راگەیاندن کە تێڕوانینی ئێمە ئەوەیە کە هەڵبژاردن نابێت بەهیچ پاساوێک دوابخرێت و نەکرێت. پێمان وایە دەبێت کۆمیسیارانی کۆمیسیۆنی هەڵبژاردن بۆ کەسانی سەربەخۆ بگۆڕدرێن، کۆمەڵێک دادوەری سەربەخۆ سەرپەرشتی کۆمیسیۆن و هەڵبژاردنەکان بکەن. "   لە ماوەی دوو دەیەی رابردوو، ئەوە دووەمین جارە نێردەی نەتەوەیەکگرتووەکان لە عێراق سەرپەرشتی یان بەشداربێت لە کۆکردنەوەی لایەنە سیاسییەکانی کوردستان و هەرجارێک مەترسی جیددی هەبووبێت هۆشداریانداوە و ناوبژیوانکاربوون. جاری یەکەم ساڵی ٢٠١٥ کە ئەوکات ناکۆکی لەسەر سیستمی حکومڕانی هەرێمی کوردستان هەبوو لە کۆکردنەوەی لایەنەکان بەشداربوون.