کاسترۆ مەعروف، سەرۆکی لیژنەی کشتوکاڵ لە ئەنجوومەنی پارێزگای سلێمانی بە رووداوی راگەیاند: "ئاردی جۆراوجۆر دەهێنرێتە بازاڕەکانی شاری سلێمانی، بۆ ئەوەی هیچ جیاکارییەک لە نێوان ئاردەکان و کۆمپانیاکانیان نەکەم، داوام لە بەڕێوەبەرایەتی بازرگانی سلێمانی کردووە ئاگاداری بەشی بایلۆژی بکەنەوە کە پشکنینی ورد بۆ سەرجەم ئەو ئاردانە بکەن کە دەهێندرێنە بازاڕەکان. "  بە گوتەی سەرۆکی لیژنەی کشتوکاڵ لە ئەنجوومەنی پارێزگای سلێمانی، "چەندین جۆری ئاردی وڵاتان لە بازاڕەکانی سلێمانی هەن، کە هەندێکیان مەوادی وایان تێدایە، وڵاتی بەرهەمهێنەر بۆ خۆی بەکاری ناهێنێت، بەڵام داخڵی هەرێمی کوردستان دەکرێت و ئێستا لە نێو بازاڕەکاندایە و مەترسی بۆ سەر تەندروستیی هاونیشتمانیان دروستکردووە. "  رۆژی چوارشەممە، ٢٥ - ٥ - ٢٠٢٢، لە ئەنجوومەنی پارێزگای سلێمانی کۆبوونەوەیەک لەسەر ئەو پرسە کرا، کە نوێنەری بەڕێوەبەرایەتی گشتی تەندروستی، کشتوکاڵ و دانەوێڵەی سلێمانی ئامادەی کۆبوونەوەکە بوون.  دوای کۆبوونەوەکە بەرزان محەممەد، جێگری سەرۆکی ئەنجوومەنی پارێزگای سلێمانی نووسراوێکی ئاراستەی بەڕێوەبەرایەتی گشتیی تەندروستیی سلێمانی، بەڕێوەبەرایەتی گشتیی کشتوکاڵ، بەڕێوەبەرایەتی دروستکراوی دانەوێڵە، بەڕێوەبەرایەتی کۆنترۆڵی جۆری دەرمان کرد و  تێیدا داوایکرد لیژنەیەکی هاوبەش پێکبهێنرێت بە مەبەستی ئەنجامدانی پشکنین بۆ ئاردی سفر لە ئەگەری بوونی ماددەی ژەهراوی تێیدا دواتر لە ئەنجام ئاگاداریان بکرێتەوە.   لەو بارەوە، سۆران عەبدولغەفور، بەڕێوەبەری چاودێری بازرگانیی سلێمانی بە رووداوی گوت: "رۆژی چوارشەممە نووسراوێکمان بەدەست گەیشتووە لە ئەنجوومەنی پارێزگای سلێمانی کە دەڵێت پێویستە کۆی ئەو ئاردانەی کە لە بازاڕەکانی هەرێمی کوردستاندا هەن، پشکنینیان بۆ بکرێت. "  سۆران عەبدولغەفوور گوتیشی: "ئێستا دەبێت بەشی بایۆلۆژی نموونەی کۆی ئەو ئاردانە وەربگرێت کە لە بازاڕەکانی سلێمانیدایە بۆ ئەوەی پشکنینیان بۆ بکات، کە ئەوەش کارێکی زۆری دەوێت چونکە لانیکەم نزیکەی ٢٥ جۆر ئارد لە بازاڕەکاندا هەن. " گوتیشی: "نەک تەنیا ئارد، هەر شتێک بهێندرێتە بازاڕەکان پشکنینی بۆ دەکرێت".