رۆژی سێشەممە ٣١ی ئایاری ٢٠٢٢ حوسێن حەمە کەریم، گوتەبێژی وەزارەتی کشتوکاڵ و سەرچاوەکانی ئاوی هەرێمی کوردستان بە رووداوی راگەیاند، "هەندێک بەرهەم هەیە لە بازاڕەکانی خۆمان هەیە، بۆئەوەی ساخ بکرێنەوە، بەشێک لە بەرهەمەکانمان قەدەخە کرد و بەشێک باجمان لەسەر داناوە. "  گوتەبێژی وەزارەتی کشتوکاڵی هەرێمی کوردستان ئاماژەی بەوە دا، تاوەکو مانگی ١٠ و ١١ی ئەمساڵ پابەندی ئەو بڕیارەیان دەبن کە لیستێکە و تێیدا چەند بەرهەمێکیان دیاریکردووە.  لەبارەی ئەو بەرهەمانەی کە قەدەخەکراون، حوسێن حەمە کەریم ئەوەی خستەڕوو، "ئێستا پەتاتە، بەروبوومە گەڵاییەکان، تەڕە پیاز و قارچک، بەشی پێویست لە بازاڕەکانی خۆماندا هەیە، بۆیە هاوردەکردنی قەدەخە کراوە. "  لەبارەی ئەو بەرهەمانەی باجیان خراوەتەسەر، گوتەبێژی وەزارەتی کشتوکاڵ گوتی، تەماتە، خەیار، شووتی و بەرهەمەکانی دیکە باجیان لەسەرە، کە لە ٣٥٠ دینار تاوەکو ٦٠٠ دینار دەستپێدەکات، بو نموونە ترۆزی بۆ کیلۆگرامێک ٣٥٠ دینار، شووتی و خەیار ٦٠٠ دینار و کولەکە ٥٠٠ دینار باجیان لەسەر دانراوە.  گوتیشی، لیستی قەدەخەکردن و باجی سەر هەندێک بەروبووم یەکێکە لە کارە سەرەکییەکانی وەزارەتی کشتوکاڵ و هەموو ساڵێک لە کاتی پێگەیشتنی بەرهەمی ناوخۆدا ئەو لیستە دەردەکەن بە مەبەستی جێبەجێکردنی یاسای پاراستنی بەرهەمی ناوخۆ.