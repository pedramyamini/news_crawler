شیرین ئەحمەد دایکی سێ شەهیدە، لەگەڵ کوڕە بچوکەکەی کە تازە بووەتە مولازمی دووی پێشمەرگە و لە تەنیشت وێنەی سێ کوڕە شەهیدەکەی گوتی، "هیوا - یشم پێشکێش بە کوردستان کردووە. "  شیرین ئەحمەد، دایکی سێ شەهید بە رووداوی راگەیاند، "ئەو رۆژەی ئاهەنگی دەرچوونی کوڕەکەم بەڕێوەچوو، من لە رێوڕەسمەکە چەند کۆترێکی سپیم ئازاد کرد لەبەردەم سەرۆکی هەرێمی کوردستان و ئەو کەسانەی لەوێ بوون، پاشان ئەوان کە لە رێوڕەسمەکە تەواو بوون بەرەو رووی من هاتن و دەستیان ماچ کردم، من حەز دەکەم کە کاک بافڵ و کاک نێچیرڤان پێکەوە ئاشت بن و نێوانیان خۆش بێت و هیچ کێشە لەنێوانیان نەبێت. "  سیروان، کوڕی گەورەی شیرین ئەحمەد، لە ساڵی ١٩٩٥ لە تەمەنی ٢٥ ساڵیدا شەهید بووە، کوڕێکی دیکەیشی بەناوی سۆران لە ساڵی ٢٠٠٠ لە تەمەنی ٢٠ ساڵی شەهید بووە و نەقیب سامانیش کە کوڕێکی دیکەیەتی، لە تەمەنی ٣١ ساڵیدا و لە ١٦ی ئۆکتۆبەری ٢٠١٧ شەهید بووە.  ئەسعەد، کوڕێکی دیکەی شیرین ئەحمەدە، خەڵکی گوندی چیمەنن لە کەرکووک، جگە لە سێ براکەی ١٣ کەس لە خزمە نزیکەکانیشی شەهید بوون.  ئەسعەد عومەر، کوڕی شیرین ئەحمەد و برای سێ شەهید دەڵێت، "براکانم شەهید بوون و شانازییان پێوە دەکەین، دوایین برام کە شەهید بوو، زۆر نێوانمان خۆش بوو، دەچووە هەموو بەرەکانی جەنگ، چەندین جار چوومەتە لای ئەو لە میحوەرەکانی (جەلەولا، خازر، باشیک، گوێر، باشووری کەرکووک و زۆر شوێنی دیکە)، تەنانەت لە ساڵی ٢٠١٦ ش ئەو کاتەی گرووپێکی گەورەی داعش هاتنە کەرکووک، هاتبووەوە، تەلەفۆنم بۆ کرد و گوتم: کاکە لە کوێیت؟ پێی گوتم: وەڵا لە خازرەوە هاتوومەتەوە بۆ کەرکووک. "  ئەسعەد عومەر گوتیشی، "لای ئێمە یەکلایی بووەتەوە کە دەبێت خەبات بکەین و وڵاتی خۆمان بپارێزین. "  هیوا عومەر، بچووکترین کوڕی خێزانەکەیەتی، دوای تەواوکردنی کۆلێژی یاسا، ٢٨ مانگ لە کۆلێژی سەربازیی قەڵاچوالان لە خوێندن و مەشق و راهێنان بووە تاوەکو ببێتە ئەفسەر.  هیوا عومەر، مولازمی دووەمی پێشمەرگەیە، لەبارەی سەختیی راهێنانەکانیانەوە گوتی، "ئێمە زۆر ماندوو بووین لە راهێنانەکان، بەڵام گوتەیەکی جوان هەیە کە دەڵێت، ئارەقڕشتنی زۆر لە راهێنانەکان وا دەکات لە مەیدانی جەنگ کەمترین خوێن بڕژیت، ئەو گوتەیە زۆر جوانە و ئێمە لەسەر بنەمای ئەوە راهێنانمان دەکرد. "  ئەسعەد و هیوا چوونە سەر گۆڕی شەهید سامانی برایان، لەوێ هیوا باسی شیعرێکی براکەیی بۆ رووداو کرد کە پێش شەهیدبوونی نووسیبوی، کە دەڵێت، "ئێمەش حەزمان لە ژیان بوو، بەڵام لەنێوان جاشایەتی و مردن، مردنمان هەڵبژارد. "  هیوا، ئێستا بەکالۆریۆسی لە زانستی سەربازی و یاسا هەیە، لە چەند رۆژی داهاتووش وەکو ئەفسەری یاسایی لە وەزارەتی پێشمەرگە دەستبەکار دەبێت.