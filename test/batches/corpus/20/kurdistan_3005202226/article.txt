رۆژی دووشەممە، د. کاوە خەلیل، بەڕێوەبەری گشتیی کاروباری تەندروستی لە وەزارەتی تەندروستیی هەرێمی کوردستان بەتۆڕی میدیایی رووداوی راگەیاند: "ئەمڕۆ لەبارەی ژمارەیەک کێشەی پەیوەست بە دەرمان، کە بەشە دەرمانی هەرێمی کوردستان پێشتر ١٧ % بوو و ئێستا کراوە بە ١٢.٦ % زۆر جار وەکو خۆی ناگات، هەروەها کێشەی پشکی هەرێمی کوردستان لە ئامێرە تەندروستییەکان و ئامێرەکانی تاقیگەیی و ئەو پڕۆژانەی کە پێیدەگوترێت پڕۆژەی نیشتمانیی تەندروستی و هەرێمی کوردستانی لێ بێبەش بوو، بۆیە لەگەڵ وەزیری تەندروستیی عێراق و بەرپرسانی وەزارەت کۆبووینەوە و وەڵامدانەوە و کۆکبوونێکی تەواو لەسەر هەموو پرسەکان هەبوون. "  د. کاوە خەلیل ئاماژەی بەوەدا هەموو کێشە و گرفتە کارگێڕییەکانیان خستە بەردەم وەزیری تەندروستی عێراق و بەرپرسانی وەزارەت و رێککەوتوون لەسەر چارەسەرکردنیان.  د. کاوە خەلیل گوتی: "ئەوان لەراستیدا زۆرباش هاتنە پێشەوە و بە حوکمی ئەوەی کێشەکان زیاتر ئیداری بوون، بۆیە بڕیاردرا بەزووترین کات ئەو گرفتانەمان بۆ چارە بکەن. "  ئاماژەی بۆ ئەوەشکرد بڕیاردراوە هەرێمی کوردستان لە ئامێرە پزیشکییەکان و ئامێرە تاقیگەییەکان سوودمەند ببێت، کە ماوەی شەش ساڵ دەبێت راوەستاوە، هەروەها هەرێمی کوردستان لە ژمارەیەک لە پڕۆژەکانی وەکو شووشتنەوەی گورچیلە کە بە پڕۆژەی نیشتمانی ناودەبرێن سوودمەندببێت، جگە لە پێداویستییە پزیشکییەکان کە پێویستی نەخۆشخانە و فەرمانگەکانی هەرێمی کوردستان، جگە لە رێککەوتن لەبارەی هاوئاهەنگی بۆ هاتنەناوەوەی دەرمان و هاوئاهەنگی بۆ بەرەنگاربوونەوەی ماددە هۆشبەرەکان".  لەدوای بڕینی بەشە بوودجەی هەرێمی کوردستان لەلایەن بەغداوە لەساڵی ٢٠١٤، بەشە دەرمان و ئامێرە پزیشکییەکان و زۆر پێداویستی دیکەی پزیشکی، کە وەزارەتی تەندروستی عێراق لە بودجەی سیادی دەینێرێت کەمکرایەوە، بەڵام بە قسەی د. کاوە خەلیل، کۆبوونەوەکەی ئەمڕۆیان زۆر باش بوو بۆ بەرەوپێشبردنی رەوشی تەندروستی.