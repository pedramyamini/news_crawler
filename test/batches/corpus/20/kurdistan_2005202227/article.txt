رۆژی هەینی ٢٠ ـی ئایاری ٢٠٢٢، نه‌هشه‌ت سه‌لمان، گوتەبێژی پۆلیسى زاخۆ به تۆڕى میدیایى رووداوی رایگه‌یاند، "هێزەکانمان ئاگادارکرانەوە کە ژنێک لە دەوروبەری گوندی حەسەن رەشۆل لە سنووری ئیدارەی سەربەخۆی زاخۆ کوژراوە. پۆلیس بە دوای تۆمەتبارەکەدا دەگەڕێت و تاوەکو ئێستا نەدۆزراوەتەوە. "  لای خۆیەوە، موسا حەسەن، موختاری گوندی حەسەن رەشۆل بە رووداوی گوت، "ئەو ژنەی تەرمەکەی دۆزراوەتەوە خەڵکی گوندەکەی ئەوان نییە. نازاندرێت لە کوێ کوژراوە و تەرمەکەی لە سنووری گوندەکەی ئەوان فڕێدراوە. "   لەبارەی رێکارەکانی دادپزیشکی، ئه‌میر عه‌لى، گوتەبێژی ته‌ندروستیی زاخۆ به رووداو راگه‌یاند، "تەرمی ژنەکە بۆ دادپزیشکی دهۆک گواستراوەتەوە، چونکە رووداوەکە تاوانێکی گەورەیە و لە زاخۆ نەتوانراوە ناسنامەکەی ئاشکرابکرێت. "