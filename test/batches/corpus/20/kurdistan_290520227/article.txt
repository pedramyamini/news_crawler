ئەرکان عەلی، پەیامنێری رووداو لە سلێمانی رایگەیاند، ژمارەی بەشداربووانی دیدارەکەی ئەمڕۆ کەمتربووەتەوە، لە یەکەم رۆژی دیداری گشتیی یەکێتی کە لە هۆڵی یانەی پێشمەرگەی سلێمانی بەڕێوەچوو، قوباد تاڵەبانی، سەرپەرشتیاری دیدارەکە گوتارێکی پێشکێشکرد و پاشان بافڵ تاڵەبانی، کە وەک سەرۆکی یەکێتی نیشتمانیی کوردستان ناسێندرا، بەشداری لە گفتوگۆیەکدا کرد و لەسەر کۆمەڵێک پرس قسەیکرد.  دوای نیوەڕۆیەکە لیژنەکان دانیشتن، ٢٠ - ٣٠ % کارەکانیان تەواوکرد، ئەمڕۆ و سبەش لیژنەکان راپۆرتەکانیان دەخوێننەوە.  ١٢ لیژنە راپۆرتی خۆیان ئامادەکردووە، بەیانی ئەمڕۆ شەش لیژنە راپۆرتی خۆیان دەخوێننەوە و گفتوگۆی لەسەر دەکەن، پاش نیوەڕۆش شەش لیژنەکەی دیکە گفتوگۆی راپۆرتەکان دەکەن. سبەی هەر ١٢ لیژنەکە بیروڕاکانیان ئاڵوگۆڕ دەکەن، رۆژی چوارەم و کۆتایی راپۆرتێکی گشتی ئامادە دەکەن و رادەستی قوباد تاڵەبانی، سەرپەرشتیاری دیداری سلێمانی دەکرێت.  بڕیارە لە رۆژی چوارەم و کۆتایی کاتێک راسپاردەکان لە هۆڵی تەلاری هونەر دەخوێندرێتەوە، لەوێ بافڵ تاڵەبانی، سەرۆکی یەکێتی بەشداری دیدارەکە بکات و هاوکات قوباد تاڵەبانیش وەکو سەرپەرشتیاری دیدارەکە بەشدار ببن و گوتاریان هەبێت.  دوای نزیکەی سێ مانگ لە ئامادەکاری و ژمارەیەک دیدار لە شارەکانی باشووری کوردستان، رۆژی شەممە ٢٨ - ٠٥ - ٢٠٢٢ لەژێر درووشمی "نوێبوونەوە و چاکسازی" دیداری گشتی یەکێتی لە سلێمانی دەستی بەکارەکانی کرد.