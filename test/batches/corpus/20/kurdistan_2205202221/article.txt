نێچیرڤان بارزانی، سەرۆکی هەرێمی کوردستان لە بەشێکی گوتارەکەیدا داوای لە پارتی و یەکێتی کرد بە باوەڕەوە و بەبێ پەشیمانبوونەوە بڕیار بدەن، کە "دەستی حیزب لەسەر پێشمەرگە هەڵبگرن، " دواتریش سەرۆکی هەرێمی کوردستان سەردانی لایەنە سیاسییەکانی هەرێمی کوردستانی لە سلێمانی دەستپێکرد.  سەرۆکی هەرێمی کوردستان پیرۆزبایی لە ٥٠٣ ئەفسەر و دەرچووی هەموو ناوچەکانی هەرێمی کوردستان و ناوچە کێشەلەسەرەکان کرد و گوتیشی، "گڕ و تینێکی تازە دەخەنە نێو ریزەکانی پێشمەرگەوە. " نێچیرڤان بارزانی داوایکرد پەلە بکرێت لە یەکخستنەوەی هێزەکانی پێشمەرگە و "دەستی حیزب لەسەر پێشمەرگە هەڵبگیرێت. "  نێچیرڤان بارزانی ئاماژەی بەوە کرد، "بۆ پاراستنی شانازی و رێز و خۆشەویستیی پێشمەرگە، دەبێت یەکبخرێتەوە، " دەشڵێت، یەکخستنەوەی هێزەکانی پێشمەرگە، "پێویستی بە کار و هەنگاوی خێرا و بەمتمانە هەیە. " داوای لە پارتی و یەکێتی کرد کە "دەستی حیزب لەسەر پێشمەرگە هەڵبگرن. "  سەرۆکی هەرێمی کوردستان دەڵێت، "بۆئەوەی چاکسازی و یەکخستنی پێشمەرگە جێبەجێ بکرێت، دەبێت پارتی و یەکێتی بە باوەڕ و بێ پەشیمانبوونەوە بڕیار بدەن، کە دەستی حیزب لەسەر پێشمەرگە هەڵبگرن، دەبێت کۆتایی بە دەستتێوەردانی حیزبی لەناو کاروباری پێشمەرگەدا بهێنن، بەو شێوەیە چاکسازی و یەکخستنی راستەقینەی پێشمەرگە دەستپێدەکات و سەردەکەوێت، ئەگەرنا لەگەڵ هەموو ناکۆکییە سیاسییەکاندا ئەوەی جێبەجێش کراوە هەڵدەوەشێتەوە. "  لەبارەی سەردانی سەرۆکی هەرێمی کوردستانەوە بۆ سلێمانی دیاری حوسێن، جێگری بەرپرسی ئەنجوومەنی سەرکردایەتیی کەرکووک - گەرمیانی پارتی دیموکراتی کوردستان لە بوولتەنی کاژێر ١٢: ٠٠ی تۆڕی میدیایی رووداو، کە سەنگەر عەبدولڕەحمان پێشکێشی دەکات، باسی لەوە کرد، "لە پاش ئەم سەردانەی کاک نێچیرڤانەوە کۆبوونەوەی حیزبەکان دەستپێدەکات و ئومێدمان هەیە لە ئاییندەیەکی نزیکدا کێشەکان چارەسەر بکرێن. "  جێگری بەرپرسی ئەنجوومەنی سەرکردایەتیی کەرکووک - گەرمیانی پارتی دیموکراتی کوردستان دەڵێت، "لە کۆبوونەوەی سەرکردایەتیدا سەرۆک بارزانی مەکتەبی سیاسی ئاراستەکرد کە هەوڵبدرێت دانیشتنەکان دەستپێبکەن لەگەڵ هەموو حیزبەکان، بە هەموو شێوەیەک هەوڵی چارەسەری گرفتەکان بدرێت. "  دیاری حوسێن ئاماژەی بەوەش کرد، "بارودۆخەکە ئەوە دەخوازێت کە هەموو لایەنەکان هەست بە بەرپرسیارێتی بکەن، هەر گرفتێک دروست ببێت بۆ هەمووان دروست دەبێت. پێشتر پارتی و یەکێتی کێشەی گەورەتریان هەبووە، دانیشتوون گرفتەکانیان چارەسەر کردووە، ئێستاش دەتوانرێت ئەم گرفتانە چارەسەر بکرێت، ئەرکی لایەنەکانی دیکەشە هەست بە بەرپرسیارێتی بکەن بۆئەوەی بتوانین هەموومان پێکەوە چارەسەری کێشەکان بکەین. "  لەبارەی دەستوەردانی حیزبی لە کاروباری پێشمەرگەدا ئەو بەرپرسەی پارتی ئاماژەی بەوە کرد، "سەرۆک بارزانی هەمیشە شانازی بە پێشمەرگەوە دەکات، بۆیە پارتی پێشمەرگە بە پێشمەرگەی کوردستان دەزانێت، گوتەکانی سەرۆکی هەرێمی کوردستانیش بەرنامەی پارتییە بۆ یەکگرتنەوەی هێزەکانی پێشمەرگە، پێویستە پێکهاتەکانیش بەشداربن لە هێزی پێشمەرگەدا. "  بە گوتەی ئەو بەرپرسەی پارتی، حیزبەکەی "هیچ کاتێک رێگرنەبووە لە یەکخستنەوەی هێزەکانی پێشمەرگە، یەکدەنگە لەوەی هێزی پێشمەرگە هێزی پێشمەرگەی کوردستان بێت، کاک نێچیرڤان هەر بڕیارێک بدات، بڕیاری پارتییە و پێشتریش هەر وا بووە. "