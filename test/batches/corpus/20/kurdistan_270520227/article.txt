رۆژی هەینی، ٢٧ - ٥ - ٢٠٢٢، سامان نادر، به‌ڕێوه‌به‌ری سه‌نته‌ری فریاكه‌وتنی خێرای سلێمانی ١٢٢ بە تۆڕی میدیایی رووداوی  راگه‌یاند، "دوای نیوه‌ڕۆی ئەمڕۆ هەینی بەهۆی رووداوێکی هاتووچۆ لەسەر رێگەی نێوان زه‌ڕایه‌ن - ده‌ربه‌ندیخان کە تێیدا  ئۆتۆمبێلێك كه دوو هاوژینی تێدابووە خۆی به راگرێكی رێگەكه‌دا كێشاوه و به‌وهۆیه‌وه هه‌ردوو سەرنشینی ئۆتۆمبێلەکە گیانیان لەدەستداوە، شۆفێرەکە ئەفسەری وەزارەتی پێشمەرگەیە و پلەی رائید بووە و بەناوی (م. ح)ە ته‌مه‌نی ٥٤ ساڵ بووە. "  سامان نادر گوتیشی، تاوەکو ئێستا ناوی هاوژینی ئەفسەرەکە نازانن، چونکە هیچ ناسنامەیەکی پێنەبووە.  هەروەها بەڕێوەبەری سەنتەرەکە ئەوەشی روونکردەوە، ته‌رمی ژن و پیاوەکە ره‌وانه‌ی داد پزیشكیی سلێمانی كراون، داواشی لە کەسوکاریان کرد سەردانی داد پزیشکیی سلێمانی بکەن بۆ وەرگرتنەوەی تەرمەکانیان.