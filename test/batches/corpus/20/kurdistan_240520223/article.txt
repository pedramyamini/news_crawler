ئێوارەی رۆژی دووشەممە ٢٣ی ئایاری ٢٠٢٢ تەرمی زەکی چەلەبی بەرەو دەوازەی سنووریی ئیبراهیم خەلیل بەڕێخرا و درەنگانی شەو تەرمەکەی گەیشتە شارۆچکەی سلۆپی سەر بە پارێزگای شرناخ.  هەریەک لە موعەزەز ئۆرهان، پەرلەمانتاری هەدەپە لە بازنەی وان و ئیمام تاشچیئەر، پەرلەمانتاری هەدەپە لە بازنەی ئامەد لە باشووری کوردستانەوە لەگەڵ تەرمەکەدا بەڕێکەوتن. لە شارۆچکەی سلۆپیش حەسەن ئۆزگونەش، پەرلەمانتاری هەدەپە لە بازنەی شرناخ و بەرپرس و ئەندامانی رێکخستنەکانی هەدەپەی شرناخ، لە پێشوازی گەیشتنی تەرمی زەکیدا بوون.  چاوەڕوان دەکرێ دوای ئەنجامدانی پشکنین بۆ تەرمی زەکی چەلەبی، کە لە بەشی هەڵگرتنی مردووانە لە نەخۆشخانەی سلۆپی، تەرمەکەی رەوانەی پارێزگای وان بکرێ و لە زێدی خۆی بەخاکبسپێردرێ.   زەکی چەلەبی تەمەن ٤٩ ساڵ، ماوەی ١٢ ساڵ بوو بەهۆی بڕیاری دەستگیرکردنییەوە، لە شاری وانەوە هاتبووە سلێمانی و خاوەنی خواردنگەیەک بوو لە شەقامی بەختیاری، هاوکات سەرۆکی رێکخراوی کرێکارانی میزۆپۆتامیا بوو.  کاژێر ١١: ٣٠ ـی شەوی سێشەممە ١٧ی ئایاری ٢٠٢٢، دوو چەکداری دەمامکدار، لە یەکێک لە قەرەباڵخترین شەقامەکانی سلێمانی، لەسەر ماتۆرێکەوە، زەکی چەلەبییان دایە بەر دەستڕێژی گوللە و دوو گوللەی بەرکەوت.  زەکی بە برینداری گەیێندرایە نەخۆشخانە و نەشتەرگەری بۆ کرا و گوللەیەک لە سکی دەرهێندرا، ماوەی ١٧ کاژێریش لە ژووری چاودێریی چڕ بوو، بەڵام بەهۆی سەختیی برینەکەیەوە رۆژی چوارشەممە ١٨ی ئایاری ٢٠٢٢ لە نەخۆشخانە گیانی لەدەستدا.