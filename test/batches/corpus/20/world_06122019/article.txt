بەرپرسێکی باڵا لە وەزارەتی دەرەوەی ئەمریکا رۆژی پێنجشەممە رایگەیاند، ئەمریکا ملیشیا عێراقییەکانی پشتیوانلێکراو لەلایەن ئێرانەوە بە بەرپرس دەزانێت لە کوژرانی خۆپیشاندەران.  ئەو بەرپرسە باڵایەی وەزارەتی دەرەوەی ئەمریکا دەڵێت، بۆچوونەکانی خۆیان لەوبارەوە بە بەرپرسانی عێراق راگەیاندووەو هەروەها پشتیوانیش لە نیگەرانییە شەرعییەکانی خۆپیشاندەرانی عێراق دەکات.   هەروەها راشیگەیاند، ئەوان پشتیوانی لە حکومەتی نوێی عێراق دەکەن، هەر حکومەتێکیش بێت و جەختیشدەکاتەوە لەوەی نایانەوێت دەستوەردان لە پێکهێنانی حکومەتی نوێ بکەن.  زیاتر لە دوومانگە خۆپیشاندان لە عێراق بەردەوامە و تاوەکو ئێستا سەدان کەس کوژراون و هەزاران کەسیش بریندارن. سەرۆکوەزیرانی عێراق لە هەفتەی رابردوو دەستی لەکار کێشایەوە بەڵام خۆپیشاندەران هێشتا لەسەر شەقامەکانن.