دۆناڵد ترەمپ لە تویتێکدا نووسیویەتی، "ئێران هێندە ناسەقامگیر بووە کە رژێمەکە تەواوی سیستمی ئینتەرنێتی داخستووە بۆئەوەی خەڵکی مەزنی ئێرانی لەبارەی ئەو تووندوتیژییە قسەنەکەن لە وڵاتەکەیان روودەدات".   سەرۆکی ئەمریکا لە تویتێکی دیکەدا دەڵێت، بەرپرسانی ئێران نایانەوێت هیچ شەفافیەتێک لە وڵاتەکەیاندا هەبێت و بەو جۆرە بیردەکەنەوە کە "جیهان ئەو مەرگ و تراژیدیەی بۆ دەرناکەوێت کە رژێمی ئێران خوڵقاندوویەتی".  ماوەی هەفتەیەکە بەهۆی گرانی بەنزینەوە لە شەوی پێنجشەممەی رابردوو ١٤ - ١١ - ٢٠١٩ خۆپیشاندان و ناڕەزایەتی لە زۆربەی شارەکانی ئێران دەستیپێکردووە و تووندوتیژی لێکەوتەوە  بەهۆی ئەوەی حکومەتی ئێران ٩٥ % ـی ئینتەرنێتی ئەو وڵاتەی بڕیوە، ئامارێکی دروستی کوژراو و بریندارانی خۆپیشاندانەکان بەردەستنییە. خۆپیشاندەران و لایەنەکان ناتوانن زانیارییەکان بدەنە میدیا و دەزگاکانی راگەیاندن.   هاوکات بەپێی ئامارەکانی رێکخراوی لێبوردنی نێودەوڵەتی، لە ٢١ شاری ئێران ١٠٦ خۆپیشاندەر کوژراون. رێکخراوەکە ئاماژەی بەوەشکردووە، گوماندەکەن ژمارەکان زۆر زیاتربن، بەڵام لەبەرئەوەی هێڵەکانی ئینتەرنێت بەتەواوەتی یانیش بە نزیکەیی هەموویان پچڕاون و ناتوانیت دەستت بەو زانیاریانە بگات و قسە لەگەڵ ئەو کەسانە بکەیت کە ئازیزەکانیان لە دەستداوە.