ئەمڕۆ پێنجشەممە، ٠٢ - ٠٦ - ٢٠٢٢، سەربەست عوسمان، بەڕێوەبەری ئاوی سلێمانی میوانی بوولتەنی هەواڵە ئابوورییەکانی کاژێر ٠٩: ٠٠ بوو کە محەممەد شێخ فاتیح لە ستۆدیۆکانی سلێمانی تۆڕی میدیایی رووداوەوە پێشکێشی کرد، پرسی دۆخی ئاو لە سلێمانی خرایە بەرباس.  سەبارەت بە پێویستیی ئاو لە سلێمانی، سەربەست عوسمان گوتی: "بەپێی پێوەرەکان کە ٣٢٠ لیتر بۆ هەر تاکێک لە رۆژێکدا دانراوە، رۆژانە پێویستیمان بە ٤٥٠ - ٥٠٠ هەزار مەتر سێجا ئاو هەیە، بەڵام ئێمە بە هەموو توانمانەوە دەتوانین لە شەو و رۆژێکدا لە وەرزی گەرما ١٥٠ - ٢٠٠ هەزار مەتر سێجا ئاو دابین بکەین".  بە گوتەی سەربەست عوسمان، بەپێی ماستەرپلانەکان " ٣٠ - ٥٠ % ـی ئەو ئاوەی بەرهەمدێت، بە فیڕۆ دەڕوات، چ لە رێگەی شکانی بۆرییەوە بێت یان نەبەستنی تەوافەی تانکی یان شووشتنی ئۆتۆمبێل و شتی دیکەوە".  سەبارەت بە تێچووی بەرهەمهێنانی یەک مەتر سێجا ئاویش، بەڕێوەبەری ئاوی سلێمانی دەڵێت: "تێچووەکەی لە ١٠٠٠ دینار کەمترە، ٨٠٠ - ٩٠٠ دینارە، بەڵام نرخەکە بەپێی وێستگەکان گۆڕانکاری بەسەردادێت،  بۆ نموونە بەرهەمهێنانی یەک مەتر سێجا لە وێستگەیەکی وەک دوکان زیاتری تێدەچێت وەک لە سەرچنار".  سەربەست عوسمان پێیوایە "ستەمێکی گەورە" لە ئاوی ژێر زەویی سلێمانی کراوە، ئەوەی ئەو لە جیۆلۆجییەکانی بیستووە "لە دوو چین پێکهاتووە کە پێی دەڵێن کۆمیتان و تانجەڕۆ، هەردووکی لەو چینانەن کە هەژارن لە بوونی ئاودا. ئەو هەژاربوونە ئەو ئاوەی سلێمانی زۆربەی ئەوەی من بیستوومە پێی دەڵێن shallow well بیری سەتحی، کە ١٠٠ مەتر نابێت، لە هەمانکاتدا بیری قووڵ لەسەرووی ٢٠٠ مەترەوەیە دەچێتە ئەو چینانەی کە دەوڵەمەندن بە ئاو. ستەمەکە لەوەدایە ئەو ئاوەی دەردەهێندرێت ٨٠ % ی پاک نییە، بە تایبەت ئاوی بیرەکانی خوارووی سلێمانی، چونکە لەگەڵ ئاوەڕۆ تێکەڵ بووە".  سەربەست عوسمان بە دووری دەبینێت ئەم هاوینە رووبەڕووی کێشەی کەمئاوی ببنەوە و دەڵێت: "بۆ سلێمانی پێموانییە رووبەڕووی کەمئاوی ببینەوە، ئەمساڵیش هەروەکو پارساڵ دەبێت خراپ نابێت".  بە بڕوای بەڕێوەبەری ئاوی سلێمانی "حکومەت کەرتی ئاوی سلێمانی زۆر پشتگوێ خستووە"، دەشڵێت: "ئێستا کێشەیەکی دیکە هاتووەتە پێشەوە، رۆژانە چەک دەنێریت بۆ بانک پارە نییە پێتی بدات، بڕوا بکەن لە هەفتەیەکدا دەبێت ١٠ تەلەفۆن بۆ سەرو خوارەوە بکەی، دوێنێ خەریکبوو وێستگەی دوکانمان بکوژێنینەوە، کە گەورەترین پرۆژە ئاوییە لە سلێمانی. لەبەر ئەوەی سیستەمی (SCADA) پێویستی بە ٣٥٠ هەزار دینار هەبوو بۆ کرێی ئینتەرنێت، پارە نەبوو بیدەین.. تاوەکو بەڕێوەبەری گشتی بانکی هەرێم درکی بەوە کرد".