بەگوێرەی راگەیێندراوەکەی هەپەگە؛ گەریلا لە ٤٨ کاژێری رابردوودا لە هەرێمی زاپ چالاکیی لە دژی هێزەکانی سوپای تورکیا ئەنجامداوە، ١٠ سەرباز کوژران و لەڕێگەی چالاکیی بەکارهێنانی چەکی قورس لە ناوچەی ئاڤاشین، هەشت سەربازی دیکە کوژران و پێنج سەربازی دیکەش برینداربوون.   لە بەرامبەردا دوێنێ هەینی ٢٧ ـی ئایاری ٢٠٢٢، وەزارەتی بەرگریی تورکیا، گیانلەدەستدانی ١٦ گەریلا لە ئەنجامی بۆردومانکردنی چەند پێگەیەکی گەریلاکانی پەکەکە لە ناوچەکانی زاپ و ئاڤاشین - ی بڵاوکردەوە و رایگەیاند، لەڕێگەی فڕۆکە بێفڕۆکەوانە چاودێرییەکانیانەوە جموجووڵی گەریلایان دەستنیشانکرد و فڕۆکە جەنگییەکانیش، گەریلاکانیان کردە ئامانج.   رۆژی ٢٩ ـی نیسانی ٢٠٢٢، وەزارەتی بەرگریی تورکیا رایگەیاند، قۆناخی یەکەمی ئۆپەراسیۆنەکەیان بەسەرکەوتوویی بە ئەنجام گەیشتووە. ئەوەش خراوەتەڕوو کە لە ناوچەکانی ئاڤاشین، مەتین و زاپ لە خاکی هەرێمی کوردستان لە دژی پەکەکە دەستی پێکردووە، بە سەرکەوتنێکی گەورە بەو شێوەیەی پلانی بۆ دانراوە، بەردەوامە.  ناوەندی چاپەمەنیی و راگەیاندنی هەپەگە - ش دەڵێت، بەرخودانی گەریلا رێگرە لەوەی سوپای تورکیا پێشڕەوی بکەن و گورزی بەهێزیان لێدراوە.   بەرەبەیانیی رۆژی ١٨ ـی نیسانی ٢٠٢٢، ئۆپەراسیۆنی چنگ - قوفڵ لەلایەن سوپای تورکیا لە ناوچەکانی ئاڤاشین، مەتین و زاپ لە خاکی هەرێمی کوردستان لە دژی پەکەکە دەستیپێکرد. وەزارەتی بەرگریی تورکیا گیانلەدەستدانی ١١٨ گەریلا و کوژرانی ٢٠ سەربازی سوپای وڵاتەکەی راگەیاندووە. لە بەرامبەردا هەپەگە کوژرانی ٥٠١ سەربازی تورکیا و گیان لەدەستدانی ٣٢ گەریلا و پچڕانی پەیوەندیی بە دوو تیمی گەریلا راگەیاندووە.