مایلیس کاگینس، گوتەبێژی هاوپەیمانیی دژی داعش لە بووڵەتی هەواڵەکانی کاژێر ٢٣: ٠٠ بەشداریکرد و باسی دۆخی رۆژئاوای کوردستان و گەڕانەوەی هێزەکانی ئەمریکای بۆ نێو خاکی سووریا کرد و رایگەیاند "هاوپەیمانان هاوئاهەنگیان لەگەڵ هێزەکانی سووریای دیموکرات هەیە و بەردەوام دەبێت، ئەو هێزەی ئێمەش کە گەڕاوەتەوە بە بڕیاری پێنتاگۆن بووە و بۆ لەنێوبردنی داعشە لەو ناوچانە".  گوتەبێژی هاوپەیمانیی دژی داعش لەبارەی زیندانیانی داعش لەنێو زیندانەکانی هەسەدە دەڵێت " بەپێی زانیارییەکانی ئێمە نزیکەی دە هەزار چەکداری داعش لەنێو زیندانەکانی هەسەدەدان لە رۆژئاوای کوردستان".  سەبارەت بەمانەوەی هێزەکانی ئەمریکا لە سووریا، گوتەبێژی هاوپەیمانیی دژی داعش دەڵێت "داعش هەڕەشەیە لە هەندێک ناوچەی سووریا، لەبەرئەوە ئێمەش دەبێت ئەوان تێکبشکێنین و لەناویان بەرین".  لەبارەی هاوئاهەنگیان لەگەڵ پێشمەرگە، گوتەبێژی هاوپەیمانیی دژی داعش دەڵێت "خەڵکی هەرێمی کوردستان هێزەکانی هاوپەیمانانیان بینووە کە لەنێوان هەولێر و دهۆکەوە رۆیشتوون و بەردەوامیش ئەو کاروانانە دەبینن، ئەو جوڵانەش بەردەوام دەبن، ئێمە پاڵپشتی لە هێزەکانی پێشمەرگە دەکەین و لە ساڵی ٢٠٠٣ شەوە هاوئاهەنگیمان لەگەڵ پێشمەرگە هەبووە و بەردەوامیش دەبین".  لەبارەی کاری ئەو هێزەی ئەمریکا کە گەڕاونتەوە سووریا چی دەبێت؟، مایلیس کاگینس دەڵێت " داعش لە ماوەی رابردوو باڵی بەسەر ناوچەکاندا گرت، سوپاس بۆ خوا پێشمەرگە توانیان سنوورەکانی کەرکووک و هەندێک شوێنی دیکە رزگاربکەن، بەڵام لە دێرەزوور و چەند ناوچەیەکی دیکە هێشتا داعش ماوە و بۆیە مانەوەی خۆمان لەوێ بە پێویست دەزانین".  لە بەشێکی دیکەی قسەکانیدا مایلیس کاگینس رایدەگەیێنێت "ئێمە پابەندی بڕیارەکانمان لەگەڵ هەسەدە دەبین، جوڵە پێکردنی هێزەکانیشمان بە بڕیاری پێنتاگۆن بووە و بۆ ئارامی و سەقامگیری ناوچەکانی سووریایە".  سەبارەت بە هێزەکانی سووریا و رووسیا لە ناوچەکە ئەو گوتەبێژەی هاوپەیمانان دەڵێت "شتێک هەیە ئێمە دەربارەی داعش دەیزانین، هەموو کەسێک رقی لە داعشە، هاوپەیمانی نێودەوڵەتی بەردەوام دەبێت لە پشتگیریکردنی هێزەکانی سووریای دیموکرات لە دێرەزوور، راوێژکاری و ئامۆژگاری ئێمە بۆ هەسەدە بەردەوام دەبێت".