ساجی پریلیس لە برۆکسلەوە بۆ ئەم کۆنفرانسە هاتووە، پیاوێک کە ٤٠ ساڵی ژیانی لە ٣٥ وڵاتی جیهان تەرخانکردووە بۆ کارکردن لەو رێکخراوانەی کە کاریان تایبەتە بە بڵاوکردنەوەی ئاشتی و بایەخدان بە توانای گەنجان و چەسپاندنی ئاشتی لە هزریاندا، ئەو لە بنەڕەتدا خەڵکی سریلانکایە و ئاماژەی بەوە کرد، لە جەنگدا گەورە بووە و لە بیرەوەرییەکانی منداڵی جگە لە جەنگ و ترس لە نەبوونی ئاسایش و ئارامی، شتێکی بۆ نەماوەتەوە، ئەمەش پاڵنەری بووە پەیامی ئاشتی بە جیهاندا بڵاوبکاتەوە.  ساجی پریلیس، دامەزرێنەری رێکخراوی هاوپەیمانیی نێودەوڵەتیی ئاشتی و ئاسایشی گەنجان دەڵێت، "من لەو بوارە دەستم بە کارکردن کرد، چونکە لایەنی خراپی سرووشتی مرۆڤ و لایەنی باشی سەرنجی راکێشام، کە چۆن جەنگ کەسانی باش و خراپ دروستدەکات. ئەوەشم بەلاوە سەیر بوو کە بۆچی مرۆڤ دەست بۆ شەڕانگێزی دەبەن و چۆنیش ئێمە وایان لێدەکەین کاری باش بکەن. لە تەمەنی گەنجییەوە ئەو بیروبۆچوونەم بۆ هاتووە. بۆیە من ژیانی خۆم بۆ گەنجان تەرخانکردووە. "  لە کۆنفرانسەکەدا نێچیرڤان بارزانی، سەرۆکی هەرێمی کوردستان بەشدار بوو، لە گوتارەکەیدا بە هەموو گوێگرانی کۆنفرانسەکەی گوت، جیهان بە گشتی و عێراق بەتایبەتی، لە هەموو شت زیاتر پێویستیان بە جێبەجێکردنی ماناکانی چەمکی ئاشتی و یەکدی قبووڵکردنە.  سیمۆن ڤان میلک، بەڕێوەبەری پرۆگرامەکانی رێکخراوی سپارکی هۆڵەندی دەڵێت، "گەنجانی کورد زۆر بەهرەمەندن و دەکرێت ببنە سەرکردەی ژیانی خۆیان. زۆر گرنگە هەنگاوی داهاتوو ئەوە بێت کە حکومەتی هەرێمی کوردستان ئاسانکاریی زیاتر بۆ گەنجان بکات و پاڵپشتیی زیاتریان بکات و دڵنیا ببێتەوە کە جیددیتر بڕوانێتە گەنجان و نەهێڵێت بکەونە هیچ چاڵێکەوە. "  لە ماوەی هەشت کاژێری کۆنفرانسەکەدا سێ پانێڵ بەڕێوەچوون، لە پانێڵی یەکەمدا دەستنیشانی هۆکارەکانی تووندڕەوی بەشێک لە گەنجان کرا، لە پانێڵی دووەمدا چارەسەرەکان خرانەڕوو لە دوایین پانێڵیشدا سێ نموونەی گەنجی سەرکەوتوو و سەرکردە و خاوەن کار پیشاندران.  شێخ ئیبراهیم بەرزنجی، بەڕێوەبەری لێکۆڵینەوەکان لە وەزارەتی ئەوقاف و کاروباری ئایینی دەڵێت، "هەموو هەینییەک لە هەرێمی کوردستان زیاتر لە ملیۆنێک کەس ئامادەی گوتاری هەینی دەبن و ئەو پەیامانەی کە لە مینبەرەکانەوە بۆ هاونیشتمانیان دەڕوات، هەمووی پەیامی میانڕەوییە. "  رێکخراوی سپارک رێکخراوێکی هۆڵەندییە و زۆربەی کارەکانی لەسەر ئەو ناوچانەیە کە شەڕ یان لێکەوتەکانی شەڕ کاریگەریی نەرێنیی لەسەر داناون؛ ئەم رێکخراوە زیاتر لە هەشت ساڵە لە هەرێمی کوردستان کار دەکات. لە ساڵی ٢٠١٨ دا بەشی یەکەمی کۆنفرانسی "ئاشتی لەڕێگەی میانڕۆیی" رێکخستبوو و لە ئەنجامدا چەند لیژنەیەک بۆ کارکردن لەسەر راسپاردەکانی کۆنفرانسەکە لەلایەن حکومەتەوە پێکهێندرابوو.