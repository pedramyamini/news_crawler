لەبارەی بۆردوومانەکەوە، غەفوور مەخمووری، سکرتێری یەکێتیی نەتەوەیی دیموکراتی کوردستان لەکاتی بەشداریکردنی لە بوولتەنی کاژێر ١٤: ٠٠ ـی تۆڕی میدیایی رووداودا رایگەیاند: "زۆرینەی دانیشتووانی کەمپەکە سڤلین، زۆربەی هۆکارەکە بێدەنگیی عێراق و خەمساردییەتی، کە لەسەر زێدەڕۆییەکانی تورکیا لە مەخموور و ناوچەکانی دیکە بێدەنگ بووە؛ هەبوونی ئەو کەمپە لەوشوێنەدا تاڕادەیەک هۆکاربووە لە رێگرتنی داعش بۆ جووڵەکردنیان بۆ ناو مەخموور، ئەو کەمپە نەبێت داعش بەئاسانی دەتوانن لە بۆشاییە ئەمنییەکانەوە بچنە مەخموور، ئەو هێرشانەی تورکیا بۆ مەخموور زیاتر گوشارە لەسەر کەمپەکە و ئاسانکارییە بۆ داعش".  غەفوور مەخمووری گوتیشی، "تورکیا بە بیانووی پەکەکە یان هەر بیانوویەکی دیکە هێرش دەکات، ئەوە کێشەکان چارەسەر ناکات و پرسی کورد بە گفتوگۆ چارەسەر دەکرێت نەک شەڕ".  سیروان حوسێن، کادری پارتی دیموکراتی کوردستان لە مەخموور لە بوولتەنەکەدا گوتی، دەبێت عێراق چیدی بێدەنگ نەبێت و کەمپەکە لەژێر دەسەڵاتی عێراقدایە و دەبێت هەڵوێستی روونی هەبێت.   ئەو کادرەی پارتی گوتیشی: "حکومەتی عێراق نەیتوانیوە ئیدارەی ناوچەکانی خۆی بدات، بۆیە نەیتوانیوە کەمپەکەش ئیدارەبدات، ئەمڕۆ لە ئاخجەلەریش تورکیا بۆردوومانی کرد، بۆیە دەبێت عێراق هەڵوێستی روونی هەبێت".  رەشاد گەڵاڵی، کادیری یەکێتیی نیشتمانیی کوردستان لە هەمان بوولتەندا باسی لەوەکرد، کە عێراق خۆی سەروەریی نەماوە. سەبارەت بە بۆردوومانەکەی ئەمڕۆش گوتی: "ئۆتۆمبێلێکی هایلۆکس کراوەتە ئامانج، بەگوێرەی زانیارییەکان، دوو شەهید و زیاتر لە چوار بریندار هەن، چوار بریندار براونەتە نەخۆشخانە کە هاووڵاتیی سڤیلن، گەریلا لە کەمپەکە نییە، ئەوان بۆ خۆپاراستن چەکداریان دروستکردووە، خەڵکی هەر چوارپارچەکەی کوردستانیشی تێدایە".  غەفوور مەخمووری ئاماژەی بەوەکرد، کە خەڵکی کەمپەکە "خۆیان چەکدار کردووە بۆ پاراستنی خۆیان و کاتێکیش داعش مەخمووری داگیرکردووە نەیتوانی کەمپەکە بگرێت".  غەفووری مەخمووری گوتی، ئەوان هێرشەکە بە "تووندی" سەرکۆنە دەکەن و گوتی، داعش و تورکیا "بەردەوام" پەیوەندییان هەیە و تورکیا بەردەوام هێرش دەکاتە سەر ناوچە جیاوازەکانی کوردستان و هیچ ئەنجامێکیشی بەدەستنەهێناوە.  سیروان حوسێن ئاماژەی بەوەکرد: "نەتەوە یەکگرتووەکان لە کەمپەکە نەماون و ئەوەش بیانووی زیاتری داوە بە تورکیا بۆ بۆردوومانکردن، تورکیا کەمپەکە وەکو سەربازی دەناسێنێت، کە نەتەوە یەکگرتووەکان نەما، لەلایەن تورکیاوە شوێنەکە لە شوێنی مرۆییەوە ناونراوە سەربازیی".  سیروان حوسێن گوتیشی: "سوپای عێراق خۆی شەرعییەتی بە ناسەقامگیریی ناوچەکە داوە؛ لە دوای ١٦ی ئۆکتۆبەرەوە قەزای مەخموور کە رووبەری ٢٦٠٠ کیلۆمەتر چوارگۆشەیە؛ تەنیا ١٢٠٠ کیلۆمەتری لەژێر دەسەڵاتی پێشمەرگەیە و ئەو ناوچانە نە چۆڵکراون و نە هیچ کێشەیەکی دیکەیان هەبووە".  رەشاد گەڵاڵی گوتی: "لێرەوە دەمەوێت داوایەک لە حکومەتی هەرێمی کوردستان بکەم، کە ماوەی نزیکەی هەشت ساڵە رێگەی بەسەر دانیشتووانی کەمپی مەخووردا داخستووە بۆ ئەوەی بێنە هەولێر، ئومێد دەکەم دوای ئەم بەرنامە سەرۆکی حکومەت و وەزیری ناوخۆ ئاوڕێک لەو کەمپە بدەنەوە کە خەڵکی سڤیلن، هیچیان پێناکرێت، من ناڵێم تەواوکەری بەرنامەی تورکیایە، بەڵام پرسیارێکە هەقە حکومەتی هەرێمی کوردستان وەڵام بداتەوە، کە بۆچی لەگەڵ گوشارەکانی تورکیا ئەو گوشارانە دروستبوون".  هەر ئەمڕۆ شەممە ٢١ی ئادار، هێمن بەهجەت، بەڕێوەبەری ناحیەی ئاغجەلەر بە تۆڕی میدیایی رووداوی راگەیاند، ئۆتۆمبێلێک لەلایەن فڕۆکە بێفڕۆکەوانەکانەوە کراوەتە ئامانج "هی ئەنجوومەنی گوندی تووتەقەڵانە، دوو هاونیشتمانیی گوندەکانی تووتەقەڵان و سەرچنار لەگەڵ سێ چەکداری پەکەکە [خەڵکی گوندەکە دەڵێن پەکەکەن] لەنێو ئۆتۆمبێلەکەدا بوون و کوژراون. "