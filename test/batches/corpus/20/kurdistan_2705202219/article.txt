هەڤاڵ ئەترووشی، دانیشتوویەکی ئەترووشە و دەڵێت، "هێشتا مەترسی لەسەر ئێمە هەیە، ئەم مەنهۆڵە پڕ بووە لە نەوتی خام، مەترسی لەسەر ئێمە و لەسەر ماڵیشمان هەیە، تاوەکو ئێستاش دۆخمان باش نییە، تووشی تەنگەنەفەسی بووین، داوا دەکەم حکومەت چارەسەرێکمان لێ بکات و ئەم رێگەیە فراوان بکات. "  بۆنی دووکەڵ کاریگەری لەسەر ئەو هاونیشتمانییانە دروستکردووە کە ماڵەکانیان لە نزیک رێگەکەیە، بەتایبەت ئەو کەسانەی کە نەخۆشن.  حیکمەت خالد، دانیشتوویەکی دیکەی ناحیەکەیە، نەخۆشێکیان لە ماڵەوە هەیە و بە رووداوی گوت، "جەڵتە لێی دابوو، ئەوە دوو ساڵە باشتر بووە، ئەم تانکەرە تەقی و تووشی تەنگەنەفەسی بوو، رەوشی تەندروستی تێکچوو و ئۆکسجینمان بۆ هێنا، ئەمبوڵانس نەبوو بیبەینە نەخۆشخانە، ژنێکی دیکەش نەخۆش بوو، بە پیکاب بردیانە نەخۆشخانە. "  ئەو رووداوە بەهۆی پێکدادانی دوو تانکەر دروستبوو، دواتر تانکەرەکان بە ستوونێکی کارەبای ئەترووش کەوتن و بەوهۆیەوە کارەبای ناحیەکە پچڕا.