ویڵیام ڤی رۆوبەک، جێگری نێردەی تایبەتی ئەمریکا لە هاوپەیمانی نێودەوڵەتی دژ بە داعش، لە راپۆرتێکی نێوخۆییدا کە ١٢٠٠ وشەیە و بۆ  جەیمس جێفری ناردووە کە بەرپرسیەتی و هاوکات جێفری نێردەی تایبەتی ئەمریکاشە بۆ سووریا نووسیویەتی، شڵەژانی سیاسی و هەروەها سیاسەتی هەڵگەڕاوەی ئیدارەی ئەمریکا لەباکووری رۆژهەڵاتی سووریا کوردی هاوپەیمانی پێشتگوێخست و هەروەها دەرگاکانیشی واڵاکرد بۆ دووبارە دەرکەوتنەوەی داعش.  رۆوبەک کە ٢٧ ساڵە لە سلکی دیپلۆماسییەتی ئەمریکا خزمەتدەکات و پێشتر باڵیۆزی ئەمریکا بووە لە بەحرەین لە ٣١ی ئۆکتۆبەر ئەم راپۆرتەی بۆ جێفری ناردووە. لەبەشێکی دیکەی راپۆرتەکەیدا نووسیویەتی '' ئۆپەراسیۆنی سەربازی تورکیا لە باکووری رۆژهەڵاتی سووریا کە بە مووچەی تورکیا لەلایەن گرووپە ئیسلامییەکانەوە سەرکردایەتی دەکرێت، هەوڵێکی مەبەستدارە بۆ پاکتاوی رەگەزی ''. هاوکات رۆوبەک هەوڵەکەی بە تاوانی جەنگی ناوبردووە.  ئەو بەرپرسە باڵایەی ئەمریکا لە رۆژئاوای کوردستان ئاماژەی بەوەشداوە، کاتێک مێژووی دیپلۆماسی دەنووسرێتەوە، خەڵک تووشی سەرسوڕمان دەبن کە لێرە چی روویداوەو بۆچی بەرپرسەکان کاری زیاتریان نەکردووە تاوەکو بیوەستێنن، یان بەلایەنی کەمەوە بە ئاشکرا قسەیان نەکردووە تاوەکو سەرزەنشتی تورکیا بکەن لەبەرامبەر ئەم رەفتارەی. ئەو دەڵێت: "ئۆپەراسیۆنێکی بێ پاساو ئەنجامدەدات کە بووەتە هۆکاری کوژرانی ٢٠٠ مەدەنی و ١٠٠ هەزار ئاوارەی نوێ".  ویڵیام ڤی رۆوبەک نووسیویەتی: "بۆ ئەوەی پارێزگاری لە بەرژەوەندییەکانیان بکەن، پێویستە دەنگهەڵبرن، بە ئاشکرا و بەنهێنی قسەبکەن تاوەکو سەرزەنشتەکان لەسەر ئەمریکا کەمبکەنەوەو تورکیا رووبەڕووی بەرپرسیارییەتییەکە بکەنەوە. بڕیارەکەی سەرۆک ترەمپ بۆ کشانەوەی هێزەکانیان لە سووریا و هێشتنەوەی ژمارەیەکی کەم لەو هێزانە بۆ پارێزگاریکردن لە کێڵگە نەوتییەکان، وەک ئەوە وایە کە داعش کاتی لە ئەمریکا کڕیبێتەوە تاوەکو خۆی رێکبخاتەوە".   ویڵیام ڤی رۆوبەک دەڵێت: "پێویستە ئەوە بزانێت کە ئێمە و هاوبەشەکانیشمان لە سووریا پێگەی بەهێزی خۆیان لەدەستداوەو هەروەها پلاتفۆرمێکی کەمتر سەقامگیریان لەبەردەستداماوە بۆ پشتیوانیکردن لە ئامانجەکانی رووبەڕووبوونەوەی تیرۆر و هەروەها دۆزینەوەی چارەسەرێکی گشتگیری سیاسیش بۆ سووریا".  لەسەر بڵاوبوونەوەی ئەم راپۆرتەی رۆوبەک، مەزڵوم کۆبانێ، فەرماندەی گشتی هێزەکانی سووریای دیموکرات لە توویتەر لینکی راپۆرتەکەی بڵاوکردووەتەوەو نووسیوویەتی '' بەڕێز رۆوبەک راستدەکات، هەروەها شیکردنەوەیەکی لۆژیکیکردووە. ئەمریکا دەیتوانی رێگری لە شەڕانگێزییەکەی تورکیا بۆسەر باکووری رۆژهەڵاتی سووریا بکات، ئێستاش توانای ئەوەی هەیە بیوەستێنێت. "