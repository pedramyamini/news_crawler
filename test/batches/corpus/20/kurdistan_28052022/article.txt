هەڤاڵ ئەبوبەکر، پارێزگاری سلێمانی بە رووداوی راگەیاند، "رۆژی هەینی ٢٧ ـی ئایار گەیشتنیە واشنتن و بڕیارە تاوەکو ٤ ـی مانگ لە واشنتن بمێنینەوە و دواتر دەگەڕێیینەوە سلێمانی. "  پارێزگاری سلێمانی باسی لەوە کرد، "بەسەردانێکی فەرمی لەسەر بانگهێشتنامەی پڕۆگرامی پاڵپشتی تراژیدیای رزگاربووان هاتووینەتە ئەمریکا، بەڵام بێجگە لە بەشداربوونمان لە ٢٨ ـەمین کۆنفرانسی ئەو رێخکراوە، هاوکات ژمارەیەک دیدار و کۆبوونەوەی دیکەی فەرمیمان لە واشنتن دەبێت. "  ئاماژەی بەوەش دا، هاوکات لە چوارچێوەی سەردانەکەیاندا، کۆبوونەوەیەکیان لەگەڵ بەرپرسانی وەزارەتی دەرەوەی ئەمریکا، ئەنجوومەنی بازرگانی کوردستان - ئەمریکا و ناوەندەکانی توێژینەوە لە واشنتن دەبێت.   پڕۆگرامی پاڵپشتی تراژیدیای رزگاربووان، رێکخراوێکی قازانجنەویستی ئەمریکییە، هاوکاری پێشکێش بە کەسوکاری ئەو سەربازانە دەکات کە لە شەڕدا یان لە کاتی ئەرکی سەربازیدا گیانیان لەدەستداوە، رێکخراوەکە لە ساڵی ١٩٩٤ لەلایەن بۆنی کاڕۆڵ، هاوژینی یەکێک لەو سەربازە ئەمریکییانە دامەزراوە کە بەهۆی تێکشکانی فڕۆکەیەک لە ئەڵاسکا لەگەڵ حەوت سەربازی دیکە گیانیان لەدەستدا.  ئەمساڵ رێکخراوەکە ٢٨ ـەمین کۆنفرانسی خۆی لە ئارلینگتن لە ڤێرجینیا بەڕێوەدەبات و کۆنفرانسەکە تاوەکو ٣٠ ـی ئایار بەردەوام دەبێت.   رۆژی ٣٠ ـی ئایاری هەموو ساڵێک بە "رۆژی یادەوەری" لە ئەمریکا ناسراوە و لەو رۆژەدا، لەسەرتاسەری ئەمریکا یادی ئەو سەربازانە دەکرێتەوە کە لەشەڕدا یان لەکاتی ئەرکدا گیانیان لەدەستداوە.