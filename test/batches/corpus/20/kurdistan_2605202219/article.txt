عەمید عوسمان محەممەد، بەڕێوەبەری گشتی راگەیاندن و هۆشیاری نیشتمانی لە وەزارەتی پێشمەرگە ئاماژە بەوە دەدات تەواوی ئامادەکارییەکان بۆ دروستکردنی دوو لیوا هاوبەشەکە کراوە تەنیا بابەتی بودجە ماوە، ئەو دوو لیوا هاوبەشە دەتوانن بەشێکی زۆری ئەو بۆشاییە ئەمنییە هاوبەشانە پڕ بکەنەوە کە لەنێوان هێزی پێشمەرگە و سوپای عێراقیدا هەیە لە دوای دابینکردنی بودجە و فەرمانی دەرچوونیان، بابەتی مەشق و راهێنان و پڕچەککردن دێتە پێشەوە، بێگومان ئەمریکا ئامادەیی هەیە ئەو پرۆسەیە بگرێتە ئەستۆی خۆی و بەڵێنیشی داوە و کارەکەش دەکات.  چەند رۆژێکە شاندێکی هاوبەشی وەزارەتی پێشمەرگە و وەزارەتی بەرگریی عێراق لە ئەمریکان، سەردانی هەندێک لە دامەزراوە سەربازییەکانی ئەو وڵاتەیان کردووە، وەک یەکێک لە سەرەکیترین و دیارترین هاوپەیمانەکانی پێشەرگە و سوپای عێراقە لە رووبەڕووبوونەوەی داعش.  شاندەکە لەسەر ئاستی باڵای هەردوو وەزارەتە، عەمید عوسمان محەممەد لە واشتنەوە میوانی بوولتەنی هەواڵەکانی کاژێر ١٢: ٠٠ تۆڕی میدیایی رووداو بوو کە سەنگەر عەبدولڕەحمان پێشکێشی دەکات.  دەقی هەڤپەیڤینی عەمید عوسمان لەگەڵ رووداو:  رووداو: ئامانج لە سەردانەکەی ئێوە لە وەزارەتی پێشمەرگە و وەزارەتی بەرگریی عێراق پێکەوە بۆ ئەمریکا چییە؟ ئەو چەند رۆژەی لەوێن چیتان کردووە؟  عەمید عوسمان محەممەد: ئێمە لەسەر داوەتنامەیەکی فەرمی فەرماندەی ناوەندیی هێزەکانی ئەمریکا بانگهێشتکراوین بۆ ویلایەتە یەکگرتووەکانی ئەمریکا وەک تیمی باڵای راگەیاندنی ئەمنیی عێراقی. تیمەکەمان پێکدێت لە بەڕێزان لیوا یەحیا رەسوول، گوتەبێژی فەرماندەی گشتیی هێزە چەکدارەکانی عێراق، لیوا سەعد مەعن، بەرپرسی شانەی راگەیاندنی ئەمنیی عێراق، د. حوسێن عەلاوی، راوێژکاری بەڕێز مستەفا کازمی، سەباح نوعمان، گوتەبێژی دەزگای بەرەنگاربوونەوەی تیرۆر و هەروەها منیش لە هەرێمی کوردستان.  ئێمە سەرەتا سەردانی فەرماندەیی ناوەندی هێزەکانی ئەمریکامان لە تامپافلۆریدا کرد، لەوێ ژمارەیەک دیدار و چاوپێکەوتنمان هەبوو لەگەڵ فەرماندە باڵاکانی فەرماندەیی ناوەندی. ٣ رۆژ ماینەوە، لە ماوەی ئەو ٣ رۆژەدا دیدار و کۆبوونەوەی چڕ و بەرفراوانمان هەبوو، لە یەکێک لەو دیدارانەدا نوێنەرانی تەواوی هێزەکانی هاوپەیمانانمان لە سێنتکۆم بینی. بە خۆشحاڵییەوە تێگەیشتنێکی زۆر باش لەنێوان ئێمە و ئەم نوێنەرانە هەبوو، هەروەها لە گفتوگۆکانماندا لەگەڵ فەرماندەی فەرماندەیی ناوەندی گفتوگۆی زۆرمان کرد لەسەر باشترکردنی کاروبارەکانی میدیا، باشترکردنی هاوئاهەنگی نێوان هێزەکان، هێزی هاوپەیمانان ئەمریکا، عێراق، هەرێمی کوردستان هەموومان بە یەکەوە.  خۆتان دەزانن ئێستا جەنگی داعش، جەنگی تیرۆر ئاستی دابەزیوە، بەڵام جەنگێکی نوێ هاتووەتە پێشەوە، کە ئەویش جەنگی میدیایی و سایکۆلۆژییە، ئەو جەنگە پێویستی بەوە هەیە هێزەکانمان و تواناکانمان یەکبخەین بۆ ئەوەی بتوانین رووبەڕووی ببینەوە.  لەگەڵ ئەوانەشدا جەنگێکی دیکە هەیە، کە جەنگی هێرش و هەڵمەتە ئەلیکترۆنییەکانە، ئەمەشیان گرفتێکی گەورەیە کە رووبەڕووی جیهان و ناوچەکە و هەرێمی کوردستانیش بووەتەوە، ئێمە بۆ ئەمەش ئامادەکاری دەکەین بۆ ئەوەی هەموومان بە یەکەوە بتوانین رووبەڕووی ببینەوە.  هەروەها ئەو پەیامانەی کە ئێمە هەمانە بۆ رووبەڕوونەوەی فکری تووندئاژۆیی، بێگومان دەبێت پەیامی هاوبەش بن، ئەو پەیامانە بگەنە خەڵک، خەڵک لەوە تێبگەن کە ئەم بیروبۆچوونەی کە رادیکالیەتی نوێ بەرهەمی هێناوە، دیدوبۆچوونێکی ترسناکە و دەبێت گەنجانمان، خەڵکی ئێمە لێی دوور بکەونەوە. ئێمەش بتوانین بە یەکەوە ئەم پرۆسەیە ئیدارە بدەین و بەڕێوەی ببەین.  رووداو: ئەوەی ئێوە ئاماژەی پێدەدەن ئەوەیە داعش وەکو فکر هێشتا بەهێزە و دەبێت شەڕی نوێی هاوپەیمانان و عێراق و هەرێمی کوردستانیش شەڕی ئەو فکرە بێت. بەڵام هێشتا داعش لەو بارەیەوە چالاکە و هێشتا نەتوانراوە فکری داعش لە عێراق و سووریاش لەنێو ببرێت، بەڵکو ناوە ناوە هێزەکانیان رێکدەخەنەوە و پەلامار دەدەن و زیان بە پێشمەرگەر و سوپای عێراق دەگەیێنن. هەنگاوی تازە لەوبارەیەوە چییە؟ لەو گەشتەی ئێوە بۆ ئەمریکا هیچ تەکنیکێک و هەنگاوی تازە بە سوپای عێراق و پێشمەرگە دراوە بۆ ئەوەی رووبەڕووی داعش ببنەوە؟ لە رووی راگەیاندن و فکرەوە.  عەمید عوسمان محەممەد: بەڵێ، لە ئەمریکا سەنتەرێکی گرنگ دروستکراوە، بریتییە لە سەنتەری ئۆپەراسیۆنی زانیارییەکان، ئەم سەنتەرە لە بەغداش کراوەتەوە، بە هەمان شێوە لە وڵاتانی هاوپەیمان لە رۆژهەڵاتی نێوەڕاست وەکو سعودیە و ئیمارات هەیە. ئەوە بۆ من ئەزموونێکی نوێ بوو، ناوەندێکی گرنگ و هەستیارە، هەوڵدەدەین ئێمەش لە هەرێمی کوردستان ئەو ناوەندە دروست بکەین بۆ ئەوەی هاوتابێت لەگەڵ ئەو ناوەندانەی کە لە رۆژهەڵاتی نێوەڕاست و ئەمریکادا هەیە.  ئەو ناوەندە تەواوی ئەو زانیارییانە کۆدەکاتەوە کە پەیوەستە بە تیرۆریستان، تەواوی ئەو زانیارییانەش دەبەخشێت کە پەیامی رووبەڕووبوونەوەی بۆ ئەو فکرە. بێگومان لەسەر زەویش ئێستا داعش ماوە و بوونی هەیە، بۆ نموونە ئێمە کەمپی هۆلمان هەیە مەترسیدارترین شوێنێک کە کاری تیرۆریستی لێوە بەرهەمدێت کەمپی هۆلە، لەنێو کەمپەکەدا منداڵان هەن و ئەو منداڵانە گەورە دەبن، هەموویان بەرهەمی فکری رادیکاڵیەتی داعش دەبن، بێگومان بۆ رووبەڕووبوونەوەی ئەمانەش پێویستمان بەوە هەیە پلانمان هەبێت. لەم گەشتەماندا هەوڵماندا پلانی پێشوەختە دابنێین بۆ رووبەڕووبوونەوەی ئەمە، پشتیوان بە خودا لە ماوەی ئاییندەدا بەشێک لە بەرهەمەکانمان بەدیار دەکەوێت.   رووداو: وەک ئاماژەتان پێدا داعش لەسەر زەوی ماوە، ناوە ناوەش لە ناوچە جێناکۆکەکان زەرەر و زیان دەگەیێنێت. لەو گەشتەی ئێوە باسی پڕکردنەوەی ئەو بۆشاییە ئەمنییە و کار و هاوئاهەنگی نێوان پێشمەرگە و سوپای عێراق و هاوپەیمانان نەکرا بۆ ئەوەی زەرەر و زیانەکانی داعش کەمبکرێتەوە؟  عەمید عوسمان محەممەد: بێگومان باسمانکرد، من لە فەرماندەیی ناوەندی داوام کرد، برادەرانیش لەگەڵ مندا لە عێراق بە هەمان شێوە هەموومان بە یەکەوە بە یەکگوتاری داوامان کرد پشتیوانییەکانی ئەمریکا و هێزەکانی هاوپەیمانان بۆ عێراق و هەرێمی کوردستان بەردەوام بێت، داوامانکرد لە رووی جۆر و شێوەی چەکی نوێوە هاوکاریمان بکەن بۆ ئەوەی بتوانین رووبەڕووبوونەوەکانمان خێراتر بکەین و خێراتر بتوانین کۆنترۆڵی ئەو ناوچانە بکەین کە تیرۆریستانی لێیە. بێگومان دەزانین داعش لێرە و لەوێ دەیەوێت پەیامێک بنێرێت کارێک دەکات کردەوەیەک دەکات و بوونی هەیە، بۆ لەنێوبردنی داعش پێویستیمان بە هاوئاهەنگی زیاتر هەیە. هێزەکانی پێشمەرگە هەندێک چەکی جۆری دیکە پێویستە بۆی دابین بکرێت، داوامان کردووە ئەو جۆرە چەکانەش ئەگەر بکێت و بتوانرێت ئەمریکا بیدات بە هێزەکانی پێشمەرگە. جیا لەوەش مەترسیی ملیشیا هەیە لەنێو عێراقدا.  رووداو: هیچ بەڵێنێک لەلایەن ئەمریکاوە درا بۆ ئەوەی لە ماوەی نزیکی داهاتوو هاوکاریی زیاتری پێشمەرگە بکات؟ ئێستا ناوە ناوە ئەمریکا بە بڕی جیاواز بە چەکی جیاواز و پێشکەوتوو هاوکاریی پێشمەرگە دەکات، ئەو هاوکارییانە بەردەوام دەبن؟  عەمید عوسمان محەممەد: هاوکارییەکان بەردەوام دەبن، پێداگرن لەسەر ئەوەی لە رووی لۆجستی و راوێژ و مەشقەوە هاوکاریی هێزەکانی پێشمەرگە دەکەن، لە رووی ئۆپەراسیۆنیشەوە بەهەمان شێوە راوێژ دەدەن و پشتیوانیش دەکەن، ئەو هاوکارییانەی ئەوان بەو شێوەیە بەردەوام دەبێت و دیراسەی کاری دیکە و پێویستر دەکەن ئەگەر پێویست بێت هاوکارییەکانیان دەبەنە قۆناخێکی دیکە.  ئێمەش دیدگەی هەرێمی کوردستان و وەزارەتی پێشمەرگەمان گەیاند بە فەرماندەیی ناوەندی ئەمریکا، بە خۆشحاڵییەوە ئەوان تێگەیشتنێکی زۆر باشیان هەبوو، سڵاو و رێزی تایبەتیشیان بۆ هەرێمی کوردستان و پێشمەرگە نارد.  رووداو: ئەو بۆشاییە ئەمنییەی ماوەیەکی زۆرە هەیە، ناوە ناوە داعش لەو ناوچانەوە هێرش دەکات، ماوەیەکی زۆریشە سوپای عێراق و هێزی پێشمەرگە حکومەتی هەرێمی کوردستان و حکومەتی عێراق لە گفتوگۆدان بۆ پڕکردنەوەی ئەو بۆشاییە ئەمنییە. ئەو بۆشاییە ئەمنییە کەی پڕدەکرێتەوە؟ ئەو لیوا هاوبەشانەی کە بڕیاربوو دروست ببێت و لەو ناوچانە جێگیر ببن کەی هەنگاوی کردارەکی دەنرێت؟  عەمید عوسمان محەممەد: بابەتی دوو لیوا هاوبەشەکە، لێرەش گفتوگۆمان لەسەری کردەوە، تەواوی ئامادەکارییەکان بۆ دروستکردنی دوو لیوا هاوبەشەکە کراوە، بابەتی بودجە ماوە، رەنگە دابینکردنی بودجە ئەرکێکی قورس بێت بۆ حکومەتی عێراق لەو کاتەدا، چونکە دەسەڵاتەکانی حکومەتی عێراق سنووردارە، ئەگەرنا تەواوی ئەو بابەتانەی کە پەیوەندی بە بواری تەکنیکی و ئامادەکاریی ناوەکان و فەرماندە سەربازییەکانەوە هەیە، هەمووی جێگیر کراوە، وەزارەتی بەرگریی عێراقیش زۆر پێی خۆشە ئەم پرۆسەیە تێپەڕێت و بڕواتە سەر، چونکە ئەو دوو لیوا هاوبەشە دەتوانن بەشێکی زۆری ئەو بۆشاییە ئەمنییە هاوبەشانە پڕ بکەنەوە کە لەنێوان هێزی پێشمەرگە و سوپای عێراقیدا هەیە. بینیمان لە رابردوو چەند ئۆپەراسیۆنێکی هاوبەش لەنێوان هێزەکانی پێشمەرگە و سوپای عێراقیدا کراوە، بە خۆشحاڵییەوە ئەو ئۆپەراسیۆنە هاوبەشانە ئەنجامی باشیان هەبووە، توانیویانە بەشێک لەو مۆڵگە و شوێنانەی کە داعش خۆی تێدا حەشاردابوو، لەنێو ببات و دەستکەوتیشیان هەبووە. ئەو پرۆسەیە بەردەوام دەبێت و درێژەشی دەبێت تا ئەو کاتەی حکومەتی عێراق بەتەواوەتی دەتوانێت بودجە بۆ ئەو دوو لیوایە دابین بکات، لە دوای دابینکردنی بودجە و فەرمانی دەرچوونی ئەو بابەتە، بابەتی مەشق و راهێنان و پڕچەککردن دێتە پێشەوە، بێگومان ئەمریکا ئامادەیی هەیە ئەو پرۆسەیە بگرێتە ئەستۆی خۆی و بەڵێنیشی داوە و کارەکەش دەکات.  رووداو: کەواتە ئەمریکا مەشق و راهێنان بەو دوو لیوا هاوبەشە دەکات و پڕچەکیان دەکات؟  عەمید عوسمان محەممەد: بەڵێ، بێگومان ئەمریکا و هاوپەیمانان ئەو کارە دەکەن.