دیزانی قوتابخانەکان نوێیە و سێ نهۆمی دەبێت، بۆ یەکەمجار قوتابخانەکان بە خشتی سوور دروستدەکرێت و سیستەمەکانی  ساردی، گەرمی و کامێری چاودێرییان تێدا جێگیردەکرێت. ١٨ تیمی چێنی چاودێریی شێوازی دروستکردنی قوتابخانەکان دەکەن و هەر ٤٤ قوتابخانەکە خراوەتە بواری جێبەجێکردنەوە.   ئارام لەتیف، ئەندازیار بە تۆڕی میدیایی رووداوی گوت، '' ئەم قوتابخانەیە ٢٤ پۆلییە و شێوازێکی نوێیە و سێ نهۆمە، لەو ٢٤ پۆلییانە، دوو جۆرمان هەیە A وB کە گەورە و بچووکن و هەموو دیوارەکانی بە خشتی سوورە و بلۆک نییە، لە هەنگاوی یەکەمدا کە ئێستا کاری تێدا دەکەین ٤٤ قوتابخانەمان هەیە لە هەموو کەرکووک. "   پڕۆژەی دروستکردنی هەموو قوتابخانەکان بە کۆمپانیا عێراقییەکان دراوە بەمەرجی ئەوەی کە نابێت هیچ قوتابخانەیەک لەسەر زەوی زیادەڕۆ دروستبکرێت و دەبێت زەوی تەرخانکراو موڵکی وەزارەتی پەروەردە بێت، ئەمەش وایکردووە لە کۆی ٤٤ قوتابخانە سێ قوتابخانە بۆ گەڕە کوردییەکان بێت.  سامان زەنگەنە، خاوەن کۆمپانیای بەڵێندەر دەڵێت، '' هەموو ئەو قوتابخانانە دابەشکراوەتە سەر کۆمپانیا نێوخۆییەکان، ئێمەش وەکو یەکێک لەو کۆمپانیایانە لە کەرکووک ٢٨ قوتابخانەمان وەرگرتووە و لەو ژمارەیەدا بەشێکیان لەنێو کەرکووک و بەشێکی دیکەشی لە شارۆچکەکانە و دەستکراوە بەکارکردن، چینییەکان سەرپەرشتیی راستەوخۆی دەکەن بە هاوکاری سەرۆکایەتیی ئەنجوومەنی وەزیران و وەزارەتی نیشتەجێبوون. "  سیستەمی دوو دەوام و سێ دەوام، کە ئێستا لە زۆرینەی قوتابخانەکانی کەرکووک هەیە، چەندین ساڵە کێشەی بۆ خوێندن دروستکردووە، پەروەردەی کەرکووک کە قوتابخانە چینییەکانی بەسەر گەڕەکەکان دابەشکردووە دەڵێت، بەتەواوبوونیان ئەو کێشەیە نامێنێت.  عابد عەلی، بەڕێوەبەری پەروەردەی کەرکووک باسی لەوە کرد، "بێگومان قوتابخانە چینییەکان ئەو گوشارە کەمدەکاتەوە کە هەیە لە تێکەڵبوونی دەوامەکان، چونکە دوو دەوام و سێ دەوام هەیە، بۆیە ئەو گوشارەی نێو قوتابخانەکانمان بۆ کەمدەکاتەوە، ئەگەر دروستکردنیان تەواو بێت و رێڕەوی کارکردن بە باشی و بێ کێشە بڕوات. "  قۆناخی دووەمی دروستکردنی قوتابخانەی چینی، کە ژمارەیان ١٥٢ قوتابخانە دەبێت لە کەرکووک، بڕیارە دوای تەواوبوونی ئەو ٤٤ قوتابخانەیە بخرێتە بواری جێبەجێکردنەوە کە لە گوند و شارۆچکەکان دروستدەکرێت.