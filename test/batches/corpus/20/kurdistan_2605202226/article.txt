چەند رۆژێکە دەنگۆی ماڵ گواستنەوەی د. عەبدوللەتیف ئەحمەد، ناسراو بە عەبدوللەتیف سەلەفی، رێبەری سەلەفییەکانی هەرێمی کوردستان، تۆڕە کۆمەڵایەتییەکانی تەنیوە. ئەمڕۆ پێنجشەممە ٢٦.٥.٢٠٢٢ د. عەبدوللەتیف ئەحمەد بە تۆڕی میدیایی رووداوی راگەیاند: "سلێمانیم جێنەهێشتووە و بە نیازیشم نیم جێیبهێڵم، مەگەر رۆژێک لە رۆژان پێویست بکات بچمە شارێکی دیکە یان وڵاتێکی دیکە. لای من شار گرنگ نییە؛ لای من گرنگ ئەوەیە لەهەر شوێنێک بين، خوداپەرست و چاکەکاربین و بانگەواز و پەروەردە و فێرکردن بکەین؛ تائێستا ١٩ جار ماڵم گواستووەتەوە بۆ چەندین شار و وڵاتی جیا".  عەبدوللەتیف ئەحمەد دەڵێت: "جگە لەو مزگەوتەی کە بانگەواز و پێشنوێژی تێدا دەکەم، بە نیازی وەرگرتنی هیچ مزگەوتێکی دیکە نیم، چونکە یەکەم شت: مامۆستای زانکۆی سلێمانیم و کارم لە کۆلێژی زانستە ئیسلامییەکانە؛ دووەمیشیان مزگەتی خۆم هەیە کە مزگەوتی بەهەشتە و ئێستا لە هەوڵی فراوانکردنیدام".  د. عەبدوللەتیف ئەحمەد رەتیدەکاتەوە لە هەولێر خانووی کڕیبێت، بەڵام لەبارەی بە کرێگرتنی خانووەوە دەڵێت: "تائێستا خانووشم بەکرێ نەگرتووە، بەڵام هەر رۆژێک بۆ سەرپەرشتیکردنی کاروباری کەناڵ و ئەکادیمیای ئامۆژگاری بۆ پەروەردە و فێرکردن و بانگەواز لەهەر شارێکی دیکەی کوردستان خانووش بەکرێ بگرم بۆ ئەو کاتانەی کە دەچم بۆ ئەوێ زۆر ئاساییە و هیچ هەڵە و کێشەیەکی تێدا نییە؛ نە لە روانگەی شەرعەوە و نە لە روانگەی عورف و عادەتەوە، هەروەک چۆن بوونم لە سلێمانی هیچ مانایەکی سیاسی نەبووە، بەهەمانشێوەش لە هەر شوێنێکی دیکەبم هیچ مانایەکی سیاسی ناگەیێنێت".