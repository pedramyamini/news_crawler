رۆژی یەکشەممە ٢٢ - ٠٥ - ٢٠٢٢ فارس نەورۆڵی، گوتەبێژی ئەنجوومەنی سەرکردایەتیی پارتی دیموکراتی کوردستان لە سلێمانی و هەڵەبجە، میوانی بوولتەنی هەواڵەکانی کاژێر ٠٨: ٠٠ بوو، کە بێستوون عوسمان لە ستۆدیۆکانی تۆڕی میدیایی رووداو لە سلێمانی پێشکێشی دەکات. لەبارەی سەردانەکەی نێچیرڤان بارزانی، سەرۆکی هەرێمی کوردستان بۆ سلێمانی رایگەیاند، "ئێستا جیهان لە دۆخێکی تایبەتیدایە، بەتایبەتی دوای شەڕی ئۆکراینا و رووسیا، پێدەچێت لەدوای ئەو شەڕە جیۆسیاسیی جیهان بە شێوەیەکی فراوان بگۆڕێت، ئێمەش لەو ناوچەیە تاوەکو ئێستا هیچ ئامادەکارییەکمان نەکردووە بۆ ئەو گۆڕانکارییانە، بەڵکو قەیرانێکی زۆر هەیە لەنێو خۆمان و لەنێو هێزە سیاسییەکاندا. "  گوتەبێژی ئەنجوومەنی سەرکردایەتیی پارتی دیموکراتی کوردستان لە سلێمانی و هەڵەبجە ئاماژەی بەوەش کرد، "کاک نێچیرڤان بە هەستکردن بەو دۆخە سیاسییە لەسەر ئاستی جیهان و ناوچەکە، جووڵەکانی بەو ئاراستە دەستپێکردووە کە نێوماڵی کورد و گوتاری کوردی ئامادە بکات بۆ ئەو ئەگەرانەی لە ئاییندەدا روودەدەن. "  بە گوتەی فارس نەورۆڵی، لەم سەردانەیدا بۆلای لایەنە سیاسییەکان، "نێچیرڤان بارزانی هەڵگری پەیامی سەرۆکایەتیی هەرێمی کوردستانە، پەیامی کۆی لایەنە سیاسییەکانیش کۆدەکاتەوە، بۆئەوەی دەرئەنجام بڕیارێکی لەسەر بدەن کە لە خزمەتی چاکەی گشتی و خەڵکی هەرێمی کوردستاندا بێت. "  ئەو بەرپرسەی پارتی لە سلێمانی و هەڵەبجە ئەوەیشی خستەڕوو، ئەوان وەکو پارتی دیموکراتی کوردستان هەمیشە ویستوویانە "جیاوازییەکان بە ئارامی بەڕێوەببەین، لە دوایین کۆبوونەوەی سەرکردایەتیی پارتی، پارتی پێشنیازی ئەوەی کرد کە لەگەڵ کۆی لایەنە سیاسییەکان لەسەر مێزی گفتوگۆ دانیشێت و کێشەکانمان چارەسەر بکەین، باوەڕم وایە لە ئاییندەیەکی نزیکدا بکەوێتە گفتوگۆ لەگەڵ کۆی لایەنە سیاسییەکان. "  سەبارەت بە تەوەری گفتوگۆکانی سەرۆکی هەرێمی کوردستان لەگەڵ لایەنە سیاسییەکان، فارس نەورۆڵی گوتی، "هەگبەکەی سەرۆکی هەرێمی کوردستان خێری تێدایە و خێری لەگەڵ خۆی هێناوە، پێموایە لەسەر کۆی کێشەکان گفتوگۆ دەکەن، جووڵەکەی ئەو لە کاتێکی زۆر هەستیاردایە، لە کاتێکدا بوو کە ئەو میوانداری کرابوو بۆ داڤۆس، بەڵام نەچوو، چونکە هەستی کرد کە قەیران لێرە قووڵترن و تاوەکو بەرەی ناوخۆ بەهێز نەبێت، جووڵەکانی دەرەوەمان سەرکەوتوو نابێت. "