دوای نزیکەی سێ مانگ لە ئامادەکاری و ژمارەیەک دیدار لە شارەکانی باشووری کوردستان و عێراق، ئەمڕۆ یەکێتیی نیشمانیی کوردستان لەژێر درووشمی "نوێبوونەوە و چاکسازی" دیداری گشتی ئەنجام دەدات.  قوباد تاڵەبانی، سەرپەرشتیاری دیداری یەکێتی وەک یەکەم بەرپرسی حیزبەکە گوتارێکی پێشکێشکرد و رایگەیاند، "پێویستە داڕشتنێکی راستگۆیانە بۆ سیاسەتی حیزبەکەمان بکەین. "   قوباد تاڵەبانی لەبارەی رووداوەکانی دوای کۆنگرەی یەکێتی کە لەنێوخۆی حیزبەکەدا روویاندا، ئاماژەی بەوە کرد، "لە دوای کۆنگرە هەوڵدرا سەرۆکی حیزبەکەمان بکوژرێت. "     لە گوتارەکەیدا قوباد تاڵەبانی قسەیەکی مام جەلالی بیری ئامادەبووان هێنایەوە و گوتی، "نەیارەکانمان دڵیان بەوە خۆشە کە یەکێتی دۆخی خراپە، بەڵام قسەیەکی مام جەلالتان بە بیردەهێنمەوە، سەفین لەبن بێت یەکێتی لەبن نایەت. "  دەقی گوتاری قوباد تاڵەبانی، سەرپەرشتیاری دیداری یەکێتی:   ٤٧ ساڵ لەمەوپێش دوای بەیانی راگەیاندنی دامەزراندنی یەکێتی کە لە ٢٢ ـی ٥ لە چایخانەیەک نووسرا، دوای ئەو نووسینە کۆبوونەوەیەک، نیمچە کۆنفرانسێک ئەنجامدرا بۆ داڕشتنی سیاسەتی یەکێتی نیشتمانی کوردستان، بۆ داڕشتنی چۆنیێتی کارکردنی یەکێتی نیشتمانی کوردستان، بۆ داڕشتنی سیاسەتی یەکێتی نیشتمانی کوردستان، بۆ داڕشتنی چۆنیێتی کارکردنی یەکێتی نیشتمانی کوردستان، بۆ داڕشتنی سیاسەت و ستراتیژ و روئیاکانی یەکێتی نیشتمانی کوردستان.   هەڤاڵان، ئەو دانیشتنە لە ٢٩ - ٠٥ - ١٩٧٥ ئەنجامدرا کە سبەی یادی ئەو دانیشتنەیە، بۆیە دوای ٤٧ ساڵ ئێمە ئەمڕۆ لێرە دانیشتووینەتەوە بۆ هەمان مەبەست، بۆ ئەوەی پێداچوونەوەیەکی راستگۆیانە بکەین بە سیاسەتەکانی حیزبەکەمان، بۆ داڕشتنەوەی دیدگاو روئیایەکی سەردەمیانە بۆ حیزبەکەمان، بۆ گەیاندنی پەیامێکی راستەقینەی نوێبوونەوە و چاکسازی.  سەرۆک بافڵ تاڵەبانی. هەڤاڵانی بەڕێز. بەخێربێن بۆ دیداری یەکێتی، بەخێربێن بۆ دیداری نوێبوونەوە و چاکسازی. ئەو دیدارەی دەبێتە مایەی نزیکتربوونەوەی یەکێتی نیشتمانی کوردستان و جەماوەرەکەی، ئەو دیدارەی هیوادارین ببێتە هەنگاوێک بۆ ئاشتکردنەوەی یەکێتی نیشتمانی کوردستان لەگەڵ دەنگدەر و جەماوەرەکەی.  زۆرجار دەبیستم، تەنانەت لەلایەن هەندێک لە هەڤاڵە تێکۆشەرەکانی سەرکردایەتی یەکێتی نیشتمانی کوردستان و جەماوەرەکەمان و شیکەرەوە و ئەو کەسانەی کە چاودێری سیاسەت دەکەن کە دۆخی یەکێتی خراپە.  لەگەڵ هەر کەسێکدا قسە دەکەی. بەوە دەستپێدەکات کە دۆخەکە خراپە، بۆ خراپە؟ حەز دەکەم ئەو پرسیارە لە خۆمان بکەین، بەرامبەر بە چی خراپە؟ ئایا دۆخەکە بە گشتی خراپە؟ بەڵێ دۆخی کوردستان بە گشتی خراپە. ئایا حیزبێک هەیە لەو کوردستانە کە دۆخی لە دۆخی یەکێتی باشتر بێت؟ ئایا حیزبێکی دیکە هەیە لە کوردستان کە کێشەی نێوخۆیی نەبێت؟ کە کێشەی متمانەی لەگەڵ جەماوەرەکەی نەبێت؟ یان ئەم کێشەیە تەنیا لەنێو یەکێتی گیرۆدە بووە. یەکێتی دوای چی خراپ بووە؟ یەکێتی رووبەڕووی چی بووەتەوە لەو ١٥ - ٢٠ ساڵەی رابردوو؟ با بیهێنمەوە بیرتان یەکێتی رووبەڕووی چی بووەتەوە لەو ١٥ - ٢٠ ساڵەی رابردوودا.  خوا لێخۆشبوو کاک نەوشیروان کە کەسی دووەمی یەکێتی بوو، کەسێکی کاریگەر و خاوەن کاریزما بوو، خۆیی و پۆلێک سەرکردەی یەکێتی توانیان بەشێکی زۆری جەماوەری یەکێتی لە یەکێتی جیا بکەنەوە و بزووتنەوەی گۆڕانیان دامەزراند، کە ئەمە زیانێکی زۆری بە یەکێتی نیشتمانی کوردستان گەیاند، بەڵام نەڕووخاین و هەر لەسەر پێی خۆمان ماینەوە.  لە ساڵی ٢٠١٢ سەرۆک و رابەری حیزبەکەمان سەرۆک مام جەلال نەخۆشکەوت و لە سیاسەت دوورکەوتەوە، هەموو وایاندەزانی یەکێتی بەرگەی ئەو دوورکەوتنەوەیە ناگرێت، بەڵام نەڕووخاین و هەر لەسەر پێی خۆمان ماینەوە.  لە ٢٠١٤ هەرێمی کوردستان دووچاری کێشەی گەورەی سیاسی و ئابووری و ئەمنی و نێوخۆیی و نێودەوڵەتی بووەوە، داعش بەرۆکی گرتین و مەترسی کەوتە سەر قەوارەی هەرێمی کوردستان. ناڕەزایەتی لە هەرێمی کوردستان گەیشتە ئەوپەڕی بەرزی، خۆپیشاندان و مانگرتن و بایکۆتی دەوام  و فشاری مووچەخۆران و مامۆستایان دەستیان پێکرد، ئەمانە هەمووی لەو ناوچانە بوون کە ناوچەی نفووسی هێزی یەکێتی نیشتمانی کوردستان بوون، هەموو دەیانگوت یەکێتی بەرگەی ئەو هەموو فشارە ناگرێت، بەڵام نەڕووخاین و هەر لەسەر پێی خۆمان ماینەوە.  لە ساڵی ٢٠١٧ بە ئەنجامدانی ریفراندۆم و رووداوەکانی دوای ریفراندۆم، نەیارەکانمان گوتیان یەکێتی تەواو، شیکەرەوەکان گوتیان دوای ئەو قەیرانە یەکێتی هەڵناستێتەوە، ورە گەیشتە ئاستێکی زۆر نزم، ململانێیەکانی نێوخۆی خۆمان گەیشتە ئەوپەڕی ناخۆشی.  لە هەمان ساڵ و لە هەمان کاتدا سەرۆک و رابەڕەکەمان کۆچی دوایی کرد، هەموو شرۆڤەکار و پرۆفیسۆرەکان و جەنگاوەرەکانی سۆشیال میدیا گوتیان ئەمە دوا بزمارە لە تابووتی یەکێتی نیشتمانی کوردستان، بەڵام یەکێتی نەڕووخا و هەر لەسەر پێی خۆی مایەوە.  لەدوای کۆچی دوایی هەڤاڵ مام جەلال کێشەکانی نێوخۆی خۆمان گەورەتر و قووڵتر بوون، چەند بەڕێزێکی خۆشەویستی حیزبەکەمان ناڕازی بوون لە دۆخەکەو بۆ ماوەیەک دوورکەوتنەوە لە حیزبەکە و گوتیان ئەمە لە پێش هەڵبژاردنێکدا دەبێتە شکستێکی گەورە بۆ یەکێتی نیشتمانی کوردستان، بەڵام یەکێتی نەڕووخا و هەر لەسەر پێی خۆی مایەوە.  دوای ئەوە دوو کەسی رەمز و کاریگەری ناو حیزبەکەی خۆمان جەنابی کاک کۆسرەت و هەڤاڵ هێرۆ ئیبراهیم ئەحمەد هەردووکیان لە کاتێکی ناخۆشدا نەخۆشکەوتن، ئەو نەخۆشکەوتنەیان وایکرد دوورکەونەوە لە سیاسەتی رۆژانە، خەڵک گوتیان بەبێ مام جەلال و بەبێ نەوشیروان بە دوورکەوتنەوە و نەخۆشکەوتنی هەڤاڵ کاک کۆسرەت و هێرۆ ئیبراهیم ئەحمەد ئەو حیزبە ناچێت بەڕێوە، بەڵام نەڕووخاین و هەر لەسەر پێی خۆمان ماینەوە.