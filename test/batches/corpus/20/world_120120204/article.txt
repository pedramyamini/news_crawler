دۆناڵد ترەمپ، سەرۆکی ویلایەتە یەکگرتووەکانی ئەمریکا لە توویتێکدا نووسیویەتی "بۆ سەرکردەکانی ئێران - خۆپیشاندەرانتان مەکوژن. پێشتر هەزاران خۆپیشاندەرتان کوشتووە یان زیندانی کردووە، جیهانیش چاودێریتان دەکات".  دۆناڵد ترەمپ هەر لەو پەیامەیدا ئاماژەی بەوە کردووە "زۆر لەوە گرنگتر، ئەمریکا چاودێریتان دەکات، ئینتەرنێت کارابکەنەوە و بهێڵن با رۆژنامەنووسان ئازادانە بسووڕێنەوە، کوشتنی گەلی مەزنی ئێرانتان راگرن! "  پەیامەکەی ترەمپ لەکاتێکدایە، رۆژی شەممە ١١ - ١ - ٢٠٢٠ خۆپیشاندان لە چەند شار و شارۆچکەیەکی ئێران و رۆژهەڵاتی کوردستان دەستیان پێکردووەتەوە، خۆپیشاندەرانی ئێران درووشمی تووند ئاراستەی دەسەڵاتدارانی ئێران دەکەن، لەنێویاندا داوای دەستلەکارکێشانەوەی عەلی خامنەیی، رێبەری باڵای ئێران دەکەن.  دوای گرانکردنی نرخی بەنزین لە هەزار تمەنەوە بۆ سێ هەزار تمەن، لە ١٥ - ١١ - ٢٠١٩ شەپۆلێکی خۆپیشاندان و ناڕەزایی بەشێکی زۆری شارەکانی ئێرانی گرتەوە و رێکخراو و میدیا جیهانییەکانیش ئاماری جۆراوجۆریان لەبارەی ژمارەی قوربانییان خستەڕوو.