عەبدولواحد عەلی بەشار، کارمەندی تەکنیکیی دەزگای خانی، ئەمڕۆ سێشەممە ٢٤ - ٠٥ - ٢٠٢٢، بە تۆڕی میدیایی رووداوی گوت، لە بەشی رۆژهەڵاتی شاری زاخۆوە دوو مووشەک ئاراستەی وێستگەی تەلەڤزیۆنی دهۆک تیڤی و رادیۆی دهۆک کراون. گوتیشی، "مووشەکی یەکەم ئامانجەکەی نەپێکاوە، بەڵام مووشەکی دووەم پەخشی تەلەڤزیۆن و رادیۆکەمانی لەکار خستووە. "  ئەو شوێنە تاوەری پەخشکردنی نزیکەی ١٠ رادیۆ و تەلەڤزیۆنی تێدایە، لەوانەش رادیۆی رووداو. شوێنەکە لە بنکەیەکی سەربازیی تورکیاوە نزیکە و سێ هەفتە لەمەوبەریش مووشەکێک لە کێڵگەیەکی نزیکی کەوتە خوارەوە.  هەروەها لەبارەی رووداوەکە، موشیر محه‌ممه‌د به‌شیر، قایمقامی زاخۆ بە رووداوی راگەیاند، "ئەو کارە لە لایەن گەریلاکانی پەکەکەوە ئەنجامدراوە، دوو مووشەک ئاراستە کراون و یەکێکیان بەر وێستگەیەکی دەزگاکە کەوتووە و زیانی پێگەیاندووە. "  هەر لەبارەی هێرشە مووشەکییەکەی سەر (چیای بێخێر) کە پەخشی چەند دەزگایەکی میدیایی لێیە، دەزگای رۆشنبیری و راگەیاندنی پارتی دیموکراتی کوردستان لە راگەیێندراوێکدا سەرکۆنەی هێرشەکەی کرد و رایگەیاند، "چەکدارانی پەکەکە لە رێگەی مووشەکەوە ھێرشێکی ترسنۆکانەیان کردە سه‌ر بنكه‌یەکی په‌خشی دەزگاکەمان لەنێوان شاری دھۆک و زاخۆ، كه بەھۆیەوە زیانێکی زۆری مادی به‌ر باڵه‌خانه و ئامێرەکانی بنكه‌کە گەیشت و بووە ھۆی وەستاندنی پەخشی رادیۆی دھۆک و کەناڵی دھۆک تیڤی و رادیۆی زاخۆ و کەناڵی دەلال تیڤی و، چەند رادیۆ و کەناڵێکی دیکە کە لە رێگەی ئەو بنکەیەوە پەخشی بەرنامە و پرۆگرامەکانیان بۆ ئەو دەڤەرە دەکەن. "  دەزگای راگەیاندن و رۆشنبیریی پارتی لە راگەیێندراوەکەیدا باسی لەوە کردووە، "له كاتێكدا ئێمه ئه‌م كرده‌وه ترسنۆکانەیە به تووندترین شێوه شه‌رمه‌زار ده‌كه‌ین، رایده‌گه‌یێنین كه به ئامانجگرتنی بنكه‌ی په‌خش و کەناڵە میدیاییەکانی دەزگاکەمان جگه له ترس و تۆقینی په‌كه‌كه له ده‌نگی دلێر و بوێر و راستبێژی راگه‌یاندنی پارتی دیموكراتی كوردستان، مانایه‌كی تر ناگه‌یێنێت. "  دەزگای خانیی رۆشنبیری لەسەر هێرشەکەی ئەمڕۆ بۆسەر دەزگاکەیان راگەیێندراوێکی بڵاوکردەوە و تێیدا دەڵێت، "کارێکی تێکدەرانە بووە"، باس لەوەش دەکات، زیانی ماددی زۆر بەر کەلوپەل و بنکەکەیان کەوتووە، بەڵام "زیانی گیانی نەبووە"  لە روونکردنەوەکەیدا، دەزگای خانی ئەو کارە شەرمەزار دەکات و دەڵێت، "دوای نیوەڕۆی ئەمڕۆ بنکەیەکی پەخشی کەناڵەکەمان کەوتووەتە بەر هێرشێکی مووشەکی چەکدارانی پەکەکە. " هەروەها باسی لەوەش کردووە، "ئەنجامدەرانیان دڵنیادەکەینەوە کە بنکەی پەخشی میدیایی نیشانەی شارستانی و پێشکەوتوویی هەرێمی کوردستان و دۆزی رەوای گەلی کوردە، ئەوە هیچ مەترسییەک بۆسەر هیچ لایەنێک دروستناکات و هیچ بیانوویەک بۆ بەئەمانجگرتنی نییە. "  دەزگای خانی داوادەکات پەکەکە بە سیاسەتی خۆیدا بچێتەوە و "شوێنی دروستی خەباتی خۆیان بزانن و لەوێ چالاکی بکەن. "  لە روونکردنەوەکەی دەزگای خانیدا هەروەها باس لەوەش کراوە، ئەو جۆرە هێرشانە دژی سەروەریی هەرێمی کوردستانە و تەنیا خزمەتی دوژمن و داگیرکەرانی هەرێمی کوردستان دەکات.