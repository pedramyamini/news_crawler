گوندی دینگاوە لە دەشتی قەراج، یەکێکە لەو گوندانە و هەموو خانووەکان کراون بە بارەگا و تونێلی داعش، بەهۆی نەبوونی هێزی عێراقی لە سنوورەکە، دانیشتووانەکەی گوندەکەیان جێهێشتووە.  گوندەکانی تەڕەمەتار، دینگاوە، گردەبۆر و برایم باول، کە پێش هێرشەکانی ١٦ ـی ئۆکتۆبەر زۆرترین کوردی تێدا دەژیا و خاوەن  رووبەرێکی فراوانی کشتوکاڵ بوون، ئێستا بۆ کورد پڕ مەترسییە.  لاوکۆ عەلی، دانیشتووی گوندی دینگاوەیە و بە تۆڕی میدیایی رووداوی گوت، "ناوچەی قەراج کە ٣٨ گوندە، هەمووی چۆڵە، بە هەموویانەوە بە ئەندازەی گوندێکی عەرەب خەڵکی تێدا ناژی، گوندەکە هیچی تێدا نییە و ئێمەش هەندێکجار بە کڵاشینکۆفێکەوە بە رۆژ دێین و بە شەو هاتووچۆ قەدەخەیە، هەر شتێک رووبدات، کەس نییە بە هانامانەوە بێت. "  کۆمار وەلی، دانیشتووی گوندی برایم باول لە سنووری دەشتی قەراج باس لەوە دەکات، "ئەوە گوندی قەبر سەیدە، گوندێکی عەرەبییە و زیاتر لە ٨٠ ماڵی تێدایە، ئەم گوندە بە قەد هەموو سنووری قەراج خەڵکی تێدایە، لەبەر ئەوەی کێشەی ئەمنییان نییە، گوندە کوردییەکانی سنوورەکە، ئەگەر گوندێک سەنگەری تێدا بێت ئەوجا ١٠ ماڵی تێدایە. "  پارتی دیموکراتی کوردستان کە نزیکەی حەوت مانگە گەڕاوەتەوە شارۆچکەی مەخموور، ئاگاداری چۆڵبوونی گوندەکانی سنوورەکەیە و لەوەش بێئومێد بوونە کە حکومەتی عێراق دۆخی گوندە کوردییەکان چاکبکاتەوە.  عەبدوڵلا تاهیر، بەرپرسی ناوچەی مەخمووری پارتی دیموکراتی کوردستان دەڵێت، "تاک و تەرا گوندی کورد ماوە و ژمارەی ماڵەکان لە پەنجەکانی دەست تێپەڕ ناکات، ئەوانەی ماونەتەوە لە گوندەکان بەشێکیان سەرقاڵی ئاژەڵدارین و بەشێکی دیکەیان بەکاری کشتوکاڵی سەرقاڵن، بەڵام بە هۆی خراپیی دۆخی ئەمنی و بوونی بۆشاییی ئەمنی، کوردەکان ناتوانن لە گوندەکان بمێننەوە، لەگەڵ لەشکرکێشی سوپای عێراق بۆ ئەو سنوورە، گوندە عەرەبەکان گەڕاونەتەوە، بەڵام ئەوەی جێگەی نیگەرانی و هەڵوەستەکردنە، کۆی گوندە کوردەکان لەو سنوورە چۆڵبوونە. "  شارۆچکەی مەخموور لە سێگۆشەی نێوان، نەینەوا، هەولێر و کەرکووک هەڵکەوتووە و دوای هێرشەکانی ١٦ ـی ئۆکتۆبەر، کێشەی تەعریب و زیادبوونی جموجۆڵی داعش، گوندە کوردییەکانی گرتەوە و لەو کاتەوە هەر جارە و گوندێکی کورد چۆڵ دەبێت.