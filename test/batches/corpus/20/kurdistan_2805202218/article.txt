ئەمڕۆ یەکەم باری گەنمی ئەمساڵ لە سایلۆی هەولێر بەتاڵکرا. عەبدوڵڵا کاوێس، جووتیارێکی خەڵکی قوشتەپەی دەشتی هەولێرە، ئەو ١٧٠ تۆن گەنمی فرۆشتە حکومەت کە بۆ هەر تۆنێک ٨٥٠ هەزار دیناری پێدەدرێت. دەڵێت، "ئەوە گەنمی دەشتی قوشتەپەیە و بەرئاوە، دڵخۆشین بەو رێژەیە لێمان دەکڕنەوە، لەو نرخە رازین".  لەبارەی خەرجکردنی پارەی جووتیارانی گەنم لەمساڵ و پارەی گەنمی جووتیارانی هەرێمی کوردستان بۆ ساڵەکانی ٢٠١٥، ٢٠١٤ و ٢٠١٦ کە بڕەکەی ٣٠٨ ملیار دینارە و تاوەکو ئێستا نەدراوە، گوتەبێژی وەزارەتی بازرگانیی عێراق دەڵێت، "ئێمە دەستمانکردووە بە خەرجکردنی ٥٠٠ ملیۆن دینار بۆ هەموو پارێزگاکانی هەرێم، بەردەوام دەبین لە پاڵپشتی و پشتیوانی، هەفتەی داهاتووش بڕەپارەیەکی دیکە خەرج دەکرێت".  محەممەد حەنون، گوتەبێژی وەزارەتی بازرگانیی عێراق دەڵێت، شایستەی جووتیارانی ساڵی ٢٠١٤ و دواتر، لە پڕۆژەیاسای ئاسایشی خۆراک یەکلاییدەکرێتەوە کە پەرلەمان تاوتوێی دەکات. دەشڵێت، "دۆخێکی ئەرێنیی زۆر باش و کارلێکی گەورە لە نێوان حکومەتی فیدراڵ و هەرێمی [کوردستان] هەیە. "  ئەو گەنمەی وەردەگیرێت، هەر لە نێوخۆ دەکرێتە ئارد و لە رێگەی بەشە خۆراکی مانگانەوە دابەشدەکرێت، ئەو بەشەی کە سێ مانگە دابەش نەکراوە.  کەمال موسلیم، وەزیری بازرگانی و پیشەسازیی عێراق دەڵێت، "گەنمەکە دەنێرین بۆ ئاشەکان بۆ ئەوەی بکرێتە ئارد، پەنا بەخوا ئەو ماوەی گەنم نەبووە بینێرین بۆ ئاشەکان، ئێستا بەخێرایی دەینێرین و بڕی ئەو سێ مانگەی دواکەوتووە دابەشی دەکەین".  ساڵانە هەرێمی کوردستان پێویستی بە زیاتر لە ٩٥٠ هەزار تۆن گەنم هەیە، عێراقیش پێویستی ساڵانەی نزیکەی ٤ ملیۆن و ٥٠٠ هەزار تۆنە، ئەگەر بەرهەمی ئەمساڵ پێداویستیی نێوخۆ پڕنەکاتەوە، حکومەتی عێراق بڕیاریداوە، تاوەکو ٣ ملیۆن تۆن گەنم لە دەرەوە هاوردەبکات.