بەپێی ئەنجامە بەراییەکانی هەڵبژاردنی پەرلەمانی بەریتانیا، نەدیم زەهاوی، خەڵکی باشووری کوردستانە و بەربژێری پارتی پارێزگارانی بەریتانیا بوو، ٣٣ هەزار و ٣٤٣ دەنگی بەدەستهێناوە و لە هەڵبژاردنەکەدا دەرچووە.  هەروەها فریاڵ کلارک کە خەڵکی باکووری کوردستانە و لە هەڵبژاردنەکەدا بەربژێری پارتی کاربووە، ٢٣ هەزار و ٣٤٠ دەنگی بەدەستهێناوە و بووە بە ئەندام پەرلەمانی بەریتانیا.  بەدەر لەم دوو بەربژێرەر دەرچووە، دوو بەربژێری دیکەی کورد لە هەڵبژاردنەکەدا هەبوونە، بەڵام بەپێی ئەنجامەکان دەرنەچوونە. ئەوانیش ئیبراهیم دووگوش، بەربژێری پارتی کار کە خەڵکی باکووری کوردستانە. ئەوەی دیکەش کاوە بەهەشتیزادە، بەربژێری پارتی لیبراڵ دیموکراتە کە خەڵکی پاوەی رۆژهەڵاتی کوردستانە.  ئەنجامە بەراییەکانی هەڵبژاردنی بەریتانیا ئاشکراکران، بەپێی ئەنجامەکان پارتی پارێزگاران سەرکەوتنێکی گەورەی تۆمارکردووە و پارتی کاریش رووبەڕووی شکستێکی گەورە بووەتەوە.  لە هەڵبژاردنەکەدا پارتی پارێزگاران ٣٦٨ کورسی بەدەستهێناوە، ئەمەش لە کاتێکدایە کە بەتەنیا ٣٢٥ کورسی پێویستە بۆ پێکهێنانی حکومەت.  بەپێی ئەو ئەنجامانە، بۆریس جۆنسن بەبێ پشتیوانی هیچ یەکێک لە پارتەکانی دیکە دەتوانێت حکومەت پێکبهێنێت و برێکزت لەکاتی خۆیدا ئەنجامبدات.  لەبەرامبەردا، پارتی کاری بەریتانیا ژمارەیەکی زۆر کورسی لەدەستداوە، بەجۆرێک لەم هەڵبژاردنە بەتەنیا ١٩١ کورسی بەدەستهێناوە، ئەمەش لە کاتێکدایە لە خولی پێشووی پەرلەماندا ٢٦٢ کورسیان هەبووە.