دارگوێزێک لە گوندی ئەرەدنای سنووری ناحیەی بامەڕنێ کە شارەزایان دەڵێن تەمەنی لەنێوان ٥٠ - ٧٠ ساڵە، بەهۆی بۆردوومانێکی تورکیاوە سووتاوە. هەر دارێکی لەوجۆرە ساڵانە تاوەکو ٢٠ کیلۆ بەرهەمی دەبێت، ئەوە جگە لە سوودە ژینگەییەکەی. بەگوێرەی ئاماری بەڕێوەبەرایەتیی دارستانی دهۆک، پار ١٨ هەزار دۆنم دارستان سووتاوە.  کاوە سەبری، بەڕێوەبەری دارستان و پاوانی دھۆک بە رووداوی گوت، "کاتێک ئاگر بەردەبێتە دارستان، ژینگە تێکدەچێت، رەنگە شوێنێک هەبێت بۆ چاندنی جۆرێک دار باش بێت، بەڵام دوای ئەوەی ئاگری تێبەردەبێت، جارێکی دیکە ئەو جۆرە دارە لێی نەڕوێتەوە، یان گیاندارەکان بەوهۆیەوە لەوێ دەڕۆن و ناگەڕێتەوە. "  تەنیا ساڵی رابردوو لە ناحیەی کانی ماسێ ٢٢ دۆنم زەوی سووتاون. هەردوو گوندی کێستە و چەلیکا لە سنوورەکە کە زۆرینەی زەوییەکانیان باخ و دارستانە، زیاتر لە ١٥ جۆر داری تێدایە و تەمەنیان لە ٣٠ ساڵ زیاترە، لەماوەی دوو مانگی رابردوودا بەهۆی شەڕ و ئاڵۆزییەکانی نێوان تورکیا و پەکەکە، بەشی هەرەزۆریان سووتاون.  ناسر مەجید، جووتیارە و دەڵێت، "زیاتر لە ١٠ هەزار دۆنم زەوی بەراو و دێم لەنێوچووە، ئەو زەوییانە جۆرەها داری تێدابووە وەکو سێو، مشمش، ترێ و چەندین میوەی دیکە. "  بەخێوکردنی مەڕوماڵات بەهۆی چاندنی مینی چێنراوەوە ئەستەم بووە، هەروەها بەهۆی ترس لە بۆردوومان و سووتانی پووش و پاوان لە لایەکی دیکە، گیاندارە کێوییەکان، خشۆک و باڵندەکانیش لە ناوچە سنوورییەکان دوورکەوتوونەتەوە و کۆچیان کردووە. لەماوەی تەنیا یەک ساڵدا هەزار و ١٤٠ کورەنگی مێش - یش لەو سنوورە هەر بەهۆی ئەو شەڕەوە لەنێوچوون.  حوسێن راڤینی، لە گوندی راڤینا - ی دەڤەری بەرواری باڵا میشی هەیە، ساڵی رابردوو ٩٠ کورەنگی مێشی هەبووە، بەڵام ئەمساڵ تەنیا ١٤ ـی ماوەتەوە و دەڵێت، "ئەوە چەند ساڵێکە ناتوانین مێشەکانمان ببەینە کوێستان لە ترسی فڕۆکەی تورکیا و پەکەکە، مێشەکان لەبەر دەنگی بۆمب و بارووت دەمرن، ناوێرن دەرکەون و لاواز دەبن، بەوشێوەیەش دەمرن. "  نەجمەدین تەمەر، ئاژەڵدارە و باس لەوە دەکات، "لەم ناوچەیە هەموو جۆرە گیاندارێک زۆر بوون، بەڵام دوای ئەوەی ئەم ئاڵۆزییە ناوچەکەی گرتەوە، ئەو گیاندارانەش کەموونەوە و نەمان. "   لە ساڵی ١٩٩٢ وەوە تاوەکو ئێستا ٣٨٠ گوند لە سنووری پارێزگای دهۆک بەهۆی ئەو ئاڵۆزییانەوە چۆڵکراون، ٧٠ ناوچەی شوێنەواری کەوتوونەتە ناوچەی شەڕ. هەرچەندە ژمارەیەکی دروست لەبەردەستدا نییە، بەڵام دەگوترێت بە دەیان ئەشکەوتی مێژوویی کەوتوونەتە ناوچەکانی شەڕی نێوان تورکیا و پەکەکە، تورکیا لە بەشێک لەو ناوچە شوێنەوارییانە خاڵی سەبازی داناوە.  کۆڤان ئیحسان، شوێنەوارناس ئاماژەی بەوە کرد، "ژمارەیەکی زۆر ئەشکەوتمان هەن، بۆ نموونە؛ ژمارەیەکی زۆر ئەشکەوتمان لە هێتیتێ هەن و ئێستا لەوێ ئۆپەراسیۆن بەڕێوەدەچێت و کاریگەری لەسەر ئەو شوێنانە دروستکردووە. "  لە ساڵی ٢٠٢٠ ـەوە تاوەکو ئێستا، تورکیا چوار ئۆپەراسیۆنی دژی گەریلاکانی پەکەکە لە سنووری پارێزگای دهۆک و ئیدارەی سەربەخۆی زاخۆ ئەنجامداوە، دوایین ئۆپەراسیۆن چەنگ قوفڵ بوو کە ١٨ ـی مانگی رابردوو لە سنووری شێلادزێ و کانی ماسێ بەڕێوەچوو.