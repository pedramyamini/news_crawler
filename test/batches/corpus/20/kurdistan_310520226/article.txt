سەرقاڵیی یەکێتی بە دیداری حیزبەکەیەوە کە ٢٨ ـی ئایار دەستیپێکرد، کۆبوونەوەی دووەمی یەکێتی و پارتی دواخست. بەپێی زانیارییەکانی تۆڕی میدیایی رووداو، بڕیارە سەرەتای ئەم مانگە هەردوو حیزب جارێکی دیکە کۆببنەوە.  چنار سەعد عەبدوڵڵا، ئەندامی سەرکردایەتی پارتی دیموکراتی کوردستان باسی لەوە کرد، "لە راگەیێندراوی کۆتایی کۆبوونەوەکە راگەیێندرا کە لیژنەیەکی هاوبەش پێکهاتووە کە بەرنامەی کاری خۆی دادەنێت، لە هەردوولایەن نوێنەر دانراوە. هەموومان چاوەڕێین کە رۆژانێکی گەرموگوڕی کۆبوونەوە لە ئارادا بێت. "   بەڕێوەچوونی هەڵبژاردنی پەرلەمانی عێراق لە هەشت مانگ نزیک دەبێتەوە و نەخشەی کورسییەکانی پەرلەمان و نزیکبوونەوەی هەندێک هێزیش لە یەکتری، ماڵی هەرسێ پێکهاتەی شیعە و سوننە و کوردی پەرتەوازە کردووە.  ئێستا پارتی و یەکێتی لەبەردەم سێ بژاردەدان، بڕیاردان لەسەر بەرهەم ساڵح وەک بەربژێری هاوبەش، دیاریکردنی کەسایەتییەکی دیکە وەک بەربژێری هاوبەش، رێکنەکەوتن و بە دوو بەربژێری جیا و چوونەوە نێو رکابەرایەتییەکانی بەدەستهێنانی پۆستەکە.    لە عێراق لەگەڵ بەرزبوونەوەی پلەی گەرما، گوشارە نێوخۆیی و دەرەکییەکانیش لەسەر لایەنەکان زیادیانکردووە. عارف حەمامی، پەرلەمانتاری چوارچێوەی هاوئاهەنگی بە رووداوی راگەیاند، "مانگی حوزەیران یەکلاکەرەوە دەبێت و لایەنەکان هەستیان بە مەترسیی توڕەیی شەقام و کاریگەرییە نەرێنییەکانی دواخستنی هەڵبژاردنی سەرۆککۆمار و پێکهێنانی حکومەت کردووە. "   مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتی دەڵێت، "یەکێتی و پارتی و حیزبەکانی دیکەش دەبێت دابنیشن لەسەر دوا کێشە قسەبکەن. دەبێت بە هەڵپەسێردراوی کێشەکان نەهێڵنەوە. "  جمۆجووڵێکی سیاسی لە هەرێمی کوردستان دەستیپێکردەوە، دوای ئەوەی نێچیرڤان بارزانی رۆژی ٢٣ ـی ئایار سەردانی لایەنە سیاسییەکانی لە سلێمانی کرد و رۆژی ٢٥ ـی ئایار مەکتەبی سیاسیی یەکێتی و پارتی کۆبوونەوە. رۆژێک دواتر یۆنامی ٦ لایەنی کوردستانی کۆکردەوە. رۆژی هەینیش سەرۆک بارزانی و ئیمانوێل ماکرۆن پێکەوە دۆخی عێراقیان تاوتوێکرد.