بەدرخان ئیبراهیم، خاوەنی کۆمەڵگە گەشتیارییەکە بە رووداوی گوت، "بە منیان گوت وەکو قەرەبوو ٤٥٠ ملیۆن دینارت دەدەینێ، بەڵام ئەوە نابێتە ٢٠ % ـی مافی من، چۆن وەریدەگرم! چونکە ئەو زەوییە هی سێ هاوبەشە و هەشت خێزانی لەسەرە. "  خاوەنی ئەو کۆمەڵگە گەشتیارییەی زاخۆ کە دوو هۆڵی ئاهەنگ، سەیرانگە، کافێ، شوێنی یاری و گەراجێکی راوەستانی ئۆتۆمبێل لەخۆدەگرێت، لە بەرامبەر تێکدانی شوێنەکانیان، سکاڵایان لەسەر شارەوانیی زاخۆ تۆمار کردووە.  ئەوان شارەوانیی زاخۆ بەوە تۆمەتبار دەکەن کە پێشێلی یاسای کردووە، بۆ راستکردنەوەی ئەوەش داوای قەرەبووکردنەوە دەکەن، بەڵام هێشتا کەیسەکە لە دادگەیە و لە قۆناخی لێکۆڵینەوەدایە.  بەهادین یوسف، پارێزەری خاوەن کۆمەڵگە گەشتیارییەکە باس لەوە دەکات، "ئێمە وای دەبینین کە ئەم کارە بە زۆرداریی کراوە، لەبەر ئەوە سکاڵامان تۆمار کردووە و داوای قەرەبوومان بۆ خاوەنەکەی کردووە. "  خاوەنی زەوییەکە بە "موساتەحە" لە ساڵی ٢٠٠٧ ئەو زەوییەی لە شارەوانی وەرگرتووە.  وەلات سەعدی، سەرۆکی شارەوانیی زاخۆ ئاماژە بەوە دەکات، "بەڕاستی بابەتی هۆڵی ڤین، ئێمە ویستوومانە لەڕێگەی دادگەوە چارەسەر بکرێت، هەرچەندە ئێستا دانیشتنی دادگە بەڕێوەدەچێت، بەڵام بە خاوەنی گرێبەستەکەمان گوتووە لە دادگە داوای مافی خۆی بکات، هۆشداریمان داوەتێ کە چۆڵی بکات و رادەستی ئێمەی بکات، لە دادگە داوای مافی خۆی بکات و ئەوەی مافی ئەو بێت لەوێ وەریدەگرێت. "  شارەوانیی زاخۆ بەنیازە لەسەر ئەو زەوییە کە هەزار و ٢٥٠ مەترە، پرۆژەیەکی گەشتیاریی گشتیی دروستبکات، بەڵام خاوەن کۆمەڵگە گەشتیارییەکە بەوە رازی نییە و داوای قەرەبووکردنەوە دەکەن.