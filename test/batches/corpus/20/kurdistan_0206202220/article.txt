شەهاب غەوارە، برای عەلی غەوارە بە رووداوی گوت، "براکەی من ئۆتۆمبێلی پێبوو لەگەڵ دایکم بوو، لەنێو شەقام بوون، لە پێش چاوی دایکم گرتیان و بردیان بۆ زیندان، دواتر بردیان بۆ زیندانی تەورێز و گوللەبارانیان کردن. "  ٣٩ ساڵ بەسەر کۆمەلکوژیی ٥٩ گەنجی مهاباد تێپەڕدەبێت. لە دوو مانگدا دەستبەسەر، دادگایی و گوللەبارانکران.  حەوت رێکخراوی داکۆکیکار لە مافی مرۆڤ لە رۆژهەڵاتی کوردستان لە هەوڵدان بۆ ئەوەی ٢ ـی مانگی ٦ ـی هەموو ساڵێک، لە لایەن حیزبەکانەوە بە رۆژی زیندانییانی سیاسیی رۆژهەڵاتی کوردستان بناسێنرێت.  سەڵاح خزر پوور، بەرپرسی ئەنجوومەنی زیندانییە سیاسییەکانی رۆژهەڵاتی کوردستان دەڵێت، "ئێمە وەکو ناوەندەکانی مافی مرۆڤ کار لەسەر ئەوە دەکەین ئەو پرۆژە پێشنیازە بدەینە حیزبەکان و ناوەندی هاوکاری تاوەکو رێکخراوەکانی مافی مرۆڤ داوایان لێدەکەن ئەو رۆژە وەکو رۆژی زیندانی سیاسی بناسێن. "  ژیلا موستەعجر، ئەندامی بەڕێوەبەری رێکخراوی هەنگاو باسی لەوە کرد، "پاڵپشتیکردنیان ئەرکە و من پێموایە پاڵپشتی ئەو بیرۆکەیە دەکەن، چونکە درووشمەکانیان ئەوە دەخوازێت، دوژمنە هاوبەشەکەشیان ئەوە دەخوازێت پاڵپشتیی بکەن. "   لە کۆتاییەکانی مانگی ٥ ـی ساڵی ١٩٨٣ لە زیندانی تەورێز ٥٩ گەنجی مهابادی لە دادگایکردنێکى چەند خولەکیدا بە لە سێدارەدان سزادران و دواتر گوللەباران کران، دوای تێپەڕبوونی مانگێک بەسەر کۆمەڵکوژییەکە، قایمقامی مهاباد بە فەرمی ناوی قوربانییەکانی راگەیاند، بەڵام تاوەکو ئێستا کەسوکاری قوربانییان نازانن تەرمی رۆلەکانیان چۆن و لە کوێ بەخاک سپێردراون.