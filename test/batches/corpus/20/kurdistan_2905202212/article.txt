هاشم محێدین حەمۆ، موختاری گوندی بێدەرێ لە سنووری قەزای سێمێل دەڵێت، " ٩٧ تۆن گەنمم بە پارە کڕیبوو و، یەک گوڵە گەنمیشم نەدورییەوە، ١٧٠ دۆنم زەویم کردبوو بە گەنم، داوا لە حکومەت دەکەم کە هاوکاریمان بکات، لە ئاسمانەوە خودا و لەسەر زەویش حکومەتمان هەیە. "  حەجی عەبدوڵڵا، جووتیارە و بە رووداوی گوت، " ١٣٩ تۆن گەنمم بە زەویدا کردووە و ٢٠٠ تۆن جۆشم چاندبوو، یەک تۆن بەرهەمیشم نابێت، هەندێک زەوی دیکەم هەیە و ئاوم داوە، مەگەر ئەوەیان کەمێک بەرهەمی هەبێت، ئەویش هەر بەشی ئالیکی ئاژەڵ دەکات. "  جووتیارێک لە سنووری سێمێل، ئەمساڵ زەوی سێ گوندی بە گەنم چاندبوو، هەروەها ١٥٠ تۆن بنەتۆی گەنمی بەو زەوییانەدا کردبوو، بەڵام وەکو خۆی دەڵێت، هیچ بەرهەمێکی نەبووە.  خدر عەبدوڵڵا عەلۆ، جووتیارە و باس لەوە دەکات، ٤٠٠٠ دۆنم زەوی و بگرە زیاتریش دەکێڵین، تاوەکو ئێستا یەک دەنگە گەنمم نییە، دوو دەڕاسەم هەبوو، پار یەکێکم فرۆشت و دام بە بنەتۆ، بەڵام ئەمساڵ گەنم نییە، دەڕاسەکەمان راگرتووە و نایبەینە دەرەوە. "  بەڕێوەبەرایەتیی کشتوکاڵی زاخۆ ئاماژە بەوە دەکات، ئەمساڵ داوای ١٠٠٠ تۆن گەنمیان کردووە بۆ ئەوەی جووتیاران بتوانن جارێکی دیکە بەردەوامی بە چاندنی گەنم بدەنەوە.  ئەحمەد سامی، بەڕێوەبەری کشتوکاڵی زاخۆ گوتی، "پلان هەیە بە بنەتۆ قەرەبوویان بکرێتەوە، وەزارەتی کشتوکاڵ هەندێک پلانی داناوە و کۆبوونەوەش کراوە بۆ قەرەبووکردنەوەی ئەو جووتیارانەی کە زیانیان بەرکەوتووە. "  ئەمساڵ لە سنووری زاخۆ ١٢٨ هەزار دۆنم زەوی بە گەنم چێنرابوو، هەروەها لە دەشتی سلێڤانەیش لە باتێل ١١٤ هەزار دۆنم چێنرابوون، بەڵام بەپێی ئاماری کشتوکاڵی زاخۆ، زەوییە بەگەنم چێنراوەکانی سنووری باتێل، ٩٠ % و لە زاخۆش ٣٠ % وشکبوون.