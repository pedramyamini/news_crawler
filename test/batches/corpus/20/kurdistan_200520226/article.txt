بەپێی نووسراوێکی دیلان غەفوور، نوێنەری کەرکووک لە ئەنجوومەنی نوێنەرانی عێراق کە واژۆی شەش ئەندامی فراکسیۆنەکانی یەکێتی نیشتمانی کوردستان، یەکگرتووی ئیسلامی کوردستان، کۆمەڵی دادگەری کوردستان، نەوەی نوێ، سەربەخۆی بەسەرەوەیە و ئاڕاستەی سەرۆکی ئەنجوومەنی نوێنەرانی عێراق کراوە تێیدا داوای پێکهێنانی لێژنەیەک بۆ چاودێریکردنی جێبەجێکردنی ماددەی ١٤٠ دروست بکەن.  دیلان غەفوور، ئەندامی ئەنجوومەنی نوێنەرانی عێراق و نوینەری کەرکووک رۆژی هەینی، ٢٠ - ٥ - ٢٠٢٢ بە تۆڕی میدییای رووداوی گوت: "وەکو فراکسیۆنە کوردییەکان لە پەرلەمانی عێراق داوامانکردووە لێژنەیەک پێکبهێنرێت بۆ بەدواداچوونی پرسی جێبەجێکردنی ماددەی ١٤٠ی دەستووری عێراق ئەوەش بەپێی ئەوەی کە لە ماددە ٧١ی پەیڕەوی ناوخۆی ئەنجوومەنی نوێنەراندا هاتووە، بۆیە بە گرنگی دەزانین ئەو لێژنەیە بۆ ئەم خوولەی پەرلەمان کارابکرێتەوە بۆ ئەوەی کارەکانی دیار بێت. "  دیلان غەفوور گوتیشی: "لە یاسای بودجەی ساڵی ٢٠٢١ دا زیاتر لە ٥٠ ملیار دینار بۆ جێبەجێکردنی ئەو ماددەیە تەرخانکرابوو، بۆیە کاری جیددی دەکەین ئەو لێژنەیە چالاک بکرێتەوە و کارەکانی بکات، ماددەی ١٤٠ ماددەیەکی دەستوورییە و بەپێی بڕیارەکانی دادگەی باڵای فیدڕاڵی ماددەکە تاوەکو ئێستا کارپێکراوە، بۆیە بوونی ئەو لێژنەیە کاریگەریی لەسەر چۆنێتی جێبەجێکردنی ماددەکە دەبێت. "  مادەی ١٤٠ی دەستووری عێراق، تایبەتە بە چارەسەرکردنی پرسی کەرکووک و ناوچە کێشەلەسەرەکان، ئەویش بە سێ قۆناخ، کە بریتین لە ئاساییکردنەوە، سەرژمێریی، گشتپرسی، کە تاوەکو مانگی ١٢ی ساڵی ٢٠٠٧ تێپەڕنەکات، جگە لە بەشێکی قۆناخی یەکەم نەبێت، هیچ هەنگاوێکی دیکەی ئەو مادەیە جێبەجێ نەکراوە.