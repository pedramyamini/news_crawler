لە چاوپێکەوتنێكیدا لەگەڵ ئاژانسی رۆیتەرز لە شاری لەندەنی پایتەختی بەریتانیا، مارک ئیسپەر، وەزیری بەرگریی ئەمریکا رایگەیاند "هەموو کەسێك ئەو هەڕەشانە نابینێت کە تورکیا دەیانبینێت".  ئیسپەر پەیامێک بۆ تورکیا دەنێرێت و دەڵێت "پەیامەکەمان بۆ تورکیا ئەوەیە کە ئێمە پێویستمان بەوەیە سەبارەت بە پلانەکانی ناتۆ بەرەو پێشەوە بڕۆین، ناکرێت ئەو پرۆسەیە لەسەر بنەمای نیگەرانییە تایبەتەکانی ئەوان بووەستێندرێت".  وەزیری بەرگریی ئەمریکا باسی لەوە کرد کە هەموو کەسێک ئامادەنییە بەگوێرەی ئەجێندای تورکیا بجوڵێتەوە و دەشڵێت "یەکڕیزیی هاوپەیمانان و ئامادەییان واتای ئەوەیە کە هاوپەیمانێتییەکە تیشک بخاتە سەر بابەتە گەورەکان".  لێدوانەکانی ئیسپەر لەکاتێكدان، حکومەتی تورکیا پشتگیرییەکانی بۆ پلانی بەرگریی ناتۆ تایبەت بە ناوچەی بەڵتیک و هەروەها پۆڵەندا لەبەردەم هەژموونی رووسیا، بە پشتگیری ناتۆ بۆ ئۆپەراسیۆنە سەربازییەکانی دژ بە یەپەگە لە باکووری رۆژئاوای سووریا بەستووەتەوە.  ئەمڕۆ ٣ - ١٢ - ٢٠١٩ کۆبوونەوەی لووتکەی ناتۆ بە بەشداریی ٢٩ ئەندامی رێکخراوی ناتۆ لە لەندەن بەڕێوەدەچێت. ئەمریکا لەسەر ئاستی سوپا گەورەترین ئەندامی رێکخراوەکەیە و بەدوای ئەمریکاش تورکیا دووەم گەورەترینی ناتۆیە.