ماڵپەڕی بلومبێرگ وردەکارییەکی گەشتە دیپلۆماسییەکەی لایەنە ناکۆکەکانی لیبیای بۆ رووسیا بڵاوکردووەتەوە، جێگەی تێڕامانە کە چۆن لایەنێکی لیبیای تۆراندووە و وای لێکردووە وڵاتەکە بەجێبێڵێت.  خەلیفە حەفتەر، سەرۆکی سوپای نیشتیمانیی لیبیا کەسێکی لەخۆڕازی و بەتەمەنە، ٧٦ ساڵی تێپەڕاندووە، هەریەک لە ئیمارات، میسر، فەرەنسا، رووسیا، ئەمریکا و سعوودییە پاڵپشتیی دەکەن.  حەفتەر داوای کردووە لە مۆسکۆ فەرشی سووری بۆ رابخەن، کاروانی ئۆتۆمبێلەکانی روویان لە وەزارەتی دەرەوەی رووسیاکردووە. دوایی داوای کردووە پووتین ببینێت، سێرگی لاڤرۆڤ، وەزیری دەرەوەی رووسیا پێشوازیی لێکردووە. حەفتەر تووڕە دەبێت و لە وەزارەتی دەرەوە دەچێتە دەرەوە و بە فڕۆکەیەک بەرەو ئوردن دەگەڕێتەوە بەبێ ئەوەی واژۆی رێککەوتنەکە بکات.  کیریل سیمیۆنۆڤ، شارەزای دۆخی لیبیا لە ئەنجوومەنی کارووباری نێودەوڵەتی رووسیا دەڵێت، "ئەمە شتێک بوو پووتین هەرگیز لە بیری ناکات. حەفتەر رایکردووە  لەکاتێکدا پێشبینیکراوە کە رێککەوتن واژۆبکات. رێزی لە خاوەنماڵ نەگرتووە و گورزێکی لە ئابڕووی رووسیا داوە. "  لایەنەکەی دیکەی لیبیا فایز سەراج، سەرۆکی حکومەتی ویفاقی لیبییە کە تورکیا، قەتەر و ئیتاڵیا  پاڵپشتیی دەکەن و حکومەتی تەرابلوسیان لەژێر دەستدایە، بەڵام لەلایەن حکومەتی حەفتەرەوە لە رۆژهەڵاتی وڵاتەوە تاوەکو رۆژی رێککەوتنی نێوان ئەنقەرە و مۆسکۆ چووەتە بواری جێبەجێکردنەوە، لەژێر گوشارێکی زۆردا بوون.