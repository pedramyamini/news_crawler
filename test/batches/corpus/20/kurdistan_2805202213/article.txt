لە بوولتەنی کاژێر ١٢: ٠٠ ـی رووداو کە سەنگەر عەبدولڕەحمان پێشکێشی دەکات باس لە دیداری گشتیی یەکێتی و گوتەکانی بافڵ تاڵەبانی کرا کە لە دیدارەکەدا بە فەرمیی وەک سەرۆکی یەکێتی ناسێندرا. هەروەها هەوڵەکان بۆ کۆتاییهێنان بە چەقبەستووی سیاسی لە عێراقیش بابەتێکی دیکەی باسەکان بوو.    دوای نزیکەی سێ مانگ لە ئامادەکاری و ژمارەیەک دیدار لە شارەکانی باشووری کوردستان و عێراق، ئەمڕۆ یەکێتیی نیشمانیی کوردستان لەژێر دروشمی "نوێبوونەوە و چاکسازی" دیداری گشتی دەستی پێکرد.  لە دەستپێکی دیدارەکەدا قوباد تاڵەبانی، سەرپەرشتیاری مەکتەربی سکرتایەتی مام جەلال و سەرپەرشتیاری دیداری یەکێتی رایگەیاند، "پێویستە داڕشتنەوەیەکی راستگۆیانە بۆ سیاسەتی حیزبەکەمان بکەین بۆ دارشتنەوەی دید و روئیایەکی سەردەمیانە و بۆ گەیاندنی پەیامێکی راستەقینەی نوێبوونەوە و چاکسازی. "  قوباد تاڵەبانی لە دیداری یەکێتیدا بافڵ جەلال تاڵەبانی وەک سەرۆک ناوبرد و گوتی: لە دوای کۆنگرەی چواری یەکێتی بەشێک لە کێشەکانی یەکێتی چارەسەرکران، بەڵام ھەندێک کێشەی ترمان بۆ دروستبوو، ھەوڵی کوشتنی سەرۆکی حیزبەکەمان درا، بەڵام ئەمە نەبووە ھۆی روخاندن و شکستی حیزبەکەمان.  قوباد تاڵەبانی گوتیشی: لەژێر سەرکردایەتی سەرۆک بافڵ جەلال تاڵەبانی توانیمانە ئارامییەک بگەڕێنینەوە بۆ ناو حیزبەکەمان و توانیوومانە ببین بە روئیا و سیاسەتێکی سەربەخۆی خۆمان.  هەر لە دیدارەکەدا بافڵ تاڵەبانی قسەی بۆ ئامادەبووان کرد و ئاماژەی بەوە کرد، "لە هەڵبژاردنی داهاتوودا بەربژێریان بۆ پۆستی سەرۆکوەزیرانی حکومەتی هەرێمی کوردستان و سەرۆکی هەرێمی کوردستان دەبێت. " گوتیشی: لە بردنەوەی پۆستی سەرۆککۆمار سەرکەوتوو دەبین.  بافڵ تاڵەبانی دەشڵێت: لە سیاسەتی نەوت و سیستمکەی رزای نیم و دەبێت سیاسەتێکی دروستمان بۆ گاز هەبێت، دژی ئەوەش نین گاز هەناردەی ئەوروپا.  سەرۆکی یەکێتی گوتیشی: دەبێت لە عەقڵەیەتی زۆنی زەرد و سەوز بێینە دەرەوە و کۆبوونەوەمان لەگەڵ پارتی باشبوو و کۆبوونەوەکان بەردەوام دەبن.  لە پانێڵێکی دیداری یەکێتیدا دەرباز کۆسرەت رەسووڵ، کارگێری مەکتەبی سیاسی و ئەندامی لیژنەی باڵای دیداری یەکێتی گوتی: یەکێتی هەرگیز حیزبی بنەماڵە نەبووە و لەسەرەتای درووستبوونی یەکێتییەوە هەزاران بنەماڵە رۆڵیان لە گەشەکردنی یەکێتی هەبووە و تێیدا بەشدارن.  لە بوولتەنی کاژێر ١٢: ٠٠ سەبارەت بە دیداری یەکێتی د. شوان عوسمان، راوێژکاری سەرۆکی ئەنجوومەنی باڵای سیاسی و بەرژەوەندی یەكێتی نیشتمانی كوردستان باسی لەوە کرد، لە پاش رووداوەکانی هەشتی تەمموزەوە هاوسەرۆکی کۆتای هاتبوو، ئەندامانی سەرکردایەتی یەکێتی رازی بوون بەوەی بافڵ تاڵەبانی بکرێتە سەرۆکی یەکێتی.  د. شوان عوسمان، گوتیشی: لە رووی واقعییەوە لە پاش رووداوەکانی هەشتی تەممووزەوە هاوسەرۆکی لەنێو یەکێتی نەماوە، ئەوەی ئەمڕۆ لە دیداردا کرا تەنیا بە فەرمیی ناساندن بوو، لە دوای رووداوەکانی هەشتی تەممووزەوە بافڵ تاڵەبانی وەکو سەرۆک هەڵسوکەوتی کردووە و وەک سەرۆک لێی قبوڵکراوە.  راوێژکاری سەرۆکی ئەنجوومەنی باڵای سیاسی و بەرژەوەندی یەكێتی نیشتمانی كوردستان دەشڵێت: دەبوو لاهوور جەنگی ئەو کاتەی دەسەڵاتی هەبوو هەوڵی بدایە پەیڕەو و پڕۆگرام لەناو کۆنگرە دەنگی لەسەر بدرێ و گفتوگۆی لەسەر بکرێت.  ئاماژەی بەوەش کرد: هەموو سەرکردایەتی کۆکبوون لەسەر ئەوەی بافڵ تاڵەبانی، سەرۆکی یەکێتی بێت زۆر ئاساییە پەیڕەو و پڕۆگرام لەلایەن سەرکردایەتی ئێستای یەکێتییەوە گۆڕانکاری تێدا بکرێت، سەرکردایەتی ئەو پەیڕەوەی نووسیوە و سەرکردایەتیش بافڵ تاڵەبانی وەک سەرۆک ناساندووە، هەموو ئەو بڕیارانەی بافڵ تاڵەبانی داویەتی کۆی سەرکردایەتی کۆکبوون لەسەری.  د. شوان عوسمان، گوتی: لە ئەمڕۆوە پەیڕەو و پڕۆگرام بەو شێوەیە دەبێت لەگەڵ بارودۆخی نێو یەکێتی نیشتمانی بگونجێت، سەرکردایەتی ئێستای یەکێتی تێڕوانین و ئایدیایەکی دیکەی هەیە بۆ مامەڵەکردن لەگەڵ پارتی و حیزبەکانی دیکەش، زۆر ئاساییە کە پارتی کێبڕکێی پۆست لە بەغدا لەگەڵ یەکێتی دەکات، یەکێتیش کێبڕکێ لەسەر ئەو پۆستانە دەکات کە لە هەرێمدا هەیە.  گوتیشی: ئەگەر رێککەوتن نەبێت و درێژە بەو هەوڵانە نەدرێت کە نێچیرڤان بارزانی دەستیپێکردووە، ئەوا دەگەینە کێبڕکێ لەسەر ئەو پۆستانەی لە هەرێمی کوردستان هەیە.  د. عەرەفات کەرەم: رەوتی سەدر پێیان گوتین یەکێتی بڕیاری بە دەست خۆی نییە  لەبارەی دۆخی سیاسی عێراق و هەوڵەکان بۆ کۆتایهێنان بە چەقبەستووی سیاسی لە عێراق د. عەرەفات کەرەم، بەرپرسی دۆسیەی عێراق لە بارەگای بارزانی لە بوولتەنی کاژێر ١٢: ٠٠ دا گوتی: پێکهێنانی حکومەت بەهۆی یەکلانەبوونەوەی پرسی سەرۆککۆمارەوە وەستاوە و ئەوەش بەهۆی پۆستی سەرۆککۆمارەوە نییە، بەڵکو پاش سەرۆککۆمارە کە دەبێت کەسێک بۆ سەرۆکوەزیران دەستنیشان بکات، لەبارەی هاوپەیمانی رزگاری نیشتمانییەوە، دەڵێت کە هاوپەیمانییەکە بەردەوامە و هەڵوێستەکانی سەدر بە راوێژبووە لەگەڵ پارتی.  د. عەرەفات کەرەم گوتیشی: بەشێکی هێزە شیعەکان تۆمەت بۆ کوردستان دروستدەکەن و ئەو هێزانە مەزهەبیان خستووەتە پێش نیشتمان بۆیە کاتێک کوردستان پێشدەکەوێت بەشێکی هێزە شیعەکان گرفت دروستدەکەن.  لەبارەی پێکهێنانی حکومەتی عێراقەوە، د. عەرەفات کەرەم گوتی: پێکهێنانی حکومەت لەسەر پرسی سەرۆککۆمار وەستاوە.  ئاماژەی بەوەش کرد: چوارچێوەی هاوئاهەنگی گرفتی نییە سەرۆککۆمار بۆ پارتی بێت بەڵکو چوارچێوەی هاوئاهەنگی گرفتیان لە پاش سەرۆککۆمار هەیە تەنانەت چوارچێوەی هاوئاهەنگی گرفتی لە کاندیدبوونی جەعفەر سەدر نییە ئەوان دەیانەوێت لایەنە شیعەکان پێکەوە هاوپەیمانی پێکبهێنن و بوونی رەوتی سەدر لەنێو هاوپەیمانی رزگاری نیشتمانی بە مەترسی دەزانن.  د. عەرەفات کەرەم دەشڵێت: هەندێک لایەنی کوردستان ئامادەنەبوون پێکەوە بچینە بەغدا، سەرۆک بارزانی بڕیاریدا عیماد ئەحمەد، سەرۆکی شاندی هاوبەشی پارتی و یەکێتی بێت، پارتی هەموو هەوڵێکی دا لە بەغدا یەکڕیز بین.  لەبارەی بەشدارنەبوونی یەکێتی لە هاوپەیمانی رزگارکردنی نیشتمان، د. عەرەفات کەرەم گوتی: رەوتی سەدر دەیانزانی یەکێتی نایەتە هاوپەیمانی رزگاری نیشتمانی و رەوتی سەدر پێیان گوتین یەکێتی بڕیاری بە دەست خۆی نییە، ئێمە هەموو کاتێک ئامادەین بۆ گفتوگۆ لەگەڵ یەکێتی.  د. عەرەفات کەرەم گوتیشی: سەردانەکەی نێچیرڤان بارزانی بۆ سلێمانی گرفتەکان ناهێڵێت و هەڵوێستی ئێمە تاوەکو ئێستا ئەوەیە سەرۆککۆمار بۆ پارتی بێت.  بەرپرسی دۆسیەی عێراق لە بارەگای بارزانی جەختی لەوەشکردەوە: ئەگەر دۆخەکە بەمشێوەیە بێت لەوانەیە پەرلەمان هەڵبوەشێتەوە، ئەگەرێکی دیکە ئەوەیە حکومەتی مستەفا کازمی بەردەوام بێت، بەڵام ئەگەر حکومەتەکە بەردەوام بێت پارتی زەرەر دەکات.  عەرەفات کەرەم گوتیشی: ئەمریکییەکان زۆر هەوڵیاندا مام جەلال سەرۆککۆمار نەبێت، بەڵام سەرۆک بارزانی گوتی مام جەلال سەرۆککۆمار نەبێت لە پرۆسەی سیاسی دەکشێینەوە.