ئەمڕۆ چوارشەممە ١ی حوزەیرانی ٢٠٢٢، عەبدولستار مەجید، سەرۆکی فراکسیۆنی کۆمەڵی دادگەری لە پەرلەمانی کوردستان بە رووداوی گوت: "وەک سەرۆک فراکسیۆنەکان رێککەوتوین لەسەر ئەوەی بەرنامەی کاری پەرلەمانی کوردستان تایبەت بێت بە کێشەکانی خەڵک بەڵام بەوشێوەیە نەبووە. "  بە گوتەی سەرۆکی فراکسیۆنی کۆمەڵی دادگەری، پەرلەمانتاران ٣٤ یاداشتیان ئاڕاستەی دەستەی سەرۆکایەتی پەرلەمان کردووە لە بارەی گرفتەکانی هاونیشتمانی تایبەت بە کێشەی باج، مووچە و چەندین کێشەی دیکەی  خەڵک: "بەڵام ئەوانەمان نەبینی لە بەرنامەی کاری پەرلەمانی کوردستان. "  بڕیارە سبەی پەرلەمانی کوردستان کۆببێتەوە، بە گوێرەی بەرنامەی کاری پەرلەمان بێت خوێندنەوەی یەکەم بۆ چەند پڕۆژە یاسایەک دەکرێت، بەپێی کارنامەی دانیشتنەکە وەزیری تەندروستی حکومەتی هەرێمی کوردستان ئامادەدەبێت لە بارەی کواڵێتی دەرمان و جیاوازی نرخ لە نەخۆشخانە تایبەتەکان روونکردنەوە دەدات.   لوقمان وەردی، جێگری سەرۆکی فراکسیۆنی یەکێتی نشتیمانی کوردستان لە پەرلەمانی کوردستان، لە بارەی کارنامەی دانیشتنەکە بە رووداوی  گوت، "هیچ تێبینییەکمان لەسەر کارنامەی دانیشتنەکە نییە، چونکە ئەوە یەکەم و دوایین کۆبوونەوە نییە، لەکۆبوونەوەی سەرۆک فراکسیۆنەکان رێککەوتوین لەسەر ئەوەی ئەولەویەت بدرێتە کێشەکانی خەڵک و یاداشتی پەرلەمانتاران، بۆیە لە یەکێک لەبڕگەکانیش وەزیری تەندروستی ئامادە دەبێت. ئەگەر لە دانیشتنی سبەی بابەتێک نەکراوەتە بەرنامەی کار دەکرێت لە دانیشتنەکانی دیکە باسی بکرێت چونکە دانیشتنەکان بەردەوام دەبن".   لە بارەی بانگهێشتکردنی وەزیری تەندروستی بۆ پەرلەمانی کوردستان، لوقمان وەردی گوتی، "تەندروستی سێکتەرێکی گرنگە و دنیایەک تێبینیمان لە بارەیەوە هەیە، هەر کاتێک وەزیری تەندروستی ئامادە بوو دەکرێت لە بارەی هەموو گرفتەکان پرسیاری ئاراستە بکەین. "  یەکێک لەو سەرەنجانەی کە لوقمان وەردی باسی کرد و لە کارنامەی دانیشتنی پەرلەمان باسکراوە پرسی جیاوازی نرخە لە نێوان نەخۆشخانە تایبەتەکان لەو بارەوە گوتی. "کەرتی تایبەت لە بواری تەندروستی بووەتە بارێکی گران بەسەر خەڵک، چونکە چاودێری نرخی نەخۆشخانە تایبەتەکان ناکرێت، هەروەها دەبێت ئاستی خزمەتگوزاری لە کەرتی گشتی بەرزبکرێتەوە. "  گەلاوێژ عوبێد عوسمان، ئەندامی لیژنەی کاروباری تەندروستی و ژینگە و مافی بەکاربەر لە بارەی بانگهێشتی وەزیری تەندروستی رۆژی سێشەممە بە رووداوی راگەیاند، "ئەندامانی پەرلەمان لەبارەی نرخی نەخۆشخانە تایبەتەکان و دەرمانی بێ کوالێتی داوای راپۆرتیان لە لیژنەکەمان کردووە و ئێمەش راپۆرتەکەمان رۆژی پێنجشەممە ئامادە دەبێت و بە ئامادەبوونی وەزیری تەندروستی گفتوگۆی لەبارەوە دەکەین. "  بەهۆی ناکۆکی نێوان لایەن سیاسییەکان پەرلەمانی کوردستان زیاتر لە دوو مانگە پەرلەمانی کوردستان کۆنەبووەتەوە، چوارشەممەی رابردوو دەستەی سەرۆکایەتیی پەرلەمانی کوردستان و سەرۆکی فراکسیۆنەکان کۆبوونەوە و رێککەوتن کۆبوونەوەکانی پەرلەمان دەستپێبکەنەوە.