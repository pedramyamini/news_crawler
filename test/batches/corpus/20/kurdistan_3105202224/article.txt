ئازاد تەها، گوتەبێژی پۆلیسی هاتووچۆی دهۆک ئەمڕۆ سێشەممە، ٣١ - ٠٥ - ٢٠٢٢ بە تۆڕی میدیایی رووداوی گوت، ئۆتۆمبێلێکی جۆری ئۆپڵ لە نزیک کارگەی ئاوی رۆڤیا لە پیاوێکی بەتەمەن دەدات و بەهۆیەوە پیاوەکە دەستبەجێ گیانی لەدەستداوە.  بەگوتەی گوتەبێژی پۆلیسی هاتووچۆ دهۆک، پیاوەکە تەمەنی زیاتر لە ٦٥ ساڵە. دەشڵێت، "رووداوەکە کاژێر ٠٦: ٥٠ خولەک روویداوە. "  ئەو رێگەیەی کە رووداوەکە تێیدا روویداوە، پێشتر رێگەی سەرەکیی نێوان رۆڤیا و چەمە بوو، بەڵام دوای دروستکردنی رێگەی دووسایدی رۆڤیا - گۆپاڵ کە هەولێر و دهۆک بەیەکەوە دەبەستێتەوە، بەشی زۆری ئەو رێگەیە تێکدرا و تەنیا بەشێکی کەمی ماوەتەوە کە چەند گوندێکی لەسەرە.   رۆژی ٢٨ ـی ئەم مانگە هەر لە رۆڤیا لە رووداوێکی دیکەی هاتووچۆدا لەسەر ئۆڤەرپاسی گوندی سیگردک دوو کەس گیانیان لەدەستدا و چواری دیکەش برینداربوون.  لەو رووداوەدا دوو ژن بەناوەکانی لەیلا سلێمان رەجەب و مەریەم عومەر رەجەب گیانیان لەدەستدا کە تەمەنی هەردووکیان ٦٠ ساڵە و خەڵکی ئامێدین، بەڵام لە دهۆک دەژیان.