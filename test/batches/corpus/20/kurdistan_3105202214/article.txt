رۆژی سێشەممە ٣١ی ئایاری ٢٠٢٢ رێواز فایەق، سەرۆکی پەرلەمانی کوردستان لە بانگهێشتنامەیەکدا، کە ئاراستەی ئەندامانی پەرلەمانی کردووە، رایگەیاندووە، بە پشتبەستن بە حوکمی بڕگەی سێیەم لە ماددەی ١٨ی پەیڕەوی ناوخۆی پەرلەمانی کوردستان - عێراق، "بڕیارماندا بانگهێشتی هەموو ئەندامانی پەرلەمان بکەین بۆ دانیشتنی ژمارە (٣)ی ئاسایی خولی بەهارەی ساڵی چوارەم لە خولی هەڵبژاردنی پێنجەمی پەرلەمانی کوردستان - عێراق. "  بەگوێرەی بانگهێشتنامەکەی سەرۆکی پەرلەمانی کوردستان بێت، کۆبوونەوەکەی پەرلەمان رۆژی پێنجشەممە ٣١ی ئایار ٢٠٢٢ کاژێر ١٢: ٠٠ نیوەڕۆ بەڕێوەدەچێت.   لەبارەی کارنامەی کاری کۆبوونەوەکە، سامان ئەحمەد، بەڕێوەبەری راگەیاندنی پەرلەمانی کوردستان بە رووداوی گوت، "گفتوگۆ دەکرێت لەبارەی چەند بابەتێک و دەنگ لەسەر چەند پڕۆژەیاسایەک دەدرێت. بەگوێرەی بڕگەی سێیەمی دانیشتنی پەرلەمان بڕیارە لە کۆبوونەوەی رۆژی پێنجشەممەی پەرلەمانی کوردستاندا گفتوگۆ بکرێت لەبارەی راپۆرتی (لیژنەی کاروباری تەندروستی و ژینگە و مافی بەکاربەر) سەبارەت بە دەرمانی بێ کوالێتی و ماوە بەسەرچوو و قاچاخ و نرخی نەخۆشخانە تایبەتەکان، بە ئامادەبوونی وەزیری تەندروستی و بەپێی حوکمی بڕگەی یەکەمی ماددەی ٦٦ لە پەیڕەوی ناوخۆی پەرلەمانی کوردستان. "  هەر ئەمڕۆ گەلاویژ عوبێد عوسمان، ئەندامی لیژنەی کاروباری تەندروستی و ژینگە و مافی بەکاربەر بە رووداوی راگەیاند، "ئەندامانی پەرلەمان لەبارەی نرخی نەخۆشخانە تایبەتەکان و دەرمانی بێ کوالێتی داوای راپۆرتیان لە لیژنەکەمان کردووە و ئێمەش راپۆرتەکەمان رۆژی پێنجشەممە ئامادە دەبێت و بە ئامادەبوونی وەزیری تەندروستی گفتوگۆی لەبارەوە دەکەین. "  بەگوێرەی بڕگەی یەکەمی کارنامەی کاری کۆبوونەوەکە، رۆژی پێنجشەممە، دەنگ لەسەر پڕۆژەیاسای بەڕێوەبردن و پاراستنی ئاو لە هەرێمی کوردستان، بەپێی حوکمی ماددەکانی ٩٠، ٩١، ٩٣ و ٩٦ لە پەیڕەوی ناوخۆی پەرلەمانی کوردستان دەدرێت. هەر لە دانیشتنەکەدا بەپێی بڕگەی دووەم، بڕیارە خوێندنەوەی یەکەم بۆ چەند پڕۆژەیاسایەک بکرێت، لەوانەش:  یەکەم: پڕۆژەیاسای دەستەی متمانەبەخشین بە دامەزراوەکان و پڕۆگرامەکانی پەروەردە و خوێندنی باڵا لە هەرێمی کوردستان - عێراق  دووەم: پڕۆژەیاسای ئەرک و مافەکانی هێزەکانی تەندروستی لە هەرێمی کوردستان - عێراق  سێیەم: پڕۆژەیاسای وەزارەتی شارەوانی و گەشتوگوزاری هەرێمی کوردستان - عێراق  بەگوێرەی بڕگەی چوارەمیش خوێندنەوە بۆ دوو پێشنیازەیاسا دەکرێت، کە ئەوانیش بریتین لە:  یەکەم: پێشنیازەیاسای بەرکارکردن و هەمواری یاسای گرتنی مایەی قاچاخ و قەدەخەکراو بۆ ئاڵوگۆڕکردن لە بازاڕە نێوخۆییەکان، ژمارە ١٨ی ساڵی ٢٠٠٨ی هەموارکراو.  دووەم: پێشنیازەیاسای هەمواری جێبەجێکردنی یاسای چاودێریی نەوجەوانانی ژمارە ٧٦ی ساڵی ١٩٨٣.  زیاتر لە دوو مانگە پەرلەمانی کوردستان بەهۆی ناکۆکیی نێوان لایەنە سیاسییەکانەوە کۆنەبووەتەوە، خاڵی سەرەکیی ناکۆکییەکانیش هەڵبژاردنی داهاتووی پەرلەمانی کوردستانە، کە بەشێکی لایەنەکان داوا دەکەن بە فرە بازنەیی بەڕێوەبچێت و بەشێکی دیکەش داوای یەک بازنەیی دەکەن.