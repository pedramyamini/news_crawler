مایک پۆمپەیۆ، وەزیری دەرەوەی ئەمریکا لە هەڤپەیڤنێکی تەلەڤزیۆنیدا لەگەڵ کەناڵی فۆکسنیوز لەبارەی هێرشەکەی رۆژی یەکشەممەی هێزەکانیان بۆسەر کەتایبی حیزبوڵڵا رایگەیاند، ئەو هێزانە هێرشیانکردووەتە سەر بنکەیەکی ئەمریکی، ئەمریکاش وەڵامی داونەتەوە.  پۆمپەیۆ راشیگەیاند، "سەرۆک ترەمپ لەم بارەوە هەمیشە روون بووە و رایگەیاندووە، هەرکاتێک ژیانی ئەمریکییەکان بکەوێتە مەترسییەوە، وەڵاممان دەبێت، هێرشەکەی رۆژی یەکشەممەش لەلایەن وەزارەتی بەرگرییەوە لەو چوارچێوەیەدابووە".  لەبارەی هەمان هێرشەوە، برایان هووک، نێردەی تایبەتی ئەمریکا بۆ کاروباری ئێران لە کۆنفرانسێکی رۆژنامەڤانیدا رایگەیاند، ئەوەی ئەوان کردوویانە، هێرشێکی بەرگریکارانە بووە بۆ پارێزگاریکردن لە هێزەکان و خەڵکی ئەمریکا لە عێراق.  هووک هاوکات راشیگەیاند، وەڵامی هەموو هێرشێکی دووژمنکارانەی ئێران دەدەنەوە.  حکومەتی ئەمریکا رەخنە لە بەرپرسانی عێراق دەگرێت و بەوە تۆمەتباریان دەکات نەیانتوانیووە بەرژەوەندییەکانی واشنتن بپارێزن.   بەرپرسێکی باڵای وەزارەتی دەرەوەی ئەمریکا لە واشنتن بە پەیامنێرانی راگەیاند، "چەندینجار حکومەتی عێراقمان ئاگادارکردووەتەوە و زانیاریشمان پێداوە بۆئەوەی لەگەڵمان کاربکات بۆ جێبەجێکردنی بەرپرسیارێتی لە پاراستنی ئێمە وەک میوانێکی بانگهێشتکراو".   ئەو بەرپرسەی وەزارەتی دەرەوە گوتی، "ئێمە لەسەر داوای حکومەتی عێراق لەوێین. هەربۆیە بەرپرسیارێتی و ئەرکی ئەوە بمانپارێزێت، بەڵام رێکاری پێویستی لەوبارەوە ئەنجام نەداوە".  رۆژی یەکشەممە ٢٩ - ١٢ - ٢٠١٩ وەزارەتی بەرگریی ئەمریکا رایگەیاند، پێنج هێرشیان بۆسەر بنکەکانی کەتایبی حیزبوڵڵای عێراقی لە سووریا و عێراق ئەنجامداوە. پێشتر حەشدی شەعبی رایگەیاند کە هێرشەکە لەڕێگەی فڕۆکەی بێفڕۆکەوانەوە بووە، بەڵام سەرچاوەیەکی ئەمریکی بە ئاژانسی رۆیتەرزی راگەیاندووە کە هێرشەکە لەڕێگەی فڕۆکەی ئێف ١٥ وە بووە.   حەشدی شەعبی سەبارەت بە ژمارەی کوژراو و بریندارانیان لە هێرشەکەی ئەمریکا بۆسەر بنکە و بارەگاکانیان لە عێراق دەڵێت، ٢٨ کوژراو و ٤٨ بریندار هەن.