رۆژی ١٨ - ٠٣ - ٢٠٢٢ لە گوندی پیرە فاتێ لە سنووری ناحیەی زاویتە لەسەر کێشەی زەویوزار کەسێک کوژرا، ئەوکات دیندار دۆسکی بەوە تۆمەتبار کرا کە دەستی لە کوشتنی ئەو کەسەدا هەبووە.  جیهاد عەبدوڵڵا، پارێزەری دیندار دۆسکی ئەمڕۆ سێشەممە ٣١ - ٠٥ - ٢٠٢٢ بە رووداوی گوت، دوای رووداوی کوشتنەکە، دیندار دۆسکی خۆی رادەستی هێزەکانی پۆلیس کرد، ئەوەش بۆ ئەوەی کێشەکە گەورەتر نەبێت.  پارێزەری دیندار دۆسکی گوتیشی، دوای ٧٠ رۆژ مانەوە لە زیندان و گۆڕینی ماددەکە لە ٤٠٦ ـەوە بۆ ٤٠٥، ئەمڕۆ وەزیری پێشووی کۆچ و کۆچبەرانی عێراق بە کەفالەت ئازاد کرا.   بەگوتەی ئەو پارێزەرە، بڕیارە سبەی چوارشەممە ٠١ - ٠٦ - ٢٠٢٢ بە "لێکتێگەیشتنی کۆمەڵایەتیی" کێشەکە چارەسەر بکرێت بەبێ هیچ بەرامبەرێک، پێشتر رێککەوتن کراوە و سبەی بەشێوەیەکی فەرمی رادەگەیێنرێت.