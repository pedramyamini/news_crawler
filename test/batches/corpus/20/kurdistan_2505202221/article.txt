رۆژی ٢٥ - ٥ - ٢٠٢٢، رێباز ساڵح، یەکێک لە نوێنەرانی فەرمانبەرانی گرێبەست لە هەرێمی کوردستان لەبارەی داواکارییەکەیانەوە بە تۆڕی میدیایی رووداوی گوت: "ئێمە ئەمڕۆ پەیامێکمان ئاڕاستەی سەرۆکی حکومەت و سەرۆکایەتیی دیوانی ئەنجوومەنی وەزیران کرد بۆ ئەوەی پرسی دامەزراندنمان وەکو گرێبەست کۆتایی پێبهێنرێت و دابمەزرێین، چونکە بە دامەزرانی ئێمە ساڵانە بڕە پارەیەکی زۆر بۆ گەنجینەی حکومەت دەگەڕێتەوە. "  رێباز ساڵح گوتیشی، "ئێمە لە کۆتاییەکانی ساڵی ٢٠٢١ هەمان داواکارییمان لە حکومەت هەبوو کە داوامان کرد پرسی دامەزراندنمان بخرێتە بەرنامەی کاری یەکێک لە کۆبوونەوەکانی ئەنجوومەنی وەزیران، دوای ئەوەی حکومەت بە پاساوی نەبوونی داتا و زانیاریی دروست لەسەر فەرمانبەرانی گرێبەست نەیکرد، دواتر داوای لە وەزارەتەکان کرد هەموو زانیارییەکانی گرێبەستەکانیان بۆ بنێرن و بەپێی زانیاریی ئێمە هەموو وەزارەتەکان ئەوەیان کردووە و ئێستا ئەنجوومەنی وەزیران هەموو داتا و ژمارەی گرێبەستەکانی لەلا هەیە، بۆیە داوا دەکەین بە زووترین کات دامەزراندنمان بخرێتە بەرنامەی کاری یەکێک لە کۆبوونەوەکانەوە. "  بەپێی داتاکانی بەشێک لە نوێنەرانی فەرمانبەرانی گرێبەست، ژمارەی فەرمانبەرانی گرێبەست ٢٨ هەزار ٨٨٦ فەرمانبەرن، نزیکەی ١٤ هەزاریان لەسەر میلاکی وەزارەتی شارەوانین.