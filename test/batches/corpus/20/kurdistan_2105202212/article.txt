رۆژی شەممە ٢١ ـی ئایاری ٢٠٢٢، ئاسۆ کەمال بەڕێوەبەری کەشناسیی سلێمانی بە تۆڕی میدیایی رووداوی گوت، "ئەمڕۆش تۆزێکی سووک هەیە، سبەینێش تاوەکو شەو وەکو ئەمڕۆ جێگیردەبێت. "   بەڕێوەبەری کەشناسی سلێمانی ئاماژەی بەوە کرد کە کاریگەریی خۆڵبارین لە هەرێمی کوردستان لە شەوی یەکشەممە ٢٢ ـی ئایارەوە زیاتر دەردەکەوێت و رۆژی دووشەممە خۆڵبارینی چڕ ناوچەکە دەگرێتەوە.   سەبارەت بە کاریگەرییەکانی، ئاسۆ کەمال گوتی، بە گشتیی کاریگەری خۆڵبارین چەند رۆژێک دەمێنێتەوە، بۆ ئەم شەپۆلەش ئەگەر هەیە تاوەکو رۆژی چوارشەممەی داهاتوو کاریگەرییەکانی دیاربن.  رۆژی هەینی، ٢٠ - ٥ - ٢٠٢٢، عامر جابری، گوتەبێژی دەستەی کەشناسیی و بوومەلەرزەزانیی عێراق بە تۆڕی میدیایی رووداوی راگەیاند، "عێراق لە بەردەم شەپۆلێکی نوێی خۆڵبارینە، کە لە رۆژی شەممەوە بە کەمیی دەستپێدەکات و رۆژانی یەکشەممە و دووشەممەش بەردەوام دەبێت، بەڵام رۆژی دووشەممە خۆڵبارینەکە چڕ دەبێت. "   لە رۆژی ١٦ ـی ئایار شەپۆلێکی خۆڵبارین عێراق و هەرێمی کوردستانی گرتەوە؛ بەهۆیەوە هەزاران کەس رەوانەی نەخۆشخانەکان کران، هەروەها گەشتی چەند فڕۆکەخانەیەکی عێراق و هەرێمی کوردستان بۆ ماوەیەک راگیران و لە حەوت پارێزگای عێراقیش پشووی فەرمی راگەیێندرا.  ئەمساڵ حەوت شەپۆلی خۆڵبارین عێراق و هەرێمی کوردستانی گرتووەتەوە، سەرەکیترین هۆکارەکانی خۆڵبارین بۆ گۆڕانی کەشوهەوا و وشکەساڵی دەگەڕێندرێتەوە.