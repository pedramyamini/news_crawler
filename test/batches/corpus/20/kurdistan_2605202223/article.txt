هێزەکانی پاسەوانیی سنووری ئێران لە رۆژی چوارشەممە ٢٥/٠٥/٢٠٢٢ ـەوە رێگری لە چوونی کۆڵبەران بۆ ناوچەی سنووری نەوسوودی پاوە لە پارێزگای کرماشان دەکەن.  کەناڵی هەواڵی کۆڵبەر نیوز رایگەیاند، پاسەوانی سنووری پاوە بە خاوەن بار و کۆڵبەرانیان راگەیاندووە، تاوەکو ئەو کاتەی حکومەت بڕیار لەسەر رێکخستنەوەی کاری کۆڵبەری لە سنوورەکان دەدات، رێگە بە کۆڵبەران نادرێت لەسەر سنوورەکان کەلوپەل بگوازنەوە.   بەپێی هەواڵەکە، پاسەوانیی سنووری پاوە هۆشداری داوەتە کۆڵبەران و گوتوویەتی، هەر کەس بڕیارەکە جێبەجێ نەکات، بەرپرسیارێتیی گیانی دەکەوێتەسەر ئەستۆی خۆی.  رۆژی هەینی رابردوو، فەرماندەی گشتیی پاسەوانیی سنووری ئێران سەردانی ناوچە سنوورییەکانی پارێزگای کرماشانی کرد و رایگەیاند، کۆتایی بە هاتووچۆکردنی نایاسایی لە سنوورەکان دێنن.