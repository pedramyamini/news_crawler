نیاز ساڵح، بەرپرسی کاروباری دەرەوە و دیپلۆماسی لە سەرۆکایەتیی هەرێمی کوردستان لە میانی بەشداریکردنی لە بوولتەنی کاژێر ٠٨: ٠٠ ـی تۆڕی میدیایی رووداو کە هەوراز گوڵپی پێشکێشی کرد، باسی لە نێوەڕۆکی ئەو دوو نامەیە کرد کە نێچیرڤان بارزانی بۆ ئەنجوومەنی ئاسایشی نەتەوە یەکگرتووەکانی ناردووە و گوتی، سەرۆکی هەرێمی کوردستان دوو نامەی بۆ ئەنجوومەنی ئاسایش ناردووە و نامەکانی دوو بابەتی سەرەکی لەخۆدەگرت؛ یەکەمیان داوایکرد کە ئەنجوومەنی ئاسایش رۆڵێکی گەورەتر بدات بە یونامی لە عێراق بۆ ئەوەی لە چارەسەرکردنی کێشەکانی هەولێر و بەغدا بەپێی دەستووری عێراق زیاتر هاوکار بێت، هەروەها داواشی کرد لەڕووی پێشکێشکردنی هاوکاری تەکنیکی بۆ هەڵبژاردنەکان یارمەتی هەرێمی کوردستان بدات.  بەرپرسی کاروباری دەرەوە و دیپلۆماسی لە سەرۆکایەتیی هەرێمی کوردستان لە بەشێکی دیکەی قسەکانیدا باسی لەوە کرد، یەکێک لەو هۆکارانەی کە سەرۆکی هەرێمی کوردستان بەشداری لە کۆڕبەندی ئابووریی داڤۆس نەکرد ئەوە بوو کە "جەنابیان درکی بەوە کردبوو کە یەکڕیزی نێو ماڵی کورد دەبێت بەجیدیی و بە زووترینکات کاری لەسەر بکرێت. "  دەقی پرسیار و وەڵامی بەرپرسی کاروباری دەرەوە و دیپلۆماسی لە سەرۆکایەتیی هەرێمی کوردستان و پێشکێشکاری رووداو  رووداو: کاک نیاز بەخێربێیت  رووداو: ئەنجوومەنی ئاسایشی نێودەوڵەتی داوای لە بەغدا و هەولێر دەکات دانوستاندنێکی جیدی و بەردەوام بکەن. نێچیرڤان بارزانی سەرۆکی هەرێمی کوردستان پێشتر لە سلێمانی رایگەیاند کە بە نامەیەک داوای لە نەتەوەیەکگرتووەکان کردووە، وابکەن دانوستاندنێکی بەوشێوەیە ببێت و ئەوانیش سەرپەرشتی بکەن. نێوەڕۆکی ئەم نامەیە چییە و کەی نێردراوە و پەیوەندییەکانی سەرۆکی هەرێمی کوردستان لەگەڵ وڵاتان چۆن بوون لەوبارەوە؟  نیاز ساڵح: زۆر سوپاس کاک هەوراز بۆ ئەم دەرفەتە.. ئەو نووسراوە لەسەرەتای مانگی پێنج بەدیاریکراوی ١١ ـی ٥ ـی ئەم مانگە ئەو نووسراوەمان لە لایەن جەنابی سەرۆکی هەرێمی کوردستان ناردە سەرۆکایەتیی ئەنجوومەنی ئاسایش، نێوەڕۆکی نووسراوەکەش زیاتر دوو بابەتی سەرەکی لەخۆدەگرت کە یەکەمیان ئەوەبوو جەنابی سەرۆکی هەرێمی کوردستان داوای لە ئەنجوومەنی ئاسایش کرد کە رۆڵێکی گەورەتر بدات بە یونامی لە عێراق بۆ ئەوەی لە چارەسەرکردنی کێشەکان هەولێر و بەغدا،  بەپێی دەستووری عێراق زیاتر هاوکار بێت، داواکاری دووەمی جەنابی سەرۆکی هەرێمی کوردستان لە نووسراوەکەدا ئەوەبوو کە لە هەڵبژاردنەکانی داهاتووی هەرێمی کوردستان واتە مەرج نییە تەنیا لەو هەڵبژاردنەی کە بڕیارە لە ١ ـی ئۆکتۆبەر بکرێت، لە هەڵبژاردنەکانی داهاتووی هەرێمی کوردستان هاوکاری هەرێمی کوردستان بکرێت لەڕووی پیشکێشکردنی هاوکاری تەکنیکی لە هەڵبژاردنەکان.  رووداو: سەرۆکایەتیی هەرێمی کوردستان ئامادەکاری کردووە بۆ ئەم دانوستاندنانە؟  نیاز ساڵح: ئەم دانوستاندانە.. بڕیارەکە دوێنی دەرچووە، کۆبوونەوەکەی ئەنجوومەنی ئاسایش تەنیا دوێنێ تەواو بووە، بۆیە هێشتا قسەوباسی لەسەر نەکراوە، بەڵام ئەگەر دەرفەت هەبێت پێمخۆشە وەکو بەرچاوڕوونییەک هەندێک باس لەوە بکەم کە چۆن توانیمان یەک دوو بڕگەیەک بۆ بڕیاری ئەنجوومەنی ئاسایش زیاد بکەین لە نوێکردنەوەی ئەرکی یونامی، چونکە بەڕاستی ئەوانەی کە لە سیستەمی ئەنجوومەنی ئاسایش شارەزان، وە لە پرۆسەی دەرکردنی بڕیارەکانی ئەنجوومەنی ئاسایش شارەزان دەزانن کە ئەمە پرۆسەیەکی دیپلۆماسی زۆر زۆر سەخت و دژوارە و ئەو ئیشەی کە لەڕێگەی جەنابی سەرۆکی هەرێمی کوردستانەوە کراوە، کارێکە کە پێویستی بەوە هەیە نێردەیەکی هەمیشەییت هەبێت لە نیویۆرک کە مانگ بە ساڵ لۆبی بۆ ئەوە بکات کە داواکارییەکانت لە ئەنجوومەنی ئاسایش لەبەرچاوبگرن، چونکە هەر ١٥ ئەندامەکە دەنگیان پێدرابوو، بۆیە شێوازی ئەنجامدانەکەی بۆ ئێمە ئاسان نەبوو، چونکە نوێنەرایەتیمان لەوێ نییە، بەڵام بەحوکمی پەیوەندییە دیپلۆماسییەکانی جەنابی سەرۆکی هەرێمی کوردستان توانیمان هەنگاوێکی زۆر باش بنێین، بەتایبەتی لە رۆژانی دوایی لە پێش دەنگدانەکە جەنابی سەرۆکی هەرێمی کوردستان خۆی لەسەر هێڵ بوو لەگەڵ بەغدا، واشنتن و لەگەڵ نیویۆرک، بۆ ئەوەی هەم بەرچاوڕوونی بداتە هەموو لایەک لەسەر ئەو داواکارییانەی کە جەنابیان کردوویەتی هەروەها بەرچاوڕوونییان بداتێ لەسەر ئەوەی کە داواکارییەکانیان جەنابیان بۆ هەموو خاکی عێراق، بۆ هەموو گەلی عێراق داواکاری رەوانە، هەروەها سوودی بۆ هەموو عێراق هەیە، چونکە ئەگەر بێینە سەر داواکارییەکان و سەیری داواکاری یەکەم بکەین، ئەگەر کێشەکانی هەولێر و بەغدا چارەسەر بێت، بێگومان بەدڵنیاییەوە ئەمە دەبێتە هۆی سەقامگیری و خۆشگوزەرانی بۆ هەموو عێراق، بۆ هەموو تاکێکی ئەم وڵاتە، وە ئەگەر لە پرۆسەی هەڵبژاردن یونامی هاوکاربێت، هاوکاری تەکنیکی پیشکێش بکات، ئەمە دەبێتە هۆی بەرەوپێشچوونی پرۆسەی دیموکراسی لە هەرێمی کوردستان.  رووداو: ئایا هەنگاوی داهاتووی سەرۆکی هەرێمی کوردستان و سەرۆکایەتی چ دەبێت بۆ سەرکەوتنی ئەم هەنگاوە، کە بەهۆی نامەی سەرۆکی هەرێمی کوردستانەوە، دانوستاندن لەنێوان هەولێر و بەغدا بووەتە داواکارییەکی نێودەوڵەتی؟  نیاز ساڵح: کاک هەوراز.. هەنگاوەکانی داهاتوو، پرسیارێکی قورسە، چونکە دەبێت سەیری دۆخی خۆمان بکەین ئێستا، بەداخەوە هەتا هەموو تاکێک وە هەموو پارتێک لە هەرێمی کوردستان بڕوایەکی تەواوی بۆ دروست نەبێت کە کار بۆ یەکڕیزی کار بۆ گوتارێکی سیاسی هاوئاهەنگ نەکرێت، نە لەسەر ئاستی دەرەوە نە لەسەر ئاستی ناوخۆ ناتوانین دەستکەوتمان هەبێت، ئەگەر ئەو لێکترازانەی ئێستا لە هەرێمی کوردستان بەردەوامە وە جەنابی سەرۆکی هەرێمی کوردستان لە گوتارەکانیدا لە زاخۆ و لە قەڵاچواڵان ئاماژەی پێکرد، ئەگەر ئەم لێکترازانە بەردەوام بێت، نەک تەنیا ناتوانین دەستکەوتی زیاتر بەدەستبهێنین، بەڵکو مەترسی ئەوەشمان لەسەرە کە ئەوەی هەشمانە لەوانەیە لەدەستی بدەین، بۆیە یەکڕیزی نێوماڵی کورد، یەکڕیزی گوتاری سیاسیی کورد زۆر زۆر گرنگە بۆ ئەوەی هەوڵە دیپلۆماسییەکانی جەنابی سەرۆکی هەرێمی کوردستان بەتایبەتیش ئەو بڕیارەی ئەنجوومەنی ئاسایش جێ خۆی بگرێت و سەرکەوتووبێت.  رووداو:  بۆ ئەوەی دانوستاندن لەگەڵ بەغدا بە بەشداریی نەتەوەیەکگرتووەکان سەربکەوێت، دەبێ یەکگرتوویی ناوخۆیی هەبێت. بۆ ئەم مەبەستە دەبینن زەوینەی رێککەوتنی ناوخۆیی حیزبەکانی کوردستان هەیە و رێککەوتن دەبێت؟  نیاز ساڵح: ئەم پرسیارە بەڕاستی مەلەفی من نییە، مەلەفی من پەیوەندییەکانی دەرەوە و دیپلۆماسییە، بەڵام جەنابی سەرۆکی هەرێمی کوردستان لە گوتارەکانیدا هەمیشە ئاماژەی بەوە کردووە و هەوڵیشی داوە بەردەوامیش بووە لە هەوڵەکانی کە کار بۆ یەکڕیزی نێو ماڵی کورد بکات، یەکێک لە هۆکارەکانی ئەوەی کە جەنابیان بەشداریی لە کۆڕبەندی ئابووریی داڤۆس نەکرد، جەنابیان درکی بەوە کردبوو کە یەکڕیزی نێو ماڵی کورد دەبێت بەجیدیی و بە زووترینکات کاری لەسەر بکرێت و ئەو هەوڵانەشی کە داویەتی لە سەردانی بۆ سلێمانی و میوانداریکردنی کۆبوونەوەکانی پارتی و یەکێتی بەشێکە لەو هەنگاوانە و بەردەوامیش دەبن.  رووداو: ئەمە جاری یەکەمە دانوستاندنی نێوان هەرێمی کوردستان دەبێتە داواکارییەکی نێودەوڵەتی بە تایبەتی لەگەڵ بەغدا، دانوستاندنەکانی نێوان هەولێر و بەغدا دەبێتەوە داواکارییەکی نێودەوڵەتی وە پرۆژە بڕیار ئەنجوومەنی ئاسایشی نێودەوڵەتی داوای کردووە، ئەمە بۆ هەرێمی کوردستان گرنگە؟  نیاز ساڵح: بەدڵنیاییەوە زۆر زۆر گرنگە، ئێمە دۆخێکمان هەیە، لەبەر ئەوەی کێشەی نێوخۆیی زۆرە، هەم  لە هەرێمی کوردستان و هەم لەگەڵ بەغدا، بۆیە دۆخێکمان هەیە کە رێککەوتنێک هەبێت یان ئەگەر بڕیارێک هەبێت مەرج نییە وەکو خۆی جێبەجێبکرێت، بەڵام ئەگەر وەکو کەسێکی ئەکادیمی یان وەکو شارەزایەکی ئەنجوومەنی ئاسایش سەیری ئەم بڕیارە بکەین، نامەوێ ئاستی چاوەڕوانی خەڵک بەرز بکەمەوە، بەڵام ئەگەر سەیرێکی ئەو بڕیارە بکەین، بەدڵنیاییەوە دەتوانین بڵێین ئەوە بەنێودەوڵەتیکردنی کێشەکانی نێوان هەولێر و بەغدایە، چونکە ئەوە یەکەمجارە ئەنجوومەنی ئاسایش بەوشێوەیە بێتە سەرهێڵ وە بەڕوونی و بە ئاشکرایی داوا لە نەتەوە یەکگرتووەکان بکات بەشێوەیەکی چالاکانە پشتگیری دیالۆگی نێوان هەولێر و بەغدا بکات، بۆیە بەدڵنیاییەوە لەسەر ئاستی نێودەوڵەتی جێگەی خۆی گرتووە، کێشەکانی نێوان هەولێر و بەغدای لەسەر ئاستی نێودەوڵەتی بەرەوپێشەوە بردووە.  رووداو: یونامی خۆی دڵخۆشە بەم داوایەی ئەنجوومەنی ئاسایش کە ئەوەندەی ئێوە ئاگادار بن بێن بەشداربن لە دانوستاندنی نێوان هەولێر و بەغدا؟  نیاز ساڵح: بەخۆی ئەرکی سەرەکی یونامی لە عێراق لە سەرەتای دامەزراندنییەوە ئەوەیە کە هاوکاری عێراق بکات کێشەکانیان چارەسەر بکەن، بەدڵنیاییەوە ئەوان پێشوازی لێ دەکەن، ئەگەر یوئێنیش ئەو تێڕوانینەی نەدابا ئەو بڕیارە بەوشێوەیە دەرنەدەچوو.  رووداو: سەرۆکی هەرێمی کوردستان بۆ ئەو هەوڵەی هاوئاهەنگی لەگەڵ بەغدا کردووە؟  نیاز ساڵح: بەدڵنیاییەوە دەبوو لەسەرەتاوە ئاماژەم پێکردبا، زۆر سوپاس.. ئەو نووسراوانەی کە ناردوومانن، لە ١ ـی ٣ ـش جەنابی سەرۆکی هەرێمی کوردستان نامەیەکی نارد بۆ ئەنجوومەنی ئاسایش، هەم ئەو نووسراوەی ١ ـی ٣ و هەم ئەو نووسراوەی ١١ ـی ٥، هەردووکی لەڕێگەی حکومەتی عێراقەوە نێردراونەتە نیویۆرک بۆ ئەنجوومەنی ئاسایش.  رووداو: سەبارەت بە هەڵبژاردن، لەوێ سەرۆکی هەرێمی کوردستان لە نامەکەیدا بە تەواوەتی داوای چی کردووە بۆئەوەی کە نەتەوە یەکگرتووەکان سەرپەرشتی هەڵبژاردنی هەرێمی کوردستان بکات؟  نیاز ساڵح: بەشێوەیەکی گشتی داوای هاوکاریمان کردووە لە یونامی بۆ هەڵبژاردنەکانی هەرێمی کوردستان، وەکو ئەوەی کە بۆ عێراق کراوە، لەڕووی هاوکاری تەکنیکی و چاودێریکردنی هەڵبژاردن و هەموو ئەو بابەتانە، بەڵام نامەکان زیاتر گشتگیر بوونە لەڕووی داواکاری بۆ هەلبژاردن، بەڵام وەکو پرەنسیپ رەزامەندی لەسەر دراوە، ئینجا دواتر دەمێنێتەوە ئەو وردەکارییانەی لێرە لەڕێگەی نێردەی یونامی دەخرێتە بەردەستمان کە دەتوانن تا چ ئاستێک هاوکاربن لە پشتگیریکردنی هەڵبژاردنەکانی هەرێمی کوردستان.     رووداو: بەڕێز نیاز ساڵح، بەرپرسی کاروباری دەرەوە و دیپلۆماسی لە سەرۆکایەتیی هەرێمی کوردستان، بەخێرهاتیت، زۆر سوپاس