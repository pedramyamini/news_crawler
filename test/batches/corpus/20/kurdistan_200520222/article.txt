گەشتیاران لەگەڵ چوونیان بۆ مۆزەخانەی دیلۆک، پەیکەر و ستوونی سەردەمی رۆمەکان دەبینن، ئێرە چیرۆکێکی وێنەیی شێوازی ژیانی رۆمەکان نیشاندەدات. ئەو مۆزەخانەیە لەسەر رووبەری ٣٠ هەزار مەتر چوارگۆشە دروستکراوە. بەڕێوەبەری مۆزەخانەی زیوگما دەڵێت، تەنیا لە پشووەکانی جەژنی رەمەزاندا ٣٢ هەزار گەشتیار سەردانی مۆزەخانەی زیوگمانی دیلۆکیان کردووە.  ئۆزگور چۆماک، بەڕێوەبەری مۆزەخانەی زیوگما گوتی، "مۆزەخانەی مۆزایکی زیوگما لە ماوەی کانوونی دووەمی ٢٠٢٢ تاوەکو ئێستا؛ واتا لە ماوەی نزیکەی چوار مانگ و نیودا پێشوازیی لە ١١٠ هەزار سەردانیکار کردووە. بێگومان ئێمە تازە دەچینە نێو وەرزی گەشتیارییەوە. لەو باوەڕەداین تاوەکو کۆتایی ساڵ ئەو ژمارەیە بگاتە ٥٠٠ هەزاریش".  لە مۆزەخانەی گەورەی رووهای باکووری کوردستانیش، بەشی چاخی بەردین سەرنجڕاکێشترین بەشە لەو مۆزەخانەیەدا، مرۆڤ بۆ یەکەمجار چۆن نیشتەجێ بوو، هەروەها دواتر چۆن دەستی بە کشتوکاڵ و ئاژەڵداری کرد، ئەمانە نیشاندراون، ئەو پەیکەر و ستوونانەی لە شوێنەوارەکانی وەکو خەرابڕەشک و کاراهانتەپە دۆزراونەتەوە، لەوێ دادەنرێن.  جەلال ئولوداغ، بەڕێوەبەری مۆزەخانەی شوێنەواریی رووها باسی لەوە کرد، "لە مۆزەخانەی شوێنەواریی شانڵیئورفادا ژمارەی سەردانیکەران زۆرە. بەتایبەتی سەردەمی دوای کۆرۆنا باشتر بووە. هەتاوەکو کۆتایی مانگی نیسان ژمارەی سەردانیکەرانمان گەیشتووەتە ٨٠ هەزار".  مۆزەخانەی رووها ساڵی ٢٠١٥ بەڕووی سەردانیکەراندا کرایەوە، بەهۆی ئەوەی مێژووێکی ١٢ هەزار ساڵی لەم شارەدا هەیە، مۆزەخانەکە لە ماوەیەکی کەمدا توانیویەتی ژمارەیەکی زۆر سەردانیکار بۆ خۆی کێش بکات.