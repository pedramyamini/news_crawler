دوای ئەو چاوەڕوانییە زۆرە، شاهۆ ئێستا خۆی ئامادە كردووە لەگەڵ خێزانەكەی بگەڕێتەوە كوردستان. ئەو دەڵێت: "ئەوروپا شوێنی ژیانی كۆچبەر نییە و ئەوەی بانگەشەی بۆ دەكەن هەمووی درۆیە".  شاهۆ زیاد هەڵەبجەیی نموونەی هەزاران كوردە كە لە وڵاتانی ئەوروپای رۆژهەڵات گیریان خواردووە و تەمەنێكیان لە چاوەڕوانیدا بەسەر بردووە. ژمارەیەك لەو خێزانانە نێردراونەتەوە و بەشێكی زۆریشیان هەڕەشەی دیپۆرتكردنەوەی زۆرەملێیان لەسەرە. ئەوانەشی ماونەتەوە، رەوشێكی خراپیان هەیە.  شاهۆ هەڵەبجەیی، ٤٢ ساڵ، پێیوایە هەستیارترین ماوەی ژیانی خۆی و منداڵەكانی لە رێگەی قاچاخ و چاوەڕوانی بەڕێ كردووە. ئەو دەڵێت تەنیا بۆ داهاتووی منداڵەكانی بیرم لە ئەوروپا كردبووەوە، ئێستا نایەوێ لە چاوەڕوانیدا داهاتووی منداڵەكانی بفەوتێ، بۆیە بڕیاری داوە بگەڕێتەوە كوردستان. منداڵەكانی شاهۆ چوار ساڵ لە خوێندن دابڕاون.  بە گوتەی شاهۆ، ئەو رۆتینەی لە فەرمانگەكانی كۆچ هەیە لە ئەوروپا، كۆچبەر تەواو بێزار دەكەن و ناچاری دەكەن بیر لە گەڕانەوە بۆ زێدی خۆی بكاتەوە. شاهۆ رووی لە ئەڵمانیا كرد، بەڵام لەوێ هەر زوو داواكارییەكەی بۆ مافی پەنابەری رەتكرایەوە و مۆڵەتی تەنیا سێ هەفتەشی پێدرا بۆ ئەوەی لەو وڵاتە بڕوات.  ئەو كە ئێستا خۆی ئامادە دەكات بگەڕێتەوە كوردستان، دەڵێت: "دەزانم هاتنەوەم بۆ كوردستان ئینتیحارە، هەروەكو چۆن چوونیشم بۆ ئەوروپا هیچی لەوە كەمتر نەبوو، بەڵام هەردووكی لە پێناو منداڵەكانمە، بەر لەوەی خۆم و منداڵەكانم تێدابچین، بگەڕێینەوە باشترە".  لە بولگاریا و هەنگاریاوە بۆ كوردستان  لە یۆنان و وڵاتانی دیكەی رۆژهەڵاتی ئەوروپا دەیان خێزانی كۆچبەر هەن ئەگەر خۆیان ئارەزوومەندانە نەگەڕێنەوە، ئەوە بە زۆرەملێ و بەبێ خەرجی دەگەڕێنرێنەوە.  بێریڤان ناوی خوازراوی ژنێكی تەمەن ٣٨ ساڵە كە لەگەڵ خوشك و دوو منداڵەكەی دوای گەڕانەوەیان لە ئیتاڵیاوە بۆ هەنگاریا، لەوێ دەستگیركران و دوای دوو رۆژ مانەوەیان دیپۆرتی ئیستانبوڵ و لەوێشەوە بۆ هەولێر كران. لە كاتێكدا ئەوان خاوەنی بڕیاری فەرمی مانەوە بوون و دەڵێت: "ئیقامەی پێنج ساڵمان هەبوو".  بێریڤان یەك لەو سەتان كوردانەیە كە بە (ئیقامە)ی هەنگاریا لە ئیتالیا دەژیان و مەبەستیان بوو روو لە وڵاتێكی دیكەی ئەوروپی بكەن. ئەوان بۆ نوێكردنەوەی ئیقامەكانیان ناچار بوون زوو زوو بچنەوە هەنگاریا، بەڵام لەوێ و لەكاتی پشكنینی پاسپۆرتەكانیان، خۆی و دایك و خوشك و براكانی دەستگیركران "دوای وەرگرتنی پەنجەمۆر كە هەمیشە دەیانگوت دوو رۆژی دیكە وەرنەوە، خراینە ژوورێكەوە و دوای دوو رۆژ بردیانین بۆ فڕۆكەخانە و رەوانەی ئیستانبوڵ كراین".  دوای مانەوەی هەفتەیەك لە توركیا و پەیوەندیكردن بە پارێزەرەكانیانەوە، بەڵام بێ هیوا دەبن و دەگەڕێنەوە كوردستان.  بێریڤان گوتی: "ئێمە تەنیا بووین كە سنوورداش كراین، بەڵام لە توركیا چەند خێزانێكی دیكەی وەك خۆمان بینی. لەڕێی پارێزەرەكەمانەوە زانیمان چەندین كەیسی وەك ئێمە لە بولگاریا و هەنگاریا هەن".  سیاوەش رەحیمی، كوردی دێرینی سوێد و چالاكی مافەكانی پەنابەران دەڵێت: "خێزانە كوردەكان بە ئیقامەی كاتی، یان هی وڵاتانی رۆژهەڵاتی ئەوروپا دێن بۆ وڵاتانی وەك سوێد، نەرویج، فینلاند و ئەڵمانیا و جار جار دەگەڕێنەوە بۆ وڵاتی یەكەم بۆ نوێكردنەوەی". بەڵام ئەمە وەك ئەو دەڵێت، فێڵێكی بێ سوودە "ئەوان كە دەچنە وڵاتی دووەمی ئەوروپا، كار لەسەر بەدەستهێنانی مافی مانەوەی كار، یان شتێكی لەو شێوەیە دەكەن، ئیدی دوای چەند ساڵێك دەبێتە مافی مانەوە بۆ پێنج ساڵ و دواتر مافی مانەوەی هەمیشەیی، بەڵام ئەمە زۆر ئەستەمە و زۆر دەگمەنە، لە ٥٠٠ كەس مەگەر یەك كەس ئەو چانسەی هەبێ".  سیاوەش كە بەهۆی پیشەكەیەوە ئاگاداری ژیانی بەشێك لە كۆچبەرانی وڵاتانی رۆژهەڵاتی ئەوروپایە، دەڵێت: "لە ژیانێكی كولەمەرگیدا دەژین، ئاماری ١٥٠ خێزانی كوردم لایە كە ژیانیان زۆر زۆر خراپە".  بە گوتەی سیاوەش، وڵاتانی وەكو ئەڵمانیا و سوێد گوشاریان بۆ وڵاتانی رۆژهەڵاتی ئەوروپا بە تایبەتی هەنگاریا و بولگاریا هێناوە كە كۆچبەران دیپۆرت بكەنەوە. بە دووریشی نازانێ یۆنانیش هەمان رێكار بەرامبەر ئەو كۆچبەرانە بگرێتەبەر. ئەو دەڵێت: "ئەوەی ئەو كۆچبەرانە دەیكەن یاساییە، بەڵام ئەستەمیشە".  منداڵانی دیپۆرتكراو مافیان پێشێل دەكرێت  لەنێو ئەو خێزانانەی دیپۆرت كراونەتەوە، یان بە ناچاری بڕِیاری گەڕانەوە دەدەن، ژمارەیەكی زۆر منداڵ هەن. دوایین راپۆرتی نەتەوەیەكگرتووەكان بۆ مافی منداڵان رەخنە لە وڵاتانی ئەوروپی دەگرێت كە هیچ پرس و راوێژێكیان بۆ ئەو منداڵانە نەبووە و نووسیویەتی: "منداڵان لەناكاو زانیویانە كە دەگەڕێنرێنەوە". ئەمەش لە روانگەی راپۆرتەكەی یوئێنەوە پێشێلكارییە بەرامبەر مافی منداڵان.   سینان یاقۆ، تەمەن نۆ ساڵ، كریستیانی هەولێر، یەكێكە لەو منداڵانەی پێشتر لە هەنگاریاوە چووەتە ئیتاڵیا، پاشان بە ناوی ئیقامەی كارەوە، هاتووەتە سوێد و نزیكەی شەش ساڵ تەمەنی لەو رێگەیە بەسەربردووە.  ئەو لەگەڵ ئەوەی لە قوتابخانە دەخوێنێت و فێری سوێدیش بووە، بەڵام بەهۆی نوێنەكردنەوەی ئیقامەكەی باوكی و ئاشكرابوونی جۆرێك لە فێڵ، دەبێت سوێد بەجێبهێڵن و بگەڕێنەوە. ئەو كچە نۆ ساڵە بە گریانەوە بە (رووداو)ی گوت: "نامەوێت بگەڕێمەوە".  یاقۆ حەنای باوكی دەڵێت: "من سوێدیەكەم باش نەبوو، ئەو كاتەی فەرمانبەرەكە بە وەرگێڕەكەمی گوت پێیان بڵێ سوێد بەجێبهێڵن، سینان تێگەیشت و فرمێسك بە چاویدا هاتە خوارەوە، ئەوە مردن بوو بۆ من".  بەگوێرەی راپۆرتەكەی نەتەوەیەكگرتووەكان، سەتان منداڵ قوربانیی ئەو جۆرە بڕیارانەن و دەبوو حكومەت حیسابێكی تایبەت بۆ ئەو منداڵانە بكات.