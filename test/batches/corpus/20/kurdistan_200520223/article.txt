دووکاندارێک کە کەلوپەلەکانی سووتاوە دەڵێت، "لە دووکانەکەمدا ٤٥٠ جووت پێڵاوم هەبوو، تەواوی ئەوەی هەم بووە لە دووکانەکەدا بوو، خۆم کرێچیم. هەمووشیم بە قەرز هێناوە. هەر کەسێک ئاگری لێبەرداوە ماڵ وێرانی کردووین. "   تاناکۆرا یان لەنگەی سنە، ئەو بەشەی دەکەوێتە سەر شەقامی فەرەحەوە سووتا. دووکانەکان بە تەلیس و شتی پلاستیکی دروستکرابوون، بۆیە ئاگرەکە خێرا تەشەنەیسەندووە.   هۆکاری ئاگرکەوتنەوەکە هێشتا روون نییە، بەڵام بە گوتەی هەندێک لە دووکاندارەکان، ماتۆڕسواری دەمامکدار لە چەند شوێنێکەوە بەنزینی پێداکردووە و ئاگری تێبەرداوە.   رووداوەکە بۆ دووکاندارەکان هەندێک جێی گومانە، چونکە ئەو شوێنە پاسەوان و کامێرای چاودێریشی هەیە. هەندێک دەڵێن ئەمە رەنگە دەستی دیکەی لە پشت بێت بۆ ئەوەی دووکاندارەکان ناچار بکەن لە شوێنەکە بڕۆن.  ئەو دووکانانەی سووتاون پێشتر دەسفرۆش بوون، نزیکەی ١٤ ساڵە لەو شوێنەن، لەو ماوەیەدا وردە وردە شوێنەکەیان کردووەتە دووکان و باجیشیان نەداوە، نزیکەی ١٠٠ دوکانن.   شارەوانی پێشتر داوای لە دووکاندارەکان کردبوو شوێنەکە چۆڵ بکەن، بەڵام وەڵامی شارەوانییان نەداوەتەوە. هەندێک لە دووکاندارەکان دەڵێن، سووتاندنی رەنگە گوشار بێت بۆ سەر دووکاندارەکان کە چۆڵی بکەن.   ئەگەری دیکە هەیە کە رەنگە گیرۆدەبووانی ماددە هۆشبەرەکان ئاگریان دابێت، چونکە ئەوانیش لە شوێنەکە هەن. دووکاندارەکان داهاتێکی ئەوتۆشیان نەبوو.   ئاوەدانکردنەوەی بازاڕەکە بۆ خاوەنەکانیان ئەستەمە، خاوەنی دووکانەکان هەرچی سەرمایەیان بووە بە کەلوپەلیان داوە. ئێستا لەم گرانییەدا کە نرخی هەموو شت فڕیوە، خۆگرتنەوە و کەوتنەسەرپێیان ئاسان نییە.