حکومەتی بەریتانیا بە پاساوی رەتکردنەوەی مافی پەنابەرێتییان، بڕیاری ناردنەوەی ' بە زۆر"ی بۆ ٢١ پەناخوازی کوردی دابوو، کە هەندێکیان زیاتر لە ٢٠ ساڵە لەو وڵاتەن و هاوژین و منداڵەکانیان وڵاتینامەی بەریتانیان هەیە، هۆکاری ناردنەوەی پەنابەران رەتکردنەوەی دۆسیەکانیانە؛ هەندێکیشیان تۆمەتی دیکەیان لەسەرە.  ئەمڕۆ دووشەممە ٣٠.٥.٢٠٢٢ موسەننا ئەمین، ئەندامی لیژنەی پەیوەندییەکانی دەرەوەی پەرلەمانی عێراق بە تۆڕی میدیایی رووداوی راگەیاند: "ئەمڕۆ لە نووسینگەی بریکاری وەزارەتی دەرەوەی عێراق پەیوەندی پێوەکراوە و ئاگادارکراوەتەوە کە ناردنەوەی بە زۆری ئەو پەناخوازانە راگیراوە.  موسەننا ئەمین گوتی: "دوای ئەوەی پرسی ئەو پەناخوازانە لەگەڵ سەرۆککۆمار، وەزارەتی دەرەوە و دەسەڵاتی فڕۆکەوانی گەنگەشە کرا، بڕیاردرا لەوبارەوە گفتوگۆ لەگەڵ حکومەتی بەریتانیا بکرێت و ئەمڕۆش حکومەتی بەریتانیا بڕیاریدا بە زۆر نەیاننێرێتەوە و دەرفەتی ئەوەیان پێبدات دۆسییەکانیان لە دادگە یەکلایی بکەنەوە".  کاروان جەمال تاهیر، نوێنەری حکومەتی هەرێمی کوردستان لە بەریتانیا بە تۆڕی میدیایی رووداوی گوت: "پێشتریش روونکردنەوەمان داوە؛ حکومەتی هەرێمی کوردستان سەبارەت بەو کەیسانە رێککەوتنی لەگەڵ هیچ لایەنێکدا نییە، هەر بۆیە ئاگاداری وردەکاری کەیسەکانیش نین".  نوێنەری حکومەتی هەرێمی کوردستان ئاماژەی بەوەشکرد، دوێنێ شاندێکی وەزارەتی دەرەوەی بەریتانیا سەردانی کردوون ئەوانیش لە چارەنووسی ئەو کەسانەیان پرسیوە، لەبەرامبەردا پێیانگوتراوە "هیچ شتێکی نوێ نییە".  رۆژی ٢٦ - ٥ - ٢٠٢٢، حکومەتی هەرێمی کوردستان راگەیێندراوێکی سەبارەت بە ناردنەوەی زۆرەملێی کۆچبەرانی کورد لە بەریتانیاوە بڵاوکردەوە و رایگەیاند، "بە پێویستی دەزانین رایبگەیێنین کە حکومەتی هەرێمی کوردستان هیچ جۆرە رێکكەوتنێکی لەگەڵ بەریتانیا نییە بۆ ناردنەوەی زۆرەملێ و، هاوکات به روونی ده‌یڵێین لە سەردانی فەرمی سەرۆکی حکومەتی هه‌رێمی کوردستان و کۆبوونەوەی لەگەڵ وەزیری ناوخۆی بەریتانیا بە هیچ شێوەیەک پرسی ناردنه‌وەی زۆرەملێ باس نەکراوە و هیچ رێککه‌وتنێکیش له‌وباره‌یه‌وه نه‌کراوه. هه‌رێمی کوردستان و شانشینی یه‌کگرتووی بەریتانیا له‌سه‌ر ئاستی نه‌هێشتنی تاوانی رێکخراو و به‌دواداچوونی تاوانباران و بازرگانانی مرۆڤ هه‌ماهه‌نگن و هاوکاریی یەکدی ده‌که‌ن".