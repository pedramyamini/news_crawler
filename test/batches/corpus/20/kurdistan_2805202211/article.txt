تیمەکانی هۆبەی دەروازە سنوورییەکان و بەرەنگاربوونەوەی قاچاخچییه‌تیكردن بە کۆچبەران لە بەڕێوەبەرایەتیی ئاسایشی پارێزگای وان بە پاڵپشتی پۆلیسی هێزی تایبەت، ئۆپەراسیۆنێکیان بۆ سەر ماڵێک لە گەڕەکی حاجی بەکر ئەنجامدا.  لەو ئۆپەراسیۆنەدا ٢٧ کەسی ئەفغانستانی دەستگیرکران کە دەرکەوت بە رێگەی نایاسایی چوونەتە نێو تورکیا.  کۆچبەرەکان دوای دەستگیرکردنیان گوێزرانەوە بۆ هۆبەی دەروازە سنوورییەکان و بەرەنگاربوونەوەی قاچاخچییه‌تیكردن بە کۆچبەران. دوو کەسیش بە تۆمەتی قاچاخچێتیکردن بە کۆچبەران، دەستبەسەرکران.   دوای رێکارە ئەمنییەکان، کۆچبەرەکان رادەستی ناوەندی دیپۆرتکردنەوە دەکرێن.   بەگوێرەی ئامارەکانی وەزارەتی ناوخۆی تورکیا، لە ماوەی پێنج ساڵدا ٦٢٠ هەزار کۆچبەر لە تورکیاوە بەرەو وڵاتانی رۆژئاوا پەڕیونەتەوە؛ هەروەها ٣٠٦ هەزار و ١٣٨ کۆچبەری ئەفغانستانی، پاکستانی و ئەفریقی دیپۆرتی وڵاتەکانیان کراونەتەوە.