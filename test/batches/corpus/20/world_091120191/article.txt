لە سەدەی ٢٠ دا چەندین شەڕ روویاندا. بەهۆی دوو جەنگە جیهانییەکەوە نزیکەی ٨٠ ملیۆن کەس گیانیان لەدەستدا. دوای ئەوە شەڕی سارد دەستیپێکرد کە شەڕی کێبڕکێی چەکی نێوان ئەمریکا و یەكێتیی سۆڤیەت بوو، لە ئەوروپا و بەشێکی زۆری جیهان، دوو هێزە نەیارەکە رووبەڕووی یەکدی وەستانەوە. هێزە جیهانییەکان دەستیان بە خەرجکردنی پارەیەکی زۆر کرد بۆئەوەی ئاگری شەڕەکان لە ئاسیا و رۆژهەڵاتی ناوەڕاست و ئەمریکای باشوور گەورەتر بکەن.   دواجار شۆڕشە ئاشتیانەکان لە ساڵی ١٩٨٩ دا دیواری بەرلینیان رووخاند و شەڕی سارد کۆتاییهات. سارا برۆکمەیەر، شارەزای بواری ئاشتی لە "پەیمانگەی سیاسەتی گشتیی جیهانی" لە بەرلین دەڵێت، "ئومێدی ئەوەمان خواست کە دوای جەنگی دووەمیی جیهانی، قۆناخێکی نوێی ئاشتی لە جیهاندا هەبێت".   بەڵام زوو روونبووەوە کە ئەو ئومێدە بەئاسانی بەدەستنایەت. ئێستاش ژمارەیەکی زۆر جەنگ لە جیهاندا هەن و تەنانەت لە دەستپێکی ئەم سەدەیەوە جەنگەکان زیادبوونەتەوە. بەگوێرەی سارا برۆکمەیەر، "پێکدادانی زیاتر، تووندوتیژی زیاتر و کوژرانی زیاترمان بینیووە، بەتایبەتی لەدوای دەستپێکردنی شەڕی ناوخۆی سووریاوە".   پسپۆڕان لە "بەشی ئاشتی و توێژینەوەی پێکدادانەکان لە زانکۆی ئوپسالا"ی سوێد دەڵێن، تەنیا لە ماوەی ١٠ ساڵی رابردوودا ٢٣ جەنگ و ١٦٢ پێکدادانی بچووکتر هەڵگیرساون و ساڵانەش زیاتر لە ١٠٠ کەس بەو هۆیەوە کوژراون.   سارا برۆکمەیەر دەڵێت، ئێستا جیهان ئاسانتر لە ئاماژەکانی دەستپێکردنی شەڕەکان تێدەگات، بەڵام هێشتاش کار بۆ رێگەگرتن لە هەڵگیرسان و گەورەبوونیان ناکات. برۆکمەیەر دەڵێت، "فێری ئەوە نەبووین کە زوو سوود لە ویست و توانا سیاسییەکان وەربگرین، پێش ئەوەی شەڕی سەربازی رووبدات".   ئێستا سەردەمی جیهانگیرییە و لەو کاتەوەی دیواری بەرلین رووخاوە جەنگەکان ئاڵۆزتر بوون. جگە لەوەی لە جەنگەکاندا دوو لایەنی سەرەکی بەشدارن، چەندین هێزی دیکەش رۆڵی یارمەتیدەر لە جەنگەکاندا دەگێڕن. پێش ساڵی ٢٠٠٥، بەشێوەیەکی تێکڕا تەنیا دوو یان سێ هێزی دەرەکی لە هەر شەڕێکدا بەشداربوون، بەڵام لە ٢٠٠٥ ەوە ئەو ژمارەیە بۆ ٤ تاوەکو ٥ هێز بەرزبوونەتەوە و زۆرجاریش هێزی زیاتر بەشدارن.   بۆ نموونە، لە ساڵی ٢٠٠٩ دا ٤٦ هێزی دەرەکی لە شەڕی تاڵیبان لە ئەفغانستان بەشداربوون، لەوانەش وڵاتانی ئەندام لە رێکخراوی ناتۆ. شەڕی سووریاش یەکێکی دیکەیە لە شەڕە ئاڵۆزەکان و لە سەرەتای مانگی رابردوودا بەلایەنی کەمەوە ١٠ هێز تێیدا بەشداربوون، لەوانەش ئەمریکا، تورکیا، حکومەتی سووریا، ئۆپۆزیسیۆنی سووریا، داعش، هەسەدە، ئێران، رووسیا، ئیسرائیل.   سەرچاوە: دی دەبلیوی ئەڵمانی