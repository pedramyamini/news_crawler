رۆژی سێشەممە ٢٤ی ئایاری ٢٠٢٢ سەلاحەدین محەممەد بەهائەدین، ئەمینداری گشتیی یەکگرتووی ئیسلامیی کوردستان و شاندی یاوەری سەردانی فایەق زێدان، سەرۆکی ئەنجوومەنی باڵای دادوەریی عێراقیان کرد، دواتریش لەگەڵ جاسم محەممەد عەبوود، سەرۆکی دادگەی فیدراڵیی عێراق کۆبوونەوە.  بەپێی راگەیێندراوی نووسینگەی راگەیاندنی ئەمینداری گشتیی یەکگرتوو، لە کۆبوونەوەکەدا گفتوگۆ لەسەر دوایین گۆڕانكارییەكانی عێراق و ناوچەكە كراوە و هەریەکە لە ئەمینداری گشتیی یەکگرتووی ئیسلامیی کوردستان و سەرۆکی ئەنجوومەنی باڵای دادوەری، جەختیان لە سەربەخۆیی دادگە كردووەتەوە و کۆک بوون لەسەر ئەوەی  چەسپاندنی بنەماكانی دادپەروەری گرنگە بۆ سەقامگیریی سیاسی و كۆمەڵایەتی.  سەلاحەدین بەهائەدین و فایەق زێدان جەختیان لەوەش کردووەتەوە، "سەروەریی یاسا بناخەیەكی بەهێزە لە بناخەكانی بنیاتنانی دەوڵەتی پێشکەوتوو، هاوکات بۆ پاراستنی مافەکانی هاووڵاتییان. "  لە کۆبوونەوەیدا لەگەڵ سەرۆکی دادگەی فیدراڵیی عێراق، سەلاحەدین بەهائەدین رایگەیاندووە، "پاراستنی بنەما دەستوورییەکان پێویستە بۆ سەقامگیریی سیاسی و ئەوەش ئەرکێکە کە دەخوازێت دادگەی فیدراڵی خۆڕاگربێت بەرامبەر گوشارە سیاسییەکان. "  لە بەشێکی دیکەی گوتەکانیدا، ئەمینداری گشتیی یەکگرتووی ئیسلامیی کوردستان جەختی لەوە کردووەتەوە، "پاراستنی مافی هاووڵاتییان و مووچەخۆرانی هەرێمی کوردستان ئەرکێکی دیکەی گرنگی دادگەیە کە دەبێت زامنی هەموو مافەکان بکات. "  وەکو لە راگەیێندراوی نووسینگەی راگەیاندنی ئەمینداری گشتیی یەکگرتوودا هاتووە، "لای خۆیەوە سەرۆکی دادگەی فیدراڵیی عێراق  هاوڕا بووە کە رۆڵی دادگەی فیدراڵی گرنگە بۆ پاراستنی سیستمی فیدراڵی و بنەما دەستوورییەکان. " هەردوولاش هاوڕابوون لەسەر ئەوەی کە دەبێت مافە دەستوورییەکانی خەڵکی عێراق و هەرێمی کوردستان پارێزراو بن.