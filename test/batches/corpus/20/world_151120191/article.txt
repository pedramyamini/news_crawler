لە نێوەڕاستی بارسیلۆنا تاكسییەكەی راگرتووە و ئاڵایەكی ئیسپانیای لە خۆی ئاڵاندووە. ئەو بڕیاریداوە ئەو رۆژە ئیش نەكات و لەجیاتی ئەوە هانی خەڵك بدات دژی سەربەخۆیی بن. پێیدەڵێم: "ئێوە گشتپرسیتان كرد و داوای سەربەخۆییتان كردووە، بۆ دژی داواكاریی گەلەكەتی؟ " وەڵامم دەداتەوە: "ئەوانەی داوای سەربەخۆیی دەكەن درۆ دەكەن. ئەوانەی سەربەخۆییمان دەویست زۆرینە بووین، ئێمە زۆرتر بووین لە پەنجا لەسەت. سەربەخۆیی ژیانمان خراپتر دەكات. خۆ ئێمە كورد نین تا زوڵممان لێكرابێ و داوای سەربەخۆیی بكەین".  سەر لە ئێوارەیەكی شەممەیە. كەتەلۆنییە سەربەخۆییخوازەكان رژاونەتە سەرشەقام. دروست وەكو دوو ساڵ پێشتر، بەڵام ئەمجارە جیاواز. ئەوكات هەموو شتێك بەفەرمی و بە پشتیوانیی سەرۆكی هەرێمەكەیان بوو. ئەمجارە سەرۆكی لەكارلادراو پەنای بۆ برۆكسەل بردووە و نۆ هاوەڵی كە سەركردەكانی تەڤگەری سەربەخۆیی بوون، لە زیندانی بارسیلۆنا قایمكراون.  دادگای ئیسپانی بە تۆمەتی هەوڵدان بۆ دابەشكردنی ئیسپانیا و بەهەدەردانی سامانی گشتی بۆ "كاری تاوانكارانە" سزای تا دوازدە ساڵ بەندكردنی بۆ بڕیونەتەوە. خۆپیشاندەرانی ئەمڕۆ هاتوون داوای هەڵوەشاندنەوەی حوكمی دادگا دەكەن. رێكخەرانی خۆپیشاندانەكە كۆمەڵێك گەنجن كە لە رێگەی تەلەگرامەوە رێنمایی دەنێرن و هەواڵەكان بڵاودەكەنەوە. پۆلیسی فیدراڵی بەدوایانەوەیە بۆ ئەوەی بیانناسێتەوە و دەستگیریان بكات، بەڵام تەكنەلۆژیا ناهێڵێ.   خۆپیشاندان لە كەتەلۆنیا هەمیشە ئاشتیخوازانەیە. بۆیە ئاساییە ئەگەر لەنێو خۆپیشاندانی سەربەخۆییخوازاندا خەڵكێك ببینی بە ئاڵای ئیسپانیاوە هاتبن و نەك هیچیان پێنەگوترێ، بەڵكو بەشداریش بكەن لە شایی و میوزیكژەنینەكانی سەرشەقامیش. لێیاندەپرسم چۆن ئەوە لە یەكدی قبوڵ دەكەن؟ دەڵێن ئێمە تێگەیشتنمان بۆ ئایندە جیاوازە، خۆ دوژمنی یەكدی نین!  كەتەلۆنیا یەكێكە لەو شوێنە دەگمەنانەی دنیا كە كوردبوون تێیدا زۆر خۆشە. كاتێك دەچیتە نێو خۆپیشاندەرانی سەربەخۆییخواز و دەزانن كوردیت، دەگەڕێن و ئاڵایەكی كوردستانت بۆ دەدۆزنەوە و بۆت دەهێنن. لەنێو ئەوانەدا كە دژی سەربەخۆیین، چیرۆكی زوڵملێكراویی كورد ئارگیومێنتێكی باشە بۆ ئەوەی بڵێن خۆ وەك كوردمان بەسەرنەهاتووە، بۆ داوای سەربەخۆیی بكەین؟ كولتووری كەتەلۆنییەكان لە زۆر رووەوە لەوەی كورد دەچێت.   ئەوانیش دەردی هەمیشەییان ناكۆكیی نێوخۆییانە. شاییە فۆلكلۆرییەكان بە هەمان شێوازی شاییەكانی ئێمە رەشبەڵەكە و دەستیان لەنێو دەستی یەكدیدایە و هەڵدەپەڕن. وەك عەفرینییەكان شانازی بە زەیتوونەكەیانەوە دەكەن و وەكو كوردیش زۆر بەلایانەوە گرنگە دەست بە زمان و كولتووری خۆیانەوە بگرن. لە شارێكی دەوروبەری بارسیلۆنا لەگەڵ كەسوكاری قوربانییانی كۆمەڵكوژییەكی سەردەمی فرانكۆی دیكتاتۆر قسە دەكەم. كاتێك چیرۆكەكەم بۆ دەگێڕنەوە، هەستدەكەم باسی ئەنفال و قەدەغەكردنی زمانی كوردیم بۆ دەكەن. پیرەپیاوێك بە چاوی پڕ لە فرمێسكەوە پێمدەڵێت: "رەنگە كەتەلۆنی و كورد هاوخوێن نەبن، بەڵام هاوئێشین".  سۆسیالیستەكان فیدراڵییان بۆ كەتەلۆنیا دەوێ  لەنێوان سەربەخۆیی و دژایەتیی سەربەخۆییدا هێزی نێوەڕاستیش هەیە. سۆسیالیستەكانی ئیسپانیا و كەتەلۆنیا پێیانوایە فیدراڵیزم باشترە لە سەربەخۆیی. فێران پێدرێت، سەركردەی دیاری سۆسیالیستەكان لەنێو پەرلەمانی كەتەلۆنیا باسی ئەوەم بۆ دەكات كە چۆن كەتەلۆنییەكان بە فیدراڵیزم كێشەكانیان چارەسەر دەبن. پێیدەڵێم لە دۆزی كوردستاندا فیدراڵیزم نەیتوانی چارەسەری كێشە نەتەوایەتییەكە بكات، بەڵام ئەو دەڵێ بۆ كەتەلۆنیا دەیكات. حیزبەكەی پێدرێت لە كۆتایی نەوەتەكانەوە داوای فیدراڵی دەكات، بەڵام پشتیوانییەكی وای لێناكرێ. تاوەكو هەڵبژاردنەكانی ئەم هەفتەیەش سەرۆكوەزیرانی ئیسپانیا سۆسیالیست بوو، بەڵام لەترسی دەنگدەری ئیسپانی نەك هەر باسی فیدراڵیزمی بۆ كەتەلۆنیا نەكرد، بەڵكو خۆیشی لە قسەكردن و وەڵامدانەوەی تەلەفۆنەكانی سەرۆكی هەرێمی كەتەلۆنیا دەدزییەوە.  خەڵكی كەتەلۆنیا لە دوو ساڵ لەمەوبەرەوە گەرمترن لە مەسەلەی سەربەخۆیی و ساردتر نین. بەڵام گەنجێك پێمدەڵێ دوای ئەو دوو ساڵە هۆشیارییەك دروستبووە لەنێو خەڵكدا لەسەر ئەوەی كە سەربەخۆیی چی لە ژیانمان دەگۆڕێت؟ باشتری دەكات یان خراپتر؟ لێیدەپرسم: رای تۆ چییە؟ دەڵێ: "راستیت پێبڵێم ئەوانەی داوای سەربەخۆیی دەكەن هەر پێماندەڵێن ئەوە باشە، بەڵام روونی ناكەنەوە بۆ باشترە. بۆیەش تاوەكو ئێستا نیوە زیاتری كەتەلۆنییەكان لەگەڵیان نین".  سەربەخۆیی لە كەتەلۆنیا مژارێكی باڵكێشە بۆ كۆكردنەوەی دەنگ. هەم ئەوانەی لەدژین دەنگی پێ كۆدەكەنەوە و هەم ئەوانەش كە لەگەڵین. بۆیەش كاتێك لە رۆژانی رابردوودا سەرۆكی ئێستای هەرێمەكە گوتی خۆیان بۆ گشتپرسییەكی نوێ ئامادە دەكەن، نیوەی كەتەلۆنیا بەسەرسامییەوە چەپڵەیان بۆ لێدا و نیوەكەی دیكەش پێی پێكەنین و گوتیان: "گشتپرسییەكەی پێشووت جوانە! ".  وردەكاریی زۆرتر لەسەر كەتەلۆنییەكان لە بەرنامەی (گەڕیدە)دا لە كەناڵی رووداو ببینە.   ئیسپانیا چ مافێكی داوەتە كەتەلۆنییەكان؟  - هەر مافێك كە هاووڵاتییەكی ئەوروپی هەیبێ، كەتەلۆنییەكانیش هەیانە. ئیسپانیاش حەڤدە هەرێمی ئۆتۆنۆمە و كەتەلۆنیا یەكێكە لەوانە.  بۆچی كەتەلۆنییەكان داوای سەربەخۆیی دەكەن؟  - كەتەلۆنیا لەنێوان ئیسپانیا و فەرەنسادا دابەشكراوە. كەتەلۆنییەكانی ئیسپانیا وڵاتێكی زۆر دەوڵەمەندیان هەیە. دەڵێن دەمانەوێ ئەو دەوڵەمەندییەی هەمانە هی خۆمان بێ و نامانەوێ مەدرید بڕیار لەسەر سامانەكەمان بدات.  بۆچی زۆر كەتەلۆنی لەگەڵ سەربەخۆیی نین؟  - زۆر كەس دەڵێن ئەوانەی داوای سەربەخۆیی دەكەن بچووكمان دەكەنەوە. ئێستا بەشێكین لە دەوڵەتێكی گەورە و ئەوروپین، بەڵام ئەوكات دەبینە وڵاتێكی بچووك كە دیار نییە ئایندەی چۆن دەبێت.