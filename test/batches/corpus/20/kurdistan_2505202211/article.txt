یەکێک لە کاردانەوەکانی گیانلەدەستدانی ئەو هاونیشتمانییە ئەوەیە کە دەڵێن کاژێر ٠٤: ٠٠ ـی ئێوارە کۆچی دواییکردووە و کاژێر ٠٩: ٠٠ ـی شەو بە کەسوکاری گوتراوە. عەلی نامیق، برای ئەو ژنەی گیانی لەدەستداوە، رۆژی چوارشەممە ٢٥ ـی ئایاری ٢٠٢٢ بە تۆڕی میدیایی رووداوی گوت: "ئێمە دژی کەمتەرخەمییەکانی پزیشکەکەی سکاڵای یاساییامان تۆمارکردووە".  هەروەها دکتۆر فەرهاد باجەلان، بەڕێوەبەری نەخۆشخانەی لایفی تایبەت لە کەلار بە تۆڕی میدیایی رووداوی گوت: "ئەوە راست نییە کە درەنگ ئاگادارکرابێتنەوە؛ نەخۆشەکە کاژێر ٠٧: ١٠ ـی ئێوارە فایلی کردووە بۆ نەشتەرگەری؛ دوای کەمتر لە دوو کاژێر کۆچی دواییکردووە".  دکتۆر فەرهاد باجەلان ئاماژەی بەوەش کرد، ئەوان هۆی مردنی ئەو ژنە "نازانن" و چاوەڕێی لیژنەی دادوەری و دادپزیشکین بۆ زانینی هۆی مردنەکە.  سیروان محەممەد، بەڕێوەبەری تەندروستیی گەرمیان سەبارەت بە رووداوەکە لە کۆنگرەیەکی رۆژنامەڤانیدا رایگەیاند، هاونیشتمانییەکە ناوی (م، ن)بووە و لە هۆڵی نەشتەرگەری پێش هاتنەدەرەوە گیانی لەدەستداوە، دوای رووداوەکەش هەر شەوی رابردوو تەندروستیی گەرمیان سەردانی نەخۆشخانەکەی کردووە و ئەمڕۆ چوارشەمەش لیژنەیەکی لێکۆڵینەوەیان پێکهێناوە بە نوێنەرایەتیی داواکاری گشتیی و لە داهاتوویەکی نزیکدا ئەنجامەکان بڵاودەکەنەوە.  گوتیشی: "ژنەکە گەنجە و تەمەنی ٣٠ ساڵە؛ یەکەمجاری بووە نەشتەرگەریی بکات؛ پێشتر دوو منداڵی بەشێوەی سرووشتی لەدایکبوون، بۆ زانینی هۆی مردنەکەی تەرمەکەی رەوانەی دادپزیشکیی سلێمانی کراوە".  بەڕێوەبەری تەندروستیی گەرمیان ئاماژەی بەوەش کرد: "شتی جۆراوجۆر گوتراون، گوایە پزیشک لەوێ نەماوەتەوە و جێیهێشتووە، یان تەرمەکە درەنگ رادەستکراوەتەوە، ئەوانە هیچیان راستنین".  سەبارەت بە رووداوەکە، نەخۆشخانەی لایفی تایبەت لە روونکردنەوەیەکدا رایگەیاند: "ئەوەی دەگوترێت ئەو خاتوونە لە کاژێر ٠٤: ٠٠ ـی ئێوارە کۆچی دواییکردووە و کاژێر ٠٩: ٠٠ ـی شەو بە خانەوادەی گوتراوە، زۆر دوورە لە راستییەوە؛ کاژێر ٠٧: ٠٠ ـی ئێوارە وەکو نەخۆشی گەرم (تەواری) فایلی بۆ کراوە و لە ٠٧: ٣٠ براوەتە هۆڵی نەشتەرگەری و پاش نیو کاژێر منداڵەکە بە تەندروستییەکی باشەوە لەدایکبووە، پاشان بەداخەوە نەخۆشەکە بارودۆخی تەندروستی تێکچووە و پاش هەوڵێکی زۆر بۆ بەزیندوومانەوەی، بەداخەوە کاژێر ٠٨: ٤٥ ـی شەو گیانی لەدەستدا".  لە روونکردنەوەی نەخۆشخانەکەدا هاتووە، ئەوان چاوەڕوانی دەرئەنجامی لیژنەی پێکێنهراو دەکەن و لە ئەگەری هەبوونی هەر کەموکورتییەک لە نەخۆشخانەکەیان ئامادەی رێکارە یاساییەکان دەبن.  رزگار لەتیف جێگری بەڕێوەبەری نەخۆشخانەی فریاکەوتنی شەهید هەژار لە کەلار بە تۆڕی میدیایی رووداوی گوت، نەخۆشەکە نەبراوەتە لای ئەوان و دوای گیانلەدەستدانی لە نەخۆشخانە تایبەتەکە راستەوخۆ رەوانەی دادپزیشکی کراوە.