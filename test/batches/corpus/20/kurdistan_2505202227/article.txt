نامیق تۆفیق، باوکی میدیا دەڵێت، "دوێنێ ئەم کاتە تەلەفۆنی کرد، گوتی ' بابە من دەچم بۆ دکتۆر ولادەم هەیە '، وتم ' باشە رۆڵە گیان بڕۆ خوات لەگەڵ '. ئیدی چی بکەم، هەر چاوەڕێم کرد هەر نەهات لە کۆتاییدا کاژێر ٠٩: ٠٠ رۆشتم سەیرەکەم مردووە".  عەلی نامیق، برای میدیایە و دەڵێت، "ئێمە گلەییمان لەوە هەیە کە بەڕاستی کەمتەرخەمی لە دکتۆرەکە هەبووە، کەمتەرخەمی لە نەخۆشخانەکە بووە. دکتۆرەکە پێشوەخت پێی نەگوتووین کە خوێنی پێویستە، تەنانەت لەوێ داوای خوێنمان کردووە کە جۆری A+ لەو جۆرە زۆر زۆر هەیە، من خۆم لەوێ بووم براکەم لەوێ بوو کەسوکارمان لەوێ بوو بە پارەش داوای خوێنمان کرد بۆیان دابین نەکردین".  بەڕێوبەرایەتیی گشتیی تەندروستیی گەرمیان بەدواداچوون بۆ هۆکاری گیانلەدەستدانی میدیا دەکات و لیژنەیەکی بۆ پێکهێناوە. سیروان محەممەد، بەڕێوەبەری گشتیی تەندروستیی گەرمیان دەڵێت، "ئێمە دەستبەجێ لیژنەیەکی زانستی یاسایی ئیداریمان پێکهێناوە، بە ئامادەبوونی نوێنەری داواکاریی گشتی، لێکۆلینەوەیەکی وردی زانستی و یاسایی بۆ ئەم کەیسە دەکەین و هۆکاری گیان لەدەستدانی بۆ رای گشتی دەخەینەڕوو".  ئێستا لیژنەی تەندروستیی تایبەت بە لێکۆڵینەوە لە دۆسیەکە چاوەڕێی ئەنجامی توێکاری پزیشکی دادی سلێمانین.