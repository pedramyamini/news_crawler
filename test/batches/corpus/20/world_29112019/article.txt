ئەو كۆچبەرە كوردە ئێستا بە ژیانی سوێد خۆشحاڵە، لەگەڵ هاوژین و دوو منداڵەكەی بە ئارامی دەژین و دەڵێت دوورن لە سترێسی ژیانی بەریتانیا.  پێچەوانەی رابردوو كە كوردی سوێد روویان لە بەریتانیا دەكرد، ئێستا كورد و تەنانەت بەریتانییەكانیش بۆ مانەوە لە چوارچێوەی یەكێتیی ئەوروپا روو لە سوێد دەكەن، بە تایبەتی دوای مەسەلەی دەرچوونی بەریتانیا لە یەكێتیی ئەوروپا كە بە "برێكزت" ناسراوە.  بەناز محەممەد كە وڵاتینامەی بەریتانیای هەیە، بەهۆی شووكردنەوە رووی لە سوێد كرد. ئەو ئەمساڵ یەكێك بوو لەو بەریتانیانەی نیشتەجێی سوێد كە بوونە خاوەنی وڵاتینامەی سوێدی.  بەپێی دوایین ئاماری دامەزراوەی كۆچی سوێد، خواست لەسەر رەگەزنامەی سوێدی و ژیان لەو وڵاتە لەلایەن بەریتانییەكانەوە زیادی كردووە، بەهۆی نزیكبوونەوەی وادەی دەرچوونی بەریتانیاش لە یەكێتیی ئەوروپا، ئەمساڵ سێ هێندەی ساڵانی رابردوو داواكاری بۆ بەدەستهێنانی وڵاتینامەی سوێدی زیادی كردووە.  بەپێی ئەو زانیارییانەی لە دامەزراوەكانی (كۆچ) و (باج)ـەوە دەست (رووداو) كەوتوون، زیاتر لە ٣٠ هەزار بەریتانی لە سوێد دەژین. هەر ئەمساڵ ٤١٠٠ كەسیان وڵاتینامەی سوێدیان وەرگرتووە.  بەپێی ئەو زانیارییانە، نزیكەی ٣٠٠ كوردی خاوەن وڵاتینامەی بەریتانی لە سوێد دەژین. بە پێچەوانەشەوە نزیكەی ٥٠٠ كوردی سوێدی روویان لە بەریتانیا كردووە.  سامان سۆفی كۆچبەرێكی كوردە و لە بەریتانیاوە رووی كردووەتە سوێد. ئەو رەگەزنامەی نییە و لە چاوەڕوانیدایە. دەڵێت: "بەریتانیا فێری ئەو شتانەی كردم كە لە سوێد دەتوانم جێبەجێی بكەم".  بەهێزیی كورد لە سوێد هانی سامانی داوە بێتە ئەم وڵاتە و بەیەكجاری لێی بمێنێتەوە و دەڵێت: "بۆ ئێمە وەك كورد باشترە كە دێینە وڵاتە بچووكە بەهێزە ئەوروپییەكان، بەو توانایەی لە وڵاتێكی گەورەی وەك بەریتانیا پەیدای دەكەین، لە سوێد دەتوانین شتی گەورەی پێ بكەین. لێرە كورد پارلەمانتاری هەیە، سیاسەتمەداری گەورەیان لێ دروست بووە، خاوەنكاری بەهێزی لێیە، ئەمە زیاتر هانی منی دا".  ساڕێژ ئیسماعیل، دوای ژیانێكی زۆری لەگەڵ خانەوادەكەی لە زۆر وڵاتانی دنیا، بیری لەوە كردەوە نەگەڕێتەوە بەریتانیا و بێتە سوێد. ئەو كە مامۆستای زانكۆیە، مانەوەی لە چوارچێوەی یەكێتیی ئەوروپا پێ گرنگە و دەڵێت: "قورس بوو لە ئەوروپیبوون دابڕێین، بەهۆی هاتنە دەرەوەی بەریتانیا لە یەكێتیی ئەوروپا، منیش وەك زۆر لە بەریتانییەكان پێم باش بوو وابەستەییەكم بمێنێتەوە و سوێدیشم لە هەموو وڵاتەكان زیاتر پێ باش بوو".  خواستی بە ئەوروپی مانەوە نەك كوردی ئەو وڵاتە، بەڵكو بەریتانییە رەسەنەكانیشی هانداوە روو لە وڵاتانی ئەوروپا بكەن. دانێل رید یەكێكە لەوانەی كە رادیۆ و تەلەڤزیۆنی فەرمیی سوێد چیرۆكی ژیانی بڵاوكردووەتەوە. دانێڵ كە ئەمساڵ وڵاتینامەی سوێدی وەرگرت، باسی هەستی خۆی دەكات كاتێك بە پاسپۆرتی سوێدەوە یەكەم گەشت دەكات و دەڵێت: "هەستێكی زۆر خۆش بوو كە پاسپۆرتی سوێدیم وەرگرت. لە داهاتوویەكی نزیكدا یەكەم گەشتی پێ دەكەم".  بەهۆی ئەو خواستە زۆرەی لەلایەن بەریتانییەكان بۆ بەدەستهێنانی پاسپۆرتی سوێدی هەیە، دەزگای كۆچ یەكەیەكی ئیداریی دامەزراوەكەی تایبەت كردووە بە برێكزت.  یۆناس كۆلینگ، بەرپرس و رێكخەری یەكەی برێكزت لە دەزگای كۆچی سوێد گوتی: "ساڵی پار تەنیا ١٤٠٠ بەریتانی وڵاتینامەی سوێدییان بەدەستهێنابوو، ئەمساڵ ئەم ژمارەیە تا ئێستا بۆ ٤١٠٠ كەس بەرز بووەتەوە".  كوردی سوێد بۆ كار دەچنە بەریتانیا  رزگار تارق و هاوژینەكەی خۆیان ئامادە دەكەن بچنە بەریتانیا. كاری خۆی و خوێندنی منداڵەكانی راگرتووە و خانووەكەشی بەكرێ داوە، بەرنامەی هەیە تا ٤ بۆ ٦ ساڵی دیكە نەگەڕێتەوە سوێد. هەموو ئەمانە پەیوەندی بە كاری هاوژینەكەیەوە هەیە كە لە سوێد رێگری لێدەكرا و لە بەریتانیا پێشوازی لێ دەكەن.  رزگار دەڵێت: "سوێد لەگەڵ هەموو شتە باشەكانی، بەڵام رۆتینێكی قورسی بۆ كار هەیە و ئەوەندەی نەمابوو ژیانی هاوژینەكەم بفەوتێت، چونكە لە بوارەكەی خۆی نەدەكەوتە سەر كار، لە كاتێكدا كاری ئەو لەڕووی پسپۆڕێتی لە پلە یەكدایە".  رزگار ئەندازیارە و هاوژینەكەشی لە كوردستان پزیشك بووە. بەڵام وەك ئەو دەڵێت، بەهۆی ئەو رۆتینە زۆرەی لە سوێد هەیە كاری نەدراوەتێ.  ماوەیەكە، بۆ پسپۆڕێتییە باڵاكانی ئەو كەسانەی خوێندنیان لە وڵاتی یەكەمیان تەواو كردووە، لە سوێد پرۆسەیەكی ئێجگار قورس دەستیپێكردووە. بە تایبەت لە بوارەكانی پزیشكی و مامۆستایی و چەند پیشەیەكی دیكە. هەندێكیان وازیان لە پیشەی سەرەكییان هێناوە، بەشێكیشیان وەكو رزگار و هاوژینەكەی روو لە وڵاتانی دیكە دەكەن.  هەندێك لەوانەش بۆ مەبەستی دیكە، لەوانەش فێربوونی زمان، لە سوێدەوە روو لە بەریتانیا دەكەن كە بنار ئیكرام یەكێكیانە. بنار دەڵێت: "لە سوێد جگە لە فێربوونی زمانەكەیان سوودێكی دیكەم نەبینی. سوودی زمانەكەش لەگەڵ هەموو رێزم بۆی كە لە فڕۆكە دابەزیت كۆتایی دێت. ئینگلیزییەكە زمانێكی جیهانییە و لە هەموو شوێنێك كاری خۆی دەكات".  خۆشەویستیی زمانی ئینگلیزی ئەوی لە سوێد هەڵكەند بۆ بەریتانیا. بنار دەڵێت: "لە منداڵییەوە حەزم لە فێربوونی زمانی ئینگلیزی بوو بەڵام دەرفەتم نەبوو، یەك هەفتە دوای بەدەستهێنانی وڵاتینامەی سوێدی لە ساڵی ٢٠١٤ چوومە بەریتانیا، ئێستا لێرە چاوەڕێی وەرگرتنی وڵاتینامە دەكەم".  زۆر كۆچبەری كورد هەن كە لە نێوان سوێد و بەریتانیا ژیانیان دابەش بووە، هەندێكیان بەهۆی پێكهێنانی خێزان و هەندێكیشیان بەهۆی كارەوە لەنێوان ئەو دوو وڵاتەدا دێن و دەچن.  سیما سەیدیان كۆمەڵناس و كارمەند لە دامەزراوەی باج و تۆماری سوێد، دەڵێت: "ئەو كوردانەی بەریتانین و هاتوونەتە سوێد، یان ئەوانەی لە سوێدەوە چوونەتە بەریتانیا و كار دەكەن، زۆرینەیان سەركەوتوون و خزمەتێكی باش پێشكەش بە كۆمەڵگە دەكەن".