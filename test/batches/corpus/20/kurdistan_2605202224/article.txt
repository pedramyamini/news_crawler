رۆژی پێنجشەممە ٢٦ - ٠٥ - ٢٠٢٢ لەمیانی بەڕێوەچوونی رێوڕەسمی دەرچووانی خولی ٢٧ی بنەڕەتیی ئەکادیمیای سەربازیی زاخۆ، سەربەست لەزگین، بریکاری وەزارەتی پێشمەرگە لە لێدوانێکدا لەبارەی پەیامەکەی سەرۆکی هەرێمی کوردستان بۆ یەکخستنی هێزەکانی پێشمەرگە گوتی، "ئەو گوتانەی جەنابی سەرۆکی هەرێمی کوردستان لەسەر یەکگرتنی هێزەکانی پێشمەرگە کردی، ئەمە داخوازیی هەموو گەلی کوردستان و کوردستانیانە. وەزارەتی پێشمەرگە بەردەوامە لەسەر ئەو رێگەیە بۆئەوەی ئەو ئامانجە بەدیبهێندرێت. "  سەربەست لەزگین ئاماژەی بەوە کرد، جگە لە یەکخستنی هێزەکانی پێشمەرگە "هیچ رێگەیەکی دیکەمان نییە، بۆئەوەی بتوانین هەرێمی کوردستان لە هەموو مەترسییەکان بپارێزین، پێویستە پێش هەموو شتێک هێزەکانی پێشمەرگە یەکبخەین. "  سەبارەت بە دەستوەرنەدان لە کاروباری پێشمەرگە، سەربەست لەزگین ئاماژەی بەوە کرد، "جەنابی سەرۆکی هەرێمی کوردستان لە هەمان کاتدا جێگری سەرۆکی پارتی دیموکراتی کوردستانە، پەیامی ئەو پەیامی گەلی کوردستان و خەڵکی کوردستانە، هەموومان پشتگیری لە داواکارییەکانی دەکەین و پارتی دیموکراتی کوردستانیش پشتگیریی لێدەکات. "