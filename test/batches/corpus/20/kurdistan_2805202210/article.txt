رۆژی شەممە ٢٨ ـی ئایاری ٢٠٢٢، جەنگی مەجید، سەرۆکی ئەنجوومەنی بەنزینخانەکانی هەولێر بە تۆڕی میدیایی رووداوی گوت، نرخی بەنزین بەرزبووەتەوە، نۆرماڵ لە ٩٥٠ دینارەوە بۆ ٩٧٥ دینار لە بازاڕەکاندا هەیە؛ موحەسەن دەگاتە هەزار و ١٠٠ دینار و سوپەریش ١٢٠٠ دینار.  سەبارەت بە هۆکاری بەرزبوونەوەی نرخ، جەنگی مەجید دەڵێت: "لە رۆژێک پێش جەژنی رەمەزانەوە یەک لیتر بەنزین لە عێراقەوە نەهاتووە؛ نەوتیش لە بۆرسەی جیهانیدا نرخی بەرزبووەتەوە، ئەمانە هۆکارە سەرەکییەکانن".  سەبارەت بە نرخی بەنزین لە سلێمانی، رۆژی شەممە ٢٨ - ٥ - ٢٠٢٢، بەهمەن شێخ قادر، گوتەبێژی بەنزینخانەکانی سلێمانی بە تۆڕی میدیایی رووداوی گوت، نرخی بەنزین ٥٠ دینار بەرزبووەتەوە و نرخی لیترێک نۆرماڵ بووە بە هەزار دینار، هەروەها موحەسەن هەزار و ١٢٥ دینارە و سوپەریش هەزار و ٢٠٠ دینارە.  بەهمەن شێخ قادر دەڵێت، بەنزینیش هاوشێوەی زێڕ و شیش لە بۆرسەی جیهانیدا مامەڵەی پێوەدەکرێت و بەشێکی بەرزبوونەوەی نرخ پەیوەندی بەوەوە هەیە. گوتیشی: "لە تورکیا و ئێران ئەو بەنزینەی دەهێندرێت گرانبووە، عێراق مانگانە ٣٣ ملیۆن لیتر بەنزینی ٦٩٠ دیناری دەنارد، ئەوەش راگیراوە، ئەوەش پڕکردنەوەی دەوێت، بەگشتی خواست زیاترە لەو بەنزینەی بەردەستە".  گوتەبێژی بەنزینخانەکانی سلێمانی باسی لەوەش کرد کە ئەوان ناچارن بەنزین دابینبکەن بۆ بەردەوامیدانی کارەکەیان و بەرزکردنەوەی نرخەکەی لە دەسەڵاتی ئەواندا نییە. ئاماژەی بەوەش کرد، "نرخ بەرزبێتەوە زیانمان پێدەگات، فرۆشمان کەمدەبێتەوە و گلەیی هاونیشتمانیانیش دێتە سەرمان؛ ئەوانیش مافی خۆیانە".  رۆژی دووشەممە ٢٣ ـی ئایاری ٢٠٢٢، عەلی حەمەساڵح، سەرۆکی لیژنەی وزە و سامانە سرووشتییەکان لە پەرلەمانی کوردستان بە تۆڕی میدیایی رووداوی گوت، ٢١ رۆژە بەنزینی ٦٩٠ دیناری عێراق نەنێردراوە بۆ هەرێمی کوردستان. سەبارەت بە هۆکارەکەی گوتی: "دوای هێرشی مووشەکی بۆ سەر کۆمپانیای کار، هەرچەند بەنزینەکەش بەنزینی عێراقییە، بەڵام راگیراوە، چونکە حکومەتی عێراق نەوتەکەی دابیندەکرد و لە کۆمپانیای کار بە پارە دەیپاڵاوت و دواتر دابەشی دەکردەوە".