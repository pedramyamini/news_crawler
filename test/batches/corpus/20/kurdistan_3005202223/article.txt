عەبدووڵڵا هەیاس، ئامۆزای باوکی داڤەند دەڵێت، "بە خێرایی هاتووە و ئۆتۆمبێلەکە لەدەستی وەریگرتووە، خۆی کێشاوە بە دووکانەکاندا کە دووکانێکیان لەپێش دەرگایە، ئیدی ئەم پێنج منداڵەی شێلاوە. دوای هەشت ساڵەی ئەم منداڵەی بوو، منداڵەکەش تەمەنی هەشت ساڵ بوو، میواندارییەکەی کورت بوو لەلامان. "  داڤەند تەمەنی تەنیا هەشت ساڵانە و پۆلی دووەمی سەرەتایی بووە، کاتێک کارتی ئەنجامی تاقیکردنەوەکانی وەرگرتبوو، پلەی یەکەمی بەدەستهێناوە و ویستبووی شیرینیی یەکەمییەکەی بە هاوڕێکانی بدات، لەو کاتەدا ئۆتۆمبێلەکە خۆی پێیاندا دەکێشێت و ئاهەنگ و خۆشییان لێ دەکات بە شین.  ئەحمەد یەکێکی دیکەیە لە بریندارەکان، بەڵام برینەکەی سووکە و ئەوەی کاریگەرە لەسەری، شۆکی رووداوەکەیە.  ئەحمەد هاوکار، یەکێک لە بریندارەکان دەڵێت، "سەرەتا بانگی ئێمەی کرد و گوتی ئەنجامم وەرگرتووەتەوە، تەماشامان کرد سەرکەوتوو بووە، لەو کاتەدا چوکلێتی دابەشدەکرد، گەیشتە ئێوارە و ئۆتۆمبێلەکە هات و هەرچەندە ئیستۆپی گرت، نەیگرتەوە تاوەکو لە ئێمەی دا. "  پیاوێکیش کە خۆی ١٥ رۆژ لەمەوبەر تووشی رووداوی هاتووچۆ بووە، دوو منداڵی بە ناوەکانی یوسف و ئەحمەد لە لێدانی ئۆتۆمبێلەکەدا بریندار بوون، یەکێکیان لەژێر نەشتەرگەریدایە و دووەمیشیان دۆخی جێگیرە.  غازی شکور، باوکی دوو منداڵی بریندار باس لەوە دەکات، "دوو منداڵم وایان لێهات، ئەمە یەکێکیانە و ئەوەی دووەم لە نەخۆشخانەیە و نەشتەرگەریی قوڕگ و سەری بۆ کراوە، خودا رەحم بکات، یەکێکی کوشتووە، چۆن دەبێت بەو شێوەیە لێبخوڕیت، دواجار ئەم شەقامە نە تاسەی هەیە و نە هیچ، چۆن دەبێت. "  دوای رووداوی لێدانی منداڵەکان، شۆفێرەکە لەلایەن پۆلیسەوە دەستگیرکرا. بە گوتەی پۆلیس، شۆفێرەکە لەژێر کاریگەریی خواردنەوە کهولییەکان بە خێراییەکی زۆر رۆیشتووە.  هاوکات لەگەڵ رووداوەکەی داقووقدا لە گەڕەکی رەحیماوا، لە رووداوێکی هاوشێوەدا ئۆتۆمبێلێک، کە شۆفێرەکەی مێردمنداڵێکی تەمەن ١٥ ساڵانە، لە منداڵێکی تەمەن دوو ساڵ و شەش مانگی داوە و گیانی لەدەستداوە.