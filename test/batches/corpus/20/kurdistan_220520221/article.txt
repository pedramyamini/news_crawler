ئێوارەی رۆژی هەینی ٢٠ی ئایاری ٢٠٢٢ لە باکووری سەنتەری شاری زاخۆ تەرمی ژنێکی تەمەن ٤٢ ساڵ دۆزرایەوە، دواتر ئاشکرابوو کە ئەو ژنە ناوی غوربەت رەشیدە و دانیشتووی کۆمەڵگەی رزگاریی سەر بە قەزای سێمێلە، کە بە کۆمەڵگەی هوستاکان ناسراوە، ئەو خێزانەش هوستایی دهۆکن.  رائید نەشئەت سەلمان، گوتەبێژی پۆلیسی قەزای زاخۆ بە رووداوی راگەیاند، "دوای کەمتر لە ٢٤ کاژێر لە رووداوەکە پۆلیسی نەهێشتنی تاوان و هێزە ئەمنییەکانی دیکە توانیمان بکوژی ئەو ژنە دەستگیر بکەین، کە لەبەردەم دادوەردا دانی بە تاوانەکەیدا ناوە. "  لەبارەی ناسنامەی ئەو پیاوە، گوتەبێژی پۆلیسی زاخۆ ئاماژەی بەوە کرد، "ئەو پیاوە تەمەنی لەنێوان ٤٥ بۆ ٥٠ ساڵە و دانیشتووی زاخۆیە. لە بنەڕەتدا پێش ساڵەکانی هەشتا لە باکووری کوردستان ژیاوە، بەڵام چەندین ساڵە لە زاخۆ دەژی، خۆیشی گوتوویەتی کە پێشتر هیچ کێشەیەکی لەگەڵ ئەو ژنە نەبووە. "  بە گوتەی رائید نەشئەت سەلمان، ئەو پیاوە "هیچ کێشەیەکی کۆنی لەگەڵ ئەو ژنە نەبووە، خۆی ئەو ژنە کاری دەرۆزەی دەکرد، لەنزیک بنکەی تەندروستیی بێداریی باکووری شاری زاخۆ رفێندراوە بۆ دەرەوەی شار و لەوێ بە ئامێرێک کوژراوە، دواتریش بۆئەوەی ئاشکرا نەبێت، فڕێیداوەتە نێو زەوییەکی بە گەنم داچێندراوی نزیکی ئەو شوێنە. "  سیپەل مەهدی، کچی ژنە ٤٢ ساڵە کوژراوەکە بە رووداوی گوت، "هەواڵی دەستگیرکردنی ئەو پیاوەمان لە سۆشیال میدیا بینیوە، دەستخۆشی لە هێزە ئەمنییەکان دەکەین، بەڵام داوا لە حکومەتی هەرێمی کوردستان دەکەین کە چۆن ئەو پیاوە ئێمەی بێ دایک کرد، بەو شێوەیەش ئەو بکوژرێت و منداڵەکانی بێ باوک بکرێت. "  غوربەت رەشیدی تەمەن ٤٢ ساڵ، دانیشتووی کۆمەڵگەی رزگارییە، کە بە کۆمەڵگەی هوستاکان ناساوە و هەموو هوستایی دهۆکن، هەشت منداڵی هەیە و بە گوتەی پۆلیسی زاخۆ، ئەو ژنە و منداڵەکانی خەریکی کاری دەرۆزە بوون.