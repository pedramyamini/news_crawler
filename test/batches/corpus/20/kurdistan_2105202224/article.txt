دوێنێ هەینی گۆڕی ئەو منداڵەی کە لە ١٦ ـی ئایار بەهۆی "پەلاماری سەگەوە" لە سلێمانی گیانی لەدەستدا، هەڵدرایەوە. دادوەری تایبەت بە لێکۆڵینەوە لەو دۆسیەیە بڕیاریدا تەرمەکەی لیا عەلی تەمەن ١٠ ساڵ ژمارەیەک پشکنینی نوێی بۆ بکرێتەوە چونکە پێش ناشتنی پشکنینی بۆ ئەنجامنەدراوە.   رۆژی شەممە، ٢١ - ٥ - ٢٠٢٢، بەرزان محەممەد، بەڕێوەبەری دادپزیشکی سلێمانی بە تۆڕی میدیایی رووداوی راگەیاند، "تەرمی لیا شیکاری تەواوی بۆ کراوە، هەموو ئەو پرسیارانەی کە دادوەری لێکۆڵینەوە ئاراستەی ئێمەی کردووە، وەڵامیمان ئامادەکردووە و سبەی راپۆرتەکەیان رادەست دەکەین. "  هۆکاری بڕیارەکە جگە لە دروستبوونی بۆچوونی جیاواز لەسەر کەیسەکە، گومانی گەورە نەبردنی تەرمەکەیە بۆ پەیمانگەی دادپزیشکی و نەخۆشخانە.  رۆژی چوارشەممە ١٨ ـی ئایار، عەلی رەحیم، باوکی لیا بە رووداوی گوت، "لیا تەمەنی ١٠ ساڵان بوو، رۆژی دووشەممەی رابردوو کاژێر ١٤: ٢٠ خولەک چووبووە دەرەوە لە ماڵی دراوسێیەکمان لەگەڵ منداڵەکانیدا یاری کردبوو، دایکی گوتی بزانە لیا چی دەکات. من رۆیشتم گوتیان چووتە دەرەوە، زۆر گەڕام نەمدۆزییەوە، لە کۆتایی چوومە ئەو باخەی ماڵە دراوسێکەمان کە ماڵێكی رێزدارن، بە پاسەوانەکەیانم گوت، دەتوانم بچم سەیربکەم، گوتی، لێرە نییە. گوتم باشە و رۆیشتم، دواتر گەڕامەوە بۆ ئەوێ، سەیرمانکرد و بینیم سێ سەگ کچەکەمیان رادەکێشا. خاوەن ماڵەکە دەوری سەگەکانیشی تەلبەند کردبوو، کچەکەم بەسەریدا چووەتە ژوورەوە. سەگی پۆلیسی بوون بە ئارەزووی خۆیان گۆشتیان لێکردبووەوە. "