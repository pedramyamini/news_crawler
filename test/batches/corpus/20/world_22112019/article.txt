گەشتی سەختی بوچانی لە ٢٠١٣ دەستیپێكرد، كاتێك بە پەلەپەل ئێرانی بەرەو ئوسترالیا جێهێشت بێ ئەوەی بزانێ بۆ ماوەی نزیك حەوت ساڵ دەبێ لە كەمپەكانی دەستبەسەریدا بمێنێتەوە كە حكومەتی ئوسترالیا بۆ دوور راگرتنی كۆچبەران لە دوورگەكانی پاپوا نیو گینیا، دروستی كردووە.  بەگوێرەی راپۆرتێكی رۆژنامەی (گاردیەن)ی بەریتانی، پلانی ئازادكردنی بوچانی مانگێك لەمەوبەر دانرابوو كە تێیدا ژمارەیەك لە هاوڕێكانی و رێكخراوەكانی بەرگری لە مافەكانی مرۆڤ لە جێبەجێكردنیدا بەشدار بوون. فێستیڤاڵە ئەدەبییەكانی سەرتاسەری جیهان دەیانویست میوانداریی ئەو نووسەر و چالاكڤانە كوردە بكەن، بوچانیش دەیزانی ئەوە هەلێكە بۆ ئەوەی بتوانێ "دواجار تامی ئازادی" بكات.  بێهروز بوچانی، تەمەن ٣٦ ساڵ، لە ساڵی ٢٠١٨ كتێبی "هیچ دۆستێك جگە لە چیاكان"ی بڵاوكردەوە. كتێبەكە كۆكراوەی ئەو بەسەرهات و یاداشتانەیە كە بوچانی لە رێگەی واتسئاپەوە بۆ دكتۆر ئومید تەوفیقیانی هاوڕێی ناردووە.  كتێبەكە دەنگدانەوەیەكی گەورەی لە ناوەندە ئەدەبییەكانی جیهاندا هەبوو، بە جۆرێك خەڵاتی ڤیكتۆریەن پریمیەری ئوسترالی بەدەستهێنا كە بە گرانترین خەڵاتی ئەدەبیی ئوسترالیا لەقەڵەم دەدرێ. كتێبەكە لە گۆشەنیگای بەسەرهاتی خودی نووسەر و خەڵكانی دیكەوە باس لەو سیستەمە چەوسێنەرە دەكات كە لە كەمپەكانی دەستبەسەریدا پەیڕەو دەكرێ.  لە هەمووی گرنگتر، كۆمیساریای باڵای نەتەوە یەكگرتووەكان بۆ كاروباری پەنابەران (UNHCR) كۆمەڵێك دۆكیۆمێنتی خستبووەڕوو كە رێگەی بە دەرچوونی بێهروز بوچانی لە وڵاتی پاپوا نیو گینیا دەدا، رێكخراوی لێبوردنی نێودەوڵەتی (ئەمنستی) پشتگیری لە ڤیزاكەی كردبوو، ئاسانكاریشی كردبوو بۆ ئەوەی كارەكە لە بیرۆكراتیی ئاڵۆزی پاپوا نیو گینیا گیر نەكات.  پلانی یەكەم ئەوە بوو بوچانی لە فێستیڤاڵی ئوبود لە ئیندۆنیسیا بەشداری بكات كە بۆنەیەكی ئەدەبیی ساڵانەیە و لە دوورگەی بالی بەڕێوەدەچێ. بەڵام ڤیزاكەی رەتكرایەوە، بۆیە بیر لە بانگهێشتكردنی بۆ فێستیڤاڵی كرایستچێرچ لە نیوزیلەند كرایەوە.  لیۆد جۆنز، نووسەری نیوزیلەندی، خاوەنی بیرۆكەكە بوو، هەر خۆیشی لەگەڵ رەیچڵ كینگ، بەڕێوەبەری پرۆگرامەكانی فیستیڤاڵەكە قسەی كردبوو بۆئەوەی لەوێ رزگاری بكەن.  مانۆس دوورگەیەكی سەر بە وڵاتی پاپوا گینیای نوێیە كە حكومەتی ئوسترالیا كەمپی دەستبەسەریی كۆچبەرانی لێداناوە. جۆنز و كینگ بانگهێشتنامەیەكی فەرمییان بۆ بوچانی ناردبوو، ئەویش قەبووڵی كردبوو بەو مەرجەی دۆكیۆمێنتی گەشتی بۆ ئامادە بكەن و حكومەتی نیوزیلەند ڤیزای سەردانی بداتێ. هەردوو داواكە بە خێرایی جێبەجێ كران.   پلانی رزگاركردنی بوچانی زۆر نهێنی بووە و تەنیا چەند كەسێك زانیاریی پێشوەختیان لەسەری هەبووە، چونكە ئەگەری ئەوە هەبوو بەرپرسانی كەمپەكە یان حكومەتی ئوسترالیا رێگە لە دەرچوونی بگرن، بۆیە هەتا دوایین ساتەكانیش كەم كەس دەیانزانی چالاكڤانە كوردەكە كەمپەكە جێدەهێڵێ.   جێبەجێكردنی پلانێكی نهێنی لەو جۆرە ئاسان نییە، بە تایبەتیش كە بێهروز بوچانی كەسێكی زۆر ناسراوە. بوچانی یەكەمجار بۆ فڕۆكەخانەی نێودەوڵەتیی پۆرت مۆرزبی جەكسنز گوازرایەوە، لەوێش چاوی بە پەنابەرێك كەوتبوو كە لە ٢٠١٣ بە یەك بەلەم بەرەو ئوسترالیا هاتبوون.  بوچانی بە (گاردیەن) دەڵێ: "هەر بە رێكەوت ئەوم بینی". بۆ چەند خولەكێك قسەیان كردبوو، پەنابەرەكە پێیگوتبوو كە ئاواتی ئەوە بووە رۆژێك لە رۆژان دیسان یەكدی ببیننەوە. بوچانی دەڵێ: "لە یەك بەلەمدا بووین، هاوڕێم بوو. تەنانەت پێكەوە بۆ مانۆس گوازراینەوە. ئەو و خەڵكانی دی هێشتا لەوێ ماون، ئەوەش واتە هەموو كەس رزگاری نەبووە".  بەرپرسانی كۆچبەری لە فڕۆكەخانە گیریان بە بوچانی دابوو، چەندین جار لەبارەی دۆكیۆمێنتەكانی پرسیاریان لێكردبوو، تەنانەت تەلەفۆنیان بۆ فەرمانگەی كۆچبەرانی نیوزیلەندیش كردبوو بۆ ئەوەی بزانن ئەو وڵاتە وەریدەگرێ یان نا.  دوای نزیكەی حەوت ساڵ، بۆ یەكەمجار دەیتوانی لە ئاسمانەوە سەیری دوورگەی گینیای نوێ بكات، هیچ رقێكی بەرامبەر دوورگەكە یان خەڵكەكەی لەدڵدا نەبوو، بەڵام لەو سیستەمە تووڕە بوو كە بۆ چەندین ساڵ ئەویان لەو چارەنووسە نادیارەدا هێشتبووەوە.  بوچانی دەڵێ: "ئەوە مەنفای من بوو. هەرگیز ئەو رۆژەم بیر ناچێ كە یەكەمجار چاوم پێیكەوت. لەحزەیەكی خۆش بوو كاتێك توانیم لە شوێنێكی دیكەوە سەیری ئەو شوێنە گەورە و خەمگینە بكەم و بۆ هەمیشە جێیبهێڵم".  وێستگەی داهاتووی چالاكڤانە كوردەكە شاری مانیلا، پایتەختی فیلیپین بوو، لەوێش بۆ ماوەی ١٩ سەعات چاوەڕێی كرد و جگەرەی بە جگەرە دادەگیرساند. دوایین گەشتی ئاسمانیی ئەویش بەسەر وڵاتی ئوسترالیادا بوو. دەرەنگانی پێنجشەممە، بوچانی گەیشتە فڕۆكەخانەی ئۆكلەند.  هەرچەند لەو دوورگەیە دەرچووە، بەڵام چارەنووسی نووسەرە كوردەكە هێشتا یەكلا نەبووەتەوە. ماوەی ڤیزاكەی تەنیا یەك مانگە و لەو ماوەیەدا دەبێ وڵاتێك قایل بكات كە وەك پەنابەر وەریبگرێ. یەكێك لە بژارەكان ئەمریكایە. ئیدارەی پێشووی ئەمریكا و ئیدارەی پێشووی ئوسترالیا رێككەوتنێكیان سەبارەت بە كۆچبەرانی دوورگەكانی پاپوا گینیای نوێ هەیە. پێشتر بوچانی لە چوارچێوەی ئەو رێككەوتنەدا وەك پەنابەر قەبووڵكرابوو، بەڵام دوور نییە ئەمریكا لەو بڕیارە پاشگەز ببێتەوە، چونكە بوچانی دوورگەكەی جێهێشتووە.  نووسەرە كوردەكە دەڵێ: "پڕۆسەكەی ئەمریكا زۆر دوور و درێژ بوو، دەبووایە دەربچم و ئازاد بم. من هیچكات ناگەڕێمەوە پاپوا نیو گینیا و كەمپەكانی دەستبەسەریی ئوسترالیا".   سەبارەت بە بژارەكانی بەردەستیشی، دەڵێ ئەگەر ئەمریكا رێگای پێنەدات، ئەوە بە دوای بژارەی دیكەدا دەگەڕێ، لەوانەش داوای مافی پەنابەرێتی لە وڵاتێكی ئەوروپی. ئەوەی بۆ ئێستا گرنگە ئەوەیە، بوچانی دوای ٢٢٦٩ رۆژ هەناسەی ئازادی هەڵدەمژێ.