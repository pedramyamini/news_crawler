گولیزار رەشید، ئەندامی پەرلەمانی کوردستان لە فراکسیۆنی پارتی بە رادیۆی رووداوی گوت، ئەو پشکنینانە "بۆ ئەوەیە تەندروستیی هاووڵاتییان بپارێزرێت، بەڵام کاتەکەی زۆرە، وەزارەتی بازرگانییش گلەییان هەبوو کە دەبێت کاتەکەی بۆ سێ رۆژ کەمبکرێتەوە. "  ئەو ئەندامەی پەرلەمانی کوردستان گوتیشی: "من خۆم بەدواداچوونم بۆ ئەوە کرد کە وەزیری بازرگانیی عێراق گوتبووی، خۆراکی شەش مانگ لەوەوپێش لە کۆگەکانی هەرێمی کوردستاندایە کە ئەوە بۆ مانگی رەمەزان وابوو، ئێستا وانییە. "  گولیزار رەشید باسی لەوە کرد، لە دهۆک کێشەی گەیشتنیی خۆراکیان هەبوو، چونکە گواستنەوەی خۆراک بۆ کۆمپانیایەک دەرچووبوو نەیدەتوانی بە باشی کارەکەی راپەڕێنێت، ئەوە بوو لە هەفتەیەکدا چارەسەریان کرد و باس لەوەش دەکات، "من بەدواداچوونم بۆ ئەو بابەتە کرد و وەزارەتی بازرگانی دوای ئەوە هاتنە سەر هێڵ و کێشەکەیان چارەسەر کرد. "  ئەو پەرلەمانتارە لەبارەی دواکەوتنی دابەشکردنی بەشەخۆراکی مانگانەوە ئەوەی خستەڕوو کە عێراقیش کەمتەرخەمە و دەبوو لە رەمەزاندا دوو پشکی هەرێمی کوردستان بنێرن کە لە پارێزگاکانی باشوور و نێوەڕاست دابەشیان کرد، بەڵام بۆ هەرێمی کوردستانیان نەنارد کە هیی مانگی سێ و چوار بوو.   گولیزار رەشید باس لەوەش دەکات، "دەبێت بزانین کە بۆ ساڵی ٢٠٢٢ لە عێراقدا شەش مانگ خۆراک دابەشدەکرێت کە دوو مانگ جارێکە و دەبێت هاووڵاتییان ئاگاداری ئەوە بن. " روونیشیکردەوە کە مانگی یەک بە تەواوەتی خۆراک دراوە، مانگی دوو نەدراوە، مانگی سێ و چوار لە عێراق دابەشکرا، بەڵام لە هەرێمی کوردستان ماددە خۆراکییەکان بەتەواوەتی نەهات و پچڕپچڕ هات؛ لە مانگی سێ تەنیا نیسک هاتبوو.   گوتیشی: "لیژنەی بازرگانی و پیشەسازی لە پەرلەمانی کوردستان لەسەر ئەم بابەتە کۆدەبینەوە، چونکە دەبێت ئێمەیش وەک ئەوان بەشمان بۆ بێت، عێراق بەشی خۆیان تەواو دەکەن و ئەوەی مایەوە بۆ هەرێمی کوردستانی دەنێرن. "  گولیزار رەشید ئەوەی خستەڕوو کە لە مانگی یەکەوە تاوەکو ئێستا بەشە گەنمی هەرێمی کوردستان بۆ ئارد زۆر کەمدەنێردرێت. دەشڵێت، لە عێراق بەشە گەنمی مانگی سێ دابەش دەکرێت، "هێشتا لای ئێمە هی مانگی یەک دابەشدەکرێت. هەولێر ٤٨ % و دهۆک ٣٧ % ـی بەشی خۆیانیان پێ گەیشتبوو. هەروەها ئەو گەنمەی هاوردەی دەکەن باشەکەی بۆ خۆیان دەنێرن و لەوە بۆ هەرێمی کوردستان نانێرن. "  ئەو پەرلەمانتارە باسی لەوە کرد، لەم چەند رۆژەدا ١٦ هەزار و ٢٩٩ تۆن گەنم بۆ هەولێر هاتووە کە مانگانە پێویستی بە ٢١ هەزار و ٨٥١ تۆنە، واتە لە چاو مانگی یەکدا بووەتە ٧٤ % و هێشتا پشکی تەواوەتیمان وەرنەگرتووە.    گولیزار رەشید ئەوەشی خستەڕوو، "بابەتی ئاڵوگۆڕکردنی بار لەنێوان ئۆتۆمبێلەکاندا کە دەگوترێت لەو ئاڵوگۆڕەدا شتوومەک دەدزرێت، من تەنیا بیستوومە و لە بەدواداچوونەکانمدا شتی وام بۆ دەرنەکەوتووە، ئەگەر ئەو کەسەی لەو بارەوە زانیاریی هەیە، دەتوانێت لە دادگە سکاڵا تۆمار بکات. "