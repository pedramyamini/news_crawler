ئەمین گونگۆر، سەرۆکی ژووری نانەواکانی ئامەد دەڵێت، بەهۆی نەمانی ئەو ئاردەی کە لەلایەن وەزارەتی کشتوکاڵەوە بۆ نانەواخانەکان دابیندەکرا، نان گرانبووە.   گونگۆر ئاماژەی بەوەدا، ئەگەر دۆخەکە بەو شێوەیە بەردەوام بێت، ئەوا بەهای یەک نان لە ئامەد دەگاتە حەوت لیرەی تورکی.  لە بازاڕەکانی ئامەد نرخی یەک فەردە ئارد بە ٣٨٠ - ٤٠٠ لیرە دەفرۆشرێت، بەڵام وەزارەتی کشتوکاڵی تورکیا یەک فەردە ئاردی بە ٢٦٠ لیرە بۆ نانەواخانەکان دابیندەکرد.   لە باکووری کوردستان و تورکیا بەهۆی بەرزبوونەوەی ئاستی هەڵاوسان، تێچووی بەرهەمهێنانی نان زیادیکردووە، دوایینجار لە ساڵی ٢٠٢١ دا نرخی نان لە ئامەد بەرزکرابووەوە.