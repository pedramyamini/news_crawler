ئەمڕۆ چوارشەممە، ١ی حوزەیرانی ٢٠٢٢، قارەمان مەولوود، سەرۆکی لیژنەی موەلیدە ئەهلییەکانی هەولێر لە بارەی کاژێری پێدانی کارەبای موەلیدە ئەهلییەکان بە تۆڕی میدیایی رووداوی راگەیاند، لە مانگی ئایار ٢١٠ کاژێر کارەبایان بە هاونیشتمانیان داوە، کە بە تێکڕا دەکاتە زیاتر لە حەوت کاژێر لە رۆژێکدا.  لە بارەی نرخی یەک ئەمپێر کارەبای موەلیدە گوتی: "نرخەکان لە ٩,٥٠٠ دینارەوە دەستپێدەکات تاوەکو ١٢,٥٠٠ دینار. "  سەرۆکی لیژنەی موەلیدە ئەهلییەکانی هەولێر هۆکاری زۆری نرخی کارەبای موەلیدە بۆ بەرزبوونەوەی نرخی گازوایل گەڕاندەوە و گوتی: "ئێستا لیترێک گازوایل بە ٧٢٥ دینارە، لە کاتێکدا پێشتر بە ٤٠٠ دینار بوو".  سەبارەت بە کارەبای ٢٤ کاژێری، قارەمان مەولود گوتی، لە سەرەتای مانگی ئایارەوە کارەبای ٢٤ کاژێری بە هاونیشتمانیان دراوە، هەر کاتێک کارەبای نیشتمانی بڕابێت، کارەبای موەلیدە دابینکراوە.  لە سلێمانی نرخی کارەبای موەلیدە بەراورد بە هەولێر هەزرانترە.  سیروان محەممەد، بەڕێوەبەری راگەیاندنی کارەبای سلێمانی بە رووداوی رایگەیاند، نرخی یەک ئەمپێر کارەبای موەلیدە لە شاری سلێمانی بۆ مانگی ئایار، لە ٤,٥٠٠ دینار بۆ ٦,٥٠٠ دینارە، به‌هۆی جیاوازی كارپێكردنی موه‌لیده‌كان له‌گه‌ڕه‌كێك بۆ گه‌ڕه‌كێكی دیكه، نرخه‌كان دەگۆڕێن.  بە گوتەی بەڕێوەبەری راگەیاندنی کارەبای سلێمانی مانگی ئایار بە گوێرەی گەڕەکەکان نزیکەی ٨٠ بۆ ١٢٠ کاژێر کارەبایان بە هاونشتیمانیان داوە.   سه‌باره‌ت بە به‌رنامەى كاركردنى موه‌لیده‌کانیش، گوتی، لە ١ی حوزەیرانەوە بەرنامەی کارکردنی موەلیدە ئەهلییەکان گۆڕاوە، ئێستا هەر کاتێک کارەبای نیشتمانی ببرێت موەلیدەکان کارەبا دەدەن، چونکە کەشوهەواکەی بەرگەی ئەوە ناگرێت پێنچ خولەک خەڵک بەبێ کارەبا بێت.   لە پارێزگای دهۆکیش نرخی ئەمپێرەکانی کارەبا دیاریکرا، لەو بارەوە هەکار هرووری، نوێنەری کۆمەڵەی موەلیدە ئەهلییەکانی پارێزگای دهۆک بە رووداوی گوت، بۆ مانگی ئایار نرخی یەک ئەمپێر کارەبای موەلیدە بە ١١,٠٠٠ دینا، بەشێوەیەکی گشتی ٢٠٠ کاژێر کارەبا بە هاونیشتمانیان دراوە.   هەروەها دینا ئەحمەد، سەرۆکی لیژنەی چاودێریی موەلیدە ئەهلییەکانی هەڵەبجەش بە رووداوی گوت: مانگی رابردوو لە هەڵەبجە ٩٠ بۆ ٩٤ کاژێر کارەبا بە هاونیشتمانیان دراوە، بۆیە نرخی ئەمپێرێکی کارەبا بە ٤,٥٠٠ دینار بۆ ٥,٠٠٠ دینار دیاریکراوە. "