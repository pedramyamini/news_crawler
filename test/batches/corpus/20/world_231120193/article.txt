فلۆرێسن پارلی، وەزیری بەرگریی فەرەنسا لە گوتەیەکدا لە "دیالۆگی مەنامە" لە بەحرەین گوتی، ئەمریکا رۆڵێکی گەورە لە ناوچەی کەنداودا دەگێڕێت، بەڵام هیچ کارێکی جیدی بەرامبەر ئێران نەکرد، ئەوەش کاتێک تاران ئەم هاوینەی رابردوو چەندین هێرشی ئەنجامدا.   پارلی گوتی، کاتێک هێرشکردنەسەر کەشتییەکان بێ وەڵام مایەوە، کاتێك فڕۆکەیەکی بێفڕۆکەوان خرایە خوارەوە و هیچ وەڵامێکی نەدرایەوە، کاتێک دامەزراوە سەرەکییەکانی نەوت هێرشیانکرایە سەر، ئیدی چۆن دەکرێت بگوترێت، ئێران وەستێندراوە و "کوا وەستێندراوە؟ "  وەزیری بەرگریی فەرەنسا گوتی، فەرەنسا لە هەوڵەکانی بۆ گفتوگۆ لەگەڵ ئێران بەردەوام دەبێت، بەڵام دووپاتیشیکردەوە، "ئێمە لەگەڵ هاوپەیمانەکانمان دەمێنینەوە. ئێوە دەتوانن پشتمان پێببەستن".