رۆژی دووشەممە ٣٠ - ٥ - ٢٠٢٢ لە قەزای سێمێل، نزیک کۆمەڵگەی خانکێی سەر بە پارێزگای دهۆک، بەڕێوەبەرایەتی شوێنەوار و کەلەپووری دهۆک دۆزینەوەی شارێکی سەردەمی میتانییەکانی راگەیاند کە ناوەندێکی گرنگی حوکمڕانی میزۆپۆتامیا بووە، ئەو شارە پێشتر ژێر ئاو کەوتبوو، بەڵام بەهۆی دابەزینی ئاستی ئاوی دیجلەم دەرکەوتووە.  ساڵێ ٢٠١٨ بۆ یەکەمجار هەڵکۆڵین لەو شوێنەوارە دەستیپێکردووە و باڵەخانەیەکی سەردەمی میتانییەکان دۆزراوەتەوە، بەڵام بەهۆی بەرزبوونەوەی ئاستی ئاوی رووباری دیجلە باڵەخانەکە ونبووە.  د. بێکەس بریڤکانی، بەڕێوەبەری شوێنەوار و کەلەپووری دهۆک، میوانی بوولتەنی نیڤرۆژی رووداو بوو کە شەهیان تەحسین پێشکەشی دەکات و گوتی: "بەنداوی مووسڵ هۆکارێکی سەرەکییە بۆ بنئاوکەوتنی شوێنەوارەکانی ئەو ناوچەیە، لە ساڵی ١٩٨٦ ئەو بەنداوە دروستکرا، تاوەکو ساڵی ١٩٩٠ نزیکەی ٦٠ شوێنەوار لەسەر رووباری دیجلە بەتەواوەتی ژێرئاو کەوتن. ئەمساڵ کە ئاستی ئاوی رووبارەکە دابەزی بەشێک لەو شوێنەوارانە جارێکی دیکە دەرکەوتوونەتەوە".  د. بێکەس بریڤکانی رایگەیاند: "لەگەڵ رێکخراوی شوێنەواری کوردستان و زانکۆی فرایبۆرگ بە سەرپەرشتی شوێنەواری دهۆک، دەستمان کرد بە هەڵکۆڵینی ئەو ناوچە شوێنەوارییە و تائێستا کۆمەڵێک شوێنەوار و تێکستی بزماری دۆزراونەتەوە، کە تەمەنیان بۆ سێ هەزار و ٤٠٠ ساڵ بەر لە ئێستا دەگەڕێتەوە".  بە گوتەی بەڕێوەبەری شوێنەوار و کەلەپووری دهۆک، "لە تێکستەکانی سەردەمی بابلی باس لە شاری زاخۆ کراوە، بەڵام کەس نەیدەزانی ئەوشارە کەوتووەتە کوێوە، دوای ئەو هەڵکۆڵینەی لە نزیک کۆمەڵگەی خانکێ دەستمانپێکرد و بەپێی ئەو تێکستانەی دۆزیمانەوە، بۆمان دەرکەوت ئەوە ئەو شارەیە کە لە تێکستی بابلییەکاندا ناوی بە شاری زاخۆ هاتووە".  لەبارەی رووبەری ئەو شارە مێژووییە، د. بێکەس بریڤکانی روونیکردەوە: "پێشتر بەهۆی ئاوی رووبارەکەوە نەمانتوانیبوو رووپێوی تەواو بۆ شوێنەوارەکە بکەین، بۆیە مەزەندەمان کردبوو رووبەرەکەی نزیکەی حەوت هێکتارە " ٢٨ دۆنم" بێت، بەڵام ئەمساڵ کە ئاوەکە بەتەواوەتی دابەزیوە، دەرکەوت کە رووبەرەکەی زۆر لەوە زیاترە و شوورایەکی گەورەی هەیە کە پانیی دیوارەکەی شەش مەترە و لە هەندێک شوێن شەش بۆ حەوت مەتر بەرزە، دیوارەکە هەمووی بە خشت دروستکراوە".  بەڕێوەبەری شوێنەوار و کەلەپووری دهۆک دەڵێت: "ئەو نیشانانە دەیسەلمێنن کە شارەکە ناوەندێکی گرنگی شارستانییەتی ئەو سەردەمە بووە، ئەو ئەنجامە بۆ ئێمە گرنگیی ئەوەی هەیە کە کوردستان خاوەن شارستانییەتێکی یەکجار گەورەیە و شار و ناوەندی زۆر گەورەی هەبووە و شوێنەواری زۆر گرنگیشی هەیە، رزگارکردنی ئەو شوێنەوارانە واتای رزگارکردنی ئەو مێژووەیە کە لە ناوچەکەمان هەیە".  د. بێکەس بریڤکانی پێیوایە: "هەرێمی کوردستان لە رووی شوێنەوارەوە دەوڵەمەندە و بەتایبەت پارێزگای دهۆک نزیکەی دوو هەزار شوێنەواری لێ تۆمارکراوە، زیاتر لە هەزار شوێنەواری دیکەشی هەیە کە تائێستا تۆمار نەکراون".