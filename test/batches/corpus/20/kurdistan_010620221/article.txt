ئەمڕۆ چوارشەممە ١ - ٦ - ٢٠٢٢، ساڵیادی دامەزراندنی یەكێتیی نیشتمانیی كوردستانە. مەسرور بارزانی، سەرۆکوەزیرانی هەرێمی کوردستان لە پەیامەکەیدا دەڵێت، "پیرۆزبایی لە سەرکردایەتی و ئەندام و لایەنگرانی یەکێتی دەکەم و هیوای سەرکەوتنیان بۆ دەخوازم لەپێناو خزمەتکردنی گەلی کوردستان. "   سەرۆکوەزیرانی هەرێمی کوردستان جەخت لە "گرنگیی هاوئاهەنگی و کارکردنی لایەنە کوردستانییەکان" دەکاتەوە، ئەوەش "بۆ داکۆکیکردن لە دەسکەوتە نیشتمانییەکان و مافە دەستوورییەکانی گەلی کوردستان. "  رۆژی سێشەممەش، مەكتەبی سیاسیی یەكێتی بەبۆنەی یادی دامەزراندنی حیزبەکە رایگەیاندبوو: "پابەندین بە پاراستنی یەكڕیزیی هێزە سیاسییەكان تاوەکو ئەم کۆدەنگی و یەکگرتووییەی گەلی کوردستان بکەینە بناخەی کاری هاوبەشمان لەگەڵ لایەنە عێراقییەکاندا بۆ بەشدارییەکی کارای کورد لە پڕۆسەی سیاسی. "  لە پەیامەکەی مەسرور بارزانیدا هاتووە، "ئومێدەوارم یەکێتیی نیشتمانیی کوردستان وەک بەشدارێکی سەرەکی لە حکومەتی هەرێمی کوردستان، لەگەڵ هێز و لایەنەکانی دیکەی کوردستان، پشتیوانی بەهێزی حکومەت بن لەپێناو جێبەجێکردنی کارنامەکەی بۆ ئەوەی بتوانێت خزمەتێکی شایستەی خەڵکی کوردستان بکات. "   لە ٢٢ی ئایاری ساڵی ١٩٧٥ لە سووریا لە گەڕەکی ئەبوو روومانەی دیمەشق، یەکەم کۆبوونەوەی دامەزراندنی یەکێتیی نیشتمانیی کوردستان ئەنجامدرا و پڕۆژەی دروستکردنی یەکێتی گەڵاڵە کرا. کۆبوونەوەی دووەم لە بەرلین و لە ٢٧ ـی ئایاری هەمان ساڵ بە سەرپەرشتیی جەلال تاڵەبانی، سکرتێری کۆچکردووی یەکێتی ئەنجامدراو لە رۆژی ١ - ٦ - ١٩٧٥ بەفەرمی یەکێتیی نیشتمانیی کوردستان راگەیێندرا.