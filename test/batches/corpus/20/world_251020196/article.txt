سێرگی ریابکۆڤ، جێگری وەزیری دەرەوەی رووسیا رایگەیاند، مۆسکۆ نیگەرانە لەو هەنگاوەی کۆشکی سپی کە ئاماژەیە بەو راستیەی ئەمریکا لەسەر گوشارە فرە رەهەندەکانی لەسەر حکومەتی سووریا بەردەوامە.   ئەم گوتەیەی ریابکۆڤ لەکاتێکدایە، بەرپرسانی ئەمریکا دەڵێن، ژمارەیەک سەربازی سوپای وڵاتەکەیان لە نزیک کێڵگە نەوتەکانی پارێزگای دێرەزوور جێگیردەکەن بۆئەوەی رێگە نەدەن ئەو بیرە نەوتانە بکەونەوە ژێر دەسەڵاتی داعش.   ئەمڕۆ وەزیری بەرگریی ئەمریکا لە برۆکسل جەختی لەسەر هەمان خاڵ کردەوە، بەڵام ئامادە نەبوو وردەکاری دەربارەی ژمارەی سەربازەکان بدرکێنێت.   بەگوێرەی میدیای ئەمریکا، ٥٠٠ سەرباز و نزیکەی ٣٠ تانکی ئەبرامزی ئەمریکی شانبەشانی هەسەدە لە نزیک بیرە نەوتەکانی پارێزگای دێرەزوور جێگیردەکرێن.