سەگڤان سندی، ئەندامی لیژنەی ئاسایشی و بەرگریی پەرلەمانی عێراق بە تۆڕی میدیایی رووداوی راگەیاند، لیژنەی ئاسایش و بەرگریی پەرلەمانی عێراق بڕیاریداوە سەردانی سنووری پارێزگای دهۆک بکات، "بە مەبەستی لێکۆڵینەوە لە هێرش و پەلامارەکانی تورکیا و شەڕ و پێکدادانەکانی نێوان سوپای تورکیا و چەکدارانی پەکەکە و تۆپباران و بۆردوومانکردن و زیانگەیاندن بە دانیشتووانی ناوچەکە. "  لیژنەکە بە سەرۆکایەتیی سەگڤان سندی و ئەندامێتی ٥ ئەندامی دیکەی لیژنەی ئاسایش و بەرگری دەبێت، سەگڤان سندی دەڵێت، "سەردانی سنووری پارێزگای دهۆک دەکەین، دواتر راپۆرتێک ئامادە دەکەین و رادەستی پەرلەمانی عێراقی دەکەین. "  رۆژی ١٨ ـی نیسانی ٢٠٢٢، ئۆپەراسیۆنی ناسراو بە چڕنووک - قوفڵ لەلایەن سوپای تورکیاوە لە ناوچەکانی ئاڤاشین، مەتین و زاپ لە خاکی هەرێمی کوردستان بۆسەر گەریلاکانی پەکەکە دەستیپێکرد.    لەبارەی وادەی سەردانی ئەو لیژنەیە، ئەندامەکەی لیژنەی ئاسایش و بەرگریی گوتی، "تاوەکو ئێستا وادەی سەردانەکە دیارینەکراوە، بەڵام لیژنەکە بڕیاری لێداوە و سەردانی سنووری پارێزگای دهۆک دەکەن. "   وەزارەتی بەرگریی تورکیا گیانلەدەستدانی ١١٨ گەریلا و کوژرانی ٢١ سەربازی سوپای وڵاتەکەی راگەیاندووە. لە بەرامبەردا هەپەگە کوژرانی ٥٠١ سەربازی تورکیا و گیانلەدەستدانی ٣٢ گەریلا و پچڕانی پەیوەندیی بە دوو تیمی گەریلا راگەیاندووە.