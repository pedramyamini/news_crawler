دکتۆر حەیدەر حەنتووش، بەڕێوەبەرى نەخۆشییە گوازراوەکان لە بەڕێوەبەرایەتیى تەندروستیى پارێزگاى زیقار، رۆژی پێنجشەممە ٢٦ - ٥ - ٢٠٢٢ بە تۆڕى میدیایی رووداوى راگەیاند، بڕیار دراوە کە چوونە ژوورەوەی مەیموون بۆ ناو پارێزگاى زیقار قەدەخە بکرێت، ئەوەش وەک هەنگاوێکى خۆپارێزى بۆ بڵاوبوونەوەى سوورێژەی مەیموون.   حەیدەر حەنتووش ئاماژەى بەوەدا کە لە سنوورى پارێزگەکەیان باخچەى ئاژەڵى لێ نییە تاوەکو مەیموونى تێدا بێت و بڕیارەکەش قەدەخەی بردنی مەیموون بۆ ناو شارەکە دەکات.  پێشتر لە ٢٤ ـى ئایارى ٢٠٢٢ پارێزگاى نەینەوا بڕیاریدا رێگریی بکات لە چوونە ناوەوەى مەیموون بۆ سنوورى ئەو پارێزگایە.  بەگوێرەی ئامارى رێکخراوى نەتەوە یەکگرتووەکان، تاوەکو ئەمڕۆ ٢٥٠ تووشبووی سوورێژەی مەیموون لە ١٨ وڵات تۆمارکراون.   سوورێژەی مەیموون لە ساڵی ١٩٧٠ لە کۆنگۆ دۆزرایەوە، هەرچەندە ناوەکەی بە مەیموونەوە بەستراوەتەوە، بەڵام ئەو گیاندارە تاکە سەرچاوەی ڤایرۆسەکە نییە.  نیشانەکانی نەخۆشییەکە بریتین لە لەرز و تا، ئازاری ماسوولکە، شەکەتی، دروستبوونی برین و ئاوڵە لەسەر دەست و دەموچاو.