دواتر چەکدارانی داعش لە کاژێر ١٠ شەو لە هەمان گوند هێرشیان کردووەتە سەر ماڵی ئیبراهیم فەرهاد و هاوژینەکیان کوشتووە. هەر لەو ماڵەوە چەکدارانی داعش تەقەیان کردووە، سەربازێکی عێراقییان کوشتووە و دوو سەرباز و شەش هاووڵاتیی گوندەکەشیان بریندار کردووە.   هێشتا هەڕەشەی داعش لەسەر ناوچەکەیە و خەڵکی گوند بۆ پاراستنی گیانیان نایانەوێت رووبەڕووی کامێرا قسە بکەن.   هاووڵاتییەکی گوندەکە کە نەیویست لە کامێراوە دەربکەوێت، قسەی بۆ رووداو کرد و گوتی، "ئێستا رەوشی گوندەکە شێواوە دانیشتووانی گوندەکە هەمووی خەمبارن، ئەوە جاری یەکەم نییە داعش هێرش دەکات و خەڵکی گوندەکە دەکوژێت. ئەو هێرشە کۆتایی پێنایەت و خەڵکی گوندەکە بە ئامانج گیراوە لەلایەن داعشەوە، چونکە ژمارەیەکی زۆر هۆزی عەرەب لە گوندەکەدا هەن زیاتر لە ١٦ هۆزی عەرەب لە گوندەکە دەژین گوندەکەش لە شوێنێکی ستراتیژییە بۆیە بە ئامانج کراوە لەلایەن داعشەوە. "   چەکدرانی داعش لە هێرشەکەیاندا دەستیان لە ئۆتۆمبێل، ماڵ و ئاژەڵی گوندنشینانیش نەپاراستووە. هەرچەندە ناوچەکە لە ژێر کۆنترۆڵی سوپای عێرقدایە، بەڵام بەگوتەی فەرماندەیەکی پێشمەرگە، داعش لەو ناوچەیە "بە ئاسانی و بەردەوامی هاتووچۆ دەکات. "   بەختیار حەمە ساڵح، جێگری فەرماندەی لیوای پێنجی هێزەکانی پێشمەرگە بە رووداوی گوت، "لە هێزی پيشمەرگە بترازێت بەرەو سوپای عێراق شەوانە داعش خۆیان ناوچەکە بەڕێوەدەبەن. بەداخەوە سوپای عێراقیش تەنها لەسەر شەقامە سەرەکییەکان، خاڵی خۆیان و بازگەکانیانن، هیچ جموجۆڵێکیان نییە. داعش بە ئارەزووی خۆیان چییان بووێت لە ناوچەکە دەیکەن. "   هێرشەکەی داعش لەکاتێکدا بوو، لە گوندێکی بەشیریش لە کەرکووک ژمارەیەک چەکداریان بە گوللەھاوەن کوڕ و باوکێک و سێ پۆلیسیان کوشت.