بەڕێوەبەری گشتیی کۆنترۆڵی قەیرانی ئیلام رایگەیاند، خەستیی خۆڵبارین لە مێهران ١٠ هەزار میکرۆگرام لە مەتری چوارگۆشەدایە، کە ٦٦ هێندەی ئاستی ستانداردە، لە شاری ئیلامیش ٧ هێندەی ئاستی ستانداردە.  رۆژی دووشەممە ٢٣ی ئایار فەرمانگەکانی مێهران، ئیلام و ئەیوان زووتر داخران و گەشتی فڕۆکەکانی فڕۆکەخانەی ئیلامیش هەڵوەشانەوە؛ لە دوو مانگی رابردووشدا لە ئیلام ٢٠ رۆژ خۆڵبارین بووە.  زانکۆی پزیشکیی کرماشان لە شارەکانی قەسری شیرین، سەرپێڵی زەهاو و گەیلانی پارێزگاکە دۆخی قەیرانی راگەیاند؛ هەروەها لە شاری کرماشانیش دۆخی مەترسیدار راگەیێندرا.  لە پارێزگای ورمێش خۆڵبارین زۆربەی ناوچەکانی گرتووەتەوە. سەرۆکی فەرمانگەی پاراستنی ژینگەی سەردەشت دەڵێت، رێژەی پیسبوونی هەوا لەو شارە بەهۆی خۆڵبارینەوە ١١ هێندەی ئاستی ستانداردە. خۆڵبارین بەتایبەت کێشەی هەناسەدانی بۆ ئەو بەشە لە دانیشتووانی سەردەشت دروستکردووە، کە بەرکەوتەی چەکی کیمیایین.  بەڕێوەبەرایەتییەکانی کەشناسی لە رۆژهەڵاتی کوردستان پێشبینییان کردووە، ئەو دۆخە تاوەکو چوارشەممە بەردەوام بێت.