سەرکەوت کاڕەش، رائید و گوتەبێژی بەرگریی شارستانیی هەولێر بە رادیۆی رووداوی راگەیاند: "لە ئەمڕۆوە هەشت تیممان دەردەچن بۆ پارێزگاریکردن لە گەنم و دەخڵودانی جووتیاران کە پێنجیان بۆ دەورووبەری هەولێرن بۆ ئەو قەزا و ناحیانەی بنکەی ئاگرکوژێنەوەیان نییە و لەناو بنکەی پۆلیسەکانیان جێگیر دەکرێن. "  گوتەبێژی بەرگریی شارستانیی هەولێر ئاماژەی بەوە دا، هەریەکە لە شەمامک، دارەشەکران، بەحرکە، کەڵەک و دارەتوو، یەکی ئۆتۆمبێلێکی ئاگرکوژێنەوەیان بۆ دەڕوات.   سەرکەوت کاڕەش باسی لەوە کرد: "تیمەکانی ئاگرکوژێنەوە تاوەکو ١٥ ـی تەممووز و دوای دروێنەی گەنم و جۆیش لەو شوێنانە دەمێننەوە، چونکە شوێنەکە دەبێتە پەرێز و زۆر جار گڕ دەگرێت. "  بەگوتەی گوتەبێژی بەرگریی شارستانیی هەولێر، ئەمساڵ تاوەکو ئێستا هیچ رووداویکی ئاگرکەوتنەوە نەبووە.   گوتەبێژی بەرگریی شارستانیی هەولێر ئەوەی روونکردەوە: "پار لە سنووری بەحرکە و شەمامک زۆر ئاگر دەکەوتەوە و گەنم و جۆ زۆر سووتان. لەو ساڵەدا ٢٥ رووداوی ئاگرکەوتنەوە هەبوون کە ٢٢ یان تەنیا لە مانگی حوزەیراندا بوون کە کاتی دروێنەیە. هەر پار بە گشتی ٣٧٥ رووداوی ئاگرکەوتنەوە لە پەرێز و پووش و پەڵاش و ٨٢ رووداوی سووتانی دارستان و باخچەمان هەبووە. "  سەرکەوت کاڕەش ئەوەی خستەڕوو، رووداوەکانی ئاگرکەوتنەوە لەم پێنج مانگەی ئەمساڵدا بەراورد بە پار نزیکەی ٣٠ % کەمی کردووە. هۆکاری ئەوەیش هۆشیاریی هاووڵاتییان و تووندکردنی رێنماییەکانی بەرگریی شارستانییە.