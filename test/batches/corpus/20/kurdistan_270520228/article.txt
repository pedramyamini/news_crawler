رۆژی هەینی، ٥٧ - ٥ - ٢٠٢٢، شوان محەممەد، ئەندامی لیژنەی شەھیدان و قوربانیان و زیندانیانی سیاسی ئەنجوومەنی نوێنەرانی عێراق بە رووداوی گوت: "لە کۆبوونەوەی دووەمی لێژنەکەماندا داوامکرد لیژنەکەمان کاری جددی بکات بۆ ئەوەی مووچەی شەھیدانی ئەنفال و کیمیاباران و شەھیدانی دیکەی کوردستان و زیندانیانی سیاسی ھاوتای مووچەی شەھیدانی عێراقی لێبکرێت، باسی ئەو ستەمەم کرد کە لە شەهیدان و قوربانییان و زیندانییانی هەرێمی کوردستان دەکرێت، گوتم ناکرێت وارسێکی ئەنفال کە سێ کەسی ئەنفالکرابێت مووچەکەی نیوەی مووچەی شەهیدێکی عێراق بێت، بەتایبەت کە ئێوە باس لەوەدەکەن ئێمە هاووڵاتی یەک وڵاتین و نابێت جیاوازی هەبێت، بەتایبەت کە ئێستا دۆخی ئابووری خەڵکی کوردستان خراپە. "  ئەو ئەندامەی لیژنەی شەهیدان گوتیشی، "دوای ئەوەی هەموو پرسەکەم بۆ روونکردنەوە و داوامکرد بەگوێرەی مادەی ١٣٢ ـی دەستووری عێراق پێویستە سەرجەم زیانمەندانی دەستی رژێمی بەعسی رووخاو لە تەواوی عێراق بە ھەرێمی کوردستانیشەوە بەبێ جیاوازی قەرەبوو بکرێنەوە، خۆشبەختانە لە راسپاردەکانی کۆبوونەوەکەماندا بڕیار درا بە میوانداریکردنی سەرۆکی دامەزراوەی شەھیدانی عێراق بۆ ئەوەی رۆژی ٥ - ٦ - ٢٠٢٢ لە لیژنەکەمان ئامادەبێت و پرسی هاوتاکردنی مووچەکانی لەگەڵدا باسدەکەین. "  شوان محەممەد روونیکردەوە، پێش ئەو وادەیە سەردانی وەزارەتی شەهیدان و کاروباری ئەنفالکراوانی هەرێمی کوردستان دەکات بۆ ئەوەی هەموو بەڵگەنامە یاساییەکانی حکومەتی هەرێمی کوردستان و پەرلەمان و رێنماییەکانیان لێوەربگرێ و لێژنەکەیان باسی بکات و بدرێتە سەرۆکی دامەزراوەی شەهیدانی عێراق.  هەروەها دەشڵێت: "مەبەستێکی دیکە لەو میوانداریکردنە ئەوەیە کە دەمەوێت مووچەکانی شەهیدان و ئەنفالکراوان و زیندانی سیاسیی هەرێمی کوردستان هاوتای عێراق بکرێت و هەموو هەوڵێک لەو پێناوەدا دەدەم. "