هەژار عەزیزنژاد، ئەندامی ئەنجوومەنی ژینگەپارێزیی پاژینە لە بانە و گوتی، "بوونەوەرەکە لە کانیاوەکان، مێرگەکان و ناوچە کوێستانییەکانی کوردستان بوونی هەیە. زاوزێی بوونەوەرەکە لە ئاوێکی مەند و شاخەکانی کوردستاندایە. "   سەمەندەر جۆرە بوونەوەرێکی وشکانییە. سەمەندەری کوردستانی جۆرێکی تایبەتییەتی و رەنگی رەشە و خاڵخاڵە. لە کوردستان بە بووکی کانی، نازخاتوون، مارخاتوون و مارە زەردەڵە ناودەبرێت. تاوەکو ١٥ سانتیم مەتر درێژ دەبێت و خواردنی خۆی لە قەوزە، مێش و مەگەز و کرمی باڵندەکان دابین دەکات. لە رۆژهەڵاتی کوردستان لە شارەکانی بانە، سەردەشت، مهاباد، بۆکان، نەغەدە و ناوچەی هەورامان تۆمارکراوە. لە چەند شوێنێکی باشوور و باکووری کوردستانیش بینراوە.  هاوڕێ رەشیدی، هاونیشتمانییەکی شاری بانەی رۆژهەڵاتی کوردستانە و دەڵێت، "کاتێک بە منداڵی دەهاتین بۆ سەر کانی و چاوگەکان ئەو بوونەوەرانەمان دەبینی، گەورەکانمان دەیانوت دەستیان لێمەدەن چونکە گازتان لێدەگرن و ژەهرەکەیان زۆر پیسە، بەوهۆیەوە ئێمە دەستمان لێنەدەدان و ببووە هۆی پاراستنیان، بەڵام ئێستا کە ئەو ترسە نەماوە لەنێو کۆمەڵگەی ئێمەدا و زۆر کەس خەریکی بازرگانی پێوەکردنیانە. بەداخەوە ئەو بوونەوەرە روو لە لەنێوچوونە. "   یەکێتیی جیهانیی پاراستنی ژینگە و سەرچاوە سروشتییەکان، بووکی کانی لە ریزی ئەو بوونەوەرانە داناوە کە زۆر لە مەترسیدان، بەهۆی کەمبوونەوەی ژمارەیانەوە. وشکەساڵی و نەبارینی بەفر و باران بە رێژەی پێویست، کەمبوونەوەی سەرچاوەکانی ئاوی سەرزەوی، راوکردن و کوشتنیان، هۆکارە سەرەکییەکانی کەمبوونەوەی ژمارەیانن.  سەمەندەری کوردستانی لە وەرزی بەهاردا و لەگەڵ دەستپێکردنی توانەوەی بەفری کوێستانەکان لە شوێنی ژیانی زستانە دێتەدەر و تاوەکو دەستپێکردنی زستان لەنێو سروشتی کوێستانەکاندا دەمێنێتەوە. بوونی لەنێو هەر ئاوێکدا نیشانەی خاوێنبوونی ئاوەکەیە و مرۆڤ دەتوانێت بێ دوودڵی بیخواتەوە.