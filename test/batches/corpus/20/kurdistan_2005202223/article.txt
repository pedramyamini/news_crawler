بەڕێوەبەرایەتیی پۆلیسی سلێمانی لە روونکردنەوەکەیدا کە ئەمڕۆ هەینی ٢٠ - ٠٥ - ٢٠٢٢ بڵاویکردووەتەوە، باس لەوە دەکات، بە بڕیاری دادوەر و بە ئامادەبوونی مەفرەزەكانی بنكەی پۆلیسی راپەڕین، تیمەكانی بەشی بەڵگەی تاوان و پزیشكانی دادوەری، تەرمی لیا لەناو گۆڕەكەی دەرهێنراوەتەوە و لە پزیشكی دادوەریی سلێمانییە، دەشڵێت، "توێكاری بۆ لاشەكەی دەكرێت و لێكۆڵینەوەش لە رووداوەكە بەردەوام دەبێت. "  رۆژی دووشەممەی رابردوو لە گەڕەکی راپەڕینی سلێمانی چەند سەگێک پەلاماری کچێکی ١٠ ساڵ دەدەن و پارچە پارچەی دەکەن و دەستبەجێ گیانلەدەست دەدات. بەهۆی گومان خستنەسەر شێوازی رووداوەکەش، ئەمڕۆ هەینی ٢٠ - ٠٥ - ٢٠٢٢، تەرمەکەی لە گۆڕەکەی دەرهێنرایەوە و رەوانەی پەیمانگەی دادپزیشکیی سلێمانی کرا.  بەڕێوەبەری چاودێریی کۆمەڵایەتیی سلێمانی رایگەیاند کە لە کامێرای چاودێرییەوە دەرکەوتووە لیا بەپێی خۆی دەچێتە لای سەگەکان. دەشڵێت؛ تاوەکو دووشەممەی داهاتوو بڕیار لەبارەی رووداوەکە دەدرێت.   ژیار جەلال، بەڕێوەبەری چاودێریی کۆمەڵایەتیی سلێمانی دوای هەڵدانەوەی گۆڕەکە لە کۆنگرەیەکی رۆژنامەڤانیدا رایگەیاند، "ئەمڕۆ لەلایەن دادوەری لێکۆڵینەوەی چوار بڕیاردرا بە هەڵدانەوەی قەبرەکەی لیا، چاوەڕێدەکەین تاوەکو رۆژی دووشەممە وەڵاممان دەدرێتەوە و ئەنجامەکان ئاشکرا دەبن. هەڵدانەوەی گۆڕەکەش بۆ لابردنی گومانەکانە و لەسەر بڕیاری دادوەر کراوە. "  پۆلیسی سلێمانی رەخنە لە چەند دەزگایەکی راگەیاندن دەگرێت کە هەواڵ و زانیاری لەبارەی لیای ١٠ ساڵ بڵاودەکەنەوە و دەڵێت، بەبێ گەڕانەوە بۆ لێدوانی پۆلیس، بڵاوکردنەوەی ئەو هەواڵانە زیان بە لێکۆڵینەوەکانیان دەگەیێنێت.