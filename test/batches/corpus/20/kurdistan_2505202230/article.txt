رۆژی چوارشەممە حوسێن رەقیب، بەرپرسی دەستەی هەڵبژاردنەکانی هەرێمی کوردستان لە کۆمیسیۆنی باڵای سەربەخۆی هەڵبژاردنەکانی عێراق لەبارەی کاتی دابەشکردنی پارەی چاودێرانی سندووقەکانی دەنگدانی هەڵبژاردنی ١٠ی ئۆکتۆبەری ئەنجوومەنی نوێنەرانی عێراق بە تۆڕی میدیایی رووداوی گوت: "دوای تەواوبوونی هەموو رێکارە یاساییەکان، بڕیارە رۆژی یەکشەممە ٢٩ - ٥ - ٢٠٢٢ پارەی چاودێرانی سندووقەکانی دەنگدانی هەڵبژاردن لە سلێمانی دابەشبکرێت، بەڵام ئەمە تەنیا بنکە و وێستگەکانی نێو شار دەگرێتەوە؛ ئەوانەی دەرەوەی شاری سلێمانی دابەشناکرێت. "  سەبارەت بە کاتی دابەشکردنی پارەی چاودێرانی سندووقەکانی دەنگدانی هەڵبژاردن لە پارێزگاکانی دیکەی هەرێمی کوردستان، حوسێن رەقیب گوتی: "هێشتا هەندێک رێکاری یاسایی و بانکی ماون و دەبێت تەواوبکرێن و دوای ئەوە پارەی چاودێرانی پارێزگاکانی دیکە و دەرەوەی شاری سلێمانیش دابەشدەکرێت، بەڵام هێشتا دیار نییە کەی دەبێت. "  زیاتر لە حەوت مانگە هەڵبژاردنی ئەنجوومەنی نوێنەرانی عێراق بەڕێوەچووە و لە چەندین پارێزگای عێراق پارەی چاودێرانی سەر سندووقەکانی دەنگدان دابەشکرا، بەڵام هێشتا پارەی ئەو چاودێرانە لە پارێزگاکانی هەرێمی کوردستان دابەشنەکراوە.  هەڵبژاردنی ئەنجوومەنی نوێنەرانی عێراق لە ١٠ی ئۆکتۆبەری ٢٠٢١ بەڕێوەچوو و بەپێی کۆمیسیۆنی باڵای سەربەخۆی هەڵبژاردنەکانی عێراق، لە سنووری پارێزگاکانی هەرێمی کوردستان نزیکەی ١٧ هەزار کەس چاودێرyی سەر سندووقەکانی دەنگدانیان کردووە.  کۆمیسیۆنی باڵای سەربەخۆی هەڵبژاردن لە عێراق بڕی ١٥٠ هەزار دیناری بۆ ئەو کەسانە دیاریکردووە کە چاودێریی سندووقەکانی دەنگدانیان کردووە لەوانەی کە فەرمانبەری حکومەتن، هەروەها بڕی ٢٥٠ هەزار دیناریشی بۆ ئەو چاودێرانە دیاریکردووە کە دەرچووی زانکۆن، هەروەها پێشکەشکردنی رێز و سوپاس کە لەلایەن سەرۆکایەتی ئەنجوومەنی وەزیرانەوە دەدرێت بەو چاودێرانەی فەرمانبەری دەوڵەتن.