نەبەز ئیسماعیل، گوتەبێژی وەزارەتی ئەوقاف و کاروباری ئایینیی هەرێمی کوردستان بە رادیۆی رووداوی راگەیاند، "دەمێکە رامانگەیاندووە کە هەر کارێکی حەج لە هەرێمی کوردستاندا هەبێت، حکومەتی هەرێمی کوردستان لەڕێگەی وەزارەتی ئەوقاف و کاروباری ئایینییەوە سەرپەرشتیی دەکات. رۆیشتن بۆ حەج تەنیا لەڕێگەی حکومەتەوە دەبێت کە ئەویش لەڕێگەی بەڕێوەبەرایەتیی گشتیی حەج و عومرەی وەزارەتی ئەوقافەوە دەیکات. "  گوتەبێژی وەزارەتی ئەوقاف و کاروباری ئایینیی هەرێمی کوردستان ئاماژەی بەوە دا، هەر شتێکی دیکە بەناوی حەجی بازرگانی و حەجی موجامەلە و هەر شتێکی دیکە وەزارەتی ئەوقاف لێی بەرپرس نییە.  نەبەز ئیسماعیل داوا لە هاووڵاتییان دەکات "پارەی خۆیان نەدەنە هیچ کەس و کۆمپانیایەک کە بەو ناوانەوە بیانەوێت پارەیان بخۆن. ساڵانی ٢٠١٧ و ٢٠١٨ ئەو بابەتە هەبوو کە بەناوی حەجی بازرگانییەوە پارە لە خەڵک کۆکرابووەوە و خورابوو. "  گوتەبێژەکەی وەزارەتی ئەوقاف باسی لەوەش کرد، کۆمپانیاکانی حەج و عومرەیان ئاگادار کردووەتەوە و هۆشدارییان پێداون کە نابێت خۆیان بگلێنن لەو بابەتەی کە ناوی "حەجی بازرگانییە. "  بە گوتەی نەبەز ئیسماعیل، "لە چەند ساڵی رابردوودا چەند کەسێک هەبوون کە بەناوی حەجی بازرگانییەوە پارەیان لە خەڵک وەردەگرت و پارەکەیان دەخوارد. ئێمە چەندین جار بڵاومان کردووەتەوە کە وەزارەتی ئەوقاف بەرپرس نییە لە دانی پارە بۆ حەجی بازرگانی. هەر گەشتێکی حەج هەبێت، وەزارەتی ئەوقاف بە ئاشکرا رایدەگەیێنێت و سەرپەرشتیی دەکات. "  لەبارەی گەشتی حاجییانی ئەمساڵیشەوە گوتەبێژی وەزارەتی ئەوقاف دەڵێت، "ساڵی ٢٠١٩ لە دیداری حەجی کوردستان لە کۆی ٧٠ هەزار ناو کە داوای حەجیان کردبوو، چوار هەزار و ٣٥٠ کەس ناویان دەرچوو. لەو ژمارەیەش بەشێکیان تەمەنیان لە سەرووی ٦٥ ساڵەوە بوو و، سعودیەیش بڕیاریدا ئەو کەسانەی تەمەنیان لە ٦٥ ساڵ زیاترە ئەمساڵ ناتوانن حەج بکەن. "  نەبەز ئیسماعیل باسی لەوەش کرد، لەڕێگەی بەڕێوەبەرانی حەجی پارێزگاکانی هەرێمی کوردستانەوە پۆلێنبەندییەکیان کردووە و ئەو کەسانەی تەمەنیان لە ٦٥ ساڵ زیاتر بووە ناوەکانیان جیاکراوەتەوە.