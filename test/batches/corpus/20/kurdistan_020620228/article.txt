ئەمڕۆ پێنجشەممە ٠٢ - ٠٦ - ٢٠٢٢ رائید فوئاد ئەحمەد، گوتەبێژی بەڕێوەبەرایەتیی گشتیی پۆلیسی دارستان و پاوانی هەرێمی کوردستان بە تۆڕی میدیایی رووداوی راگەیاند، بۆ پاراستنی دارستانە سرووشتی و دەستکردەکان لە سووتان، دەستکراوە بە دروستکردنی ئاگربڕ و پۆلیسی دارستانیش پلانی خۆی داڕشتووە کە بریتییە لە زیادکردنی مەفرەزە و ئامێرە سەرەتاییەکانی ئاگرکوژاندنەوە.  بەپێی ئامارێکی دەستەی پاراستن و چاککردنی ژینگەی هەرێمی کوردستان، لە ساڵی ٢٠١٠ تاوەکو ساڵی ٢٠٢٠، ملیۆنێک و ٣٠ هەزار و ٨٧٣ دۆنم دارستان و پاوان لە هەرێمی کوردستان سووتاوە.  لە هەرێمی کوردستان تەنیا سێ هەزار و ٦٤٠ پۆلیسی دارستان هەن، کە لە ٦٦ بنکەدا دارستانەکانی هەرێمی کوردستان دەپارێزن. گوتەبێژی بەڕێوەبەرایەتیی گشتیی پۆلیسی دارستان و پاوانی هەرێمی کوردستان دەڵێت: "بۆ کۆنترۆڵکردنی هەموو دارستانەکان، پێویستمان بە دامەزراندنی سێ هەزار پۆلیس و دروستکردنی ١٥٠ بنکەی دیکەیە".  رۆژی ١٣ - ٤ - ٢٠٢٢، حوسێن حەمەکەریم، گوتەبێژی وەزارەتی کشتوکاڵی هەرێمی کوردستان لە بارەی دروستکردنی ئاگربڕ بۆ کەمکردنەوەی سووتانی دارستانەکان بە رووداوی راگەیاند: "لە هەر مەودایەکی چوار بۆ پێنج مەتریدا، هێڵێک دروست دەکرێت و پووش و پەڵاشەکان لادەبرێن، بۆ ئەوەی ئەگەر ئاگرکەوتەوە، کەمترین رووبەر بسووتێت و نەپەڕێتەوە لە شوێنێکەوە بۆ شوێنێکی دیکە، ئەوەش دەبێتە هۆی بڕینی ئاگرەکە. "  بەگوتەی گوتەبێژی وەزارەتی کشتوکاڵ، ئەو ئاگربڕە لە ناو دارستانە دەستکردەکان دروست دەکرێت و لە وەزارەت داوایان کردووە هاوکاریان بن و بۆ ئەو مەبەستەش کۆمەڵێک کرێکاریان بۆ دابینکردوون، لە بارەی دارستانە سرووشتییەکانیش گوتی: "زۆرجار لە دارستانە سرووشتییەکانیش دەکرا، بەڵام بە داخەوە ئێستا بەهۆی نەبوونی کەرەستەی پێویست ناکرێت. "  لە بارەی رێگەکانیان بۆ گەیشتنی کەمترین زیان بە دارستانەکان گوتی: "ئەو ئاگربڕە بە دوو رێگە دەکرێت، ئەویش دروستکردنی ماددەی کیمیایی بۆ بنبڕکردنی گژوگیا و لەڕیگەی میکانیکییەوە، کە لە لایەن کرێکارەوە دروستدەکرێت. "   لە بارەی رێگەی ماددەی کیمیایی و میکانیکیشەوە گوتەبێژەکەی وەزارەتی کشتوکاڵ ئاماژەی بەوە کرد، "هەندێک ماددەی کیمیایی هەن بۆ بژارکردنی گژوگیاکە، پێش ئەوە دەڕێژرێت و دەبێتە هۆی وشککردنی ئەو گژوگیایە و لە رەگەوە لە نێوی دەبات، رێگەیەکی دیکە هەیە کە لەڕێگەی کرێکارەوە بە پاچ و خاکەناس زەوییەکە دەکێڵدرێت".   نەقیب فوئاد ئەحمەد، بەڕێوەبەری راگەیاندنی پۆلیسی دارستان و ژینگەی هەرێمی کوردستان گوتی: تەنیا لە ساڵی ٢٠٢١ دا بەهۆی ئاگرکەوتنەوە ٣٠ هەزار دۆنم دارستان و پووش و پاوان سووتاون.