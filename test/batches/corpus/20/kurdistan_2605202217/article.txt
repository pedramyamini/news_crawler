ئەمڕۆ پێنجشەممە ٢٦.٥.٢٠٢٢ هێمن میرانی، بەڕێوەبەری گشتیی دیوانی وەزارەتی ناوخۆی حکومەتی هەرێمی کوردستان بە تۆڕی میدیایی رووداوی راگەیاند، ئەو پۆلیسانەی کە بڕوانامەی زانکۆیان هەیە یان بەدەستیانهێناوە، بڕیارە خولێکی تایبەتی مەشق و راهێنانیان بۆ بکرێتەوە بۆ ئەوەی ببنە ئەفسەر بە پلەی ملازمی دووەم و دواتر ساڵانە لەکاتی دیاریکراودا پلەکەیان بەرزبکرێتەوە.  هێمن میرانی گوتی: "لە داهاتوویەکی نزیکدا، وەزارەتی ناوخۆ رێنماییەکانی وەرگرتنی ئەو پۆلیسانە بڵاودەکاتەوە و هەل بۆ ٥٠٠ پۆلیسی خاوەن بڕوانامەی زانکۆ دەڕەخسێنێت بۆ ئەوەی بەشداریی لە مەشق و راهێنانە سەربازییەکاندا بکەن و ببنە ئەفسەر".  لەبارەی رێنماییەکانی وەرگرتنیان بەڕێوەبەری گشتیی دیوانی وەزارەتی ناوخۆ گوتی: " ەکاتی کردنەوەی دەرگای ناونووسکردندا، رێنماییەکان بڵاودەکەینەوە و ئەوانەی زۆرترین مەرجەکانیان تێدابێت، هەلی وەرگرتنیان زیاتر دەبێت".