رۆژی شەممە ٢٨ ـی ئایاری ٢٠٢٢، وەزارەتی نێوخۆی ئەلبانیا بڵاویکردەوە، چوار ژن و نۆ منداڵی چەکدارانی پێشووی داعش لە کامپێکی رۆژئاوای کوردستانەوە گەڕێندراونەتەوە وڵاتەکانیان.   بەگوێرەی راگەیێندراوێکی وەزارەتی نێوخۆی ئەلبانیا، ئەو گرووپە لە سووریاوە بە فڕۆکە گوێزراونەتەوە کۆسۆڤۆ؛ ئاماژەی بەوەش کردووە کە ژمارەیەک هاووڵاتیی کۆسۆڤۆشیان لەگەڵدا بووە بەبێ ئەوەی هیچ ژمارەیەکی دیاریکراو رابگەیێنێت.   هاوکات عەبدولکەریم عومەر، هاوسەرۆکی نووسینگەی پەیوەندییەکانی دەرەوەی بەڕێوەبەرایەتیی خۆسەر لە تویتێکدا رایگەیاند، ١٣ هاووڵاتیی ئەلبانیی رادەستی شاندێکی فەرمیی ئەو وڵاتە کراونەتەوە.   رۆژی شەممە، بڵیدی کووچی، وەزیری نێوخۆی ئەلبانیا لە فڕۆکەخانەیەکی وڵاتەکەی سوپاسی بەرپرسانی ئەمریکا و لوبنانی کرد و گوتی، بە هەوڵی ئەوان ئەم گەڕاندنەوەیە ئەنجامدراوە.   کووچی گوتی، لە ساڵی ٢٠١٨ ـەوە ٤٣ ژن و منداڵی چەکدارانی پێشووی داعش بە چوار قۆناخ گەڕێندراونەتەوە. گوتیشی، ئەلبانیا لیستێکی ناوی هاووڵاتییانی ئامادەکردووە و بەردەوام دەبێت لە گەڕاندنەوەی "هەموو ژن و منداڵەکان"ـی لە کەمپەکانی ژێر دەسەڵاتی بەڕێوەبەرایەتیی خۆسەر.  ئێکسهێلا زڤێچلا، وەزیری نێوخۆی کۆسۆڤۆش هیچ وردەکارییەکی لەبارەی ژمارەی هاووڵاتییانی گەڕێندراوە نەدرکاند، بەڵام گوتی کە رێکاری پێویست دەگرنەبەر بۆئەوەی تیكەڵی کۆمەڵگەیان بکەنەوە.   بەگوێرەی ئامارە فەرمییەکان، لە ساڵی ٢٠١٩ ـەوە کۆسۆڤۆ ١٢١ هاووڵاتی خۆی لە کامپەکانی ژێر دەسەڵاتی بەڕێوەبەرایەتیی خۆسەرەوە گەڕاندووەتەوە.   هەر رۆژی شەممە، وەزارەتی دەرەوەی ئازەربایجان رایگەیاند، لە رۆژانی ٢٥ - ٢٨ ـی ئایاری ٢٠٢٢ دا، ١١ هاووڵاتیی ئەزەربایجانی کە نۆ منداڵ و دوو ژن بوون، لە کامپی عەمارنالەی جەرابلووسی سوریاوە گەڕێندرانەوە.  بەگوێرەی راگەیێندراوەکە، سەرەتا شوێن و ناسنامەی هاووڵاتییە ئازەربایجانییەکان دەستنیشانکراوە و پرۆسەی گەڕاندنەوەیان بەچەند قۆناخێکەوە تێپەڕیوە.   وەزارەتی دەرەوەی ئازەربایجان دەشڵێت، رۆژی ٢٨ ـی ئایاری ٢٠٢٢، شاندێکی ئازەربایجان چووەتە ئەنقەرە و هاووڵاتییەکان لە رێگەی باڵیۆزخانەی ئازەربایجان لە ئەنقەرە بەهاوئاهەنگی لەگەڵ لایەنە پەیوەندیدارەکانی تورکیا رێوشوێنی گەڕاندنەوەیان بۆ ئەنجامدراوە و بە فڕۆکەیەکی تایبەت گەڕێندراونەتەوە ئازەربایجان، بەڵام وەزارەتی دەرەوە هیچ وردەکارییەکی لەبارەی ئەو شاندەوە نەداوە کە چوونەتە تورکیا.    لەدوای ئەوەی لە ساڵی ٢٠١٩ دا هێزەکانی سووریای دیموکرات دوایین پێگەی داعشیان لە بەری رۆژهەڵاتی فورات کە باغۆز بوو، کۆنتڕۆڵکرد، هەزاران ژن و منداڵی داعشیان لە چەند کامپێکدا لە ناوچەکانی ژێر دەسەڵاتی بەڕێوەبەرایەتیی خۆسەر کۆکردەوە کە دیارترینیان کامپی هۆل و کامپی رۆژن.   بەگوێرەی ئاماری نەتەوە یەکگرتووەکان، ٥٦ هەزار و ١٥٤ ئاوارە و پەنابەر لە کەمپی هۆل دەژین کە زیاتر لە نیوەیان تەمەنیان لەژێر ١٨ ساڵیدایە.  هاوکات بەگوێرەی ئامارەکانی بەڕێوەبەرایەتیی خۆسەر، ٢٩ هەزار و ١٤٢ کەس لەوان هاووڵاتیی عێراقین و ١٨ هەزار و ٩٠٣ هاووڵاتی سووریان و هەشت هەزار و ١٠٩ کەسیش خەڵکی وڵاتانی دیکەن.