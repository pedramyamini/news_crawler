رۆژی پێنجشەممە، مەزڵوم کۆبانێ، فەرماندەی گشتیی هەسەدە لە تویتێکدا رایگەیاند: "ئێمە لە هەڕەشە نوێیەکانی تورکیا نیگەرانین کە مەترسیی گەورە دەخەنە سەر باکووری سووریا. هەر هێرشێک بکرێت، سوورییەکان دابەشدەکات، قەیرانێکی نوێی مرۆیی دروستدەکات و دانیشتووە بنەڕەتەکان و ئاوارەکانیش ئاوارە دەکات. گرژیی نوێ هەروەها کاریگەریی نەرێنیی لەسەر هەڵمەتی دژی داعش دەبێت. "  ئەوە لە کاتێکدایە کە هەفتەی رابردوو رەجەب تەیب ئەردۆغان، سەرۆککۆماری تورکیا هەڕەشەی ئەنجامدانی هێرشێکی دیکەی بۆ سەر رۆژئاوای کوردستان و باکووری سووریا کرد بۆ ئەوەی بە گوتەی خۆی، بە قووڵایی ٣٠ کیلۆمەتر، بە درێژایی سنووری وڵاتەکەی لە نێو خاکی سووریادا "ناوچەیەکی ئارام" دروستبکات.   ئەمریکا کە لە شەڕی دژی داعشدا هەسەدە بە هاوبەشی سەرەکیی خۆی دادەنێت، نیگەرانیی خۆی دژی نیازی تورکیا راگەیاندووە و پێیوایە هەر هێرشێکی نوێ دەبێتە هۆی "تێکدانی سەقامگیری هەرێمی، " نەمانی سەرنج لەسەر شەڕی دژی داعش و دروستبوونی مەترسی بۆ سەر سەربازانی ئەمریکی.    هاوکات لەو بارەیەوە، مەزڵوم عەبدی نووسیویەتی: "داوا لە لایەنەکان دەکەین رێگە لە هەموو تراژیدیایێکی نوێ بگرن و پاڵپشتیی لە کەمکردنەوەی گرژییەکان بکەن. "  رۆژی چوارشەممە، سەرۆککۆماری تورکیا دووبارە هەڕەشەی کردووە کە بە گوتەی خۆی سەرەتا "تەل رەفعەت و منبج لە تیرۆر پاکدەکەنەوە" و دواتریش هەنگاو بەرەو ناوچەکانی دیکە دەنێن.   چەند کاژێرێک دوای ئەوە، ئەنتۆنی بلینکن، وەزیری دەرەوەی ئەمریکا گوتی: "هەر هێرشێکی نوێی تورکیا بۆ سەر باکووری سووریا، شتێکە ئێمە دژایەتیی دەکەین. ئەو نیگەرانییەی کە ئێمە هەمانە ئەوەیە کە هەر هێرشێکی نوێ دەبێتە هۆی تێکدانی سەقامگیریی هەرێمی، هەروەها دەرفەت بۆ لایەنە شەڕانگێزەکان دەرەخسێنێت بۆ ئەوەی سەقامگیری بۆ مەرامەکانی خۆیان بقۆزنەوە. "  تورکیا شەڕڤانان بە بەشێک لە پارتی کرێکارانی کوردستان (پەکەکە) دادەنێت.  لەو بارەیەوە، بلینکن گوتی: "ئێمە بەردەوامین لە شەڕی دژی داعش بەشێوەیەکی کاریگەر لە رێگەی هاوبەشەکانمانەوە لە نێو سووریادا و نامانەوێت هیچ شتێک مەترسی بخاتە سەر هەوڵەکانی هێشتنەوەی داعش لەو سندووقەی کە خستوومانەتە نێوی. "  پێشتر هەریەکە لە رووسیا و ئێرانیش دژایەتیی خۆیان بۆ نیازی تورکیا بۆ هێرشکردنە سەر باکووری سووریا و رۆژئاوای کوردستان راگەیاند.   ئاژانسی هەواڵی فەرمیی سووریا (سانا) رۆژی دووشەممە، ٣٠ی ئایار، راگەیێندراوێکی وەزارەتی دەرەوەی ئەو وڵاتەی بڵاوکردەوە کە تێیدا هاتووە، پلانی هێرشی نوێی تورکیا "بەشێکە لەو پاکتاوە نەتەوەیی و جوگرافییەی لە لایەن حکومەتی رەجەب تەیب ئەردۆغانەوە لە ناوچە داگیرکراوەکان دەکرێت. " دەشڵێت ئەوە "تاوانی جەنگ و تاوانی دژی مرۆڤایەتییە"  هەمان رۆژ سەرۆککۆماری تورکیا لە پەیوەندیێکی تەلەفۆنیدا لەگەڵ ڤیلادمیر پووتین، سەرۆکی رووسیای هاوپەیمانیی دیمەشق، جەختی لە ئەنجامدانی ئۆپەراسیۆنە سەربازییەکە کردبووەوە بۆ ئەوەی بە گوتەی خۆی: "ناوچەیەکی داماڵراو لە تیرۆر" بە درێژایی سنوورەکانی لەگەڵ سووریا و رۆژئاوای کوردستان دروستبکات.  نووسینگەی سەرۆککۆماری تورکیا رایگەیاند، رەجەب تەیب ئەردۆغان بە سەرۆکی رووسیای گوتووە، پلانی دروستکردنی "ناوچەیەکی ئارام" بە قووڵایی ٣٠ کیلۆمەتر بە درێژایی سنووری سووریا، بەو شێوەیە جێبەجێنەکراوە، کە ساڵی ٢٠١٩ لەسەری رێککەوتبوون.   ساڵی ٢٠١٩، رووسیا و تورکیا رێککەوتن کە پۆلیسی سەربازیی رووسیا و پاسەوانی سنووری تورکیا بە قووڵایی ٣٠ کیلۆمەتر پاشەکشە بە شەڕڤانان بکەن و پێکەوە ناوچەکە کۆنتڕۆڵ بکەن.   رۆژی یەکشەممە، ٢٩ی ئایار، گوتەبێژی وەزارەتی دەرەوەی ئێران رایگەیاند، تاران دژی هەموو جۆرە بەکارهێنانێکی هێزی سەربازییە لەنێو خاکی وڵاتانی دیکە بۆ یەکلاییکردنەوەی ململانێکان.  لەبارەی ئەگەری هێرشی نوێی تورکیا بۆ سەر رۆژئاوای کوردستان، پرسیار لە سەعید خەتیبزادە، گوتەبێژی وەزارەتی دەرەوەی ئێران کرا و لە وەڵامدا گوتی، هەر جموجۆڵێکی سەربازی لەنێو خاکی وڵاتانی دیکە بە پێشێلکاریی دژی یەکپارچەیی و سەروەریی خاکی ئەو وڵاتە هەژمار دەکرێت و دەبێتە هۆی هەڵچوونی زیاتر و ئاڵۆزتربوونی دۆخەکە.   ئەردۆغان هەفتەی رابردوو رایگەیاند کە وڵاتەکەی لە ماوەیەکی نزیکدا دەست بە ئۆپەراسیۆنێکی سەربازی بۆ سەر ناوچەکانی ژێر کۆنتڕۆڵی شەڕڤانان دەکات تاوەکو بە درێژایی سنوورەکەی "ناوچەیەکی ئارام" دروستبکات.  ئەمریکا بەرامبەر هەر ئۆپەراسیۆنێکی نوێ هۆشداری داوە و رایگەیاندووە ئەو هاوپەیمانە ناتەبایەی ناتۆ، سەربازەکانی ئەمریکا دەخاتە مەترسییەوە.   لە ساڵی ٢٠١٦ ـەوە تاوەکو ئێستا، تورکیا سێ ئۆپەراسیۆنی بۆ سەر رۆژئاوای کوردستان کردووە.  دەقی تویتەکەی مەزڵوم عەبدی، فەرماندەی گشتیی هێزەکانی سووریای دیموکرات (هەسەدە):  "ئێمە لە هەڕەشە نوێیەکانی تورکیا نیگەرانین کە مەترسیی گەورە دەخەنە سەر باکووری سووریا. هەر هێرشێک بکرێت، سوورییەکان دابەشدەکات، قەیرانێکی نوێی مرۆیی دروستدەکات و دانیشتووە بنەڕەتەکان و ئاوارەکانیش ئاوارە دەکات. گرژیی نوێ هەروەها کاریگەریی نەرێنیی لەسەر هەڵمەتی دژی داعش دەبێت. داوا لە لایەنەکان دەکەین رێگە لە هەموو تراژیدیایێکی نوێ بگرن و پاڵپشتیی لە کەمکردنەوەی گرژییەکان بکەن. "