لە راگەیێندراوێکدا کە ئەمڕۆ یەکشەممە ٢٩ - ٠٥ - ٢٠٢٢ بڵاویکردووەتەوە، بنکەی نەهێشتنی ماددە هۆشبەرەکانی سۆران دەڵێت، دواى چەندین ساڵ بەدواداچوون، کۆکردنەوەى زانیارى و چاودێریی ورد، سەرئەنجام هێزەکانى بنکەى نەهێشتنى ماددە هۆشبەرەکانى سۆران توانییان تۆمەتبار (س. ع. خ) کە یەکێکە لە "گەورەترین بازرگانەکانى ماددەى هۆشبەر" لە هەرێمى کوردستان، لە بازگەى گۆجار سەر بە ئیدارەى سەربەخۆى سۆران دەستگیربکەن.  بەپێی راگەیێندراوەکە، تۆمەتبارەکە خەڵکى ئیدارەى راپەڕینە و دانیشتووى قەڵادزێ و وڵاتى ئێرانیشە، هەروەها پشکى شێرى هەبووە لە بڵاوکردنەوەى ماددە هۆشبەرەکان بە هەموو جۆرەکانى کریستاڵ، هێرویین و تلیاک لە هەرێمى کوردستان.  لە ماوەى ئەم چەند ساڵەی رابردوودا هێزەکانى نەهێشتنى ماددە هۆشبەرەکان لە سۆران توانیویانە دەست بەسەر رێژەیەکى زۆر لە جۆرەکانى ماددەى هۆشبەر و حەبى هۆشبەر و چەندین ئۆتۆمبێل بگرن، هەروەها ژمارەیەکى زۆر لە ئاڵوودەبووان و فرۆشیارانى ماددەى هۆشبەریشیان دەستگیرکردووە کە کاریان بۆ (س. ع. خ) کردووە.  لە راگەیێندراوەکەدا هاتووە، بازرگانە دەستگیرکراوەکە سەرپەرشتیى باندێکى "گەورەى" هاوردەکردن و بڵاوکردنەوەی ماددە هۆشبەرەکانى دەکرد و، "بە دەستگیرکردنى ئەم بازرگانە، ماددەى هۆشبەر لە سنوورى پارێزگاى هەولێر بە شێوەى بەرچاو روو لە کەمبوونەوە دەکات. "