بڕیاربوو رۆژی ٢٦ ـی کانوونی دووەمی ٢٠٢٢، بزووتنەوەی گۆڕان دوومین کۆنفڕانسی نیشتمانیی ببەستێت، بەڵام دواخرا، هێشتاش وادەی نوێ دیارینەکراوە. بەرپرسانی حیزبەکە، باسی نوێکردنەوە و هەستانەوەی بزووتنەوەکە دەکەن، کە بە بڕوای هەندێکیان، دروستنەکردنی هاوپەیمانیی لەگەڵ حیزبی دیکە و کشانەوە لە حکومەت، شاڕێی هەستانەوەن.  ئەمڕۆ پێنجشەممە ٢.٦.٢٠٢٢ تەحسین برایم قادر، ئەندامی جڤاتی نیشتیمانیی بزووتنەوەی گۆڕان بە تۆڕی میدیایی رووداوی راگەیاند، رۆژی شەممە ٠٤ - ٠٦ - ٢٠٢٢ لیژنەکانی ئامادەکاری بۆ کۆنفرانسی نیشتمانی، لەگەڵ باژێڕوانەکان کۆدەبنەوە بۆ گەنگەشەکردنی دوایین ئامادەکاری و دیاریکردنی رۆژی کۆنفرانسی نیشتمانی.  بەڵام عەبدوڵڵا قادر، ئەندامی جڤاتی نیشتمانیی بزووتنەوەی گۆڕان ئاماژە بەوە دەکات، کە کاری لیژنەکانی ئامادەکاری بۆ کۆنفرانسی نیشتمانیی بزووتنەوەی گۆڕان، نزیکەی ٨٥ % ی تەواوبووە، بەڵام کاتی بەستنی کۆنفرانس دیارینەکراوە.   پێکهاتەی لیژنەی باڵای ئامادەکاریی کۆنفرانسی نیشتمانیی گۆڕان  - لیژنەی پلاتفۆڕمی هەڵبژاردن.  - لیژنەی هەڵسەنگاندنی نوێنەران و تیمی حکومەت.  - لیژنەی هەڵسەنگاندنی جڤاتی نیشتمانی.  بزووتنەوەی گۆڕان لە هەڵبژاردنی ١٠ - ١٠ - ٢٠٢١ لەگەڵ یەکێتی نیشتمانیی کوردستان  بەناوی "هاوپەیمانیی کوردستان" بەشداریی هەڵبژاردنی عێراقی کرد، بەڵام نەیتوانی هیچ بەربژێرێکی بۆ پەرلەمانی عێراق سەربخات، بۆیە رۆژی ١٣ - ١٠ - ٢٠٢١ رێکخەری گشتیی و ئەندامانی خانەی راپەڕاندنی بزووتنەوەکە دەستیان لەکارکێشایەوە.  عەبدوڵڵا قادر، ئەندامی جڤاتی نیشتمانیی بزووتنەوەی گۆڕان ئاماژە بەوە دەکات، شکستە گەورەکەی هەڵبژاردنی پەرلەمانی عێراق هۆکاری یەکەمی دواخستنی کۆنفرانسی نیشتمانییە، "بەڵام ئێستا هیچ گرفتێکمان نییە و ئامادەین بۆ بەستنی کۆنفرانسەکە".  لەبارەی دەستکاریکردنی هەیکەلی بزووتنەوەکەوە، ئەو ئەندامەی جڤاتی نیشتمانی دەڵێ: هەیکەلی گۆڕان دیاریکراوە، بۆ هەر گۆڕانکارییەک جڤاتی نیشتمانی بڕیاردەرە.  هەر لەوبارەوە، تەحسین برایم قادر، ئەندامی جڤاتی نیشتیمانیی بزووتنەوەی گۆڕان دەڵێ: "دەمانەوێ بزووتنەوەی گۆڕان بگەڕێنینەوە دۆخی جاران و زیاتر لە جارانیش هێزی پێببەخشینەوە".  تەحسین برایم گوتی: لە کۆنفرانسی نیشتمانیدا، هەموو ئەگەرێک لەبارەی گۆڕینی هەیکەلی بزووتنەوەی گۆڕان کراوەیە و هەر بڕیارێکیش لەوێ دەربچێ، بێگومان جێبەجێ دەکرێت.  جڤاتی نیشتمانی سێ لیژنەی پێکهێناوە بۆ دیاریکردنی کات و میکانیزمی کشانەوەی بزووتنەوەی گۆڕان لە حکومەت. نزار مەحموود، ئەندامی جڤاتی نیشتمانی نیشتمانی بزووتنەوەی گۆڕان بە رووداوی راگەیاند، زۆرینەی ئەندامانی جڤاتی نیشتمانی لەگەڵ ئەوەدان کە گۆڕان لە کابینەی نۆیەمی حکومەتی هەرێمی کوردستان بکشێتەوە، دەنگیشی لەسەر دراوە و بووەتە بڕیار.  هاوکات تەحسین برایم قادر، لەوبارەوە دەڵێ "ئێمە بۆ چاکسازیی چووینە ناو حکومەت و رێککەوتنمان لەوبارەوە کرد، بەڵام ئامانجی ئێمە گەورەتربوو، چونکە ئەو چاکسازییەی ئێمە بە نیازی بووین، نەکرا، بۆیە ئێمە لەوبارەوە قسەی خۆمان کردووە و تەنیا داگرتنی دوگمەکەی ماوە".  پۆستەکانی بزووتنەوەی گۆڕان لە کابینەی نۆیەمی حکومەتی هەرێمی کوردستاندا بریتین لە:  - جێگری سەرۆکی هەرێمی کوردستان  - یاریدەدەری سەرۆکی حکومەتی هەرێمی کوردستان بۆ کاروباری چاکسازی (هێشتا پڕی نەکردووەتەوە)  - وەزارەتی دارایی و ئابووری  - وەزارەتی ئاوەدانکردنەوە و نیشتەجێکردن  - وەزارەتی بازرگانی و پیشەسازی  - وەزارەتی کار و کاروباری کۆمەڵایەتی  نزار مەحموود، ئەندامی جڤاتی نیشتمانی بزووتنەوەی گۆڕان دەڵێت "تیمی حکومەتمان، هیچ گرفتێکیان لەگەڵ بڕیاری جڤاتدا نییە، هەرکاتێک زۆرینە بڕیاربدەن، پابەند دەبن و دەکشێنەوە".  بەپێی دەستووری رێکخراوەیی بزووتنەوەی گۆڕان، ئەرکەکانی کۆنفڕانسی نیشتمانی بریتین لە:  - نوێکردنەوەی بەرنامەی سیاسی لە بوارە جیاوازەکاندا.  - پێداچوونەوە بە دەستووری رێکخراوەیی، هەڵسەنگاندن و دەستکاریکردنی پلاتفۆرمەکانی هەڵبژاردنەکانی پارێزگا و هەرێم و عێراقی فیدڕاڵ.  - هەڵسەنگاندنی ئەدای تیمەکانی بزووتنەوەی گۆڕان لە حکومەت و نوێنەرەکانی لە دەزگا هەڵبژێردراوەکانی؛ پارێزگا، هەرێمی کوردستان و عێراقی فیدراڵ.  - هەڵسەنگاندنی ئەدای جڤاتی نیشتمانیی لە چەند ساڵی رابردوودا.  بزووتنەوەی گۆڕان لە ساڵی ٢٠٠٩ دامەزراوە، رۆژی ٢٨/٤/٢٠٠٩ کۆمیسیۆنی باڵای سەربەخۆی هەڵبژاردنەکانی عێراق بە فەرمی لیستی گۆڕانی وەک قەوارەیەکی سیاسی لە هەرێمی کوردستان ناساند. بۆ بەشداریکردنیش لە هەڵبژاردنەکانی پەرلەمانی عێراق کۆمیسیۆنی باڵای سەربەخۆی هەڵبژاردنەکان رۆژی ٢٧/٨/٢٠٠٩ لیستی گۆڕانی وەک قەوارەیەکی سیاسی فەرمی لەسەر ئاستی عێراق ناساند.  بزووتنەوەی گۆڕان، لە ٣١/٥/٢٠١٠ لە وەزارەتی ناوخۆی حکومەتی هەرێمی کوردستان بە نووسراوی ژمارە (١٣٣٨٢) مۆڵەتی فەرمی وەرگرت.  ساڵی ٢٠٠٩ لە هەڵبژاردنی پەرلەمانی کوردستاندا، لیستی گۆڕان، لە کۆی ١١١ کورسی، ٢٥ کورسی پەرلەمانی بەدەستهێنا، وەک دووەم فراکسیۆنی پەرلەمان بووە گەورەترین هێزی ئۆپۆزیسیۆن لەسەر ئاستی هەرێمی کوردستان. لە هەڵبژاردنی ٢٠١٣ شدا، توانی ٤٧٥ هەزار دەنگ بەدەستبهێنێت و ٢٤ کورسی پەرلەمان مسۆگەر بکات و ببێتەوە هێزی دووەم، لە هەڵبژاردنی خولی پێنجەمی پەرلەمانی کوردستانیش کە لە ٢٠١٨ بەڕێوەچوو، بزووتنەوەی گۆڕان ١٢ کورسی بەدەستهێنا.  لە هەڵبژاردنی پەرلەمانی عێراقدا لە ساڵی ٢٠١٠، لیستی گۆڕان وەک سێیەم گەورەترین هێزی سیاسی هەرێمی کوردستان دەرکەوت، لەسەر ئاستی عێراق ٤٨٧ هەزار و ١٨١ دەنگی بەدەستهێنا و هەشت کورسی مسۆگەر کرد و بووە پێنجەم فراکسیۆن. لە هەڵبژاردنی ٢٠١٤ دا، ٣٤٧ هەزار و ٧٧٩ دەنگی بەدەستهێنا و ژمارەی کورسییەکانیشی لە پەرلەمان بۆ نۆ کورسی زیادکرد. لە هەڵبژاردنەکانی ساڵی ٢٠١٨ دا تەنیا پێنج کورسی بەدەستهێنا. بەڵام لە دوایین هەڵبژاردنی پەرلەمانی عێراقدا کە ١٠ - ١٠ - ٢٠٢١ بەڕێوەچوو، بزووتنەوەکە هیچ کورسییەکی بەدەستنەهێنا.