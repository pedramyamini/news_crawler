وەزیری دەرەوەی رووسیا دەڵێت، کورد وەک جاران پەرۆشنین بۆ گفتوگۆ لەگەڵ دیمەشق، بەڵام دەبێت لەوە تێگەن پشت بەستن بە ئەمریکا و پشتکردن لە دیمەشق باشیان بۆ ناهێنێت.  سێرگی لاڤرۆڤ، وەزیری دەرەوەی رووسیا گوتی " هەڵوێستێکی ئەوا، باشییان بۆ ناهێنێت. دەبێت بە باشی لەوە تێبگەن کە ئەوان دەتوانن مافەکانی کوردی سووریا تەنیا لەچوارچێوەی سەروەری و یەکپارچەیی خاکی سووریادا، بپارێزن. پێویستە ئەوان دەست بە گفتوگۆی راستەقینە لەگەڵ حکومەتی سووریادا، بکەن".  کورد رەتیناکاتەوە بچێتە دیمەشق و کێشەکانی لەگەڵ حکومەتی ئەو وڵاتە چارەسەربکات.  بەرپرسانی رۆژئاوای کوردستان دەڵێن، هێشتا هیچ ئاماژەیەک یانیش خواستێکیان نە لە دیمەشق نە لە مۆسکۆش نەدیوە کە نیشانی بدات دەیانەوێت چارەسەرێکی سیاسی بۆ کێشەی کورد بدۆزنەوە یانیش مافەکانی کورد و پێکهاتەکانی دیکەی ناوچەکە بدەن.  مۆسکۆ داوای گفتوگۆی راستەقینە لە کورد لەگەڵ حکومەتی سووریا لە دیمەشق دەکات، کوردیش دەڵێت: دیمەشق هێشتا ئامادەیی تەواوی نیشاننەداوە مافەکانی کورد بەتەواوەتی بدات، تاوەکو کرد لە بڕی پایتەختەکانی دیکەی وڵاتان روو لە دیمەشق بکات.   لەمیانەی بەڕێوەچوونی دانیشتنەکانی گەڕی دووەمی لیژنەی دەستووریی سووریا لە ژنێڤ، حکومەتی سووریا رۆژی سێشەممە بۆ دووەم رۆژی لەسەریەک دانیشتنی لیژنەکەی بایکۆتکرد.  حکومەتی سووریا لە دانیشتنەکاندا دوای ئەوەی پێشنیازەکەی پێشکەشکردووە و لەلایەن هەندێک لە نوێنەرانی رێکخراوە ناحکومییەکانەوە رەتکراوەتەوە، دانیشتنەکانی جێهێشتووە.  لیژنەی دەستووریی سووریا پێکدێت لە ئەندامانی حکومەتی سووریا، ئۆپۆزیسیۆنی سووریا و کۆمەڵگای مەدەنی.  رۆژی ٢٠ی تشرینی دووەمی ٢٠١٩ دەست بە دانیشتن و گفتوگۆکان کرا بۆ نووسینەوەی رەشنووسی دەستووری سووریا، گەڕی دووەمی دانیشتنەکانیش رۆژی ٢٥ی ئەم مانگە دەستیانپێکرد.  جێنیفەر فێنتۆن، گوتەبێژی گیر پێدەرسن نێردەی تایبەتی نەتەوە یەکگرتووەکان بۆ سووریا بە رۆژنامەنووسانی راگەیاندووە، هیچ رێککەوتنێک لەسەر ئەجێنداکە نەکراوە و گفتوگۆ و تاوتوێکردنەکان بەردەوامییان هەیە.