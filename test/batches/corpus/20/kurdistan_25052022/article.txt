د. جەمال کۆچەر، ئەندامی لیژنەی دارایی پەرلەمانی عێراق  هەواڵەکەی بۆ تۆڕی میدیایی رووداو پشتڕاستکردەوە و رایگەیاند، "بۆ تاوتوێکردنی پێشنیازە یاسای پشتوانیی خێرای ئاسایشی خۆراک، لیژنەی دارایی پەرلەمانی عێراق کاژێر ١١ پێشنیوەڕۆی رۆژی پێنجشەممە ٢٦/٥/٢٠٢٢ میوانداری عەلی عەللاوی، وەزیری دارایی عێراق دەکات".   د. نەرمین مەعروف، ئەندامی لیژنەی دارایی پەرلەمانی عێراق بە تۆڕی میدیایی رووداوی گوت، لە دوای خوێندنەوەی یەکەم بۆ پرۆژە پێشنیازەکە، ئەمڕۆ لیژنەی دارایی پەرلەمان یەکەم کۆبوونەوەی خۆی کرد لەبارەی تاوتوێکردنی پێشنیازە یاسای پشتوانی خێرای ئاسایشی خۆراک. کۆمەڵێک سەرنج و پێشنیاز لەلایەن ئەندامانی لیژنەی دارایی و ئەندامانی دیکەی پەرلەمانیش خرانەڕوو، بۆیە بەباش زانراو میوانداری وەزیری دارایی بکرێت بۆ وەڵامدانەوەی ئەو پرسیار و سەرنجانە، بۆیە پەیوەندی بە وەزارەتی دارایی کرا و بڕیاردرا رۆژی پێنجشەممە لیژنەکە میوانداری وەزیری دارایی بکرێت.  هاوکات بەپێی راگەیێندراوێکی لیژنەی دارایی پەرلەمانی عێراق، رۆژی چوارشەممە بۆ تاوتوێکردنی پێشنیازە یاسای پشتیوانی خێرای ئاسایشی خۆراک، لیژنەی دارایی پەرلەمانی عێراق بە سەرۆکایەتیی حەسەن کەعبی کۆبووەوە. دوای ئەوەی پەرلەمان خوێندنەوەی یەکەمی بۆ کردبوو، لیژنەی دارایی لیژنەی لاوەکی پێکهێناوە بەمەبەستی بەدواداچوون بۆ کاری وەزارەت و فەرمانگەکان. هەر لە کۆبوونەوەکەی دوێنێدا بڕیادراوە میوانداریی وەزیری دارایی عێراق بکرێت.   هەر لە کۆبوونەوەکەدا راپۆرتی ئامادەکراو لەبارەی خوێندنەوەی بۆ پێشنیازە یاساکە خرایەڕوو، کە بڕیارە لە دانیشتنی داهاتوو پەرلەمان بخرێتەڕوو.