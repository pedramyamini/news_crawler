رۆژی سێشەممە ٢٤ ـی ئایاری ٢٠٢٢، دیلان رەشاد، گوتەبێژی وەزارەتی گواستنەوە و گەیاندنی هەرێمی کوردستان بە تۆڕی میدیایی رووداوی راگەیاند، "ئەمڕۆ تەپوتۆز بەردەوام دەبێت، سبەینێ هەر بە ئاسمانەوە دەمێنێتەوە، بەڵام وەکو بڵێین شەپۆلی خۆڵبارین ئەوە نەماوە؛ ئەوەی هەیە کاریگەریی شەپۆلەکەی دوێنێیە. "     لەبارەی پێشبینییەکانیان بۆ پاکبوونەوەی ئاسمان لە خۆڵبارین، دیلان رەشاد ئاماژەی بەوە كرد، بەگوێرەی پێشبینییەکانیان رۆژی پێنجشەممە ٢٦ ـی ئایار ئاسمانی هەرێمی کوردستان لە تەپوتۆز پاک دەبێتەوە.   لە دوو رۆژی رابردوودا بەهۆی خۆڵبارینەوە زیاتر لە ٥٠٠ هاونیشتمانی رەوانەی نەخۆشخانەکان کراون. چەند جارێک گەشتی فڕۆکەخانەکانی سلێمانی و هەولێر و پارێزگاکانی دیکەی عێراق راگیراون. هەروەها ئەمڕۆ لە پارێزگای هەڵەبجە بەهۆی خۆڵبارینەوە کرایە پشووی فەرمی.   ئەمڕۆ سێشەممە، ئاسۆ کەمال، بەڕێوەبەری کەشناسیی سلێمانی بە رووداوی گوت، "ئاستی بینین لە سلێمانی ٣٠٠ مەترە، بەڵام کاریگەریی تەپوتۆز بەرەو کەمبوونەوە دەڕوات. "   لەبارەی کاریگەری خۆڵبارین و تەپوتۆز لە سلێمانی بۆ سبەینێ چوارشەممە، ئاسۆ کەمال باسی لەوە کرد کە سبەینێ کاریگەریی تەپوتۆز دەمێنێت. گوتیشی، "نەمانی خۆڵبارین و تەپوتۆز کاتی دەوێت، سبەینێش کاریگەریی ئەم شەپۆلە دەمێنێت و رۆژی پێنجشەممە کۆتاییدێت. "   بەڕێوەبەری کەشناسی سلێمانی ئەوەی خستەڕوو کە پلەکانی گەرما تاوەکو کۆتایی ئەم هەفتەیە جێگیردەبێت و دواتر پلەکانی گەرما لە هەرێمی کوردستان بەرزدەبنەوە.