بەگوێرەى نووسراوێکى ئیحسان عەبدولجەبار، وەزیرى نەوتى عێراق، کە ٨ ى ئایاری ٢٠٢٢ ئاراستەى دەستەى گشتیى چاودێریی داهاتى فیدراڵى کردووە، بە چوار نووسراوى فەرمى رێوشوێنیان گرتووەتەبەر بۆ جێبەجێکردنى بڕیارى دادگاى باڵاى فیدراڵى، کە لە ١٥ ى شوباتى ٢٠٢٢، کە تێیدا بڕیاری دا بە هەڵوەشاندنەوەى یاساى نەوت و گازى هەرێمى کوردستان بە پاساوى ئەوەى لەگەڵ دەستوورى عێراق یەکناگرێتەوە، داواشی لە هەرێمى کوردستان کرد، داهاتى نەوتى بەرهمهێندراوى رادەستى حکومەتى فیدڕاڵى بکات.  وەزیرى نەوت ئاماژەى بەوەداوە، لە ٥ ى ئادارى ٢٠٢٢ داوایان لە حکومەتى هەرێمى کوردستان کردووە نوێنەرى رێپێدراوى خۆیان لە دەسەڵاتە پەیوەندارەکان دیاری بکەن بۆ جێبەجێکردنى بڕیارەکەى دادگاى باڵاى فیدڕاڵى.  لە ٢٤ ى هەمان مانگدا نووسراویان لەبارەى بنەما و میکانیزمەکانى رێوشوێنى پەیکەرى ئیداریى خستووەتەڕوو لەبارەى چالاکى نەوتى هەرێمى کوردستان. لە ٧ ى نیساندا نووسراوێکى دیکەیان کردووە و ماوەى پێنج رۆژیان دیاریکردووە بۆ ئەوەى شاندێکى رێگەپێدراوی حکومەتى هەرێمى کوردستان لەگەڵ وەزارەتى نەوت گفتوگۆ لەبارەى ئالیەتى جێبەجێکردنى بڕیارەکەى دادگاى باڵاى فیدڕاڵى بکەن.  فەرهاد عەلائەددین، بەڕێوەبەرى ئەنجوومەنى راوێژکارى عێراقى بە تۆڕى میدیایی رووداوى راگەیاند؛ پرسی بڕیارەکەى دادگاى باڵاى فیدڕاڵى هەستیارە و لایەنی سیاسی و یاسایی هەیە، چارەنووسى بڕیارەکە بەندە بە حکومەتى داهاتووەوە کە میانڕەو دەبێت یان نا.  فەرهاد عەلائەددین، گوتیشى: "ئەو نووسراوەى وەزیرى نەوت لەژێر گوشارى سکاڵاى پەرلەمانتارێکى عێراقدا نووسراوە لە دژى جێبەجێنەکردنى بڕیارەکەى دادگاى باڵاى فیدڕاڵى".  هادى سەلامى، ئەندامى لیژنەى دەستپاکى پەرلەمانى عێراق ١٥ ى ئایار لە دەزگاى داواکارى گشتیى عێراق، سکاڵاى  لەدژى ئیحسان عەبدولجەبار، وەزیرى نەوتى عێراق بەتۆمەتى جێبەجێنەکردنى بڕیارەکەى دادگا باڵاى فیدراڵى سکاڵای تۆمار کردووە.   ئەو پەرلەمانتارە لە سکاڵاکەیدا ئاماژەى بەوەداوە ئەو هەڵسوکەوتەى وەزیرى نەوت دەچێتە خانەى تاوانى جێبەجێنەکردنى بەمەبەستى بڕیارەکانى دادگاکانی عێراق.