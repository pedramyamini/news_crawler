دانیشتوویەکی گەڕەکەکە باسی لەوە کرد، "گەورەشارەوانیی رووها نیوەی خانووەکانی رووخاند و نیوەی بەجێهێشت. خانووە رووخاوەکان بوونەتە لانەی بەکارهێنەرانی ماددەی هۆشبەر. دەبێت چی بکەین؟ خۆمان چەکهەڵگرین و لەنێو گەڕەکدا ئێشکگری بکەین؟ چاوەڕێی ئەوەن شتێک رووبدات و دواتر دەست بۆ ئەم رووداوە ببەن؟ بەڕێز بەڕێوەبەری ئاسایش، بەڕێز پارێزگاری رووها، بەڕێز وەزیری ناوخۆ، بانگی ئێوە دەکەم وەرنە سەر هێڵ. بەهۆی دز و بەکارهێنەرانی ماددەی هۆشبەر لە ماڵەکانمان نائارامین، خەومان لێناکەوێت، ماڵ و منداڵمان پارێزراو نین، ناتوانین منداڵەکەنمان بنێرین بۆ قوتابخانە".   بەشێكی زۆری دانیشتووانی ئەو گەڕەکە لەنێو ترس و دڵەڕاوکێدا رۆژ دەکەنەوە، ئەوان گلەیی لە بەرپرسە کارگێرییەکانی پارێزگای رووها دەکەن بەوەی رێوشوێنی پێویست ناگرنەبەر.   دانیشتوویەکی دیکەی گەڕەکەکە گوتی، "کچەکانمان بەیانیان کە دەڕۆن بۆ قوتابخانە، بەکارهێنەرانی ماددەی هۆشبەر هێرشیان دەکەنە سەر. دوێنێ منداڵەکەم نەیتوانی بچێتە سەرکار، رێگەیان لێ گرتبوو. چۆن دان بەخۆماندا بگرین، ئەو پارچە نانە وشکەش کە دەیخۆین لە لوتمان دێننەوە، کەی کچەکانمان تووشی رووداوێک بوون، ئینجا بەدەنگمانەوە دێن؟ ".   بەگوێرەی داتا فەرمییەکان، ساڵی ٢٠٢١ لەچوارچێوەی بەرەنگاربوونەوەی بەکارهێنانی هۆشبەردا، ٢٦٤ هەزار و ٢٠٢ کەس لە باکووری کوردستان و تورکیا دەستبەسەرکراون. بەگوێرەی داتا نافەرمییەکانیش، ژمارەی بەکارهێنەرانی هۆشبەر زیاتر لە ١٠ هەزار کەسی تێپەڕاندووە.