ئەمڕۆ یەکشەممە ٢٢ - ٠٥ - ٢٠٢٢ فەرەیدوون عەبدولقادر، سیاسەتڤانی کورد میوانی بوولتەنی هەواڵەکانی کاژێر ٠٨: ٠٠ کە بێستوون عوسمان، لە ستۆدیۆکانی سلێمانیی تۆڕی میدیایی رووداوەوە پێشکێشی دەکات. ئاشکرای کرد، کە لە ماوەی رابردوودا لەگەڵ سەرۆک مەسعود بارزانی کۆبووەتەوە.  فەرەیدوون عەبدولقادر باسی کەشی کۆبوونەوەکەی کرد و گوتی: "کەشی ئەو کۆبوونەوەیە بۆ بەختی خۆم هاوکات بوو لەگەڵ ئەو کەشەی لە نەتەوەیەکگرتووەکان لەسەر عێراق و هەرێمی کوردستان دروست ببوو، تەنانەت لای دۆستە ئەمریکی و ئەوروپییەکانیش دروست ببوو. بۆیە کۆبوونەوەیەکی زۆر خۆشمان کرد، زۆر برایانە و راشکاوانە، بە سوپاسەوە ئەویش زۆر بە دڵسۆزانە و بەرپرسانە گوێ لە هەموو پێشنیاز و بۆچوون و بیروراکان گرت".  فەرەیدوون عەبدولقادر هەروەها ئاشکرای کرد هەر لەو ماوەیەدا بۆ ماوەی دوو کاژێر لەگەڵ بافڵ تاڵەبانی، هاوسەرۆکی یەکێتی کۆبووەتەوە و لە بارەی ناوەڕۆکی کۆبوونەوەکە گوتی: "راستە لەلایەن یەکێتییەوە گلەیی و گازندەی زۆر و رەخنەی زۆر و نائومێدی زۆرم گوێ لێبووە، بەڵام لەناو هەموو ئەمانەدا ئاراستەیەکم دیوە کە هەموو لایەک لە یەکگەیشتن و پێکهاتن بە باشتر دەزانن لە ناتەبایی و درێژەکێشانی ناکۆکییەکان".  سەبارەت بە ئاساییبوونەوەی پەیوەندییەکانی نێوان پارتی و یەکێتی و لێکتێگەیشتن لەسەر پرسی سەرۆککۆمار، فەرەیدوون عەبدولقادر دەڵێت: "سەرەتا من وام لە جەنابی کاک مەسعود بیستبوو کە رێگری نییە پۆستی سەرۆککۆمار بۆ یەکێتی بێت، بەمەرجێک لەسەر ناوێک پێکبێن کە هەردوولا پێی رازی ببن. ئەوەی ئێستاش خوێندوومەتەوە ئەوەیە لە کاک مەسعود نکۆڵی لەوە نییە، بەڵام رەنگە بەڕێوەبردنی گفتوگۆکان و باسکردنی ئەو پرسە بە رێوشوێنێکی باشدا نەڕۆیشتبێت".   فەرەیدوون عەبدولقادر پێیوایە یەکلاکردنەوەی پرسی سەرۆککۆمار پرسێکی وا ئاسان نییە، "بەڵام وام لە کاک مەسعود خوێندەوە، واشم کاک بافڵ خوێندووەتەوە ئیمکانیەتی ئەوە هەیە لەسەر بەربژێرێکی هاوبەش پێکبێن".  بە ئامادەبوونی سەرۆکی هەرێمی کوردستان، رێورەسمی دەرچوونی خولی ١٦ی ئەفسەران لە کۆلێژی سەربازیی قەڵاچوالان لە سنووری پارێزگای سلێمانی بەڕێوەدەچێت. پاشان سەرۆکی هەرێمی کوردستان لەگەڵ یەکێتیی نیشتمانیی کوردستان، بزووتنەوەی گۆڕان، یەکگرتووی ئیسلامیی کوردستان و کۆمەڵی دادگەری و پارتی دیموکراتی کوردستان لە سلێمانی کۆدەبێتەوە.  سەبارەت بە هەوڵەکانی سەرۆکی هەرێمی کوردستانیش بۆ نزیککردنەوەی لایەنەکان لە یەکدی، فەرەیدوون عەبدولقادر دەڵێت: "نێچیرڤان بارزانی کەسایەتییەکی میانڕەوی هەیە و گوێ لە دەنگی جیاواز دەگرێت، هەمیشە ئەو جوڵانەوانەی کە کاک نێچیرڤان کردوویەتی من لە شوێنی خۆمەوە دڵم پێی خۆش بووە، لە زۆر کاتی گیرو گرفتدا جموجۆڵە دیپلۆماسی و سیاسییەکانی ئەو توانی هەندێک دەروازەی چارەسەر بکاتەوە، ئومێدموایە ئەمجارەش هەروابێت".