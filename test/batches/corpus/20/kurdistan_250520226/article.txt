خولوسی ئاکار، وەزیری بەرگریی تورکیا، رۆژی سێشەممە ٢٤ ـی ئایاری ٢٠٢٢، دوای کوژرانی پێنج سەربازیی سوپای وڵاتەکەی لە باشووری کوردستان، لەگەڵ یاشار گولەر، سەرۆک ئەرکانی سوپا و ژمارەیەک فەرماندە سەربازییە باڵاکانی وڵاتەکەی لە خاڵی سفری سەر سنوور بە درێژایی رۆژ لێکۆڵینەوەی ئەنجامدا.   خولوسی ئاکار و فەرماندەکانی یاوەری سەرەتا چوونە مێردین و دواتر چوونە فیرقەی ٢٣ ـی پیادە لە شرناخ، دواتر لە بەرزایی هەزار و ٨١٥ مەتر بنکەی سەربازی ئیشکلی ـیان بەسەر کردەوە.  وەزیری بەرگریی تورکیا رایگەیاند، ژمارەی ئەو گەریلایانەی پەکەکە کە لە چوارچێوەی ئۆپەراسیۆنی چڕنووک - قوفڵ گیانیان لەدەستداوە، ١٠٠ گەریلای تێپەڕکردووە.     خولوسی ئاکار ئاماژەی بەوەدا، سەرباری نالەباری دۆخی کەشوهەوا و سەختی ناوچەکە، بە پاڵپشتی چڕی فڕۆکەی بێفڕۆکەوانە شەڕکەرەکانیان، درێژە بە ئۆپەراسیۆنەکانیان لە باشووری کوردستان دەدەن.     ئاکار و فەرماندەکانی یاوەری دواتر چوونە بنکەی فەرماندەیی تاکتیکی سوپای دووەم لە ناوچەی چەلێی سەر بە پارێزگای جۆلەمێرگی باکووری کوردستان.   وەزارەتی بەرگریی تورکیا رۆژی سێشەممە ٢٤ ـی ئایاری ٢٠٢٢ سێ راگەیێندراوی یەک لە دوای یەکی بڵاوکردەوە لەبارەی کوژران و برینداربوونی سەربازانی لە هەرێمی کوردستان.   لە یەکەم راگەیێندراویدا، وەزارەتی بەرگریی تورکیا کوژرانی سێ سەرباز و برینداربوونی چوار سەربازی دیکەی لە رووبەڕووبوونەوەی گەریلاکانی پەکەکە لە خاکی هەرێمی کوردستان بڵاوکردەوە. کاژێرێک دواتر و لە راگەیێندراوی دووەمیدا گیانلەدەستدانی سەربازی چوارەمی راگەیاند کە یەکێک بوو لە بریندارەکانی راگەیێندراوی یەکەم. هەروەها دوای دوو کاژێری دیکەش هەواڵی گیانلەدەستدانی سەربازی پێنجەمیشی بڵاوکردەوە، بەمەش ژمارەی سەربازە کوژراوەکان بووە پێنج کەس و بریندارەکانیش دوو سەرباز.  هەمان رۆژ ناوەندی راگەیاندنی هێزەکانی پاراستنی گەل - هەپەگە کە باڵی سەربازیی پەکەکەیە رایگەیاند، لە ٢٤ کاژێری رابردوودا گەریلا لە ناوچەکانی زاپ و ئاڤاشین لە هەرێمی کوردستان ١٩ سەربازی سوپای تورکیای کوشتووە و دوو گەریلاش لە رووبەڕووبوونەوەکاندا گیانیان لەدەستداوە.   بەرەبەیانیی رۆژی ١٨ ـی نیسانی ٢٠٢٢، ئۆپەراسیۆنی ناسراو بە چڕنووک - قوفڵ لەلایەن سوپای تورکیاوە لە ناوچەکانی ئاڤاشین، مەتین و زاپ لە خاکی هەرێمی کوردستان بۆسەر گەریلاکانی پەکەکە دەستیپێکرد. وەزارەتی بەرگریی تورکیا گیانلەدەستدانی ١٠٢ گەریلا و کوژرانی ١٩ سەربازی سوپای وڵاتەکەی راگەیاندووە. هەپەگەش کوژرانی ٤٨٣ سەربازی تورکیا و گیانلەدەستدانی ٣٠ گەریلای راگەیاندووە.