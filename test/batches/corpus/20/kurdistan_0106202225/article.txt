هێزە ئەمنییەکانی ئێران رۆژی سێشەممە لە بەردەم بنکەی ئیتلاعاتی سوپای پاسدارانی سنە، مەجید کەریمی، مامۆستای قوتابخانە و سکرتێری ئەنجوومەنی پیشەیی مامۆستایانی ئەو شارەیان دەستبەسەرکرد.  ئەنجوومەنی هاوئاهەنگی رێکخراوە پیشەییەکانی مامۆستایانی ئێران رایگەیاند، کەریمی لەگەڵ ژمارەیەک مامۆستای دیکە بۆ پرسینی هۆکاری دەستبەسەرکردنی مەسعود فەرهیختە، چالاکڤانی پیشەیی مافی مامۆستایان چووبوونە بەردەم بنکەی سوپای پاسداران و لەو کاتەدا، چەند کەس بە جلوبەرگی مەدەنی لە ئۆتۆمبێلێک دابەزیون و مەجید کەریمییان دەستبەسەر کردووە.  مەسعود فەرهیختە، مامۆستای قوتابخانەکانی شاری ئیسلامشەهرە لە پارێزگای تاران. رۆژی سێشەممە بۆ بەشداریکردن لە ناڕەزایەتیی مامۆستایانی پارێزگای سنە دژ بە دەستبەسەرکردنی سێ مامۆستای مەریوانی لە بەردەم پەروەردەی سنە چووبووە ئەو شارە و دوای گردبوونەوەکە دەستبەسەرکرا.  بەپێی راپۆرتی ئەنجوومەنی هاوئاهەنگی رێکخراوە پیشەییەکانی مامۆستایانی ئێران، ١٨ چالاکڤانی پیشەیی مافی مامۆستایان بەهۆی بەشداریکردن لە ناڕەزایەتیی مامۆستایان دەستبەسەر کراون.