یان، خاوەن پێداویستییەکی تایبەتە و چل ساڵە ته‌مه‌نی له‌سه‌ر كورسی بەسه‌رده‌بات، به‌ڵام له‌گه‌ڵ ئه‌وه‌شدا هاوشێوه‌ی كه‌سێكی ئاسایی له نووسینگەی خانووفرۆشتن كاری خۆی ده‌كات. له‌گه‌ڵ خێزانەكه‌یدا هه‌وڵده‌ده‌ن هاوشێوه‌ی كه‌سانی دیكه ژیانی رۆژانه‌یان به‌ڕێبكه‌ن.   ئەو خاوەن پێداویستییە تایبەتە بە تۆڕی میدیایی رووداوی گوت "ژیان زۆر ئاسان نییه. هه‌ندێکجار كێشه‌ی راگرتنی ئۆتۆمبێلمان هه‌یه، بەڵام له‌نێو شار كارئاسانیی زۆرمان بۆ كراوه. به ئاسانی ده‌توانین بازاڕبكه‌ین. ئێمه ده‌مانه‌وێت هاوشێوه‌ی كه‌سانی دیكه له ژیانی رۆژانەدا به‌شداربین. ده‌بێت بازاڕ و چێشتخانەکان كارئاسانی بۆ ئێمه‌ش بكه‌ن".  یان دەشڵێت "ئه‌مڕۆ لەگەڵ ژنەکەمدا ویستمان پێكه‌وه نانبخۆین، نه‌مانتوانی، چونكه من نه‌متوانی به كورسییه‌كه‌مه‌وه بچمه ژووره‌وه. هه‌میشه ده‌بێت پێشوه‌ختە ته‌له‌فۆن بۆ چێشتخانەکان بكه‌ین و بپرسین ئایا بۆ كه‌سانی خاوه‌ن پێداویستیی تایبه‌ت ده‌بێت. بۆ ئه‌م ئێواره‌یه جێگه‌مان له چێشتخانەیەک گرتووە كه كارئاسانییان بۆ كه‌سانی وه‌ك من كردووه، به‌ڵام سەرئاویان بۆ من نییە".  بۆئه‌وه‌ی خاوەن پێداویستییە تایبەتەکان بتوانن له ژیانی فەرهەنگی، سیاسی، بازاڕی كار و كاتبەسەربردنی رۆژانەدا به‌شداربن، رۆژ به رۆژ له ئه‌ڵمانیا كارئاسانییان بۆ ده‌كرێت.  رۆلاند بوشهاوزن، به‌رپرسی به‌شی شاره‌وانیی دۆسلدۆرف بە رووداوی راگەیاند "شاری دۆسلدۆرف هه‌میشه له هه‌موو به‌شه‌كاندا بایه‌خی به كارئاسانی بۆ خاوەن پێداویستییە تایبەتەکان داوه، به‌ڵام ماوه‌ی ١٠ ساڵه زیاتر هەوڵەکانی چڕکردووەتەوە، به‌تایبه‌تی له‌كاتی دروستكردنی باڵه‌خانه‌ی نوێ و نۆژەنکردنەوەی شوێنه‌گشتییه‌كان کە هەر له‌سه‌ره‌تاوه هه‌موو كارئاسانییەک بۆ كه‌سانی نابینا، كه‌ڕ، لاڵ و ئەوانەی له‌سەر كورسین، دەکرێت".   رۆلاند بوشهاوزن، ئاماژە بەوەش دەکات "پرۆژەیەکمان هەیە به‌ناوی "هەلێک بۆ خاوەن پێداویستیی تایبەت تاوەکو بتوانن وه‌ك ئێمه له ژیانی رۆژانه‌دا به‌شداربن". بۆ نموونه له باڵه‌خانه‌كاندا ته‌نیا پلیکانە نییه، به‌ڵكو بەرزکەرەوە هەیە و رێگەكان به‌لێژی دروستده‌كرێن بۆئه‌وه‌ی ئه‌وانه‌ی له‌سه‌ر كورسین به‌ئاسانی هاتووچۆ بكه‌ن. له هه‌مانكاتدا له شه‌قامەکاندا رێگەی تایبه‌ت بۆ ئەو کەسانە هه‌یه. شه‌مه‌نده‌فه‌ره‌كان وا ده‌وه‌ستن كه هه‌ركه‌سێك لەسەر كورسی بێت، بتوانێت به ئاسانی سه‌ربكه‌وێت".  سۆسیال دیموكراته‌كان ده‌ڵێن، به به‌رده‌وامی هه‌وڵده‌ده‌ن كارئاسانی له ژیانی رۆژانه‌ی كه‌سانی خاوه‌ن پێداویستیی تایبه‌تدا بكه‌ن، بەرنامەی گۆڕانكاریشیان هه‌یه.  لیزا کاپتەینات، جێگری سەرۆکی فراکسیۆنی سۆسیال دیموکرات ئاماژە بەوە دەکات "ئه‌وه‌ی لامان گرنگه و كاری له‌سه‌ر ده‌كه‌ین، ئه‌وه‌یە كه ده‌بێت ئه‌و پرۆژەیەی له مێشكماندایە، جێبەجێبكرێت. واتە ده‌بێت كه‌سانی خاوه‌ن پێداویستیی تایبه‌ت به‌بێ جیاوازی ته‌ماشابكرێن، نه‌ك وه‌ك كه‌سێكی بێتوانا. پێویستە زیاتر له بواری خانه‌نشینیدا كارئاسانییان بۆ بكه‌ین. گرنگترین به‌شیش به‌شی خوێندنه كه ده‌بێت له قوتابخانه و زانكۆكان هه‌موو پێكه‌وه هەلی خوێندنیان هه‌بێت، نه‌ك جیابكرێنه‌وه".   لیزا کاپتەینات ئەوەش دەڵێت "پێویستە هه‌ر له منداڵییه‌وه هه‌مووان پێكه‌وه یه‌كدی به یەك چاو ته‌ماشابكه‌ن. ١٠ ساڵ له‌مه‌وبه‌ر نه‌ته‌وه‌یه‌كگرتوه‌كان بڕیاری نوێی بۆ كه‌سانی خاوه‌ن پێداویستیی تایبه‌ت دەرکرد. له‌و كاته‌وه زۆر هه‌نگاوی باش نراوه، بەڵام له هه‌ندێک بواردا پێویستمان به كارئاسانییه".  له ئه‌ڵمانیا قوتابخانه‌ی تایبه‌ت بۆ کەسانی خاوه‌ن پێوداویستیی تایبه‌ت هەیە. سۆسیال دیموكراته‌كان داواده‌كه‌ن ئه‌و كه‌سانه جیانه‌كرێنه‌وه، به‌ڵكو هه‌مووان پێكه‌وه بخوێنن. شاره‌وانیی زۆربه‌ی شاره‌كان كار بە ئه‌پلیكەیشنێك ده‌كه‌ن كه له هه‌رشوێنك بەرزکەرەوەیەک خراپبووبێت یان كێشەیەك هه‌بێت، ئه‌و ئه‌پلیكه‌یشنه زانیاریی تایبه‌تیان دەداتێ و ئاگاداریان دەكاته‌وه.  پرۆژه‌ی "هەلێک بۆ خاوەن پێداویستیی تایبەت تاوەکو بتوانن وه‌ك ئێمه له ژیانی رۆژانه‌دا به‌شداربن"، ١٠ ساڵه ده‌ستیپێكردووه. نموونەیه‌كی ئه‌م پرۆژه‌یه ترافیکلایتەکانن كه هه‌م به نووسین، هەم به ده‌نگ و ره‌نگ ئاماژە به كه‌سانی خاوه‌ن پێداویستیی تایبه‌ت ده‌دەن كه‌ی سه‌وز ده‌بێت و كه‌ی سوور.