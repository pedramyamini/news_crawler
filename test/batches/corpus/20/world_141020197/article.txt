یەکێتی ئەوروپا لە راگەیێندراوێکیدا کە رۆژی دووشەممە ١٤ - ١٠ - ٢٠١٩ بڵاوکراوەتەوە، سەرکۆنەی ئۆپەراسیۆنە سەربازییەکەی تورکیا بۆسەر باکووری رۆژهەڵاتی سووریا دەکات و داوا لێدەکات بیوەستێنێت.  راگەیێندراوەکەی یەکێتیی ئەوروپا بە خاڵ هەڵوێستی رێکخراوەکەی لەبارەی رووداوەکانی رۆژئاوای کوردستان راگەیاندووە و لە خاڵی دووەمدا دەڵێت: یەکێتی ئەوروپا سەرکۆنەی ئۆپەراسیۆنە سەربازییەکەی تورکیا دەکات کە بووەتە هۆکاری تێکچوونی ئاسایش و ناسەقامگیری تەواوی ناوچەکە و ناڕەحەتی زیاتر بۆسەر خەڵکی مەدەنی.  لە راگەیێندراوەکەدا ئاماژە بەوەشدراوە، ئۆپەراسیۆنە سەربازییەکە هەوڵەکانی نەتەوە یەکگرتووەکان بۆ بەدەستهێنانی ئاشتی سەختتر دەکات، هەوڵەکانی رووبەڕووبوونەوەی داعش لاواز دەکات، ئەمەش لەکاتێکدایە کە هێشتا داعش هەڕەشەیە بۆسەر ئاسایشی ئەوروپا و تورکیا و ئاسایشی نێودەوڵەتی.  هاوکات یەکێتی ئەوروپا پابەندی خۆی بە یەکگرتوویی خاک و سەروەری سووریا دووپاتکردوەتەوە و ئاماژەی بەوەشداوە، تاکە چارەسەر بۆ دۆخی سووریا جێبەجێکردنی بڕیاری ٢٢٥٤ی ئەنجوومەنی ئاسایشە.   هەروەها یەکێتی ئەوروپا داوای وەستاندنی پێفرۆشتنی چەکی بە تورکیا لە ئەندامی یەکێتییەکەی کردووە و وڵاتانی ئەندام پابەندی خۆیان بەم جێبەجێکردنی داواکەی یەکێتییەکە دەربڕیووە.