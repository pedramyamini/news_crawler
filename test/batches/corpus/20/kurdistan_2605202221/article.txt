د. سیامەند حەسەن، پسپۆڕی نەخۆشییەکانی دڵ و هەناو بە رادیۆی رووداوی راگەیاند: "دوای سەرهەڵدانی قەیرانی دارایی لە هەرێمی کوردستان نرخی نۆرینگەکەم لە ٢٥ هەزارەوە کردە ١٠ هەزار دینار. راستە حکومەت رێگەی داوە زیاتر وەربگرم، بەڵام بە رەچاوکردنی دۆخی ئابووریی خەڵک، هەفتەیەکە بڕیارم داوە نرخەکە لەوەیش کەمتر بکەمەوە و ئێستا بۆ بینینی نەخۆش ٣ هەزار دینار وەردەگرم. "  ئەو پسپۆڕەی نەخۆشییەکانی دڵ ئاماژەی بەوە دا، ئەم کارەیش بۆ ئەوە نییە گوشار بخەنە سەر هیچ کەسێک، چونکە پزیشک هەیە تازەکارە و مافی خۆیەتی لەو رێژەی بۆی دیاریکراوە پارە وەربگرێت.  د. سیامەند حەسەن گوتی: "من کە تەمەنێکم لە کاری پزیشکیدا بەسەر بردووە و خزمەتم هەیە و ئێستا بارگرانیی زۆرم لەسەر نییە، پێم باش بوو بۆ خوا و بۆ خەڵک ئەم بڕیارە بدەم. "  د. سیامەند حەسەن ٢١ ساڵە لە هەولێر نۆڕینگەی هەیە و دەڵێت: "سیستەمی تەندروستیمان کێشەی هەیە، ئەگەر کەسێک پارەی نەبێت چۆن سەردانی دکتۆر بکات و چارەسەر وەربگرێت؟ هەرچەندە ناوی بەشێک لە پزیشکان بە خراپ رۆیشتووە، بەڵام هەر من نیم کە نرخی بینینی نەخۆشم دابەزاندووە؛ زۆر دکتۆری دیکەی بەرێز هەن کە پارە لە نەخۆش وەرناگرن ئەگەر هەژار بێت. "  ئەو پزیشکە پسپۆڕە بە گوتەی خۆی رۆژانە لە ٦ کاژێری دەوام لە نۆرینگەکەی زیاتر لە ١٢ کەس سەردانی دەکەن.   د. سیامەند پێیوایە دابەزاندنی نرخی بینینی نەخۆش لە نۆڕینگەکەی نەبووەتە هۆی زیاتر سەردانیکردنی خەڵک، بۆیە گوتی: "داوا لە پزیشکان دەکەم بە مەبەستی کاری بازرگانی نرخی نۆڕینگەکانیان دانەبەزێنن و لە رەوشتی پزیشکی لانەدەن و چارەسەری گران بۆ نەخۆش نەنووسن و تووشی بارگرانییان نەکەن. "