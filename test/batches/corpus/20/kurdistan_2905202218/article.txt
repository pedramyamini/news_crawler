لە راگەیێندراوێکدا مامۆستایانی وانەبێژ داوادەکەن، "لە کۆبوونەوەی وەزارەتی پەروەردە دا، وەزیری پەروەردە لە پلانی خوێندنی ساڵی داهاتوو چارەنووسی مامۆستایانی وانەبێژ بە دامەزراندن بەبێ جیاوازی بۆ ساڵی ئایندە یەکلایی بکاتەوە، جگە لەوە باسکردنی هەر چارەسەرێکی لاوەکی لە رێنمایی ژمارە ١٤ ـی وەزارەتی داراییدا کە ساڵی ئایندەی مامۆستایان بە وانەبێژیی دەهێڵێتەوە، رەتدەکەینەوە".  مامۆستایانی وانەبێژ داوا لە فراکسیۆنەکانی پەرلەمانی کوردستان و لیژنەی پەروەردە لە پەرلەمان دەکەن کە لە پڕۆژەیاسای وەزارەتی پەروەردە دا کە ئێستا لە پەرلەمان خوێندنەوەی بۆ دەکرێت بە یاسا دەرگەی دامەزراندن بە رووی وەزارەتی پەروەردە دا بکەنەوە و مامۆستایانی وانەبێژییش بە لە پێشینە تێیدا جێگیر بکرێت بەبێ رەچاوکردن و جیاکردنەوەی بەش و کۆلێژ، بەڵکو تەنیا خزمەتی ساڵانی وانەبێژیش بکرێتە مەرج بۆ دامەزراندن و خزمەتی ساڵانی وانەبێژیش بۆ مامۆستایانی وانەبێژ بە خزمەت هەژمار بکرێت.  لە راگەیێندراوەکەدا مامۆستایانی وانەبێژ هۆشداری دەدەن کە لە ئەنجامی پشتگوێخستنی داواکانیان پڕۆسەی خوێندنی ساڵی داهاتوو دەکەوێتەوە بەردەم "مەترسی وەستان بەهۆکاری خۆپیشاندان و بایکۆت. "   رۆژی یەکشەممە ٢٩ ـی ئایاری ٢٠٢٢، گوڵستان باقی، ئەندامی لیژنەی پەروەردە لە پەرلەمانی کوردستان بە تۆڕی میدیایی رووداوی گوت، پێشنیازەیاسای پەروەردەیان لەبەردەستە و هەفتەی رابردوو گفتوگۆیان لەسەرکردووە، بەڵام کاتی زیاتری دەوێت و لە ١٩٧ ماددە پێکهاتووە.   سەبارەت بە داوای مامۆستایانی وانەبێژ لە لیژنەی پەروەردەی پەرلەمانی کوردستان، گوڵستان باقی گوتی، لە بەرنامەی کاریاندایە کار بۆ مامۆستایانی وانەبێژ بکەن. گوتیشی: پشتیوانی مافەکانیان دەبین، دەمانەوێت بەگوێرەی توانای حکومەتی هەرێمی کوردستان پشتیوانییان بکەین بۆ دامەزراندن بێت یان سەرەتا گرێبەست و دواتر دامەزراندن.   یەکێتی مامۆستایانی کوردستانیش دەڵێن، ئەوان هەموو کاتێک پشتیوانی وانەبێژان بوون. رۆژی یەکشەممە ٢٩ ـی ئایاری ٢٠٢٢، ئەحمەد گەرمیانی، جێگری سەرۆکی یەکێتی مامۆستایانی کوردستان بە تۆڕی میدیایی رووداوی گوت، "ئێمە لە هەموو کاتێکدا پشتیوانی مامۆستایانی وانەبێژمان کردووە کە کێشەکانیان چارەسەر بکرێت، بە گرێبەست بێت یان دامەزراندن. "   ئاماری دروستی وانەبێژان لە هەرێمی کوردستان بەردەست نین، ئەحمەد گەرمیانی گوتی، ژمارەیان زیاترە لە ١٨ هەزار مامۆستای وانەبێژە.