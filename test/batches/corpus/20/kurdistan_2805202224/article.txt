پەیامنێری رووداو رایگەیاند، بەگوێرەی زانیارییەکان، تۆپخانەکانی تورکیا زیاتر لە ١٥ جار سنووری گوندی هرووریان تۆپبارانکردووە، بەڵام تۆپەکان بەر دەشتاییەکان کەوتوون و زیانی گیانییان نەبووە، بەڵام زیانێکی زۆری بە رەز و باخەکانی ئەو ناوچە گەیاندووە.  هەرچەندە هەفتەی رابردوو، سوپای عێراق بنکەیەکی لە سنووری گوندی هروور دانا، بەڵام ئەوە نەبووەتە هۆی وەستاندنی تۆپبارانەکانی تورکیا.  بەرەبەیانیی رۆژی ١٨ ـی نیسانی ٢٠٢٢، ئۆپەراسیۆنی چنگ - قوفڵ لەلایەن سوپای تورکیا لە ناوچەکانی ئاڤاشین، مەتین و زاپ لە خاکی هەرێمی کوردستان لە دژی پەکەکە دەستیپێکرد. وەزارەتی بەرگریی تورکیا گیانلەدەستدانی ١١٨ گەریلا و کوژرانی ٢٠ سەربازی سوپای وڵاتەکەی راگەیاندووە. لە بەرامبەردا هەپەگە کوژرانی ٥٠١ سەربازی تورکیا و گیان لەدەستدانی ٣٢ گەریلا و پچڕانی پەیوەندیی بە دوو تیمی گەریلا راگەیاندووە.