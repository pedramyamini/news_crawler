ژنە مینهەڵگرەوەکان نزیکەی هەشت مانگە دەستیان بەکارکردووە، لە یەکەم ئەرکیاندا ٤٢ مین و گوللە هاوەنێکیان دۆزییەوە.  شانیا مەریوان تەمەن ٢٣ ساڵ لەگەڵ نۆ مینهەڵگرەوەی دیکەی ژندا زیاتر لە حەوت مانگە چوونەتە سەر کێڵگەیەکی مین لە شارباژێڕ. ئەو دەڵێت، "سەرەتا کە دەستمان بە کار کرد زۆر لاوازبووین، نەماندەتوانی، دەماندەگوت چۆن بەسەر ئەو شاخەدا سەرکەوین بۆ کێڵگە مینەکە، بەڵام خۆشبەختانە بەرەو پێشچووین، بەجۆرێک سەرەتا تەنها سێ مەتر چوارگۆشەم پاکدەکردەوە، بەڵام ئێستا گەیشتوومەتە ٣٠ مەتر چوارگۆشە. چەندجار تووشی کەوتن بووم و چەکوشم بەدەستم کێشاوە و دەستم برینداربووە، بەڵام ئێستا چاکبوومەتەوە. کاتێک مینێک دەدۆزینەوە خۆشترین هەستمان هەیە، چونکە ژیانی کەسێک یان ئاژەڵێک رزگاردەکەین. "  ئەو ژنانە لەپێش کاژێر چواری بەیانییەوە لەخەو هەڵدەستن بۆ ئەوەی لە کێڵگە مینێک کاربکەن، کە پێشتر تێیدا هەشت کەس بوونەتە قوربانی و زیاتر لە ١٠٠ سەر ئاژەڵی ماڵی مینیان پێدا تەقیوەتەوە.  رۆژگار جەعفەر، یاریدەدەری پزیشکە و دەڵێت، "گرنگ نییە کێشەکە تەندروستی بێت، هەندێک کات رەنگە کێشەیەکی خێزانییان هەبێت و لەڕووی دەروونییەوە باشنەبن، ئەو کاتە یارمەتییان دەدەم، بۆئەوەی کارنەکەن".  بەپێی ئاماری دەزگای کاروباری مینی هەرێمی کوردستان، لە ساڵی ١٩٩٢ ەوە لە هەرێمی کوردستان دوو هەزار و ٧٠٠ هاونیشتمانی بە مین گیانیان لەدەستداوە و زیاتر لە ١٠ هەزار و ٨٠٠ هاونیشتمانیش بریندار یان کەمئەندامبوون.  هاوڕاز جەلال، ژنێکی مینهەڵگرەوەیە و دەڵێت، "کوڕ و کچێکم هەیە کە بەیانییان بەجێیان دەهێڵم زۆر ناخۆشە، بەڵام بەهۆی بژێویی ژیانەوە ناچارین دەیکەین، لەکاتی ئیسراحەتیشدا زۆرینەی کات بە تەلەفۆن قسەیان لەگەڵ دەکەم. "  بەپێی ئاماری دەزگای کاروباری مینی هەرێمی کوردستان، رووبەرى پيسبوو بەمین لە هەرێمی کوردستان بریتییە لە ٢٥٥ كیلۆمەتر چوارگۆشە.  لە ساڵی ١٩٩٢ ەوە رێکخراوی جیهانی MAG لە عێراق دەستبەکاربووە، ئەگەر بودجەیان بۆ خەرجبکرێت، تیمی دیکەی ژنانیش دروستدەکەن.  جەبار فاتیح، بەڕێوەبەری چالاکییەکانی MAG لە سلێمانی و کەرکووک دەڵێت، "لە ئیشەکاندا ئەم ژنانە هیچ جیاوازییەکیان لەگەڵ رەگەزی نێر نییە، هەمان ئیش دەکەن و بگرە لەوانەیە ژنەکان زووتر فێربن، چونکە ژنان لەچاو پیاواندا جدیترن. "  تیمی ژنان توانییان لەو کێڵگە مینەدا، هەشت ڤاڵمارا، ٣٤ ڤیئێس، ٥١ گوللە هاوەنی ٦٠ ملیمەتری بدۆزنەوە، کە پێشتر هەندێکیان تەقێندراونەتەوە و کۆتاییان بە ئەرکی یەکەمیان هێنا.