عەبدولوەهاب سولەیمان، بەڕێوەبەری شوێنەواری سۆران بە رادیۆی رووداوی راگەیاند: "ئەمساڵ دوو تیمی بیانی لای ئێمە کاریان کرد. یەکیان زانکۆی کامبریجی بەریتانی بوو و ئەوی دیکەیشیان زانکۆی ئۆتۆنۆمۆسی بارسێلۆنا بوو کە کاری هەڵکۆڵینیان دەکرد. "  بەڕێوەبەری شوێنەواری سۆران گوتی: "ساڵی ٢٠١٤ زانکۆی کامبریج هاتن لێکۆڵینەوە لە ئەشکەوتی شانەدەر بکەن، چونکە ئەشکەوتی شانەدەر بە رووگەی ئەشکەوتەکانی جیهان دادەنرێت، لەبەر ئەوەی دەکرێت وەڵامی زۆرێک لە پرسیارەکان لەبارەی ژیانی مرۆڤ و پەرەسەندنیەوە کە داروین باسی کردووە، بداتەوە. "   عەبدولوەهاب سولەیمان باسی لەوە کرد، ئەشکەوتی شانەدەر بە بەردەوامیی ١٤٠ هەزار ساڵ پێش ئێستا هەر لە سەردەمی چاخی بەردینەوە مرۆڤی تێدا ژیاوە. هەروەها مرۆڤی نیاندەرتاڵیشی تێدا ژیاوە کە نزیکەی ٤٠ هەزار ساڵ پێش ئێستا لە کوردستاندا دوایان بڕاوە و نەماون.   تیمەکەی زانکۆی کامبریج نموونەی لە زۆربەی چینەکانی ئەشکەوتەکە وەرگرتووە و دەیەوێت لێیان بکۆڵێتەوە.   بەڕێوەبەری شوێنەواری سۆران رایگەیاند: "پێشتر ١٠ ئێسکەپەیکەری مرۆڤی نیاندەرتاڵ دۆزراونەتەوە. خۆشبەختانە توانیمان ئێسکەپەیکەرێکی دیکەی مرۆڤی نیاندەرتاڵ لە ئەشکەوتی شانەدەر بدۆزینەوە. گومان دەکرا کە مرۆڤی نیاندەرتاڵی ژمارە ٨ بێت، لەبەر ئەوەی راوس کلوچی لە راپۆرتەکانیدا ئاماژەی بەوە داوە کە مرۆڤی نیاندەرتاڵی ژمارە ٨ بەشێکی ماوەتەوە، بەڵام پڕۆفیسۆر پرۆمۆی کە پرۆفیسۆری بواری مرۆڤناسییە گوتی: ' من ئەوەی ژمارە ٨ ـم بینیوە. ئەمە پێناچێت مرۆڤی نیاندەرتاڵی ژمارە ٨ بێت و لەوانەیە نوێ بێت.' واتە رەنگە ئەمە مرۆڤی نیاندەرتاڵی ژمارە ١١ بێت. "  عەبدولوەهاب سولەیمان لەبارەی هۆکاری ئاشکرانەکردنی ئەم هەوالەوە گوتی: "لەبەر ئەوە راماننەگەیاند و راگەیاندنەکانمان لێ ئاگادار نەکردەوە، چونکە لەگەڵ کەناڵی BBC گرێبەستێکمان واژۆ کردووە و مافی ئەوان بوو کە بڵاوی بکەنەوە و وێنەی بگرن. "  بە گوتەی عەبدولوەهاب سولەیمان، چاوەڕوان دەکرێت ئەشکەوتی شانەدەر ئێسکەپەیکەری زیاتریشی تێدا بێت، چونکە لە رووبەرێکی ١٠ بە ١٠ دا کار کراوە کە ٣٠ % ـی ئەشکەوتەکە دەکات و ئەوەی دیکەی کاری تێدا نەکراوە و گومان دەکرێت ٣٠ - ٤٠ ئێسکەپەیکەری دیکەی مرۆڤی نیاندەرتاڵی تێدا بدۆزرێتەوە.   بەڕێوەبەری شوێنەواری سۆران گوتی: "ئەوەی راستی بێت، ئێمە پێمان باش نییە ئێسکەپەیکەری زیاتر دەربهێنین؛ پێمان باشە لەژێر خاکدا بمێننەوە تا ئەو کاتەی بارودۆخی هەرێمی کوردستان بەرەو ئارامی و سەقامگیری دەچێت. ئەمەی ئێستا بەسە و دەکرێت زانیاریی زۆر باشی لێ وەربگیردرێت. "  تیمی زانکۆی ئۆتۆنۆمۆسی باسێلۆنایش لە گوندی بانەهێلکی سەر بە سۆران خەریکی لێکۆڵینەوەی شوێنەوارناسین و چەند شوێنەوارێکیان دۆزیوەتەوە.  عەبدولوەهاب سولەیمان گوتی: "لە گوندی بانەهێلکیش شوێنەوارێک دۆزراوەتەوە کە گردەکە بۆ چاخی بەردینی کانزایی دەگەڕێتەوە. لەو گوندەدا بەر لە حەوت هەزار ساڵ مرۆڤی تێدا ژیاوە و ئەو گڵینانەی لەوێ دۆزراونەتەوە وێنەی زانیاریی گەردوونناسییان لەسەرە و پیشانی دەدات کە لەو سەردەمەدا لێکۆڵینەوە لە گەردوون کراوە و پیشانی دەدات کە دوو هەزار ساڵ پێش بابلییەکان لە گەردوونمان کۆڵیوەتەوە. "  بەڕێوەبەری شوێنەواری سۆران باسی لەوە کرد، لەو گوندەدا سێ خانوو دۆزراونەتەوە و پاریش دوو خانوو کە هی حەوت هەزار ساڵ پێش ئێستان. ئەو خانووانە بە یەکەمینی ئەو خانووانە دادەنرێن کە بە شێوەی گۆشەدار دروستکراون و لە خانووی بازنەیی دەرچوون.   ئەو بەڕێوەبەر گوتیشی: "ئەنگوستیلەیەکیشمان دۆزییەوە کە وێنەی خۆری لەسەر بوو. هەروەها کۆمەڵێک ئامێر و ئامڕاز دۆزراونەتەوە کە لە ئێسقان دروست کراون. ئەوەی زۆر گرنگە ئەوەیە کە جۆرە بەردێکمان لەوێ دۆزییەوە کە ئەو بەردە لە ناوچەی ئێمە نییە و سەرچاوەکەی لە ناوچەی وانە. ئەوەیش ئەوە دەگەیەنێت کە مرۆڤی ئەو کاتە توانیویەتی لە ناوچە سەرەکییەکەی خۆی دەربچێت و گەڕاوەتەوە ناوچەکەی خۆی. "  بەڕێوەبەری شوێنەواری سۆران گوتی: "نزیکەی هەزار پارچەی شوێنەواریمان هەیە، بە داخەوە ئەو پارچە شوێنەوارییانە لە ژوورێکی وەک کۆگەدا هەڵدەگیرێن و مۆزەخانەیەکمان نییە کە ئەو مێژووەمان پیشانی خەڵکی خۆمان و گەشتیارانی بیانی بدەین. "