زەید حوسێن، ئەو منداڵەی بەبێ بلیت چووە نێو فڕۆکەخانەی نەجەف، ئەو دەڵێت، "خەونم ئەوە بوو سواری فڕۆکە بم و خەونەکەم بەدیهێنا و من سوپاسیان دەکەم کە منیان سواری فڕۆکەکە کرد، ئەمە تاکە ئومێدمە کە بتوانم سواری فڕۆکە بم، دواتر بچمە شوێنی خۆشتر و خۆشتر. "  ئەمڕۆ رۆژێکی پر لە یاری و گەشتکردن بوو بۆ زەید، ئەمساڵ جیاواز بوو لە ساڵانی رابردوو بۆ زەید، رۆژی جیهانیی منداڵان دەبێتە رۆژێکی مێژوویی لە ژیانیدا، لەم رۆژەدا چەند دیارییەکی پێشکەشکرا.  زەید حوسێن لەبارەی یارییەکانی ئەمڕۆیەوە دەڵێت، "چوومە مەلەوانگە و مەلەم کرد و هیچ ئیشم نەبوو چووم مەلەم کرد و دواتر هاتمەوە و چوومە بێرگەر کینگ و نانمان خوارد و زۆر خۆش بوو.. دیارییەکە زۆر سەرنجی راکێشام و هەستێکی خۆشم هەبوو، پێموانەبوو لەگەڵ خۆمدا دەیبەمەوە. "  ئەم گەشتە نەک بۆ زەید بەڵکو بۆ دایک و خوشک و براکەشی یەکەمین گەشت بۆ هەولێر و سواربوونیان لە فڕۆکە بوو.  عەزرا عەلی، دایکی زەید دەڵێت، "لە رێگەی ئێوەوە ئاواتەکەی بەدیهێنا، زۆر سوپاستان دەکەم، چونکە شتێکیان پێشکێشکرد کە زۆر ئومێدی بوو، من زۆر سوپاستان دەکەم بۆ ئەو شتانەی پێشکێشتان کرد، لە رووی دەروونییەوە زۆر دڵخۆشە وەکو ئەوەی هەموو دنیا هی ئەو بێت، زۆر دڵخۆشە. "  گەشتێکی یەک رۆژە لەلایەن خاوەن چێشتخانەیەکی هەولێر بۆ زەید و دایک و خوشک و براکەی بەبۆنەی رۆژی جیهانیی منداڵان رێکخرا بوو.  هەڵوێست مەحممەد، بەڕێوەبەری مارکتینگی بەرگر کینگ دەڵێت، "دوای ئەوەی راپۆرتەکەمان لە رووداو بینی بڕیارماندا گەشتێک بۆ زەید و دایک و خوشک و براکەی رێکبخەین تاوەکو بتوانن لە رۆژی جیهانیی منداڵان سەردانی هەولێر بکەن".  زەید لە رووداوێکی سەیروسەمەرەدا توانیی حەوت خاڵی پشکنینی نێو فڕۆکەخانەی نێودەوڵەتیی نەجەف کە دووەم گەورەترین فڕۆکەخانەی عێراقە تێپەڕێنێت و خۆی بگەیێنێتە نێو فڕۆکەیەکی ئێرانی، ئەم رووداوە بۆ زەید بووەهۆی گەیشتن بە ئاواتەکەی.