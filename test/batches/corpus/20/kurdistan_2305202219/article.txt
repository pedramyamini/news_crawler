رۆژین تەمەنی حەوت ساڵانە، لەگەڵ بیتنا - ی پێنج ساڵانی خوشکی و رێژوانی چوار ساڵانی برای، سێ خوشک و بران و لە ماڵەکەیاندا بە تەنیا جێهێڵدراون. رۆژین بە زمانی منداڵانەی باسی لەوە کرد کە نازانن دایکیان بۆ جێیهێشتوون و پێی گوتوون دەچێتەوە لایان بەڵام هەر نەگەڕاوەتەوە؛ باوکیشیان کە پێشمەرگەیە، چەند رۆژێکە چووەتەوە سەر کار و ئەرکی ئاگالێبوونی بیتنا و رێژوانیشی خستووەتە سەر شانی رۆژین، ئەرکێک کە زۆر لە تەمەنی رۆژینی حەوت ساڵان گەورەترە.  رۆژین، منداڵی بێسەرپەرشت دەڵێت، "ئێمەش بە تەنیاین، ئەوە سێ رۆژە دراوسێکان سەرمان دەشۆن و نانمان پێدەدەن، شەوان بە تەنیا لێرە دەخەوین، ئێمە دەترسین، بەڵام براکەم زۆر دەترسێت و دەگری بۆ دایکم، دەڵێت: بۆی دەمرم، دەمانەوێت تۆ دایکمان بێنیتەوە. "  لە ماڵی ئەو سێ منداڵەکەدا نە خواردنێک هەیە و نە کەلوپەلێکی فێنککەرەوە، ئەوەی هەیە بەسەر یەکدا کەوتووە و بۆنی ژیان و ماڵ لەنێو ماڵەکەدا نەماوە.  دراوسێکانی ئەو منداڵانە دەڵێن، ئەوان خواردنیان پێدەدەن و شەوان کە دەترسن دەچن لە دەرگایان دەدەن و "زۆر جار لای ئێمە دەخەون. "  خەندە فەرهاد، دراوسێی منداڵەکان دەڵێت، "نەبووە بێ دایک و باوک لە ماڵێکدا بژین، پیاوەکە دەڕواتە دەوام و منداڵەکان بەجێدەهێڵێت، تەلەفۆنی بۆ دەکەین و دەڵێین: کاکە تۆ بۆ ئەو منداڵانە جێدەهێڵیت بە تەنیا، ئاخر چۆن دەبێت منداڵ بە تەنیا لە ماڵ بەجێبهێڵیت؟ دەڵێت: ئەی ئێوە لەوێ نین؟! ئێستا نە موبەریدەیەک، نە پانکەیەکە لە ماڵەکەدا نییە و تاوەکو ئێستا ئەو منداڵانە جلی زستانەیان لەبەرە. "  رووداو پەیوەندیی بە باوک و دایکی منداڵەکانەوە کرد، بە گوتەی ئەوان کەسوکاری هەردوولا ئەوکاتەی ژیانی هاوبەشیان پێکهێناوە "حاشایان لێکردوون" و ئێستا کەس نییە چاودێریی ئەو منداڵانە بکات.  باوکی منداڵەکان رەتیدەکاتەوە منداڵەکانی جێهێشتبێت و دەڵێت، "ئەوە مانگێک و ١٠ رۆژە بەخێویان دەکەم شەو و رۆژ و، یارمەتییان دەدەم، بەڵام دەوامم هەبوو، چوومە دەوام. "  دایکی منداڵەکانیش بە رووداوی گوت، "هەشت ساڵ خۆم خستە ژیانێکەوە، بە لێدان و هەموو شتێک، بەڵام ئەمجارەی کۆتایی کەسێک هەوڵیدا بمکوژێت، من چۆن دەچمەوە ئەو ماڵە، با سێ منداڵ نەبن، ١٠٠٠ منداڵ بن، ژیانی خۆم دەبێت رزگار بکەم نەک کەسێکی دیکە، پەیوەندیم پێوە نییە منداڵ بن یان نا، من پەیوەندیم بە خۆمەوە هەیە و پەیوەندیم بە منداڵەوە نییە. "  ئەو کێشە خێزانییە و ناکۆکیی نێوان ئەو دوو هاوژینە دیار نییە ئایا چارەسەر دەبێت یاخود نا، ناشزانرێت چەند درێژە دەکێشێت؛ قوربانیی گەورەی ئەو کێشەیەش کە ئەو سێ منداڵەن، دیارنییە چارەنووسیان چەندە لێڵتر و دۆخیان چەندی دیکە سەختتر دەبێت.