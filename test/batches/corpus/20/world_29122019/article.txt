میدیای ئەمریکی بڵاویکردەوە، هێرشەکە لە ناوچەی مۆنسێی لە کاژێر ١٠: ٠٠ی شەو بەکاتی نیویۆرک بووە.   هێرشەکە لەکاتێکدابووە حاخامەکان لە ناوەندێکی ئایینی سەرقاڵی ئاهەنگگێڕانی جەژنی رووناکی (حەنوکا) بوونە. بەرپرسانی پۆلیسی نیویۆرک دەڵێن، پێنج کەس لە هێرشەکەدا برینداربوونە و دوای ئەوەی هێرشکارەکە هەڵاتووە توانیویانە دەستگیری بکەن، بەڵام ناسنامەیان ئاشکرانەکردووە.  یۆسی جێستێتنەر، یەکێک لە دامەزرێنەرانی ئەنجوومەنی کاروباری گشتیی جووە ئۆرسۆدۆکسەکان هێرشەکەی پشتڕاستکردووەتەوە و رایگەیاندووە، پێنج کەس برینداربوونە کە برینی دووانیان سەختن و یەکێک لە بریندارەکان کوڕی حاخامێکە.   بەشی دژەتیرۆر لە پۆلیسی نیویۆرکیش دەڵێت، بە وردی چاودێری رەوشەکە دەکەن.