رۆژی ٤ ـی نیسانی ٢٠٢٢، ئەنجوومەنی دادوەری هەرێمی کوردستان ئاماری رێپێدانی هاوژینی دووەمی لە ساڵی ٢٠٢١ بڵاوکردەوە: لە پارێزگای هەولێر ٧٣ رێپێدان، لە سلێمانی حەوت رێپێدان، دهۆک ٢١ رێپێدان هەبووە، بەڵام وەکو لایەنە پەیوەندیدارەکان باسی دەکەن، ئەو ئامارانە تەواویی ئامارەکان نین و "زۆربەی" پیاوان بۆ مارەبڕینی ژنی دووەم دەچنە ئەو دادگەیانەی لە دەرەوەی ئیدارەی هەرێمی کوردستانن و لەوێ هیچ مەرجێک نییە بۆ پڕۆسەکە.  هێنانی ژنی دووەم لە هەرێمی کوردستان قەدەخە نییە و مەرجدار کراوە، پارێزەر سۆزان حوسێن دەڵێت، مەرجەکان "قورسن" بۆ پیاوان و دواجاریش دادوەر بڕیاری کۆتایی دەدات لەوەی کە رێگە دەدات پیاوەکە ژنی دووەم بهێنێت یان نا.  رۆژی چوارشەممە ١ ـی حوزەیران، پارێزەر سۆزان حوسێن بە تۆڕی میدیایی رووداوی گوت، دەبێت توێژەری کۆمەڵایەتی و لیژنەی پزیشکی راپۆرتیان سەبارەت بە کەیسەکە هەبێت کە ئایا پیاوەکە مەرجەکانی تێدایە بۆ هێنانی ژنی دووەم یان نا. هەروەها لە باری دارایی پیاوەکە دەکۆڵدرێتەوە بزانرێت توانای دابینکردنی خەرجیی دوو هاوژینی هەیە یان نا.  پەیام ئەحمەد، ئەندامی بەشی یاسایی لە رێکخراوی وادی ئەڵمانی دەڵێت، پیاوان حەز بە مەرجەکان ناکەن و بە قورسی دەزانن، بەتایبەت دوو خاڵ لە مەرجەکان کە رازیکردنی هاوژینی یەکەم و هەروەها بەڵێننامەی دادگەیە.  پەیام ئەحمەد بە تۆڕی میدیایی رووداوی گوت، "پیاوان زیاتر بەلای ژنی عەرەبدا دەچن و دەڵێن، ژنی عەرەب بەلایانەوە ئاساییە ژیانی هاوژینی لەگەڵ پیاوێک پێکبهێنن کە هاوژینی هەبێت. دەشڵێن، بۆ ژن و مێردایەتیش باشترن".  پیاوان لە هەرێمی کوردستان بۆ ئەوەی رووبەڕووی مەرجەکانی هێنانی هاوژینی دووەم نەبنەوە، دەچنە دادگەکانی دەرەوەی ئیدارەی هەرێمی کوردستان، بۆ نموونە دادگەکانی کەرکووک، پردێ، مەخموور، خانەقین و گوڵاڵە.  سەبارەت بەو گرفتانەی بەهۆی هاوژینی دووەمەوە رووبەڕووی خێزانەکان دەبێتەوە، عەمید سەرکەوت ئەحمەد، بەڕێوەبەری بەڕێوەبەرایەتی بەرەنگاربوونەوەی تووندوتیژیی دژی ئافرەتان و خێزان لە سلێمانی بە تۆڕی میدیایی رووداوی گوت، "کەیسی کێشەی ژن و مێرد هەن بەهۆی فرەژنییەوە هاتبێتە لامان بەڵام کەمن، لەوانەشی کە دێن زۆر بەکەمی ئەو کەیسانەن کە پیاو ژنی دووەمی بەگوێرەی یاسا هێنابێت. "   بە گوتەی عەمید سەرکەوت ئەحمەد، زیاتر ئەو کێشانەی بەهۆی فرەژنییەوە دەچێتە لای ئەوان ئەو کەیسانەن کە پیاوان بە "دزییەوە" ژنی دووەمیان هێناوە. گوتیشی، "بۆ نموونە کەیسێک دێت ناڵێن هۆکار ژنێکی دیکەیە؛ دوای لێکۆڵینەوە بۆ ئێمە دەردەکەوێت کە پیاوەکە بە دزی ژنەکەیەوە ژنێکی دیکەی هێناوە و هۆکاری کێشەکەیە".  سۆزان حوسێن باس لەوە دەکات، "بەگوێرەی یاساکانی هەرێمی کوردستان بەهۆی هێنانی هاوژینی دووەمەوە، هاوژینی یەکەم دەتوانێت بەبێ هیچ مەرجێک و هەرکاتێک بیەوێت داوای جیابوونەوە لە مێردەکەی بکات، ئەگەر ٢٠ ساڵ پێشتریش هاوژینەکەی ژنی دووەمی هێنابێت. هەروەها دادوەر ١٠٠ % لە بەرژەوەندی ئەو کەیسەکە بە زووترین کات یەکلایی دەکاتەوە و هەموو مارەییەکەشی بۆ وەردەگرێت. "      ئامارەکانی پێکهێنانی ژیانی هاوژینی ساڵانی ٢٠٢٠ و ٢٠٢١ رێژەکە بەمشێوەیە بووە:  ساڵی ٢٠٢٠: ١٥.٨٦٢ مارەبڕین و ژیانی هاوژینی  ساڵی ٢٠٢١: ٢٠.١٤٧ مارەبڕین و ژیانی هاوژینی  ساڵی ٢٠٢٠: ١١.٧٤٥ مارەبڕین و ژیانی هاوژینی  ساڵی ٢٠٢١: ١٣.٤٤١ مارەبڕین و ژیانی هاوژینی  ساڵی ٢٠٢٠: ٢.٥١٩ مارەبڕین و ژیانی هاوژینی  ساڵی ٢٠٢١: ٢.٢٨٥ مارەبڕین و ژیانی هاوژینی