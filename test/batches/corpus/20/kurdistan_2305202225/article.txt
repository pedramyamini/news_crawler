رۆژی دووشەممە، ٢٣ - ٥ - ٢٠٢٢، عەمید ئەسعەد کەریم، گوتەبێژی بەڕێوەبەرایەتی گشتیی هاتووچۆی هەرێمی کوردستان رایگەیاند: "ماوەیەکە ئاسانکاری بۆ پێدانەوەی قەرزی هاتووچۆ واتە ئەو قەرزەی بەهۆی سزاوە لەسەر شۆفێران کەڵەکە بووە، کراوە. شۆفێران دەتوانن بە قیست قەرزەکانیان بدەنەوە. "  سەبارەت بەو قەرزەی کە لەسەر شۆفێرانە و دەکرێتە قیست، ئەسعەد مەلا کەریم گوتی: "ئەوانەی بڕی ٢٥٠ هەزار دینار یان زیاتر قەرزی سزاکانی هاتووچۆیان وەکو کامێرا یان قایش نەبەستن یان راگرتن لە شوێنی رێگەپێنەدراو یان هەر سزایەکی دیکەی هاتووچۆیان لەسەرە، دەتوانن بچنە فەرمانگە و بەڕێوەبەرایەتییەکانی هاتووچۆ و داوا بکەن ئەو بڕە قەرزەی لەسەریان کەڵەکە بووە، بە قیست بیدەنەوە، پارەکەشیان بۆ دەکرێتە ١٢ قیست و دەتوانن لە ماوەی ١٢ مانگدا هەموو قەرزەکانی سەریان بدەنەوە. "  رۆژی ٢٨ - ٠٤ - ٢٠٢٢ عەمیدی هاتووچۆ ئەسعەد مەلا کەریم، بە رادیۆی رووداوی راگەیاند: "تاوەکو رۆژی ٢٠٢٢/٠٣/٣١ لە هەرێمی کوردستان ملیۆنێک و ٩٩٣ هەزار و ٥٥٢ ئامێری گواستنەوە بە فەرمی تۆمارکراون، کە ملیۆنێک و ٩٧٣ هەزار و ٧٧٨ ـیان جۆرە جیاوازەکانی ئۆتۆمبێلن و ١٩ هەزار و ٧٧٤ یشیان ماتۆڕسکیلن. "  گوتەبێژی بەڕێوەبەرایەتیی گشتیی هاتووچۆی هەرێمی کوردستان ئاماژەی بەوەدا، تاوەکو ئێستا لە هەرێمی کوردستان ملیۆنێک و ٩٢٣ هەزار و ٩٣٠ کەسیش مۆڵەتی لێخوڕینی ئۆتۆمبێل و ماتۆڕسکیلیان هەیە کە ٢٣٢ هەزار و ٥٣٦ کەسیان ئافرەتن.