ئەوانەی هاتووچۆی بەردەوامیان لەسەر ئەو رێگەوبانە هەیە، لە هەمووان دڵپڕترن لەسەر ئەو کەموکوڕییەی بەرامبەر کوردانی ئەو گەڕەکانە دەکرێت. سەردار شوانی، شۆفێری تەکسییە و دەڵێت، "هەموویان تێکدا و هیچ دیار نییە، هەر خەڵک ماندوو دەکەن و زۆر ئیشیان پێشخستووە و ئەمەیان دواخست. "  بەشێکی کەم لە کارەکانی پڕۆژەکە جێبەجێکراوە کە وەکو خەڵک دەڵێن "چەند مانگ جارێک دێن و دەستێکی پێدا دەهێنن و لە بری ئەوەی چاکی بکەن، خراپتری دەکەن. " عومەر ئەحمەد، مامۆستایە و گوتی، "هەر جار ناجارێک دێن ئیشێکی لێ دەکەن و دەڕۆن، نازانین بۆ! کەسیش لەسەری نایەتە وەڵام. "  مەعرووف محەممەد، دانیشتوویەکی گەڕەکی بارووتخانەیە و باسی لەوە کرد، "داوامان ئەوەیە لەم بەڵێندەرە بسەندرێتەوە، بۆی تەواو ناکرێت، ١٠ ساڵی دیکەش بەدەستییەوە بێت، هەر بۆی تەواو ناکرێت. "  عومەر شەریف، دانیشتوویەکی دیکەی بارووتخانە ئاماژەی بەوە کرد، "بڕۆ پزیشک بهێنە بۆ پشکنینی ئەو خەڵکە، هەمووی بەهۆی تەپوتۆزەوە نەخۆشە. "  دانیشتووانی گەڕەکەکە دەیانجار سکاڵایان بەرزکردووەتەوە بۆ پاريزگا و شارەوانیی کەرکووک، کەچی تاوەکو ئێستا هیچ لە دۆخی ئەوان نەگۆڕاوە. سەرۆکی شارەوانی دەڵێت، لەماوەیەکی نزیکدا جێبەجێکردنی پڕۆژەکە لە کۆمپانیای جێبەجێکار وەردەگیرێتەوە.  فەرەیدوون زەنگەنە، سەرۆکی شارەوانیی کەرکووک بە رووداوی گوت، "دوای ئەوەی دوو جار ئاگادار کراوەتەوە، ئێمە داوامان کردووە پڕۆژەکەی لێ وەربگیرێتەوە و لەڕێگەی لیژنەیەکەوە بەخێرایی تەواو بکرێت، لەوانەیە هەفتەی دواتر ئەم رێکارە بکرێت و من خۆم بەدواداچوونی بۆدەکەم. "  تەنیا لە گەڕەک و ناوچە کوردییەکان، سێ پڕۆژە ماوەیەکی زۆرە کارەکانیان راگیراون، جیا لە دووسایدی بارووتخانە، شەقامی سەرچنار تاوەکو چوارڕییانی ئیخاون، هەروەها رێگەی بازنەیی کەرکووک جیا لە دواخستنی، ماوەیەکی زۆرە شەقامەکەی هەڵوەشێندراوەتەوە و بەبێ هیچ هێمایەکی ئاگادارکردنەوە، بەڕووی شۆفێران کراوەتەوە کە چەندین رووداوی هاتووچۆ بەهۆیەوە دروستبووە.