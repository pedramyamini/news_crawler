غوڵامڕەزا شەهبازی، بەڕێوەبەری کۆنتڕۆڵی قەیرانی پارێزگای کرماشان، دەڵێت: ناوەندی فریاکەوتنی هەوا بڕیاریداوە سەرجەم بانکەکان، قوتابخانەکان، زانکۆکان و ناوەندەکانی خوێندنی باڵا ئەمڕۆ سێشەممە بەهۆی خۆڵبارینەوە دابخرێن.  بەڕێوەبەرایەتی کۆنترۆڵی قەیرانی پارێزگای کرماشان لە راگەیێنراوێکدا، داوای لە خەڵک کردووە لە ماڵ نەچنە دەرەوە و ئەگەر بۆ کاری زۆر پێویستیش چوونە دەرەوە، ماسک ببەستن.  کۆنترۆڵی قەیرانی کرماشان، داوای لە وەرزشکاران و شاخەوانان کردووە چالاکییەکانیان رابگرن و خەڵکیش نەچنە پارکەکان.  کۆنترۆڵی قەیرانی پارێزگای ئیلام رایگەیاندووە، لە رۆژی سێشەممەدا تەنیا دامودەزگا فریاگوزاری و خزمەتگوزارییەکان داناخرێن.  شەهریار نەسیری، بەڕێوەبەری پەیوەندییەکانی بەڕێوەبەرایەتی وەرزش و لاوانی ئیلام دەڵێت: شوێنە وەرزشییەکان بەهۆی خۆڵبارینەکانەوە تاوەکوو کاتێکی نادیار داخراون. ئەو هۆکاری ئەمەی بۆ پاراستنی تەندروستیی وەرزشکاران گەڕاندووەتەوە.  لە پارێزگای سنە پشووی گشتی راگەیێندراوە. لە پارێزگای ورمێش سەرجەم دامودەزگا حکومی، قوتابخانە و ناوەندەکانی خوێندنی باڵا داخراون، لە ورمێ قوتابخانە داخراون و لە شاری شنۆش تەنیا قوتابخانەکانی قۆناخی سەرەتایی داخران.  لە پارێزگای لوڕستان فەرمانگەکان دوو کاژێر درەنگتر لە کاتی ئاسایی خۆیان کرانەوە، بەڵام زانکۆ و قوتابخانەکان داخران.