دیان كینگسۆن ژنێكی ته‌مه‌ن ٥٨ ساڵه و هاووڵاتیی به‌ریتانییه و له یه‌مه‌ن ژیاوه. داوایه‌كی یاسایی له دادگای كار - ی له‌نده‌ن تۆماركرد له دژی فه‌هه‌د ئه‌لمشێری، باڵیۆزی پێشووی قه‌ته‌ر له له‌نده‌ن به‌هۆی ئه‌وه‌ی چه‌ندینجار داوای كاری سێكسی لێ كردووه، به‌ڵام به‌هۆی ره‌تكردنه‌وه‌ی، باڵیۆزه‌كه هه‌وڵی هه‌مان شتی له‌گه‌ڵ كچه ١٩ ساڵه‌كه‌یداوە.   كینگسۆن له دانپێدانانەکەیدا به‌دادگای له‌نده‌نی راگه‌یاندووه، كه باڵیۆزه قه‌ته‌رییه‌كه پێی راگه‌یاندووه، كه پێشتر سێكسی له‌گه‌ڵ كچێك كردووه و كردوویه‌تییه ژن و بۆ ئه‌وه‌ی له‌ڕووی سێكسییه‌وه زیاتر بیوڕوژێنێت داوای لێكردووه گیای "قات"ی هۆشبه‌ر بخوات.  ئه‌م ژنه به‌ریتانییه راشیگه‌یاند، چه‌ندینجار هه‌وڵیداوه بۆ ئه‌وه‌ی رازی بكات دووره له‌م جۆره كارانه، به‌ڵام باڵیۆزەکە، سوور بووه و دواتر داوای كچه‌كه‌ی كردووه بۆ شووكردن.   پێشتریش دیپلۆماتكارێكی دیكه داوای لێكردووه، ئاهه‌نگی سێكسی به‌كۆمه‌ڵی بۆ ساز بكات و له‌گه‌ڵی گه‌شت بكات بۆ كوبا. راشیگه‌یاند، كه زۆربه‌ی كارمه‌ندانی باڵیۆزخانه‌كه پێیانوابووه چونكه موسڵمان نه‌بووه، ئاساییه سێكسی له‌گه‌ڵ بكه‌ن.  دیان كینگسۆن ده‌رچووی زانكۆی عه‌ده‌نه له یه‌مه‌ن و زمانی عه‌ره‌بی به‌باشی ده‌زانێت. ساڵی ٢٠٠٦ له باڵیۆزخانه‌ی یه‌مه‌ن له له‌نده‌ن كاریكردووه و دواتر له باڵیۆزخانه‌ی قه‌ته‌ر له له‌نده‌ن وه‌ك سكرتێری باڵیۆز كاریكردووه و ساڵی ٢٠١٤ ده‌ركراوه.