بەگوتەی سادق خودادادی، بەڕێوبەری تۆماری باری کەسێتیی پارێزگای کرماشان، لەو پارێزگایەدا لەهەر ١١٤ کوڕ کە لە دایک دەبن، ١٠٠ کچیش لە دایک دەبن، بەمەش ژمارەی کچان لە ساڵانی داهاتوودا کەمتر دەبێتەوە.  سادق خودادادی باس لەوە دەکات، بنەماڵەکان زیاتر حەزیان لەوەیە منداڵی کوڕیان ببێت، بۆیە بە دووری نازانێت شێوازەکانی دەستنیشانکردنی رەگەزیش رۆڵی لە کەمبوونەوەی ژمارەی کچاندا هەبێت.  خودادادی جەخت دەکاتەوە، بە کەمبوونەوەی ژمارەی کچان، "بێگومان گەشەی ژمارەی دانیشتووانیش کەمدەبێتەوە".  ناوەندی تەندروستیی پارێزگای کرماشان رۆژی ١٥.٠٥.٢٠٢٢ بڵاویکردەوە، گەشەی ژمارەی دانیشتووانی پارێزگاکە ١.٤ % ـە، کە ئەمەش دەبێتە هۆی کەمبوونەوەی ژمارەی دانیشتووان و لە ساڵانی داهاتووشدا پیربوونی کۆمەڵگە.  سارا شائابادی، جێگری بەڕێوەبەری ناوەندی تەندروستیی پارێزگای کرماشان گوتی: " ١٠ هاوژین کە ٢٠ کەسن، تەنیا ١٤ کەس لە پاش خۆیان بەجێدێڵن، واتە گەشەی دانیشتووان ١.٤ % ـە. "  بەگوتەی سارا شائابادی، گەشەی ژمارەی دانیشتووانی پارێزگای کرماشان لە ساڵی ٢٠١٦، ٢.١ بووە، بەڵام ساڵی پار گەشەی دانیشتووان بۆ ١.٤ دابەزیوە.  لە دەیەی ٨٠ ـی زایینیدا ژمارەی دانیشتووان لە ئێران و رۆژهەڵاتی کوردستان بەشێوەیەکی کەموێنە گەشەیکرد، بۆ کۆنترۆڵی ژمارەی دانیشتووان، حکومەتی ئێران سیاسەتی بچووککردنەوەی خێزانەکانی گرتەبەر.  سارا شائابادی دەشڵێت، سیاسەتی کۆنترۆڵی ژمارەی دانیشتووان کاریگەرییەکی لە رادەبەدەری هەبوو، بەجۆرێک لە چەند ساڵی رابردوودا گەشەی دانیشتووان بۆ کەمترین ئاست دابەزیوە.  رێبەری ئێران لە ساڵانی رابردوو زۆر جارا نیگەرانی لە دابەزینی گەشەی ژمارەی دانیشتووان دەربڕیوە و داوایکردووە ژمارەی دانیشتووان دەبێت گەشە بکات. پێشیوایە ژمارەی دانیشتوانی ئێران "دەبێت ١٥٠ ملیۆن کەس بێت، " ئێستا ژمارەی دانیشتووانی ئێران نزیکەی ٨٥ ملیۆن کەسە.  عەلی خامنەیی، رێبەری ئێران بەهاری ساڵی ٢٠١٤ سیاسەتی گشتیی ژمارەی دانیشتووانی بۆ "قەرەبووکردنەوەی دابەزینی گەشەی ژمارەی دانیشتووان و دابەزینی رێژەی دووگیانی" راگەیاند.