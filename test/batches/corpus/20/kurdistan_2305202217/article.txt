لێژنەکە لە پێنج ئەندام پێکهاتووە، ساماڵ عەبدولڕەحمان، بەڕێوەبەری گشتی گومرگی هەرێمی کوردستان و ئەندام لە لێژنەکە، بە تۆڕی مدیایی رووداوی گوت: "ئەمڕۆ بڕیارەکە دەرکراوە و لە سبەینێوە دەست بەکارەکانمان دەکەین، هەوڵدەدەین لە زووترین کاتدا ئەنجامەکان بە راپۆرتێک بدەینە سەرۆکایەتی حکومەتی هەرێمی کوردستان".  نووسراوەکەی وەزارەتی دارایی رۆژی ٢٣ی ئایاری ٢٠٢٢ بە واژۆی ئاوات شێخ جەناب وەزیری دارایی و ئابووری هەرێمی کوردستان بڵاوکراوەتەوە و تێیدا هاتووە: ئاماژە بە کۆبوونەووەی ١٦ - ٥ - ٢٠٢٢ لە سەرۆکایەتی ئەنجوومەنی وەزیران تایبەت بە کێشەی داهات و خەرجییەکان لە پارێزگاکانی سلێمانی و هەڵەبجە، هەردوو ئیدارەکانی راپەڕین و گەرمیان، لەسەر فەرمانی سەرۆکی ئەنجوومەنی وەزیران بڕیارماندا بە:  ١ - پێکهێنانی لێژنەیەک بۆ بەدواداچوونی بابەتی ئاماژە پێدراو و ئامادەکردنی راپۆرتێک لەم بارەیەوە.  ٢ - پێویستە لەسەر هەموو دامودەزگاکانی حکومەت هاوکاریی تەواوی لێژنەکە بکەن و داتا و زانیاری پێویست بخرێتە بەردەستیان.  ٣ - پێکهێنانی لێژنەی لاوەکی لەکاتی پێویست بە مەبەستی هاوکاری لێژنەی یەکەم.  لێژنەکە لەکاتێكدا پێکدەهێندرێت، ماوەی چەند مانگێک بوو لە سنووری ئەو ناوچانەی لیژنەکەیان بۆ پێکهێندراوە مووچە بەراورد بە پارێزگاکانی هەولێر و دهۆک دوادەکەوێت، ئەوەش ناوکۆکی خستبووە نێوان بەشێکی بەرپرسانی پارتی دیموکراتی کوردستان و یەکێتی نیشتمانی کوردستان و یەکدیان بە هۆکارەکەی تۆمەتبار دەکرد.  مەسرور بارزانی سەرۆکی ئەنجوومەنی وەزیران و قوباد تاڵەبانی جێگری سەرۆکی ئەنجوومەنی وەزیران، رۆژی ١٧ی ئایاری ٢٠٢٢، لەبارەی داهاتی نێوخۆوە، لەگەڵ پارێزگارەکانی هەڵەبجە و سلێمانی و سەرۆکی ئیدارە سەربەخۆکانی گەرمیان و راپەڕین کۆبوونەوە و لە کۆبوونەوە بڕیاری دروستکردنی لێژنەی هاوبەش درا.  دوای کۆبوونەوەکە د. هەڤاڵ ئەبوبەکر، پارێزگاری سلێمانی بە تۆڕی میدیایی رووداوی گوت، لە کۆبوونەوەکەدا زۆر بە وردی و بەیاساییانە باسیان لە هۆکارەکان کردووە و ٤٠ هۆکاریان لەبارەی گرفت و کێشەکان دەستنیشانکردووە و هەروەها ١٥ خاڵیشیان وەکو چارەسەر خستەڕوو. گوتیشی: "لە کۆبوونەوەکەدا بڕیاردراوە مووچەی مانگی چوار بەگوێرەی ئەو لیستەی وەزارەتی دارایی بڵاویکردووەتەوە بەبێ گرفت دابەشبکرێت".