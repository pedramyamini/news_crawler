لە شاری سەردەشت هەزار و ٥٠٠ کەس وەکو بەرکەوتەی چەکی کیمیایی تۆمارکراون. ئەوانەی رێژەی بەرکەوتووییان سەرووی ٢٥ % بێت، مانگانە مووچەیان پێدەدرێت، ئەوانەشی رێژەکەیان لەوە خوارترە، مانگانە یەک ملیۆن و نیو تاوەکو دوو ملیۆن تمەنیان پێدەدرا لەلایەن دامەزراوەی شەهید و نڤیشکانانەوە بەناوی هاوکاریکردنی بژێویی ژیان.   رێژەی بەرکەوتنی زۆربەی بەرکەوتووانی سەردەشت لە ٢٥ % کەمترە. لەلایەکی دیکەوە، لیژنەی تەندروستیی ئەو دامەزراوەیە لە کۆی ١٣ هەزار کەس کە ناویان نووسیوە و خۆیان بە بەرکەوتەی چەکی کیمیایی دەزانن، پشکنینی بۆ ٣٠٠ کەس کردووە. بەرپرسی ئەنجوومەنی قوربانییانی کیمیایی سەردەشت دەڵێت، لەنێو ئەو ٣٠٠ کەسەشدا تەنیا ١٥ - ١٦ کەس وەکو بەرکەوتە ناسێندراون و داواکاریی ئەوانی دیکە رەتکراونەتەوە.  ٣٥ ساڵ دوای کیمیابارانکردنی، هێشتا برینەکانی سەردەشت ساڕێژ نەکراون. کاریگەریی کیمیاییەکە لەسەر تەندروستییان لەلایەک و پێڕانەگەیشتن بە بەرکەوتووان لەلایەکی دیکە، دۆخی ژیانیانی هێندەی دیکە سەختکردووە.   لە کیمیابارانکردنی سەردەشتدا ١٣٠ کەس گیانیان لەدەستدا. هەشت هەزار و ٢٥ کەسیش برینداربوون. لەو ژمارەیە هەزار و ٥٠٠ یان وەکو بەرکەوتە تۆمارکراون و مانگانە مووچەیان پێدەدرێت. ئەوانەی رێژەی نڤیشکانییان سەرووی ٢٥ % ـە، مانگانە لەنێوان پێنج بۆ هەشت ملیۆن تمەنیان پێدەدرێت.    دامەزراوەی شەهید و نڤیشکانانی ئێران پێی راگەیاندوون، هاوکاریکردنی ئەو کەسانەی راگرتووە، لە شوێنی دیکەوە وەکو دەستەبەری کۆمەڵایەتی هاوکاری دەکرێن.  ساڵح عەزیزپوور، بەرپرسی ئەنجوومەنی قوربانییانی کیمیایی سەردەشت بە تۆڕی میدیایی رووداوی راگەیاند، لیژنەی دامەزراوەی شەهید و نڤیشکانانی ئێران لەو ١٣ هەزار کەسە، پشکنینی بۆ ٣٠٠ کەس کردووە و ١٥ - ١٦ کەسی وەکو بەرکەوتەی کیمیایی ناساندووە.  بڕیارە تاوەکو ١٠ رۆژی دیکەش، پشکنین بۆ ٢٠٠ کەسی دیکە بکرێت. بەهۆی رێوشوێنی تووندی لیژنەکە، پێناچێت لەو ٢٠٠ کەسەش ژمارەیەکی زۆریان وەکو بەرکەوتە ئەژمار بکرێن، ئەگەریش ئەژمار بکرێن، رێژەی نڤیشکانییان بە کەمتر لە ٢٥ % دەستنیشان دەکرێت، رێژەیەک کە لە رووی ماددی و خزمەتگوزاری تەندروستییەوە، زۆر بە کەڵکی بەرکەوتووان نایەت.