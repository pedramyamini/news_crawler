بەگوێرەی راگەیێندراوەکەی هەپەگە، گەریلاکان لە ٤٨ کاژێری رابردوودا هێرشێکیان لە ناوچەی زاپ بۆسەر هێزەکانی تورکیا ئەنجامداوە و تێیدا شەش سەرباز کوژراون؛ هاوکات لەڕێگەی بەکارهێنانی چەکی قورسەوە لە ناوچەی ئاڤاشین، دوو سەربازی دیکە کوژران و لە هێرشێکی دیکەشدا لەهەمان ناوچە چوار سەرباز برینداربوون.   هاوکات هەر رۆژی سێشەممە ٣١ ـی ئایاری ٢٠٢٢، وەزارەتی بەرگریی تورکیا بڵاویکردەوە، تیمێکی دەزگای هەواڵگریی نیشتمانی - میت و سوپای تورکیا لە چیای گارە ئۆپەراسیۆنێکیان ئەنجامداوە و تێیدا چوار گەریلا گیانیان لەدەستداوە.   بەرەبەیانیی رۆژی ١٨ ـی نیسانی ٢٠٢٢، ئۆپەراسیۆنی ناسراو بە چنگ - قوفڵ لەلایەن سوپای تورکیا لە ناوچەکانی ئاڤاشین، مەتین و زاپ لە خاکی هەرێمی کوردستان بۆسەر پێگەکانی پەکەکە دەستیپێکرد. وەزارەتی بەرگریی تورکیا گیانلەدەستدانی ١٢٢ گەریلا و کوژرانی ٢٠ سەربازی سوپای وڵاتەکەی راگەیاندووە. لە بەرامبەردا هەپەگە کوژرانی ٥٠٩ سەربازی تورکیا و گیانلەدەستدانی ٣٢ گەریلای راگەیاندووە.