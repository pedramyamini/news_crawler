شەممە ئاهەنگە و یەكشەممە پرسەیە  هێڤار ئەوەندە نییە باوكی مردووە. خەریكی ئامادەكارییە بۆ پرسەكەی. ئەگەرچی لە رووی داراییەوە گوشارێكی زۆری دەكەوێتە سەر، بەڵام لەبەر توانجی خەڵك ناچارە. هێڤار سیروان باسی تێچووی پرسەی باوكی دەكات و دەڵێت: "جگە لە رێوڕەسمی بەخاك سپاردن و خەرجییەكەی، دەبێت هۆڵ بە كرێ بگرین. خەڵك بۆ خواردن و خواردنەوە بانگ بكەین، نزیكەی ١٠٠ هەزار كرۆن بۆ ئەو مەبەستە خەرج دەكرێ".  هێڤار حەزی دەكرد رۆژی شەممە پرسەی بۆ باوكی دانابا، بەڵام هۆڵی دەستنەكەوت، ئەو دەڵێت: "لە سوێد تەنیا رۆژانی یەكشەممە هۆڵ بۆ پرسە بە كرێ دەدەن، چونكە رۆژانی شەممە هۆڵەكان بۆ ئاهەنگن".  لە نێو كوردی سوێد بووەتە نەریت، دوای تەسلیمكردنی تەرم بە دامەزراوە تەندروستییەكان، خزم و هاوڕی و كەسە نزیكەكانی مردووەكە، هاوشێوەی كوردستان لە ماڵی كەسی كۆچكردوو كۆدەبنەوە. پاشان لە یەكشەممەدا لە هۆڵێك پرسەی بۆ دادەنێن.  بەڵام ئەوەی كوردی سوید بە نەریتێكی جوانی دەزانن، كەمكردنەوەی گوشاری داراییە لەسەر خاوەن پرسە. چۆن كاتی خۆی لە دێهاتەكان هەموو ماڵەكان لە كاتی ژەمەكاندا خواردنیان دەبردە ماڵی خاوەن پرسە، لە نێو كوردی سوێدیش شتێكی هاوشێوە هەیە. هێڤار دەڵێت: "خۆم هەر ئاگام لێنەبوو كە هاوڕێ و خزمەكانم هەموو شتیان كردبوو، هەر كەسێك دەهات شتێكی پێبوو، كەسێك چا و قاوە، یەكێك شیرینی و یەكێك حەڵوا، دووان لە خزمەكانیشم خواردنی ئامادەكراویان بۆ ئەو چەند رۆژە دانابوو".  چێنەر محەممەد، كوردی دێرینی سوێد، دەڵێت: "توانای دارایی و پەیوەندی رۆڵی زۆری لەم بۆنانەدا هەیە، هەیە توانای بانگهێشتكردنی زیاتر لە ٥٠٠ كەسی هەیە. هەشە تەنیا ئەركی پەنجا كەس دەخاتە ئەستۆی كە بۆ پرسەی لەم شێوەیە هۆڵی گەڕەكەكان، یان خانووی گەورەی كەسێك تەرخان دەكەین".  لە پرسەكانی سوێد، ژن و پیاو پێكەوە دادەنیشن و پێشوازی لە میوانان دەكەن. لە پرسەدا شیرینی و میوە دادەنرێ. پاشان نان دەخورێ. هەندێكجار هەست ناكەیت لە پرسەیت، ئەمە شتێكە ژیانی سوێد و ئەوروپا كاریگەری لەسەر داناوە.  چێنەر كە زیاتر لە ٣٠ ساڵە لە سوێدە، بە گوتەی خۆی ئیدارەی سەدان پرسەی كردووە و دەڵێت: "ئەمە بووەتە نەریت لە پرسە كوردییەكاندا و ئێستا عەرەب و هیندی و هەندێكجار سوێدییەكانیش چاو لە ئێمە دەكەن". گوتیشی: "ئەوەی ئێمە كردوومانە، سوودوەرگرتنە لە نەریتە سوێدییەكە، بەڵام بەشێوەیەكی خۆماڵی".  ریڤینگ ئامێدی خاوەن رێستورانتێكە لە باشووری شاری ستۆكهۆڵم و دەڵێت: "مانگانە نزیكەی سێ جار هۆڵەكەمان بۆ پرسەی كوردی و نەتەوەكانی دیكە بەكرێ دەدەین، كەمیان هێندەی كورد بایەخ بە پرسە دەدەن، ئێستا نەتەوەكانی دیكەش خەریكە چاو لە كورد دەكەن".  سەبارەت بە تێچووی پرسەكانیش دەڵێت: "خەرجیی پرسە نزیكەی ٤٠ هەزار كرۆن (٤٢٠٠ دۆلار)ە، بە خەرجی تەرم و ناشتن و باجەوە خۆی لە زیاتر لە ١٢ هەزار دۆلار دەدات".  بەپێی نەریتی سوێد، بۆ ئەو نانخواردن و كۆبوونەوەیە، خاوەن پرسە دەبێت بانگێشتی كەسە نزیكەكانی بكات. ئاسانترین رێگەش بۆ ئاگاداركردنەوە، تۆڕە كۆمەڵایەتییەكانە. ئێستا چەندین پەیج و ئەكاونت بۆ ئەم مەبەستە دروستكراون.  هێمن قادر كە یەكێك لەو پەیجانە لە فەیسبووك بەڕێوەدەبات، دەڵێت: "ئەركی خاوەن پرسەكانم كەمكردووەتەوە بە بڵاوكردنەوەی زانیاری و ئەدرەسی شوێنی پرسەكە". گوتیشی: "لە ماوەی دوو ساڵی رابردوودا كە پەیجەكەم داناوە، هەواڵی زیاتر لە ٢٥ پرسەم بڵاوكردووەتەوە، هەندێكیان لە رێگەی خاوەن پرسەكەوە بووە، بەشێكی لە رێگەی كەسانی پلە دوو سێی خاوەن پرسەكە". بەبڕوای هێمن قادر ئەگەرچی مردن هەواڵێكی ناخۆشە، بەڵام پرسەكان دەرفەتێكن بۆ بەهێزكردنی پەیوەندییە كۆمەڵایەتییەكان لە نێو كوردی سوێد.   ناشتی مردوو دوو مانگی دەوێت  لە سوێد كاتێك كەسێك دەمرێ، تەرمەكەی تەسلیمی دامەزراوەی تەندروستی دەكرێ، ماوەیەك دەهێڵدرێتەوە، پاشان ئامادە دەكرێ بۆ ئەوەی كەسانی پلە یەكی ماڵئاوایی لێبكەن. دواتر تەرمەكەیان دەدرێتەوە بۆ ئەوەی بە خاكی بسپێرن. هەموو ئەمانەش لەلایەن كۆمپانیاكانەوە دەكرێ و كارەكانیش نزیكەی دوو مانگ دەخایەنێ، ئەمەش ئەو شتەیە كە كوردی سوێدی بێزار كردووە.  یۆهان ماتیاس لە كۆمپانیایەكی ئەو بوارانە كار دەكات، دەڵێت: "یەكێك لەو شتانەی كورد حەزی پێدەكات بینینی مردووەكەیە، لە كاتێكدا ئەمە تەنیا بۆ كەسی پلە یەكی مردووەكەیە، بەڵام زیاتر لە ١٠٠ كەس دێن بۆ بینینی مردووەكە. یان داوای شتی نایاسایی دەكەن، بۆ نموونە دەرهێنانی مردوو لە  تابووت، گۆڕینی جلوبەرگەكەی، یان وەرگرتنەوەی پێشوەختە و بردنی بۆ مزگەوت كە گرفتی هەرە سەرەكیمانە لەگەڵ نەك تەنیا كورد، هەموو موسوڵمانەكانی ئەم وڵاتە".  لە چەند شارێكی سوێد، بەتایبەت شارە گەورەكان، گۆڕستانی تایبەت بە بیانییەكان بە تایبەتی موسوڵمانەكان هەیە، بەڵام كورد و بیانیانی ئەو وڵاتە، گلەییان لە كەمیی شوێنەكە و هەندێك رێگری دیكە هەیە.  هەمزە عەزیز  كە كوردێكی سوێدە، دەڵێت: "داوای شتی تایبەت ناكەم، بەڵام مەنتق نییە دوو مانگ چاوەڕێ بكەم". ئەو نیگەرانە لەوەی دوو مانگە هاوژینەكەی مردووە و رێگەی پێنادەن بینێژێ و دەڵێت: "ئەگەر بمزانیبایە، تەرمەكەم دەبردەوە كوردستان".  ئەمە لە كاتێكدایە، بەپێی یاسای نوێی ناشتنی تەرم لە سوێد، نابێت یەك مانگ تێپەڕێنێ. بەڵام وەك كریستەر پیتەرسوون لە دامەزراوەی دەزگای هەماهەنگی گۆڕەكان  (SSIB)دەڵێت: "كەمیی ئەو شوێنانەی بۆ گۆڕستانەكان دانراون، هۆكاری سەرەكییە، لە كێشەی موسوڵمانانی ئەم وڵاتە تێدەگەین".  رۆتین و مانەوەی تەرم لەلایەك و وابەستەبوون بە كولتوور و لە پێش هەمووشیان وەسێتی كەسانی كۆچكردوو هۆكاری سەرەكی هێنانەوەی تەرمی كۆچكردووانە بۆ كوردستان، بەڵام ئەوە ئەرك و تێچووی زۆرە.  عەبیر كە لە كۆمپانیایەكی گواستنەوە كار دەكات، دەڵێت مانگانە نزیكەی ١٠ تەرم لە سوێدەوە دەگوازنەوە هەرێمی كوردستان كە هێنانەوەی هەر تەرمێك بۆ كوردستان زیاتر لە هەشت هەزار دۆلاری دەوێت.   هیوا ناوی خوازراوی كۆچكردوویەكی كوردە، لەسەر وەسیەتی خۆی و بڕیاری هاوژینە سوێدییەكەی، تەرمەكەی سووتێنرا، بەڵام ئەمە كەسوكارەكەی نیگەران كرد. برایەكی هیوا دەڵێت: "تەنیا بەشێكی خۆڵەمێشەكەی براكەمیان ناشتبوو، ئەوی دیكەی وەك یادگاری هەڵگرتبوو، ئەمەش بۆ ئێمە زۆر قورس بوو".  سووتاندنی تەرم و ناشتنی خۆڵەمێشەكەی، یان دانەوەی بە خاوەن مردووەكە، لە ئەوروپا نەریتێكی كارپێكراوە، بەڵام بەپێی لێدوانی كۆمپانیا و دامەزراوە پەیوەندیدارەكان، كەمترین بیانی و بەتایبەت كورد تەرم دەسووتێنن. بەپێی بەدواداچوونی (رووداو) تەنیا سێ كەیسی هاوشێوەی هیوا هەبووە. نەوەی كۆن دژی ئەمەن، بەڵام نەوەی نوێ، هەندێكیان بەلایانەوە ئاساییە.   ئەرین ئیبراهیم كە لە سوێد لەدایكبووە، دەڵێت: "بەهەموو شێوەیەك پشتگیری دەكەم، وەسێتیش دەكەم و بەفەرمیش ئەوە دەنووسم كە مردم، تەرمەكەم بسووتێنن و خۆڵەكەم بۆ یادگاری هەڵبگرن".