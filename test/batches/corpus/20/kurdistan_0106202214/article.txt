لە بەیانی رۆژی چوارشەممە ١ - ٦ - ٢٠٢٢، خۆپێشاندانی دانیشتووانی ناحیەی شوان، ساڵەیی و شێخ بزێنی لە سنووری کەرکووک دەستیپێکرد کە ژمارەیەکی زۆر گوندی کوردی کە زیاتر لە ١٥ گوند دەبن، کێشەی کارەبایان هەیە و ١٠ رۆژە کارەبایان بە تەواوەتی لێبڕدراوە.   هەردی محەممەد، پەیامنێری رووداو گوتی، بەرپرسانی ئیداریی نەبوونی کارەبا بە کێشەیەکی تەکنیکی ناودەهێنن، بەڵام هاونیشتمانیان "پێیان وانییە" ئەمە کێشەی تەکنیکی بێت و وەک خۆیان دەڵێن، "مەبەستی لە پشتەوەیە. "   لە کاژێر ١١: ٠٠ خۆپێشاندانەکە فراوانتر بوو و گرژی لێکەوتەوە، دوای ئەوەی خۆپێشاندەران رێگەی کەرکووک - هەولێریان داخست.   هاونیشتمانییەک کە بەشداریی خۆپێشاندانەکەی کرد، گوتی، لە پارێزگا بەڵێنێکیان نەداوە بە نوێنەرانی خەڵک. "بەردەوام ئاومان لێببڕێت و منداڵەکانمان لەم دۆخەدابن، دەبێت ئەم شارە بەجێهێڵین. "   ئەم خۆپێشاندانە لەکاتێکدایە، لە چەند رۆژی رابردوودا شاندێکی حکومەتی عێراق سەردانی کەرکووکیان کرد بۆ چارەسەرکردنی گرفتی کارەبا، بەڵام خۆپێشاندەران رەتیدەکەنەوە کێشەکە چارەسەر کرابێت.   پاش ئەنجامدانی خۆپێشاندانەکە بۆ چەند کاژێرێک هێزە ئەمنییەکانی عێراق بە ژمارەیەکی زۆر هاتنە شوێنەکە و گوشاریان لە خۆپێشاندەران کرد تاوەکو رێگەکە بکەنەوە. یەکێک لەو دیمەنانەی سەرنجی چووەسەر، سەربازێکی عێراقییە کە پیاوێکی بەتەمەن رادەکێشێت و دەیخات بە زەویدا، ئەویش بە نەعلەکەی رووبەڕووی دەبێتەوە.   نوێنەرانی خۆپێشاندەران چووبوونە بینای پارێزگای کەرکووک تاوەکو لەسەر گرفتەکانیان قسە لەگەڵ بەرپرسانی شارەکە بکەن. پەیامنێری رووداو گوتی، "پارێزگاری کەرکووک پێشوازی لە نوێنەری خۆپێشاندەران نەکردووە. "  خۆپێشاندەران پاش ئەوەی زیاتر لە دوو کاژێر رێگەی رێگەی کەرکووک - هەولێریان داخست، رێگەکەیان کردەوە و مۆڵەتی دوو رۆژیان بە ئیدارەی کەرکووک دا بۆ جێبەجێکردنی داواکارییەکانیان.