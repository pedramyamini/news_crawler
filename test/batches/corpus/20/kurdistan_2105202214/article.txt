رۆژی شەممە ٢١ ـی ئایاری ٢٠٢٢، دکتۆر حەیدەر حەنتووش، بەڕێوەبەری هۆبەی کۆنترۆڵی نەخۆشییە گوازراوەکان لە بەڕێوەبەرایەتیی تەندروستیی زیقار بە تۆڕی میدیایی رووداوی گوت، "دوو تووشبووی دیکە بە تای خوێنبەربوون لە پارێزگای زیقار تۆمارکراون. " بەمەش ژمارەی تووشبوون گەیشتە ٤٢ تووشبوو کە هەشتیان گیانیان لەدەستداوە.  تای خوێنبەربوون، نەخۆشییەکی ڤایرۆسی هاوبەشە لە نێوان مرۆڤ و ئاژەڵ لە رێگەی گەنەوە بۆ ئاژەڵ بەشێوەیەکی سەرەکی دەگوازرێتەوە. ئاژەڵی ماڵی و کێوی وەک گوێزەرەوەی ڤایرۆسەکە بۆ مرۆڤ رۆڵ دەگێڕن. بڵاوبوونەوەی ئەم نەخۆشیە لە عێراقدا نوێ نییە و سەرەتاکەی بۆ ساڵی ١٩٧٩ دەگەڕێتەوە.   ئەو بەرپرسەی تەندروستیی زیقار ئاماژەی بەوە کرد، "تووشبووەکان هەردووکیان گەنجن، پیاو و ژنێکن پیاوەکە خەڵکی قەزای فهود و ژنەکەش خەڵکی قەزای شەترەیە. "   نیشانەکانی نەخۆشیی تای خوێنبەربوون لە مرۆڤدا بەپێی پسپۆڕانی بوارەکە ئەمانەن: سەرئێشە و ئازاری مل و سک، سووربوونەوەی چاو و سەرشان و سنگ، سکچوون و رشانەوە کە خوێنبەربوونی لەگەڵ دەبێت.   تای خوێنبەربوون ئەمساڵ سەرەتا لە پارێزگاى زیقارى باشوورى عێراق بڵاوبووەوە کە ژمارەى دانیشتووانى زیاتر لە دوو ملیۆن کەسە و زۆرینەى تووشبووەکانیش لە عێراقدا هەر لەو پارێزگایەن.