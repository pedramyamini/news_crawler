ئەمڕۆ هەینی ٢٧ - ٥ - ٢٠٢٢ هۆگر عەزیز، گوتەبێژی پۆلیسی پارێزگای هەولێر لە کۆنگرەیەکی رۆژنامەڤانیدا رایگەیاند: "دوای ئاگادارکردنەوەمان لە رووداوی کوشتنی گەنجێک لە قەزای خەبات، تیمێکی پشکنین چوونە شوێنی رووداوەکە و دەستکرا بە لێکۆڵینەوە لە ئەندامانی خێزانی کوژراوەکە".  گوتەبێژی پۆلیسی پارێزگای هەولێر روونی کردەوە: "لە لێکۆڵینەوەکەدا باوکی گەنجەکە دانی بەوەدانا کە کوڕەکەی خنکاندووە و دواتر تەرمەکەی فڕێداوەتە ناو زێی گەورە".  باوکە لەدایکبووی ١٩٦٩ یە و ناوی "س. س"ە، کوڕەکەش تەمەنی ٣٠ ساڵ بووە و خێزاندار بووە و دوو منداڵی هەیە.  هۆگر عەزیز دەڵێت، "دوای ئەوەی بۆمان دەرکەوت باوکەکە تەرمی کوڕەکەی لەکوێ هاویشتووەتە ناو رووبارەکە، تیمێکمان بە هاوکاریی بەڕێوەبەرایەتیی بەرگریی شارستانی ناردە شوێنەکە و ئێستا بەدوای تەرمی کوڕەکەدا دەگەڕێن".  گوتەبێژی پۆلیسی هەولێر ئاماژەی بەوەدا: "تاوانەکە دوێنێ پێنجشەممە ٢٦ - ٥ - ٢٠٢٢ کاژێر سێی بەرەبەیانی ئەنجامدراوە و پۆلیس بە کەمتر لە ٢٤ کاژێر تاوانەکەی ئاشکراکرد و تۆمەتباریش رادەستی دادگە کرا".  لەبارەی هۆکاری کوشتنەکە گوتەبێژی پۆلیسی هەولێر گوتی: "پاساوی باوکەکە بۆ کوشتنی کوڕەکەی ئەوە بووە کە کوڕەکەی کەسێکی خراپ بووە لەگەڵ خێزان و دەوروبەری و کێشەی زۆری بۆ ناونەتەوە بۆیە کوشتوویەتی".