کێبکڕێی سەرەکی لەنێوان پارتی پارێزگاران و پارتی کارە، زۆربەی پێشبینییەکان ئاماژە بەوەدەدەن، پارتی پارێزگاران پێش پارتی کار دەکەوێتەوە، بەڵام بە جیاوازییەکی کەم.  هەشت پارت کێبڕکێ لەسەر بەدەستهێنانی ٦٥٠ کورسی پەرلەمانی دەکەن کە ٣٢٦ کورسی زۆرینەیە.   لە هەڵبژاردنی رابردوو پارتی پارێزگاران ٣١٧ کورسی بەدەستهێنا، کە دەکاتە ٤٢ % ی دەنگەکان، پارتی کار ٢٦٢ کورسی بەدەستهێنا کە دەکاتە ٤٠ % ی دەنگەکان.  پارتی پارێزگاران بە سەرکردایەتی بۆریس جۆنسن بانگەشە بۆ ئەوە دەکات ئەگەر لەو هەڵبژاردنەدا سەرکەوتن بەدەستبێنێت، لە ٣١ی کانوونی دووەم بە هەر جۆرێک بێت لە یەکێتی ئەوروپا دەچێتە دەرەوە.  جێرێمی کۆربن، سەرکردەی پارتی کرێکاران کە بەردەوام رەخنەی لە پلان و بەرنامەی پارتی پارێزگاران دەگرت، لەگەڵ برێکزیتێک دانییە کە بەبێ رێککەوتنێک لە بەرژەوەندی بەریتانیا ئەنجامبدرێت.   لە هەڵبژاردنی بەریتانیا چوار بەربژێری کورد هەن، نەدیم زەهاوی، بەربژێری پارتی پارێزگاران لە ستراتفۆرد کە خەڵکی خانەقینی باشووری کوردستانە.  فریاڵ کلارک، بەربژێری پارتی کارە، خەڵکی باکووری کوردستانە، ئیبراهیم دووگوس، بەربژێری پارتی کارە، خەڵکی باکووری کوردستانە، کاوە بەهەشتیزادە، بەربژێری پارتی لیبراڵ دیموکراتە، خەڵکی پاوەی رۆژهەڵاتی کوردستانە.  ئەمڕۆ پێنجشەممە ١٢ی كانوونی یەكەم، خەڵكی بەریتانیا بۆ سێیەم جار لە چوار ساڵی رابردوودا دەچنەوە سەر سندوقەكانی دەنگدان و نوێنەرانی داهاتووی پەرلەمانی وڵاتەكەیان هەڵدەبژێرن. هەڵبژاردنی ئەمجارە چارەنووسی بەریتانیا و یەكێتی ئەوروپا و چارەنووسی یەكێتیی خاكی بەریتانیاش دیاری دەكات.  لە ١٩ی تشرینی یەكەمی رابردوو، بۆریس جۆنسن، سەرۆكوەزیرانی بەریتانیا نەیتوانی رێككەوتنە نوێیەكەی نێوان بەریتانیا و یەكێتیی ئەوروپا لە پەرلەمانی وڵاتەكەی تێپەڕێنێ. هەر ئەوەش جۆنسنی ناچار كرد داوای هەڵبژاردنی پێشوەخت بكات، بەو هیوایەی زۆرینەی رەهای پەرلەمان بكەوێتە دەست پارتی موحافزكاری بەریتانیا و بێ كێشە رێككەوتنەكەی لەگەڵ ئەوروپییەكان جێبەجێ بكات.  جۆنسن دووەم سەرۆكوەزیرانی بەریتانیایە كە كار لەسەر برێگزت دەكات، دوای ئەوەی تێرێزا مەی، سەرۆكوەزیرانی پێشووی بەریتانیا بەهۆی شكستهێنانی لە رازیكردنی پەرلەمان لەسەر رێككەوتنەكەی لەگەڵ برۆكسل، ناچار بوو لە تەمووزی ئەمساڵ واز لە پۆستەكەی بهێنێ.  سەرۆكوەزیرانی بەریتانیا پێشتر بەڵێنی دابوو هەرچۆنێك بێ لە رۆژی ٣١ی تشرینی یەكەم بەریتانیا لە یەكێتیی ئەوروپا دەربچێ، بەڵام شكستی رێككەوتنەكەی لە پەرلەمان ناچاری كرد داوای درێژكردنەوەی وادەی دانوستاندن هەتا ٣١ی كانوونی دووەمی ٢٠٢٠ بكات و بەریتانیاش تووشی هەڵبژاردنێكی پێشوەخت بكات.  برێگزت ناوی پڕۆسەیەكە كە دوای گشتپرسییەكەی حوزەیرانی ٢٠١٦ لەبارەی مانەوە یان دەرچوونی بەریتانیا لە یەكێتیی ئەوروپا دەستیپێكردووە. لەو گشتپرسییەدا ٥٢ % ی بەریتانییەكان دەنگیان بۆ دەرچوون دا، بەو پێیەش حكومەتی لەندەن ناچار بووە دەست بە دانوستاندنێكی ئاڵۆز و هەمەلایەنە لەگەڵ ئەوروپییەكان بكات. برێگزت و چۆنێتیی جێبەجێكردنەكەی بابەتی سەرەكیی ناو مێشكی دەنگدەرانی بەریتانیا دەبێ.