رۆژی پێنجشەممە ١٩ - ٥ - ٢٠٢٢، دیلان غەفوور، ئەندامی ئەنجوومەنی نوێنەرانی عێراق بە تۆڕی میدیایی رووداوی گوت: "بەهۆی بوونی بەڵگەیەکی زۆر لەسەر دۆسیەکانی گەندەڵی راکان جبووری، پارێزگاری بەوەکالەتی بەزۆر سەپێندراوی کەرکووک، بە نووسراوی فەرمی داوا لە مستەفا کازمی، سەرۆکوەزیران دەکەم ھەمان رێکار کە بەرامبەر پارێزگاری سەلاحەدین گیرایەبەر و لە پۆستەکەی دوورخرایەوە لەسەر دۆسیەی گەندەڵی، بەرامبەر راکان جبووری، پارێزگاری سەپێندراوی کەرکوکیش بگیرێتەبەر، چونکە بەشێک لە دۆسیەکانی گەندەڵی خۆم داومە بە دادگە و دەستەی دەستپاکی و مستەفا کازمیش؛ ئومێد دەکەم ئەو لەسەر کارلابردنە بۆ هەموو پارێزگارەکانی دیکەش بگیرێتە بەر. "  دیلان غەفوور گوتیشی: "بەداخەوە بەهۆی رێککەوتنی حیزبەکانەوە رێگری لە لەسەر کارلابردنی راکان جبووری دەکرێت، چونکە بەشێک لە حیزبەکان رێگری لە بەسزا گەیاندنی گەندەڵکاران دەکەن؛ ئەمە قبوڵکراو نییە، بەتایبەت کاتێک دەزانین راکان جبووری دەیان دۆسیەی بەهەدەردانی سامانی گشتی و خراپبەکارهێنانی دەسەڵات و گەندەڵی هەیە؛ من لەسەر ئەو دۆسیەیە بەردەوام دەبم و دەبێت لێپرسینەوە لە راکان جبووری بکرێت و بدرێتە دادگە و لە پۆستەکەی نەمێنێت. "  رۆژی پێنجشەممە، ١٩ - ٥ - ٢٠٢٢ بەزۆرینەی دەنگی ئامادەبووانی کۆبوونەوەکەی ئەمڕۆی، ئەنجوومەنی نوێنەرانی عێراق بڕیاری لەسەر کارلابردنی عەممار جەبر جبووری، پارێزگاری سەڵاحەدینی دا، ئەوەش بەهۆی دۆسیەی گەندەڵییەوە؛ لە کۆبوونەوەکەدا ٢٠٠ پەرلەمانتار واژۆیان بۆ لەسەر کارلابردنی کرد.  لەدوای رووداوەکانی ١٦ ـی ئۆکتۆبەری ساڵی ٢٠١٧ ـەوە، راکان جبووری، جێگری پێشووی پارێزگای کەرکووک کارەکانی پارێزگار رایی دەکات و کراوەتە پارێزگاری بەوەکالەتی کەرکووک.  رۆژی ٢٢ - ١١ - ٢٠٢١، برایەکی راکان جبووری بەهۆی گەندەڵییەوە بە ٩ مانگ زیندانیکردن سزادرا؛ ئەو رۆژە هەریەک لە عەلی سەعید جبووری، برای راکان جبووری پارێزگاری بەوەکالەت و قاسم ئیبراهیم، بەرپرسی بەشی پلاندانان لە ئیدارەی کەرکووک و ریاز ئەحمەد تاهیر و ئیبراهیم خەلیفە بەپێی ماددەی ٣٣١ لە یاسای سزادانی عێراقی، هەریەکەیان بە نۆ مانگ زیندانیکردن سزا دران.  تاوەکو ئێستا بەهۆی دۆسیەی گەندەڵییەوە پارێزگاری بەوەکالەتی کەرکووک نزیکەی ١٠ جار بانگهێشتی دادگە کراوە و تەنانەت فەرمانی دەستگیرکردنی بۆ دەرچووە. تەواوی ئەو دۆسیانە پەیوەستن بە خەرجکردنی بودجەی پرۆژەکان و ئەو پارەیەی لە ماوەی کارکردنی کەوتووەتە ژێر دەستی ئیدارەکەوە.