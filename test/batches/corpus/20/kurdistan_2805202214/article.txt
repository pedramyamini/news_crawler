رێبوار محەممەد، گوتەبێژی بەڕێوەبەرایەتیی گشتیی گەشتوگوزاری دهۆک رایگەیاند، لە دوای مانگی رەمەزانەوە ٧٥ هەزار گەشتیار سەردانی پارێزگاکەیان کردووە و پێشبینی دەکەن ژمارەی گەشتیاران زیاد بکات، بە تایبەت دوای تەواوبوونی قۆناخەکانی خوێندن.  هاوینەهەواری گەلیێ گەرەگول بەهۆی ئەو سرووشتە جوان و کەشوهەوا فێنکەی هەیەتی، سەرنجی بەشێکی زۆری گەشتیارانی پارێزگای دهۆکی راکێشاوە.   جاسم محەممە، گەشتیارێکی خەڵکی بەغدایە و چووەتە ئەو سەیرانگەیە، ئەو دەڵێت، پەشیمان نییە لەوەی کە ٦٠٠ دۆلاری خەرجکردووە، چونکە زۆر دڵخۆشن لەو شوێنە.   نووری محەممەد گەشتیارێکی خەڵکی دهۆکە و چووەتە سەیرانگەی گەلیێ گەرەگول لە ناحیەی سەرسنکی سەر بە قەزای ئامێدی، ئەو دەڵێت، زۆر دڵخۆشن بەو شوێنە گەشتیارییانە و گەشتیارە عەرەبەکانیش دڵخۆشن پێی.   بەپێی ئاماری بەڕێوەبەرایەتیی  گشتیی گەشتوگوزاری دهۆک، لە ساڵی ٢٠٢١ زیاتر لە میلۆنێک و ٥٠٠ هەزار گەشتیار سەردانی دهۆکیان کردووە و پێشبینی دەکەن ئەمسال زیاتر لە دوو ملیۆن گەشتیار سەردانی پارێزگاکە بکەن.