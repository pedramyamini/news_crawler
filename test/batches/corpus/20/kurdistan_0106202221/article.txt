وەزارەتی دارایی و ئابووریی حکومەتی هەرێمی کوردستان رایگەیاند، به ئامانجی لابردنی ئاسته‌نگه‌كانی به‌رده‌م جووڵه‌ی بازرگانی، ئاوات شێخ جەناب، وەزیری دارایی و ئابووری رۆژی چوارشەممە ١ی حوزەیرانی ٢٠٢٢ سەردانی دەروازەی نێودەوڵەتیی پەروێزخانی کرد.  وەزیری دارایی و ئابووری لەمیانی سەردانەکەیدا لەگەڵ عەباس ئیسماعیل، سەرپەرشتیاری کۆمەڵگەی دەروازەی نێودەوڵەتیی پەروێزخان و سەرجەم لێپرسراوانی بنکە مەدەنی و سەربازییەکانی دەروازەکە کۆبوەوە و گفتوگۆی پێویست لەبارەی گرفت و ئاستەنگەکانی جووڵەی بازرگانی و گەشتیاری و کەمبوونەوەی رێژەی داھات لەڕێگەی دەروازەکەوە کرا.  بەپێی راگەیێندراوی وەزارەتی دارایی و ئابووری، ئاوات شێخ جەناب دوای خستنەڕووی روونکردنەوە و ھەوڵەکانی وەزارەتی دارایی و ئابووری، "بۆ کۆکردنەوەی داھات و شێوازی دابەشکردنەوەی بۆ مووچە و پرۆژەکان، بەڵێنیدا بە زووترین کات لەگەڵ نوێنەری سەرجەم وەزارەتەکان کۆبوونەوەی تایبەت بەو پرسانە بەڕێوەبچێت. "  سەرپەرشتیاری دەروازەی پەروێزخان و ئامادەبووانی کۆبوونەوەکە داوایان کردووە، "بە ئامانجی زیاترکردنی داھات و زیاترکردنی جووڵەی بازرگانی کارئاسانی بۆ ھاوردەکردن و ھەناردەکردنی کاڵاکان و شێواز و نرخی گواستنەوە و رسوماتەکان بکرێت. "  دواتر وەزیری دارایی و ئابووری لەگەڵ نوێنەری سەرجەم بازرگانانی سنوورەکە کۆبوەوە و نوێنەری بازرگانان سەرجەم گرفتەکانی بەردەم کارە بازرگانییەکانیان خستەڕوو؛ ئاوات شێخ جەناب بەڵێنی ئەوەی دا بە نوێنەری بازرگانان، "لەگەڵ سەرجەم ئەو وەزارەتانەی کە کاری پێکەوەییان ھەیە لە دەروازەکان کۆبوونەوەیەکی تایبەت بکەن بە ئامانجی کارئاسانی بۆ زیاترکردنی جووڵەی بازرگانی و زیاتر بووژاندنەوەی دەروازەکە لەپێناو زیاترکردنی داھات و سوود گەیاندن بە ھاووڵاتییان بەگشتی و بازاڕ و بازرگانان. "