رۆژی ١٨ - ٥ - ٢٠٢٢، شاکر عەبدولڕەحمان، بەڕێوەبەری تەندروستیی زاخۆ بە رووداوی راگەیاند: "دانیشتوویەکی شنگال کە سەردانی زاخۆی کردووە، دوای ئەنجامدانی پشکنین بۆیان دەرکەوتووە کە هەڵگری پەتای تای خوێنبەربوونە و رەوانەی دهۆک کراوە".   هەر ئەو کات دکتۆر هەکار مستەفا، پسپۆڕێکی نەخۆشییەکانی دڵ و هەناو بە رووداوی گوتبوو، کاتێک تووشبووەکە گەڕێندراوەتە نەخۆشخانەکەیان، رەوشی تەندروستیی باش نەبووە، لەژێر چاودێریی چڕدایە و کەرەنتین کراوە.  ئەمڕۆ سێشەممە، ٢٤ - ٥ - ٢٠٢٢، دکتۆر ولید مستەفا، بەڕێوەبەری نەخۆشخانەی لالاڤ لە دهۆک بە رووداوی راگەیاند: "تەندروستیی تووشبووەکە بەراورد بە سەرەتا باشترە، بەڵام تاوەکو ئێستا بەتەواوی چاکنەبووەتەوە. "  بەگوتەی بەڕێوەبەری نەخۆشخانەی لالاڤ، ئەگەر تەندروستی بەوشێوەی ئێستا بەرەو باشبوونەوە بچێت، ئەوە چەند پشکنینێکی دیکەی بۆ دەکرێت و لەم چەند رۆژە نەخۆشخانە جێدەهێڵێت.  گەنجەکە تەمەنی ٣٤ ساڵە و خەڵکی خانەسۆری سەر بە قەزای شنگالە، پیشەی جووتیارە، دوو هەفتە پێش تووشبوونی بە پەتاکە، مەڕێکی سەر بڕیوە کە گوماندەکرا لەوەوە تووشبووبێت.  لە عێراق نەخۆشیی تای خوێنبەربوون بڵاوبووەتەوە کە لە ئاژەڵەوە بۆ مرۆڤ دەگوازرێتەوە، تاوەکو ئێستا لە چەندین شار و شارۆچکەی عێراق تووشبووی تای خوێنبەربوون تۆمارکراون.  نیشانەکانی نەخۆشیی تای خوێنبەربوون لە مرۆڤدا بەپێی پسپۆڕانی بوارەکە ئەمانەن: سەرئێشە و ئازاری مل و سک، سووربونەوەی چاو و سەر شان و سنگ، سکچوون و رشانەوە کە خوێنبەربوونی لەگەڵ دەبێت.  تای خوێنبەربوون ئەمساڵ سەرەتا لە پارێزگاى زیقارى باشوورى عێراق بڵاوبووەوە، کە ژمارەى دانیشتووانى زیاتر لە دوو ملیۆن کەسە و زۆرینەى تووشبووەکانیش لە عێراقدا هەر لەو پارێزگایەن.