بڕیار بوو پەیوەندییە تەلەفۆنییە نیو سەعاتییەكەی ٢٥ی تەمووز پیرۆزباییەكی ئاسایی ترەمپ بێ بۆ ڤۆلۆدیمیر زیلینكسی، سەرۆكی ئۆكراینا كە حیزبەكەی پێنج رۆژ پێشتر لە هەڵبژاردنی پەرلەمانیدا سەركەوتنی بەدەستهێنابوو. كاتێك ترەمپ تەلەفۆنەكەی داخست، زۆربەی ئامادەبووان زانییان شتێك قەوماوە و ئەگەر رای گشتی پێی بزانێ، وەك بۆمبێكی سیاسی دەتەقێتەوە.  ترەمپ لە پەیوەندییە تەلەفۆنییەكەیدا، كە دەقەكەی لەسەر داوای خۆی بڵاوكراوەتەوە، دەڵێ: "حەز دەكەم چاكەیەكمان لەگەڵ بكەن". وەك لە دەقی بڵاوكراوەی پەیوەندییەكەدا دەردەكەوێ، مەبەستی ترەمپ ئەوە بووە دۆسیەی لێكۆڵینەوە لە هانتەر بایدنی كوڕی جۆ بایدن زیندوو بكرێتەوە، لە كاتێكدا هەفتەیەك پێش ئەو پەیوەندییە بە ستافی كۆشكی سپی گوتبوو ٤٠٠ ملیۆن دۆلار هاریكاری سەربازیی ئەمریكا بۆ ئۆكراینا رابگرن.  زیلینسكی لە وەڵامی داواكەی ترەمپدا دەڵێ: "ئێمە زۆرینەی پەرلەمانمان بەدەستەوەیە، بۆیە دادوەری گشتیی داهاتوومان پیاوی من و كاندیدای من دەبێ كە پەرلەمانیش پەسەندی كردووە و لە مانگی ئەیلوولەوە دەستبەكار دەبێ... ئەگەر خۆتان زانیاریی دیكەتان لایە بماندەنێ، چونكە لە كاتی لێكۆڵینەوەكاندا سوودی لێ وەردەگرین، تاوەكو دادپەروەری لە وڵاتی ئێمەدا جێبەجێ بكرێ".  هانتەر بایدن لە ئایاری ٢٠١٤ لە بۆردی كارگێڕیی كۆمپانیای غازی سروشتیی بوریسما پۆستی وەرگرت. چەند مانگێك پێشتر، رووسیا هێرشی كردبووە سەر كریمیا و باراك ئۆباما، سەرۆكی پێشووی ئەمریكا، ئەركی چاودێریكردنی دۆخی ئۆكراینای بە جۆ بایدن بەخشیبوو.  میكۆلا زلۆچێڤسكی، سەرۆكی بوریسما و وەزیری پێشووی سامانە سروشتییەكانی ئۆكراینا، لە ژێر لێكۆڵینەوەدایە، ئەوەش بە تۆمەتی بەكارهێنانی دەسەڵاتی خۆی بۆ وەرگرتنی مۆڵەتی كاركردن لەسەر كۆمەڵێك كێڵگەی غاز. زلۆچێڤسكی هیچ حوكمێكی بۆ دەرنەچووە.  ترەمپ پێیوایە لادانی ڤیكتۆر شۆكین، دادوەری كەیسەكە لە ئاداری ٢٠١٦، بە هەوڵی جۆ بایدن بووە بۆ ئەوەی كوڕەكەی تێوەنەگلێ. بایدن جەخت لەوە دەكاتەوە كە هۆكاری لادانی شۆكین ئەوە بووە وەك پێویست توند نەبووە.  دەقی بڵاوكراوەی پەیوەندییەكە پوختەیەكی ئامادەكراوی كۆی قسەكانی نێوان هەردوو سەرۆكە. رۆژنامەی (وۆڵ ستریت جورناڵ)ی ئەمریكی لەسەر زاری سەرچاوەی ئاگادارەوە ئاشكرای كردووە كە ترەمپ لە كاتی قسەكردنەكاندا هەشت جار داوای لە زیلینسكی كردووە مەلەفی بایدن زیندوو بكەنەوە.  "كەس لەسەرووی یاساوە نییە"  لە دوو ساڵی رابردوودا دیموكراتەكان جەختیان لەوە كردووەتەوە ترەمپ كەسێكی شیاو نییە بۆ سەرۆكایەتی كۆشكی سپی، بەڵام ئاكامە سیاسییەكانی لێپچینەوە لە ترەمپ وایكردبوو واز لە بیرۆكەی لێپێچینەوە لە سەرۆك بهێنن، بەڵام هەفتەی رابردوو نانسی پیلۆسی، سەرۆكی ئەنجوومەنی نوێنەرانی ئەمریكا، لە پەیامێكی كورتدا رایگەیاند "كردارەكانی سەرۆك بە جیدی پێشێلی دەستووریان كردووە و دەبێ وەڵام بداتەوە، هیچكەسێك لە سەرووی یاساوە نییە".  پیلۆسی لە پەیامەكەیدا سەرۆكی ئەمریكا بە خیانەت لە "سوێندی یاسایی، ئاسایشی نیشتمانی و راست و رەوان بوونی هەڵبژاردنەكان"ی ئەمریكا تۆمەتبار كرد. دیموكراتەكان پێیانوایە ترەمپ هەوڵی داوە سیستەمی دادوەریی وڵاتێكی دیكە بەكاربهێنێ، بۆ ئەوەی شكست بە ركابەری سەرەكی خۆی بهێنێ.  بەگوێرەی زۆربەی راپرسییەكان بایدن بەهێزترین پاڵێوراوی دیموكراتەكانە بۆ ئەوەی لە هەڵبژاردنەكانی سەرۆكایەتی ئەمریكا مل لەبەر ملی ترەمپ بنێ. ئەوە یەكەمجاریش نییە دیموكراتەكان ترەمپ بەوە تۆمەتبار بكەن كە هێزی وڵاتێكی بیانی بۆ دروستكردنی كاریگەری لەسەر هەڵبژاردنەكانی ئەمریكا بەكارهێنابێ.  پەیوەندییەكەی ترەمپ و زیلینسكی رۆژێك دوای شایەتیدانی رۆبەرت مولەر لەبەردەم كۆنگرێسی ئەمریكا بوو كە تێیدا مولەر رەتیكردەوە ترەمپ بۆ سەركەوتنی لە هەڵبژاردنەكانی ٢٠١٦ پەیوەندیی بە حكومەتی رووسیاوە كردبێ. رۆبەرت مولەر وەك راوێژكاریی دادوەریی تایبەت دوو ساڵ كاری لەسەر ئەو كەیسە كردبوو. راپۆرتەكەی مولەر شكستی یەكەم هەوڵی دیموكراتەكان بوو بۆ دانانی بناغەی لێپێچینەوە لە سەرۆكی ئەمریكا.  ئەگەر هەوڵەكەی دیموكراتەكان بۆ لێپێچینەوە سەر بگرێ، ئەوە ترەمپ چوارەم سەرۆكی ئەمریكا دەبێ كە رووبەڕووی لێپێچینەوە ببێتەوە. پێشتر ئەندرو جۆنسن و بیل كلینتن رووبەڕووی لێپێچینەوەی ئەنجوومەنی نوێنەران بوونەتەوە، بەڵام ئەنجوومەنی پیران پڕۆسەكەی وەستاند. ریچارد نیكسنیش پێش ئەوەی رووبەڕووی لێپێچینەوە ببێتەوە دەستی لەكار كێشاوە.   پڕۆسەی لێپێچینەوە بە چەند قۆناغدا دەڕوات و مەرج نییە لادانی سەرۆكی لێبكەوێتەوە. یەكەمجار دوای كۆكردنەوەی بەڵگەكان، بڕیاری لێپێچینەوە لە ئەنجوومەنی نوێنەران دەخرێتە دەنگدانەوە. ئەگەر زۆرینەی نوێنەران دەنگی ئەرێنی بە لێپێچینەوەكە بدەن، ئەوە ترەمپ دەخرێتە حاڵەتی لێپێچینەوەوە و بڕیارەكە رەوانەی ئەنجوومەنی پیران دەكرێ، كە زۆرینەی بەدەست كۆمارییەكانە. سیناتۆرەكان دادگاییەك لەدژی سەرۆك رێكدەخەن. ئەگەر لە كۆتایی دادگاییەكەدا دوو لەسەر سێی سیناتۆرەكان بڕیاری لەسەر كارلادان لەدژی ترەمپ بدەن، ئەوە ترەمپ لەسەر كار لادەدرێ.   دۆسیەی لێپێچینەوە لە سەرۆكی ئەمریكا راستەوخۆ پەیوەندی بە هەڵبژاردنەكانی ٢٠٢٠ ـەوە هەیە. ئەگەر هەوڵی دیموكراتەكان بۆ لادانی ترەمپ سەرنەگرێ، یان دیموكراتەكان نەتوانن بەڵگەی پێویست بۆ جووڵاندنی رای گشتی لە دژی ترەمپ بخەنەڕوو، ئەگەری زۆرە ئەو هەوڵە لە قازانجی ترەمپ بكەوێتەوە.   ئەگەر دیموكراتەكان بتوانن بەڵگەی بەهێز بخەنەڕوو، ئەوە ئەگەر لە هەوڵی لادانی سەرۆكیش سەرنەكەون، چەكێكی بەهێز بۆ دیبەیتەكانی هەڵبژاردنی سەرۆكایەتی بە كاندیدی خۆیان لە هەڵبژاردنەكانی ٢٠٢٠ دەدەن.  بەپێی راپرسییەكی ئاژانسی (رۆیتەرز) زۆرینەی لایەنگرانی كۆماری پێیانوایە ترەمپ لەو هەوڵەی دیموكراتەكان رزگاری دەبێ و لە هەڵبژاردنی داهاتووشدا سەردەكەوێ. زۆرینەی لایەنگرانی دیموكراتەكانیش نیگەرانن لەوەی ئەو هەوڵەی حیزبەكەیان لە قازانجی ترەمپ بشكێتەوە.   بە گوێرەی راپرسییەكە، ٣٧ % ی خەڵكی ئەمریكا لەگەڵ ئەوەن لێپێچینەوە لەگەڵ ترەمپ بكرێ، ٤٥ % دژی ئەو هەنگاوەن و ١٨ % یش یەكلا نەبوونەتەوە. دوای راپۆرتەكەی مولەر، ٤٤ % ی ئەمریكییەكان پێیانوابوو سەرۆكی وڵاتەكەیان دەبێ لێپێچینەوەی لەگەڵ بكرێ.  رووسیا براوەی حاشا هەڵنەگری دۆسیەی كوڕەكەی جۆ بایدنە، لەبەرئەوەی هەرچەشنە كێشە و دووبەرەكییەكی ناوخۆیی ئۆكراینا دەستی رووسیا لەو وڵاتەدا بەهێز دەكات. ستیڤن پیفەر، باڵیۆزی پێشووی ئەمریكا لە ئۆكراینا، بە گۆڤاری (فۆرین پۆڵسی)ی ئەمریكی دەڵێ: "سەرۆكی ئۆكراینا دەبێ لە چەند مانگی داهاتوودا زۆر بە وریاییەوە هەنگاو بنێ، نەكا پشتگیری كۆنگرێس بۆ هاریكارییە سەربازییەكان لەدەست بدات". كە تێیدا رووسیا براوە گەورەكە دەبێ.