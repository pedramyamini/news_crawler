حکومەتی ئەڵمانیا هەڵوێستی روونە و هەموو فراکسیۆنەکان یەک دەنگن و داوایانکرد تورکیا هێرشەکە رابگرێت. پێیانوایە هێرشەکە زیان بە ناوچەکە دەگەیێنێت و داعشیش ئەو دەرفەتە بۆ خۆی دەقۆزێتەوە.  ئەڵمانیا دژی هێرشەکەن و دەڵێن، کاتی ئەوە هاتووە وڵاتەکەیان رۆڵی هەبێ لە چارەسەرکردنی کێشەکە، پارتەکانی ئەڵمانیا دەڵێن، بەردەوامبوونی رەوشەکە بەمشێوەیە دەبێتە هۆی کارەساتی مرۆیی و داعش بەهێز دەکات، ئه‌ندامێکی په‌رله‌مان لە پارتی كرستیان دیموكراته‌كان دەڵێت، پێشنیازدەکەین هاوشێوه‌ی كوردستانی عێراق چاره‌سه‌رێک بۆ دۆخەکە بدۆزینه‌وه.  لەسەر داوای ئه‌ڵمانیا و چه‌ندین وڵاتی دیكه‌ش ئەنجوومەنی ئاسایش کۆبووەوه، گوته‌بێژی پارتی كریستیان دیموكراته‌كان بۆ كاروباری ئه‌وروپا سەری سوڕما لەوەی ئه‌مریكا  هێزه‌كانی بەو شێوەیە بكشێنێته‌وه، پێشیوایە ئێستا كاتی ئه‌وه هاتووه ئەڵمانیا رۆڵی لە چارەسەرکردنی کێشەکە هه‌بێت.  ئۆلیڤه‌ر كراوس، په‌رله‌مانتاری پارتی كرستیان دیموكراته‌كان دەڵێت "حكومه‌تی فیدراڵی ئەڵمانیا  ده‌بێت ره‌وشه‌كه ببینێت، كه ده‌بێته هۆی كاره‌ساتی مرۆیی. چونكه ئه‌مه داعش به‌هێزده‌كات. له لایه‌كی دیكه‌وه ده‌بێته هۆی دروستبوونی كاره‌ساتێكی مرۆیی. بۆیە پێویسته حكومه‌تی ئەڵمانیا له‌گه‌ڵ هاوبه‌شه ئه‌وروپییه‌كان چاره‌سه‌ریه‌كی بنه‌ڕه‌تی بدۆزنه‌وه و ته‌نها له‌گه‌ڵ ئه‌وروپا ده‌توانێت كێشه‌كه چاره‌سه‌ر بكات. كورده‌كان له سووریا به‌دوای هاوپه‌یماندا ده‌گه‌ڕێن بۆ ئه‌وه‌ی هاوكارییان بكه‌ن. من پشنیازده‌كه‌م هاوشێوه‌ی كوردستانی عێراق چاره‌سه‌رێك بدۆزینه‌وه. ده‌بێت بەڕێز ئەردۆغان بزانێت كه ناتوانیت هه‌ڕه‌شه‌مان لێ بكات به‌كردنه‌وه‌ی سنووره‌كان به رووی كۆچبه‌ران تاوەكۆ بێنه ئه‌وروپا و دواتر ئەڵمانیا".  ئه‌ڵمانیا له ساڵی ٢٠١٨ بە به‌های ٢٤٢ ملیۆن یۆرۆ چه‌كی به توركیا فرۆشتوه، پارتی سه‌وزه‌كان ره‌خنه‌ی تووند له سیاسه‌تی  ئەڵمانیا ده‌گرن و دەڵێن؛ كاتێك كه توركیا عەفرینی داگیرکرد ئه‌و كات ده‌بووایه حکومەت هەڵوێستی هه‌بووایه و توركیای له هه‌موو روویەكه‌وه بەتایبەتی ئابووری و سیاسییه‌وە سزادابایە و چه‌كی به توركیا نه‌فرۆشتایه، ئێستاش داوا ده‌كه‌ن ئەڵمانیا و یه‌كێتی ئه‌وروپا یه‌ك ده‌نگ بن و دژی هێرشه‌كه‌ی توركیا به‌په‌له سزاكانیان راگه‌ینێن.   ترسی ئه‌وروپا نه‌ك ته‌نها تێكچوونی سەقامگیری ناوچه‌كه‌یه بەڵكو ئاواره‌بوونی به هه‌زاران كه‌سه و هه‌ڵاتنی ئه‌و ژماره زۆره‌ی چه‌كدارانی داعشە، بەپێی ئامارەكانی وه‌زاره‌تی ناوخۆی ئه‌ڵمانیا، ئێستا نزیكه‌ی ١١ هه‌زار داعش له زیندانه‌كانی ھەسەدەن، جگه له‌مه ٧٣ هه‌زار خێزانی داعش له كه‌مپه‌كانن. له نێوانیاندا ١٢٠ منداڵی ئەڵمانی و ٩٠ ژنی ئه‌ڵمانییان تێدایه. ئه‌مانه هه‌موو مه‌ترسین بۆ سه‌قامگیری ئەوروپا.