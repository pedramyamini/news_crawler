کەریم شوکر، پەرلەمانتاری فراکسیۆنی یەکێتیی نیشتمانیی کوردستان لە پەرلەمانی عێراق بە رووداوی راگەیاند، دوای ئەوەی سەتان قوتابی داوایانکرد شوێنی تاقیکردنەوەکانیان لە خورماتوو بێت، "ئێمەش داواکانمان بەرزکردنەوە بۆ وەزارەتی پەروەردە و بەرپرسانی ئەو وەزارەتە بەڵێنیاندا تاقیکردنەوەکانی سنووری خورماتوو لە خودی شارەکە بکرێت. "  بەپێی بڕیاری پێشوو، ئەو قوتابییانەی کە تاقیکردنەوەی دەرەکی دەکەن، دەبوو بۆ تاقیکردنەوەکە لە خورماتووەوە بچنە شاری تکریتی ناوەندی پارێزگای سەلاحەددین.   ئەمساڵ لە سنووری قەزای خورماتوو، ٨٠٣ قوتابی تاقیکردنەوەی دەرەکیی پۆلی ٩ و ١٢ دەکەن. کەریم شوکر دەشڵێت: "تاقیکردنەوە دەرەکییەکان هەموویان لە ناوەندی پارێزگای سەلاحەدین دەکران، بەڵام تاقیکردنەوەی قەزاکان گەڕێندرابووەوە شارەکانی خۆیان، تەنیا خورماتوو مابوو، بۆ ئەمساڵ بەڵێندرا تاقیکردنەوەی قوتابیانی خورماتووش بگەڕێندرێتەوە. "  بڕیارە رۆژی یەکشەممە تاقیکردنەوە دەرەکییەکانی پۆلی ٩ و ١٢ دەستپێبکەن.