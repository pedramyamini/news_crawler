هایكۆماس، وه‌زیری ده‌ره‌وه‌ی ئه‌ڵمانیا كه سه‌ر به‌رپارتی سۆسیال دیموكراته، هه‌ر زوو په‌یوه‌ندی به هاوپیشه‌كانی له ئێران، ئه‌م‌ریكا و یه‌كێتی ئه‌وروپاوە كرد و داوای هێوركردنه‌وه‌ی دۆخه‌كه و رێگریکردن کرد لەوه‌ی عێراق ببێته گۆره‌پانی ململانێی نێوان ئێران و ئه‌مهریكا، و ببێتە دەرفەتێک بۆ ئەوەی داعش خۆی بەهێز بکاتەوە.  پارته‌كانی ئەڵمانیا داواده‌كه‌ن حکومەتی ئه‌ڵمانیا رۆڵی نێوه‌ندگیری هه‌بێت و داوای گفتگۆ لە هەردوو وڵات بکات.  ئه‌كسل شێفه‌ر. ئه‌ندام په‌رله‌مانی پارتی سۆسیال دیموكراته‌كان له په‌رله‌مانی ئه‌ڵمانیای فیدراڵ گوتی: "ئه‌وه‌ی ئێستا بۆ ئهڵمانیا گرنگە ئه‌وه‌یه كه رۆڵێکی ئاشتیخوازانه‌ی هه‌بێت، پابه‌ندی به‌ڵێنه‌كانی بێت و له‌گه‌ڵ وڵاتانی دراوسێی وه‌كو فه‌ره‌نسا و به‌ریتانیا و ئیتاڵیا پێكه‌وه چاره‌سه‌ری كێشه‌كان بكه‌ن. به‌یاننامه سێ قۆڵییەکە گرنگ بوو. ده‌بێت به روون و ئاشكرا بڵێین ئیمه ئه‌رووپایین، ئیمه به به‌رپرسیارانه مامەڵه له‌گه‌ڵ دۆخه‌كه ده‌كه‌ین. ئیمه خزمه‌تكاری ئه‌مریكا نین و  و ته‌نیا بڕیارەکانی ترەمپ جێبەجێ ناكه‌ین".   ئەو پەرلەمانتارەی ئەڵمانیا گوتی: "هه‌نگاوی دیكه‌مان ئه‌وه‌یه كه رۆژی پێنجشه‌ممه له په‌رله‌مانی فیدراڵ له‌سه‌ر ئه‌و دۆخه كۆده‌بینه‌وه. چه‌ند پرسێك تاوتۆێ ده‌كه‌ین بۆ نموونه داهاتووی سوپای ئه‌ڵمانیا له عێراق له چوارچێوه‌ی بڕیاری ئه‌وروپا، هەروەها تاچه‌ند سه‌ربازه‌كانمان له عێراق پارێزراون؟  هه‌روه‌ها نابێت بڕیاری به‌په‌له بده‌ین. هه‌مو چاویان له سه‌ر رۆڵی ئه‌ڵمانیایه، ئیمه ده‌بێت رۆڵی هێوركردنه‌وه‌مان هه‌بێت".  به‌رپرسانی حكومه‌تی ئەڵمانیا ئاڵۆزبوونی ره‌وشه‌كه له به‌رژه‌وه‌ندی هیچ لایەنێک نابینن، بارودۆخەکەش بە مەترسی بۆ سەر ئاسایشی ئەوروپا دەزانن. هه‌ربۆیه بڕیاره وه‌زیرانی ده‌ره‌وه‌ی وڵاتانی یه‌كێتی ئه‌وروپا رۆژی هه‌ینی له بروكسل كۆببنه‌وه و رێگە چارەیەک بۆ بارودۆخەکە بدۆزنەوە. ئه‌ڵمانیا داواده‌كات رێگه‌نه‌درێت عێراق له‌م نێوه‌نده‌داوێران بێت.   ئه‌وه‌ی ئه‌وروپا نایه‌وێت ئه‌وه‌یه كه ئێران ببێته خاوه‌نی چه‌كی ئه‌تۆمی، ئێستا به‌هۆی گرژییه‌كانی رۆژهەڵاتی ناوەڕاست، رێكکه‌وتنی ئه‌تۆمی نێوان ئێران و ٥ وڵاتی ئەندام لە ئەنجوومەنی ئاسایش و ئه‌ڵمانیا، به سه‌رپه‌رشتی یه‌كێتی ئه‌وروپا  له‌ژێر مه‌ترسی دایه. ئەڵمانیا و وڵاتانی ئه‌وروپا ده‌یانه‌وێت هه‌رچۆنێك بێت ئه‌و رێكکه‌تنه هه‌ڵنه‌وه‌شێته‌وه. داوا له ئێران ده‌كه‌ن پابه‌ندی رێكکه‌وتنه‌كه بێت، به‌ڵام خۆیان له ترسی سزاكانی ئه‌مریكا ناتوانن بەڵێنه‌كانیان كه به ئێرانیاندابوو جێبه‌جێی بكه‌ن، ئێستا یه‌كێتی ئه‌وروپا به‌دوای چاره‌سه‌رێک بۆ ئه‌م پرسه دەگەڕێت.  به‌رپرسانی ئه‌ڵمانیا پێیانوایە ترەمپ هیچ حسابێک بۆ بارودۆخ و پێگەی ئەوان ناکات، سەرهەڵدانی ئاڵۆزی و شەڕ و  وپێكدادان له رۆژهەڵاتی ناوەڕاست مه‌ترسییه بۆ سه‌ر ئه‌وروپا و ئەڵمانیا به‌تایبه‌تی ترسی به‌هێزبوونی داعش له‌لایه‌ك و هاتنی كۆچبه‌ران له‌لایه‌كی دیکە.   مێركڵ و به‌رپرسانی حكومه‌ته‌كه‌ی له ماوه‌ی ئه‌م چه‌ند رۆژه‌دا له ده‌رگای هه‌رلایه‌ك ده‌ده‌ن كه بتوانێت رێگری لە  گرژییه‌كان بکات. هه‌ربۆیه بڕیاره مێركڵ سه‌ردانی رووسیا بكات و داوا له پووتین ده‌كات رۆڵی هه‌بێت و رێگه نه‌دات رۆژهەڵاتی ناوەڕاست ببێته پارچه‌یه‌ك ئاگر.