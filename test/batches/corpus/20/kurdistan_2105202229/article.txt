محەممەد کایا باسی لەوە کرد کە چوونی کۆمپانیاکان بە مەبەستی زیاتر فراوانکردن و گەورەکردنی بازاڕەکانیان هەنگاوێکی ئاساییە و تاوەکو ساڵی ٢٠١٧ نزیکەی ١٠ تاوەکو ١٢ کۆمپانیا باکووری کوردستانیان بەرەو شارەکانی تورکیا جێدەهێشت، بەڵام ماوەی ٥ ساڵە ئەو ژمارەیە زۆر زیاتر بووە. سەرۆکی ژووری بازرگانی و پیشەسازیی ئامەد رایگەیاند، "لە ٢٠١٧ ەوە ساڵانە لانیکەم ٧٠ و هەندێک ساڵیش دەگاتە ١٢٠ کۆمپانیا کە ناوەندەکەیان بۆ پارێزگاکانی رۆژئاوای تورکیا دەگوازنەوە. لەوەش ناخۆشتر، ئەو کۆمپانیایانە زیاتر ئەوانەن کە زۆرترین هەلی کار دروستدەکەن و زۆرترین خەڵک دەخەنە سەر کار".  سەرۆکی ژووری بازرگانی و پیشەسازیی ئامەد دەڵێت، پەیوەندییان بە بەڕێوەبەر و لایەنی پەیوەندیداری کۆمپانیاکانەوە کردووە و پرسیاریان لەبارەی گواستنەوەی ناوەندی کۆمپانیاکانیان بۆ شارەکانی تورکیا ئاراستەکردوون و لە ئەنجامدا دوو هۆکاری سەرەکی باسکراون؛ یەکەمیان کێشەی وەرگرتنی قەرزە لە بانکەکان و دووەمیشیان هۆکاری ئەمنییە.   محەممەد کایا گوتی، "بڕی ئەو قەرزە بانکییەی لە دیاربەکر بە کۆمپانیاکان دەدرێت کەمە. هەروەها ئەگەر وەریشبگیرێت، کێشەی زۆری هەیە. بەڵام لەبەر ئەوەی ناوەندی بانکەکان لە ئیستەنبووڵ و ئەنقەرەیە، ئەوان بڕەپارەی زۆر وەکو قەرزی بانکی نادەنە کۆمپانیاکانی ئامەد. لەکاتێکدا کۆمپانیایەک لە دیاربەکرەوە داوای قەرزی بانکی بکات ١ ملیۆن دۆلار وەربگرێت، ئەگەر لە شارەکانی رۆژئاوای تورکیا هەمان داواکاری ئاراستەبکات ١٥ ملیۆن بۆ ٣٠ ملیۆن لیرە قەرز وەردەگرێت. لەم دۆخەدا تۆ ناتوانیت ئەم کۆمپانیایە لێرە بوەستێنیت و رێگەی چوونی لێ بگریت. هەروەها هۆکاری ئەمنیش هەیە. کۆمپانیایەک لە دیاربەکرەوە داواکاری بۆ وەرگرتنی تەندەر بکات، لەبەر ئەوەی کۆمپانیایەکی کوردییە، یان تەندەرەکەی هەڵدەوەشێننەوە یانیش تەندەرەکە بە ئەو نادەن (ئەگەر شایستەش بێت) بەڵکو بە دووەم و سێیەمی ریزبەندییەکەی دەدەن".  محەممەد کایا ئەم شێوازە کارکردنەی بانکەکانی بە "هەڵە" ناوبرد و گوتی، کێشەکە سیاسییە، هەروەها بە پێویستی زانی حکومەتی تورکیا خۆی دەستوەردان بکات و ئەم کێشانە چارەسەر بکات.  لەبارەی ئەوەی ئەو کۆمپانیایانەی دەچنە شارەکانی تورکیا زیاتر لە کام کەرتی کاردان، محەممەد کایا گوتی: "زیاترینیان لە کەرتی بیناسازیدان. بێگومان کەرتی خۆراک و چەند کەرتێکی دیکەش دەکەونە نێو ئەو بازنەیە. بەشێکی زۆر لەو کۆمپانیایانە بەهۆی ئەوەی دەڕۆنە نێو رکابەریی وەرگرتنی تەندەری حکومەت، تووشی زنجیرەیەک کێشە دەبنەوە".  هاوکات لەگەڵ ئەم لێشاوەی کۆچی کۆمپانیا کوردییەکان لە باکوورەوە بۆ تورکیا، بەشێک لە کۆمپانیاکان لە شارەکانی تورکیاوە بەرەو باکووری کوردستان دەڕۆن، بۆ نموونە، لە ئیستەنبووڵەوە روو دەکەنە ئامەد. محەممەد کایا لەو بارەیەوە گوتی، "لێرەدا پاکێجێکی هاندانی کار هەیە بەناوی [هاندانی ناوچەی شەشەمی چڕی هێزی کار]، کۆمپانیاکان ئەگەر لەو ناوچەیەدا کار بکەن، بە رێژەیەکی بەرچاو باجیان لەسەر کەمدەبێتەوە، چونکە لەم ناوچەیەدا رێژەیەکی بەرزی گەنج هەیە. دیاربەکر لەڕووی ژمارەی گەنجانەوە بە تێکڕایی لە سێ یەکەمینی تورکیادایە. ئەو کۆمپانیایانەی دێنە ئەم ناوچەیە هیچ کێشەیەکیان لە دۆزینەوەی کارمەند نابێت چونکە گەنج لێرە زۆرە. هەروەها ئەو کۆمپانیایانە لە باری قورسی سەر باج رزگاریان دەبێت. واتا ئەگەر لێرە کرێکارێک بخەنە سەر کار بەراورد لەگەڵ شارەکانی تورکیا، باجی کەمتر بە دەوڵەت دەدەن. هەر بۆیە ئەو کۆمپانیایانە زیاتر دیاربەکر، باتمان و وان هەڵدەبژێرن، چونکە دەوڵەت ئەو پاکێجەی داناوە کە بۆ ئەوان قازانجە".  سەرۆکی ژووری بازرگانی و پیشەسازیی ئامەد بە گرنگییەوە باسی لە پەیوەندیی بازرگانیی نێوان هەرێمی کوردستان و تورکیا کرد و رایگەیاند، "پێشکەوتنی پەیوەندیی بازرگانی لەگەڵ باشووری کوردستان و باشبوونی پەیوەندییە سیاسییەکان لەگەڵ هەولێر، رێکارەکانی خاڵی سنووریی خابوور - ئیبراهیم خەلیلیش ئاسان و ئاسوودە دەکات".