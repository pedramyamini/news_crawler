گوتەبێژێک بەناوی وەزارەتی ناوخۆی بەریتانیا بە میدیای وڵاتەکەی گوتووە، "هەندێک لەو پەناخوازانە تۆماری تاوانیان هەیە. " بەڵام هەوڵی دیپۆرتکردنەوەیان لەنێوخۆی بەریتانیا هەرای ناوەتەوە بە تایبەتی لەلایەن ژمارەیەک رێکخراوی مافەکانی مرۆڤەوە.   هەرچەندە هەڵوەشاندنەوەی گەشتەکەیان کەموێنەیە لە مێژووی بڕیاری دیپۆرتکردنەوەی پەناخوازان بۆ زێدی لەدایکبوونیان، بەڵام بەگوێرەی میدیای بەریتانی، لەبەرچاوگرتنی سەلامەتییان، رۆڵێکی کارای هەبووە لە بڕیاری راگرتنی دیپۆرتکردنەوەیان.  بێڵا سانکی، بەڕێوەبەری رێکخراوی ' Detention Action ' دەڵێت، "هەڵوەشاندنەوەی ئەو دیپۆرتکردنەوە بە کۆمەڵە ' دڕندانەیە '، هەواڵێکی خۆشە بۆ باوک و دایک و منداڵ و نەوەی پەناخوازەکان کە بە دیپۆرتکردنەوەیان دەڕووخان. "  وەزارەتی ناوخۆی بەریتانیا بە پاساوی "هۆکاری کردەیی" رەتیدەکاتەوە لێدوان لەمبارەوە بدات، بەڵام گوتەبێژێکی دیکە بە گاردیانی گوتووە کە "هەندێک لەو پەناخوازانە تۆماری تاوانیان هەیە. "   بێڵا سانکی، رەخنەی تووند لە پریتی پاتێل، وەزیری ناوخۆی بەریتانیا دەگرێت و دەڵێت: ئەوەمان بۆ ئاشکرابوو کە پریتی پاتێل چۆن لەپێناو هەندێ مەرامی سیاسی ' بێ نرخ ' شکستی هێناوە لە رێزگرتن لە مافە بنچینەییەکانی خەڵک یاخود پیشاندانی توانای بنچینەیی لە کاری دیپلۆماسی لەسەر ئاستی نێودەوڵەتی.    کارین دۆیل ئەندام لە رێکخراوی بزووتنەوەی دادپەروەری کە یەکێکە لەو رێکخراوانەی بە تووندی لە دژی دیپۆرتکردنەوەی پەناخوازە کوردەکان وەستاوەتەوە، لە لێدوانێکدا بۆ میدیای وڵاتەکەی دەڵێت، "دەستبەسەرکراوەکان و خێزانەکانیان بۆ سەرنجڕاکێشانی مانشێتەکان و ئەجێندایەکی دژ بە کۆچبەری یەکلاییکەرەوە، رووبەڕووی ئەشکەنجەدانێکی ناپێویست کراونەتەوە. "  کارین دەڵێت، " وەزارەتی ناوخۆ دەیەوێ پارێزەرە چەپەکان بە شکستپێهێنانی پلانەکەیان تۆمەتباربکات، بەڵام  پلانی دیپۆرتکردنەوەی بەکۆمەڵی لەمجۆرە بە قورس دەوەستێتەوە، سەرناگرێ و نایاسایی و نادادپەروەری گەورەن. "  هەرچەند بڕیاری دیپۆرتکردنەوەی پەناخوازە کوردەکان کە بەهۆکاری ئەمنی ناو و ناونیشانیان ئاشکرا نەکراوە راگیراوە، بەڵام وەزارەتی ناوخۆی بەریتانیا سوورە لەسەر جێبەجێکردنی ئەجێندای وڵاتەکەیان بۆ دیپۆرتکردنەوەی ئەو کەسانەی کە تۆماری تاوانیان لە بەریتانیا هەیە.  گوتەبێژێک بەناوی وەزارەتی ناوخۆی بەریتانیا باسی لەوە کرد، "بێگومان دەبێ تاوانکارە بیانییەکان دیپۆرتبکرێنەوە، هیچ پاساوێکیش ناهێنینەوە بۆ دەرکردنی تاوانکارە بیانییەکان بۆ ئەوەی خەڵک سەلامەت بن. "   بە گوتەی گوتەبێژەکە، "وەزارەتی ناوخۆ بەرەبەرە لە رێگەی گەشتی ئاسمانی ئەو کەسانە دەنێرێتەوە وڵاتەکانیان کە هیچ مافێکیان نییە لە بەریتانیا بمێننەوە. پلانی نوێ بۆ کۆچبەری، کەموکوڕییەکانی سیستمی کۆچبەری چاکدەکاتەوە و ئەوانەش لە وڵاتەکە دەردەکات کە مافیان نییە لێرە بمێننەوە. "  رۆژی پێنجشەممە ٢٦ - ٥ - ٢٠٢٢، حکومەتی هەرێمی کوردستان راگەیێندراوێکی سەبارەت بە ناردنەوەی زۆرەملێی کۆچبەرانی کورد لە بەریتانیاوە بڵاوکردەوە و رایگەیاند، "حکومەتی هەرێمی کوردستان هیچ جۆرە رێکكەوتنێکی لەگەڵ بەریتانیا نییە بۆ ناردنەوەی زۆرەملێ. به روونی ده‌یڵێین لە سەردانی فەرمی سەرۆکی حکومەتی هه‌رێمی کوردستان و کۆبوونەوەی لەگەڵ وەزیری ناوخۆی بەریتانیا بە هیچ شێوەیەک پرسی ناردنه‌وەی زۆرەملێ باس نەکراوە و هیچ رێککه‌وتنێکیش له‌وباره‌یه‌وه نه‌کراوه. هه‌رێمی کوردستان و شانشینی یه‌کگرتووی بەریتانیا له‌سه‌ر ئاستی نه‌هێشتنی تاوانی رێکخراو و به‌دواداچوونی تاوانباران و بازرگانانی مرۆڤ هاوئاهەنگن و هاوکاریی یەکدی ده‌که‌ن. "