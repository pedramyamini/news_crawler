ئەحمەد ئەنوەر، سەرۆکى دەستەى دەستپاکیى هەرێمى کوردستان رۆژی پێنجشەممە ١٩ - ٥ - ٢٠٢٢ بە تۆڕى میدیایی رووداوى راگەیاند، رۆژی پێنجشەممە دەستەکەیان لە هەولێرى پایتەختى هەرێمى کوردستان رێککەوتنێکى لەگەڵ ئەنجوومەنى بنبڕکردنى سپیکردنەوەى پارە و پاردارکردنى تیرۆرى سەر بە بانکى ناوەندیى عێراق واژۆکرد بۆ گۆڕینەوەى زانیاریی تایبەت بە رێگرى لە سپیکردنەوەى پارە.  سەرۆکى دەستەى دەستپاکیى هەرێمى کوردستان گوتى: "ئەو رێککەوتنە سوودى زۆرى بۆ هەردوولا دەبێت بۆ رێگرى لە سپیکردنەوەى پارە لەڕێگەی کەسانێک کە لە ناوچەکانى نێوەڕاست و باشوورى عێراق دێنە هەرێمى کوردستان بۆ سپیکردنەوەى پارە و بەپێچەوانەشەوە".  ١٩ ـى ئایارى ٢٠٢٢، بانکى ناوەندیى عێراق لە راگەیێندراوێکدا ئاماژەى بەوەدا کە "ئەو رێککەوتنە بۆ پێکەوەکارکردنی نێوانیانە لەبارەى بابەتە داراییە گومانلێکراوەکان، رێگرى لە سپیکردنەوەى پارە، پارەدارکردنى تیرۆر، گەڕاندنەوەى پارە بەهەدەربراوەکان و جێبەجێکردنى پابەندبوونەوەکانی عێراق بەرامبەر رێکخراوە نێودەوڵەتییەکانى تایبەت بە بنبڕکردنى سپیکردنەوەى پارە و پارەدارکردنى تیرۆر".  سەرۆکى دەستەى دەستپاکیى هەرێمى کوردستان رایگەیاند، ئەو رێککەوتنە دەروازەى دەرەوە بۆ دەستەکەیان دەکاتەوە، ئەوەش لەڕێگەى ئەنجوومەنى بنبڕکردنى سپیکردنەوەى پارە و پاردارکردنى تیرۆر.  ئەو ئەنجومەنە بە گوێرەى یاساى بنبڕکردنى سپیکردنەوەى پارە و پارەدارکردنى تیرۆر دامەزراوە و ساڵى ٢٠١٥ لەلایەن پەرلەمانى عێراقەوە پەسند کرا.