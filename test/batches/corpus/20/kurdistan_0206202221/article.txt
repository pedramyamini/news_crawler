رۆژی ٢ - ٦ - ٢٠٢٢، دکتۆر شێروان سادق، بەڕێوەبەری کۆنتڕۆڵی جۆریی دەرمان لە هەرێمی کوردستان لەبارەی دەرمانی ساختە و قاچاخ و دەرمانی کواڵێتیی خراپەوە بە تۆڕی میدیایی رووداوی راگەیاند: "ئێستا چاودێریکردن و پشکنینی دەرمان و بەدواداچوون بۆ کۆگە و کۆمپانیاکانی دەرمان لە باشترین حاڵەتدایە و دەتوانین بڵێین بەگشتی دۆخی دەرمان بەراورد بە پێشوو، زۆر زۆر باشتربووە. " دکتۆر شێروان سادق هۆکارەی ئەوەی باسی دەکات بۆ ئەوەی گەڕاندەوە کە "کواڵیتی کۆنتڕۆڵ لە رووی توانای مرۆیی و ستاف و ئامێر و پێداویستی و هاوئاهەنگی دامەزراوەکانەوە زۆر باشتربووە و ئێستا سێ هێندەی چەند ساڵێکی لەمەوبەر کاردەکەین؛ ئەوەش وایکردووە دەرمانی ساختە و قاچاخ و کێشەکانی دەرمان کەمببنەوە. "  سەبارەت بە ستیکەریش، دکتۆر شێروان سادق گوتی: "لە سەرەتای ساڵی ٢٠٢٢ ـەوە توانای پشکنینی دەرمان بەشێوەی ستاندار و لەکاتی خۆی و بەخێرایی بەڕێوەدەچێت و هیچ دەرمانێک لە ساڵی ٢٠٢٢ هاتبێتە نێو هەرێمی کوردستانەوە بەبێ ستیکەر نەچووەتە بازاڕەکانەوە؛ ئەو دەرمانەشی ماوە لە بازاڕەکاندا ستیکەریان پێوە نییە، هی پێشترە و زۆر کەمبووەتەوە. "  بەگوتەی بەڕێوەبەری کۆنتڕۆڵی جۆریی دەرمان لە هەرێمی کوردستان، ئامارەکانی کۆنتڕۆڵی جۆریی دەرمان لە هەرێمی کوردستان لەبارەی دەرمان و کۆمپانیا و کۆگەنەوە لەماوەی ساڵانی ٢٠٢٠، ٢٠٢١ و پێنج مانگی ساڵی ٢٠٢٢ بەمشێوەیەیە:  لە دوو ساڵ و پێنج مانگدا ١٧٦ تۆن دەرمان دەستی بەسەرداگیراوە  - ئامارەکانی دەرمانی دەستبەسەرداگیراو:  - پێنج مانگی یەکەمی ساڵی ٢٠٢٢: سێ تۆن   سەردان و داخستنی کۆگەکانی دەرمان لە ماوەی دوو ساڵ و پێنج مانگدا بەمشێوەیەبووە:  - لە ساڵی ٢٠٢٠ دا پێنج کۆگەی دەرمان داخراون  - لە ساڵی ٢٠٢١ دا ٢٣ کۆگەی دەرمان داخراون  - لە پێنج مانگی یەکەمی ساڵی ٢٠٢٢ دا شەش کۆگەی دەرمان داخراون  ئامارەکانی سەردان و داخستنی کۆمپانیاکانی دەرمان لە ماوەی دوو ساڵ و پێنج مانگدا بەمشێوەیەبووە:   - لە ساڵی ٢٠٢٠ دا ٤٧ سەردانی کۆمپانیاکانی دەرمان هەبووە و ٢٧ کۆمپانیایان داخراون  - لە ساڵی ٢٠٢١ دا ٨٥ سەردانی کۆمپانیای دەرمان هەبووە و ٥٤ کۆمپانیایان داخراون  - لە پێنج مانگی یەکەمی ساڵی ٢٠٢٢ دا ١٠٧ سەردانی کۆمپانیا هەبووە و ٣٤ کۆمپانیایان داخراون  ئاماری سەردانی دەرمانخانەکان لە ماوەی دوو ساڵ و پێنج مانگدا بەمشێوەیە بووە:  - لە ساڵی ٢٠٢٠ دا سەردانی ١٥ دەرمانخانە کراوە و حەوت دەرمانخانەیان داخراون  - لە ساڵی ٢٠٢١ دا سەردانی ٢٥ دەرمانخانە کراوە و ١٤ دەرمانخانەیان داخراون  - لە پێنج مانگی یەکەمی ساڵی ٢٠٢٢ دا سەردانی ٢٨ دەرمانخانە کراوە و هەشت دەرمانخانەیان داخراون  سەبارەت بە سەرچاوەی دەرمان لە هەرێمی کوردستان، دکتۆر شێروان سادق، بەڕێوەبەری کۆنتڕۆڵی جۆریی دەرمان لە هەرێمی کوردستان رایگەیاند: "لە زۆرینەی وڵاتانەی جیهانەوە دەرمان دەهێندرێت، بەڵام دەبێت بەپێی رێنماییەکانی وەزارەتی تەندروستی و کواڵیتی کۆنتڕۆڵی دەرمان بێت. "  بۆ دەرمانی قاچاخیش، دکتۆر شێروان گوتی: "زۆر جار لە کەرکووک و بەغدا و ناوچەکانی دیکەی عێراقەوە دەهێندرێت. زۆر جار ئەو دەرمانانەی کە لاساییکردنەوەی کۆپیکردنەوەی بەرهەمی سەرەکییە، کوالێتی خراپە. "  لەبارەی کۆبوونەوەی رۆژی پێنجشەممە ٢ - ٦ - ٢٠٢٢ ـی پەرلەمانی کوردستان لەبارەی دەرمانەوە کە وەزیری تەندروستیش ئامادەبوو، بەڕێوەبەری کۆنتڕۆڵی جۆریی دەرمان لە هەرێمی کوردستان باسی لەوە کرد: "پێش دوو ساڵ، لیژنەی تەندروستیی پەرلەمانی کوردستان راپۆرتێکیان لەبارەی کێشە و گرفتەکانی دەرمان و کوالێتییەکەی ئامادەکرد؛ ئێمە ٩٠ % ـی راسپاردەکانی راپۆرتەکەمان جێبەجێکرد و ئەمڕۆ بە ئامادەبوونی وەزیری تەندروستی باس لە جێبەجێکردنی ئەو خاڵانە کرا کە بوونە هۆی باشترکردنی کارەکانمان. "   هەر ئەمڕۆ پێنجشەممە جەلال محەممەد ئەمین، ئەندامی لیژنەی کاروباری تەندروستی و ژینگە و مافی بەکاربەری پەرلەمانی کوردستان، لەبارەی کوالێتیی دەرمان لە بازاڕەکانی هەرێمی کوردستان بە تۆڕی میدیایی رووداوی گوت: "راستە بڕی دەرمانی قاچاخ و ساختە و کوالێتی نزم لە هەرێمی کوردستان بە رێژەیەک کەمبووەتەوە، بەڵام بەو شێوەیە نییە کە بڵێین بنبڕکراوە؛ تاکە چارەسەری نەهێشتنی دەرمانی ساختە و کوالێتی نزم ئەوەیە کۆمپانیایەکی نیشتمانی بۆ دەرمان دابمەزرێندرێت کە سەر بە حکومەت بێت و بەرپرس بێت لە هێنانی دەرمان و جۆرەکانی و دواتر بەسەر کۆمپانیاکان دابەشی بکات؛ بەوەش رێگە لە دەرمانی ساختە دەگیرێت و رێگە لە یاریکردنیش بە نرخەکەیەوە دەکرێت؛ ئەو کۆمپانیایەش لە هەموو وڵاتێکدا هەیە. "  سەبارەت بە گرانبوونی نرخی دەرمان، ئەو ئەندامەی پەرلەمانی کوردستان ئەوەی خستەڕوو: "نرخی دەرمان لە هەرێمی کوردستان زۆر بەرزە، بەراورد بە حەوت ساڵ لەمەوبەریش زۆر بەرزبووەتەوە و هەر زیاد دەبێت؛ بۆ نموونە لەساڵی ٢٠١٧ ـەوە نرخی دەرمان لە هەرێمی کوردستان بە رێژەی ٣٠٠ % بەرزبووەتەوە. "  ئەندامەکەی لیژنەی کاروباری تەندروستی و ژینگە و مافی بەکاربەری پەرلەمانی کوردستان، تایبەت بە هۆکارەکانی بەرزبوونەوەی نرخی دەرمانیش چەند هۆکارێک باس دەکات و دەڵێت: "بەشێکی زۆری کۆمپانیاکان ئەوانەی دەرمان دەدەنە حکومەتی هەرێمی کوردستان و بۆ نەخۆشخانەکانی دابیندەکەن، بەهۆی ئەوەی حکومەت پارەیان لەکاتی خۆیدا ناداتەوە، ئەوانیش گرانتر دەرمانەکە دەدەنە حکومەت و وەکو سوود دەیخەنە سەر نرخی راستەقینە، جگە لەوە نرخی دۆلار و ژمارەیەک هۆکاری دیکەش هەن کە لە پشت بەرزبوونەوەی نرخی دەرمانەوەن لە هەرێمی کوردستاندا. "