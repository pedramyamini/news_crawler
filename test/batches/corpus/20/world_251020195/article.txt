ئاناگرێت كرامپ كارنباوه‌ر، وه‌زیری به‌رگریی ئه‌ڵمانیا و سه‌رۆكی پارتی كریستیان دیموكرات ده‌ستپێشخه‌رییه‌كی وڵاته‌كه‌ی بۆ دروستكردنی ناوچه‌یه‌كی ئارام له ژێر چاودێری نێوده‌وڵه‌تی له میانی كۆبوونه‌وه‌كانی وه‌زیرانی به‌رگریی وڵاتانی ئه‌ندام له ناتۆ خسته به‌رده‌م هاوشانەکانی.  میدیای ئەڵمانی له راپۆرتێكدا هه‌ندێك ورده‌كاری ئه‌و هه‌وڵه‌ی وه‌زیری به‌رگریی وڵاته‌كه‌ی ئاشكردووه و تێیدا هاتووه، "له حاڵه‌تی قبووڵکردنی ئه‌و پێشنیازه‌ی كرامپ كارنباوه‌ردا، ئه‌ڵمانیا ده‌توانێت ٢٥٠٠ سه‌ربازی خۆی بنێریته سووریا".  به‌پێی ئه‌و پێشنیازەی ئەڵمانیا، ناوچه‌ی ئارام لە ژێر چاودێری نه‌ته‌وه یه‌كگرتووه‌كان یان هێزێكی فره‌نه‌ته‌وه‌یی ده‌بێت و "ناوچه‌كه دابه‌شده‌كرێت بۆ چەند بەشێک و هه‌ر یه‌كێك له‌و بەشانە ٤٠ كم فراوان و ٣٠ كم قووڵ ده‌بێت. هه‌ر وڵاتێك سەرپەرشتی یەکێک لەو بەشانە بکات".   به‌رپرسه سه‌ربازییەکان كه ئه‌و پلانه‌یان داڕشتووە ده‌ڵێن "پاكێجێكی ته‌واوه" و هێزی سەربازی و تایبەت و تانک و تیمی تایبەت بە هەڵگرتنەوەی مین لەخۆی دەگرێت و هاوکات بەرلین ئامادەیە سوود لە فڕۆکە جەنگییەکانیشی وەربگرێت.   یانس ستۆڵتنبێرگ، سكرتێری ناتۆ لەبارەی ئه‌و پێشنیازه‌ی ئه‌ڵمانیا رایگەیاند  "پێشوازی له‌و پێشنیازه‌ی ئه‌ڵمانیا ده‌كه‌ین، به‌ڵام زۆر پرسیار هه‌ن ده‌بێت وه‌ڵامیان بدرێته‌وه".  دیدیر ره‌ینده‌رس، وه‌زیری به‌رگریی به‌لجیكاش پێیوایه "له سه‌ر زه‌وی گۆڕانكاری دروستبووه و ده‌بێ سه‌ره‌تا چاودێری بارودۆخه‌كه بكرێت و پاشان بڕیار له‌باره‌ی هه‌نگاوی داهاتوو بدرێت".  بەڵام رووسیا ره‌تیده‌كاتەوە ناوچه‌ی ئارامی باكووری رۆژهه‌لاتی سووریا له ژێر چاودێری هێزیكی سه‌ر به ناتۆ یان هێزێکی نێوده‌وڵه‌تی بێت.