ناسر عەلی، نێردراوی رووداو لە مۆمبای رایگەیاند: بڕیارە کاژێر ١٥: ٣٠ خولەکی ئێوارەی ئەمڕۆ یەکشەممە ٣ - ١١ - ٢٠١٩ لە میانی بەڕێوەچوونی گەورەترین رێوڕەسم خەڵاتی نێودەوڵەتی دایکە تێرێزا دابەشبکرێت، بۆ ئەمساڵیش نووسینگەی رفێندراوانی کوردی ئێزدی دەستنیشانکراوە بۆ وەرگرتنی ئەو خەڵاتە، رزگاربوویەکی دەستی داعش لەگەڵ بەرپرسی نووسینگەی رفێندراوانی کوردی ئێزدی و شاندێک لە هەرێمی کوردستانەوە لە شاری مۆمبای ئامادەن.  لە میانی رێوڕەسمەکەی ئەمڕۆ خەڵاتەکە هەم دەدرێتە رزگاربوویەکی دەستی داعش بەناوی ئیمان عەبدوڵڵا و هەم خودی نووسینگەی رفێندراوانی کوردی ئێزدی.  خەڵاتی دایکە تێرێزا لە ساڵی ٢٠٠٥ ـەوە ساڵانە دەبەخشرێتە ١٠ کەسایەتی و چالاکڤانی جیھانی کە رۆڵیان لە کاری خۆبەخشی و خزمەتکردنی مرۆڤایەتی و پێکەوەژیان و ئاشتی ھەبووە لە جیهاندا.  ساڵی رابردوو و لە ٢١ - ١٠ - ٢٠١٨، هەریەکە لە لەیلا تەعلو، کوردی ئێزدی رزگاربووی دەستی داعش و ئێدیس پەشار، رزگاربووی کومەڵکوژی گوندی کۆچۆ، خەڵاتی دایکە تێرێزایان وەرگرت و لە دوای وەرگرتنی خەڵاتەکەش گوتەیەکیان پێشکەش کرد.  ئێدیس پەشار سلۆ، لەدوای وەرگرتنی خەڵاتەکە بە بەشداربووانی رێوڕەسمەکەی راگەیاند، لە گوندی کۆچۆ ٢٨ کەسی ماڵی ئێمە گیران و داعش ژمارەیەکی کووشتن، بە هەوڵی نووسینگەی سەرۆکوەزیرانی کوردستان ١٩ ـیان رزگارکران و گەڕانەوە.  دواتر لەیلا تەعلو، کوردی ئێزدی رزگاربووی دەستی داعش، لەگوتەیەکدا سەرنجی بەشدارانی بۆ چیرۆکی کارەساتباری خۆی راکێشا و رایگەیاند، ١٩ کەسمان بە دەستی داعش دەستگیرکران و، ١٠ کەسیان بە هەوڵی سەرۆکوەزیرانی کوردستان ئازادکران.  نووسینگەیی رزگارکردنی رفێندراوانی کوردانی ئێزدی بە بڕیاری نێچیرڤان بارزانی لە ٢٠١٤ کرایەوە. تاوەکو ئێستا ٣٥١٥ کەس رزگارکراون. ١٩٨٣ کەس لەوانە منداڵن. ١١٩٣ کەسیان ژن و ٣٣٩ کەس لەو رزگارکراوانە پیاون.  ئیمان عەبدوڵڵا رزگاربووی دەستی داعش کە بەناوی نووسینگەکەوە ئەو خەڵاتە وەردەگرێت ساڵی ٢٠٠١ لە گوندی تلقەسەبی سەر بە قەزای شنگال لەدایکبووە.  لە ٣ - ٨ - ٢٠١٤ لەگەل خێزانەکەی کە ژمارەیان ٨ کەس بوون لە شنگال کەوتنە دەستی داعش. سێ جار لەلایەن داعشەوە کڕین و فرۆشتنیان پێ کراوە. لە ٢٨ - ٤ - ٢٠١٥ بەھاوکاری نووسینگەی رزگارکردنی رفێندراوانی ئێزدی رزگارکرا. ھەموو ئەندامانی خێزانەکەی رزگارکران، بەڵام ھێشتا بەشێک لە کەسوکاری لە دەستی داعش دان. بەگوتەی خۆی هەموو جۆرە ئەشکەنجەدانێک لای چەکدارانی داعشەوە بینیوە.