ئەحمەد خورشید، مەڕدارێکی گوندی جەبەل بۆرە و دەڵێت، "لەبەر ئەوەی خەرجی گرانە، ئەگەرنا ئالیک وەک جاران بووایە هەر دەمتوانی یارمەتیی بدەم بەبۆنەی ئەو بێ لەوەڕییەوە کەس شوانی ناکات. "      ئەو کە تەمەنێکی لە گوندی جەبەل بۆر بە بەخێوکردنی مەڕ و ماڵاتەوە بەسەربردووە، دەڵێت، لە تەمەنیدا وشکەساڵی "وامنەبینیوە. "      ئەحمەد خورشید ئاماژەی بەوەش کرد، "تەمەنم دوو ساڵ بووە، هاتووینەتە ئەم گوندە، ئێستا تەمەنم ٧٤ ساڵە وەک ئەم دوو ساڵەم نەبینیوە لەسەر یەک. ساڵ هەبووە درەو نەدەکرا، بەڵام پوش و پەڵاش هەر دەبوو. "   گەرچی ساڵانی رابردوو لەم وەرزەدا مەڕ و بزن پێویستیان بە ئالیک نەدەبوو بەهۆی لەوەڕی گیا و پەرێزەوە، بەڵام ئەمساڵ دەبێت لە رۆژێکدا دووجار ئالیک بخرێتە بەردەم ئاژەڵەکانیان.   ئەگەرچی نرخی ئاژەڵ دابەزیوە، بەڵام بەهۆی گرانی ئالیک و نەبوونی لەوەڕ و گرانی خەرجی بەخێوکردنی، نرخی گۆشت لە بازاڕەکان گرانبووە، کیلۆیەک گۆشتی بێ ئێسک نزیک دەبێتەوە لە ١٧ هەزار دینار، چونکە گۆشتفرۆشەکان کاتێک ئاژەڵی لاواز دەکڕن پارەیەکی زۆر بە قەڵەوکردنی خەرج دەکەن تاوەکو بەکەڵکی ئەوەبێت گۆشتەکەی ساخ بکەنەوە.   جەوهەر ئەحمەد، گۆشتفرۆشێکە و دەڵێت، "ئاژەڵ ئێستا کڕینی خواستی کەمی لەسەرە فرۆشتن خواستی زۆرە، هەموو خەڵک دەیفرۆشێت چونکە پێی بەخێوناکرێت، ئالیکەکەی زۆر گرانە. "  بەپێی گوتەی کەشناسی کەرکووک، ئەمساڵ رێژەی باران بارین ١١٧ ملیم بووە. لەکاتێکدا ساڵانە بە بەردەوامی زیاتر لە ٢٠٠ ملیم باران لە پارێزگاکە باریوە جگە لە ٢٠٢١ کە بەهەمان شێوەی ئەمساڵ وشکەساڵی راگەیێندرا.