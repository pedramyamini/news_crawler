وەزارەتی بەرگریی تورکیا بەیانیی ئەمڕۆ یەکشەممە ٢٩ی ئایاری ٢٠٢٢ رایگەیاند، سەربازێک بە پلەی عەریف لە سوپای وڵاتەکەی بەناوی حەسەن چاتاڵ بە تەقینەوەی بۆمبێکی چێندراوی پارتی کرێکارانی کوردستان - پەکەکە لە ناوچەی ئۆپەراسیۆنی چڕنووک - قوفڵ کوژراوە و سەربازێکی دیکەش بریندار بووە.  ناوەندی راگەیاندنی هێزەکانی پاراستنی گەل - هەپەگە کە باڵی سەربازیی پەکەکەیە، لە دوایین راگەیێندراویدا کە رۆژی شەممە ٢٨ی ئایاری ٢٠٢٢ بڵاویکردووەتەوە، ئاماژەی بەوە داوە، هێزەکانیان لە ناوچەی زاپ، سێ سەربازی سوپای تورکیایان کوشتووە و تەرمی دووانیان بەدەستەوەیە.  رۆژی ١٨ی نیسانی ٢٠٢٢، ئۆپەراسیۆنی ناسراو بە چڕنووک - قوفڵ لەلایەن سوپای تورکیاوە لە ناوچەکانی ئاڤاشین، مەتین و زاپ لە خاکی هەرێمی کوردستان بۆسەر گەریلاکانی پەکەکە دەستیپێکرد.  وەزارەتی بەرگریی تورکیا گیانلەدەستدانی ١١٨ گەریلا و کوژرانی ٢٠ سەربازی سوپای وڵاتەکەی راگەیاندووە. لە بەرامبەردا هەپەگە کوژرانی ٥٠١ سەربازی تورکیا و گیانلەدەستدانی ٣٢ گەریلا و پچڕانی پەیوەندیی بە دوو تیمی گەریلا راگەیاندووە.