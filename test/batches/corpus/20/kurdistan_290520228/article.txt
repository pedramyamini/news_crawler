لە راگەیێندراوەکەدا هاتووە، "ماوەیەکە هەڵوێستی دوژمنکارانەی بەرنامە بۆداڕێژراو لە دژی زمانی کوردی دەستیپێکردووە و ئەمجارەش بە قەدەخەکردن و رێگریکردن لە کۆنسێرتی هونەری و شانۆگەریی هونەرمەندانی کورد درێژەی پێدەدرێت. "   لە بەشێکی دیکەی راگەیێندراوەکەدا باس لەوە کراوە، دوایین جار رۆژی ٢٧ ـی ئایاری ٢٠٢٢، قایمقامی توخ لە پارێزگای بەدلیس رێگریکرد لە ئەنجامدانی شانۆگەریی کوردی و پاساوەکانیش ناڕەوان و مەبەستی سەرەکیی لە پاساوهێنانەوە تەنیا رێگریکردنە لە چالاکییە هونەرییە کوردییەکان و دەشڵێن، "بایەخدانی کورد بە هونەر و ئەدەبیات و زمانی کوردیی، نیگەرانی کردوون".   لە راگەیێندراوە هاوبەشەکەدا هەر ٢١ رێکخراوەکە دەڵێن، "زمان و کولتووری کوردی بێ خاوەن نییە، ئێمە خاوەندارێتیی دەکەین. " ئاماژە بەوەش دەکەن، "ئەگەر لە پارێزگایەک و شارۆچکەیەک قەدەخە بکرێت، لە شوێنێکی دیکە زیندووی دەکەینەوە. "  ئەو رێکخراوانە باسیان لەوەش کردووە، "بە چڕینی گۆرانیی کوردی و چالاکیی هونەری خاوەندارێتیی لە زمانی کوردی دەکەین و هەموو شوێنێک دەکەینە شانۆ و پێگە بۆ زیندووکردنەوەی زمانی کوردی. کورد هیچ کاتێک بە گوشار و قەدەخەکردن چۆک دانادات و بەردەوام دەبین لە خەباتی خاوەندارێتیکردن بۆ زمانی کوردی. "  رۆژی یەکشەممە، ١٥ ـی ئایاری ٢٠٢٢، لەلایەن شارەوانیی دەرینجە لە پارێزگای کۆجائەلی کە لە لایەن ئاکپارتییەوە بەڕێوەدەبرێت، کۆنسێرتی ئاینور دۆغان کە بڕیاربوو رۆژی ٢٠ ـی ئایار لەو شارۆچکەیە بەڕێوەبچێت، هەڵوەشایەوە. هەروەها لە ماوەی ئەم مانگەدا لە تورکیا و باکووری کوردستان حەوت کۆنسێرت و چوار شانۆگەریی قەدەخەکران.