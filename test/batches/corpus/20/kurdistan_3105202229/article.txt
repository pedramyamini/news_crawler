رۆژی سێشەممە ٣١ - ٥ - ٢٠٢٢، پەیامنێری رووداو لە کەرکووک گوتی، کاژێر ٧: ٣٠ ـی ئێوارەی ئەمڕۆ سێشەممە لە رێگەی خورماتوو - سلێمان بەگ، رووداوێکی هاتوچۆ روویدا کە یەکێک لە ئۆتۆمبێلەکان لە جۆری ئۆپڵ بوو و دوای ئەوەی تایەیەکی دەتەقێت و دەچێتە سایدی بەرامبەر، شۆفێرەکە کۆنتڕۆڵ لەدەستدەدات و خۆی بە بارهەڵگرێکدا دەکێشێت و دەستبەجێ گیان لەدەستدەدات و برایەکی کە لەگەڵیدا بووە بە سەختی بریندار دەبێت و رەوانەی نەخۆشخانەی کەرکووک دەکرێت.  لەبارەی ئەو دوو برایەی توشی رووداوەکە بوون، پەیامنێری رووداو گوتی، "ئەو دوو برایە خەڵکی قەزای بەلەدن و ئاوارەن و لەدەورووبەری قەزای کفری نیشتەجێن؛ ئەوەی گیانی لەدەستدا تەمەنی ٤٠ ساڵ بوو و بریندارەکەش تەمەنی ٢٣ ساڵە. "  خورماتوو یەکێکە لە قەزاکانی پارێزگای سەلاحەدین و دەکەوێتە نێو سنووری ناوچە کوردستانییەکانی دەرەوەی ئیدارەی هەرێمی کوردستان و جگە لە بەستنەوەی چەندین پارێزگا بە یەکترەوە، خاوەنی رێگەیەکی سەرەکییە بۆ بەستنەوەی کەرکووک بە بەغداوە و بە یەکێک لە رێگە قەرەباڵخەکان دادەنرێت و هاتووچۆیەکی زۆری لەسەرە.