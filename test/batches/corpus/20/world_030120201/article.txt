مایک پۆمپەیۆ، وەزیری دەرەوەی ئەمریکا لە لێدوانێکیدا بۆ کەناڵی سی ئێن ئێنی ئەمریکی گوتی هێرشەکەی ئەمریکا پشتبەستوو بوو بە "زانیاری هەواڵگری" کە ئاماژەی بەوە دەدا قاسم سولەیمانی پلانی دادەڕشت بۆ ئەنجامدانی هێرشێک لە ناوچەکەدا.  وەزیری دەرەوەی ئەمریکا دەشڵێت ئەو هێرشەی کە قاسم سولەیمانی تێیدا کوژرا، بووە هۆی ئەوەی کە ژیانی دەیان خەڵکی ئەمریکی پارێزراوبێت. ئەو هێرشانەش کە قاسم سولەیمانی پلانی بۆ دانابوو. بڕیاربوو لە رۆژهەڵاتی نێوەڕاست ئەنجامیان بدات.   سەرلەبەیانی رۆژی هەینی سوپای پاسداران و پێنتاگۆن رایانگەیاند کە قاسم سولەیمانی، فەرماندەی سوپای قودسی سوپای پاسدارانی ئێران لە هێرشێکی ئەمریکادا کوژراوە. هێرشەکە دوو ئۆتۆمبێلی لە فڕۆکەخانەی نێودەوڵەتیی بەغدا کردووەتە ئامانج. حەشدی شەعبی رایگەیاندووە کە هاوکات مەهدی موهەندیس، جێگری سەرۆکی دەستەی حەشدی شەعبییش کوژراوە. ئەمریکا دەڵێت، قاسم سولەیمانی بەرپرسبووە لە هێرشەکەی حەشدی شەعبی بۆ سەر بنکەی سەربازیی کەی وەن لە کەرکووک و خۆپیشاندانەکەی سەر باڵیۆزخانەی ئەمریکا لە بەغدا.