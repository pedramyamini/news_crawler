مارک میڵی، سوپاسالاری ئەمریکا لە کۆنفرانسێکی رۆژنامەڤانیدا رایگەیاند، دوو چەکداری داعشیان لەکاتی رووبەڕووبوونەوەی هێزەکانیان لەگەڵ ئەبوبەکر بەغدادی، سەرکردەی داعش دەستگیرکردووە.  میڵی راشیگەیاند، ئەو دوو کەسە ئێستا لەلایەن هێزەکانی ئەمریکا دەستبەسەرن.  هاوکات لە کۆنفرانسە رۆژنامەڤانییەکەدا، مارک ئیسپەر، وەزیری بەگریی ئەمریکا بەشداربوو و ئیسپەر رایگەیاند، کوژرانی بەغدادی، کۆتایی بە جیهانی تیرۆیستی ناهێنێت لە سووریا، بەڵام پەیامێکی بەهێزیشە بۆ ئەو کەسانەی گومانیان لە خواست و پابەندی ئەمریکا هەیە بۆ تێکشکاندی تیرۆریستان.  مارک ئیسپەر، وەزیری بەرگریی ئەمریکا گوتی "مردنی بەغدادی کۆتایی بە جیهانی تیرۆر یانیش شەڕو ململانێکانی سووریا ناهێنێت، بەڵام بەدڵنیاییەوە پەیامێکی بەهێز دەنێرێت بۆ ئەو کەسانەی گومانیان لە بڕیار و هۆشدارییەکانی ئەمریکا هەیە بۆ تیرۆرستان کە پێیانوایە دەتوانن خۆیان حەشاربدەن".  رۆژی (یەکشەممە ٢٧ - ١٠ - ٢٠١٩) دۆناڵد ترەمپ، سەرۆکی ئەمریکا بە فەرمی کوشتنی ئەبوبەکر بەغدادی، خەلیفەی داعشی راگەیاند و گوتی، بەغدادی لە ئۆپەراسیۆنێکی دوو کاژێریدا لەگەڵ سێ لە منداڵەکانی و چەند چەکدارێکی دیکەی داعش لە باکووری رۆژهەڵاتی سووریا کوژراوە.   ئۆپەراسیۆنی کوژرانی ئەبوبەکر بەغدادی  هەشت هەلیکۆپتەری سەربازی لە ئۆپەراسیۆنی کوشتنی بەغدادی بەشداربوون و بۆماوەی ١٢٠ خولەک شوێنەکەی بەغدادیان بۆردوومانکردووە، ٩ چەکداری داعشیان کوشتوون و چەند چەکدارێکی دیکەشیان دەستگیرکردوون.  لەکاتی ئۆپەراسیۆنەکەدا، پاسەوانەکانی بەغدادی بە چەکی قورس وەڵامی هێرشەکەی سوپای ئەمریکایان داوەتەوە، بەڵام دواجار چەکدارەکان کوژراون و بەغدادیش لە نێو تونێلکێدا لەگەڵ سێ لە منداڵەکانی خۆی تەقاندووەتەوە.  تاوەکو ئێستا بەوردی زانیارییەکان لەبارەی چۆنییەتی دۆزینەوەی شوێنی بەغدادی روون نییە، دەزگای هەواڵگری عێراق رایگەیاندووە، ئەوان زانیارییەکانیان لەبارەی شوێنی بەغدادی بە هاوپەیمانان و دەزگای هەواڵگریی ئەمریکا داوە.  بەدەر لە عێراقیش، بەرپرسانی تورکیا دەڵێن، بەغدادی ٤٨ کاژێر بەر لە ئەنجامدانی ئۆپەراسیۆنەکە چووەتە شوێنی رووداوەکە و سوپای تورکیا زانیاری پێشوەختەی هەبووە و لەگەڵ هاوپەیمانان هاوئاهەنگی کردووە.  هێزەکانی سووریای دیموکراتیش، کە هاوبەشی سەرەکی ئەمریکان لە سووریا رۆژی یەکشەممە لە کۆنفرانسێکی رۆژنامەڤانیدا رایانگەیاند، ئەوان هاوئاهەنگی تەواویان هەبووە و زانیارییەکانیان لەگەڵ هاوپەیمانان هاوبەشی پێکردووە و هاوکاربوون لە کوشتنی ئەبوبەکر بەغدادی، خەلیفەی داعش.