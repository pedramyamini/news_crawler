رۆژی یەکشەممە، ٢٩ - ٥ - ٢٠٢٢، نەهرۆ عەبدوڵڵا، بەڕێوەبەری ناحیەی سەنگەسەر لەبارەی کوشتنی گەنجەکەوە کە ناوی (کەیوان عەبدوڵڵا)یە بە رووداوی گوت، "رووداوەکە ئێوارەی رۆژی شەممە ٢٨ - ٥ - ٢٠٢٢ روویداوە و بەپێی قسەی کەسوکارەکەی، کەیوان بۆ هێنانی ئاژەڵ لە ئێرانەوە چووەتە ئەو سنوورە و لەلایەن هێزەکانی پاسدارانەوە تەقەی لێکراوە و کوژراوە، تەرمی کەیوان هێنراوەتەوە و لە دادپزیشکی سلێمانییە و بڕیارە ئەمڕۆ بهێنرێتەوە بۆ زێدی خۆی و بەخاک بسپێردرێت. "  بەڕێوەبەری ناحیەی سەنگەسەر گوتیشی، "ئەو سنوورە تەنیا هێزی پاسدارانی لێیە و تاوەکو ئێستا نازانرێت بەدیاریکراوی کە ئەو گەنجە لە سنووری هەرێمی کوردستان کوژراوە یان لە ئێران، بەڵام لە ناوچە سنوورییەکان بووە. "  بەڕێوەبەرەکەی ناحیەی سەنگەسەر ئەوەشی روونکردەوە کە هەفتەی رابردووش سوپای پاسداران چەند کەسێکی دەستگیرکرد و دواتر ئازادی کردن.  هەرێمی کوردستان و ئێران سنوورێکی درێژیان پێکەوە هەیە لە پارێزگای هەڵەبجەوە دەستپێدەکات تاوەکو دەگاتە سنووری پارێزگای هەولێر و ئەو سنوورە رۆژهەڵات و باشووری کوردستان لەیەکتر جیادەکاتەوە.