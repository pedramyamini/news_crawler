رۆژی چوارشەممە، ١ ـی حوزەیرانی ٢٠٢٢، بەڕێوەبەرایەتی ئاو و ئاوەڕۆی هەولێر لە راگەیێندراوێکدا ئاماژەی بە دروستکردنی ئاوەڕۆیەكی سندووقی بە درێژی ١٢٠٠ مەتر کرد، کە بە هاوبەشی لەگەڵ بەڕێوەبەرایەتی گشتیی ئاو و ئاوەڕۆی هەرێمی کوردستانە، پڕۆژەکە بە گوتەی ئەوان "بۆ رەواندنەوەی مەترسی دروستبوونی لافاوە. "  بەگوتەی بەڕێوەبەرایەتیی ئاو و ئاوەڕۆی هەولێر، پڕۆژەکە بە گوژمەی دوو ملیار و ٤٢٩ ملیۆن و ٣٧٠ هەزار دینارە و دەکەوێتە لای باڵەخانەی ئەنجوومەنی وەزیرانی هەرێمی كوردستان تاكو شەقامی ٦٠ مەتری نزیک سایلۆی هەولێر.  دروستکردنی ئاوەڕۆی سندووقی لە هەولێر  عەلی رەشید، سەرۆکی ئەنجوومەنی پارێزگای هەولێر لەبارەی کاتی تەواوکردنی پڕۆژەکە بە رووداوی گوت، "بە گوتەی بەڕێوەبەرایەتییەکە بێت دەبێت پێش هاتنی زستان پڕۆژەکەیان تەواوبێت. "   نزیكەی مانگێكە دەست بە جێبەجێكردنی پڕۆژەكە كراوە و تاوەکو ئێستا % ٥ی تەواوبووە، لەبارەی رێگریکردن لە دروستبوونی لافاو، سەرۆکی ئەنجوومەنی پارێزگای هەولێر پێیوایە، تەنیا ئەو پڕۆژەیە بەس نییە.   عەلی رەشید گوتی، کۆمەڵێک فاکتەر هەن بۆ دروستبوونی لافاو، یەکێک لەوانە ئەو شوێنانەی کە مەزرایەکانی توانای وەرگرتنی ئەو هەموو ئاوەی نییە. یەکێکی دیکە لەوانە بەردەم ئەنجوومەنی وەزیران، تەیراوا، گڵکەند و کۆمەڵێک شوێن و گەڕەکی دیکەیە، ئەو پڕۆژەیەش چارەسەری یەکێک لە کێشەکان دەکات ئەویش کێشەی گردبوونەوەی ئاوە لەبەردەم ئەنجوومەنی وەزیران، نەک هەموو شوێنەکان.   بە گوتەی سەرۆکی ئەنجوومەنی پارێزگای هەولێر، "هەولێر تۆڕێکی گەورەی ئاوەڕۆی هەیە، بەڵام کێشەی گەورە ئەوەیە تۆڕی ئاوی باران و ئاوی پیس وەک مەخسەل و سابون و حەمام لە هەرێمی کوردستان تێکەڵە، ئەوەش گرفتی دروستکردووە بۆ ئەوەی مەزرایەکان بگیرێن لە کاتێکدا لە هەموو وڵاتان جودان. "   بۆ رێگریکردن لە دروستبوونی لافاو، ئەنجوومەنی پارێزگای هەولێر پڕۆژەیەکی ئاراستەی ئەنجوومەنی وەزیران کردووە، لەبارەی پڕۆژەکە عەلی رەشید گوتی، "بۆ پڕۆژەکە ٢١ ملیار دینار تەرخانکراوە کە دوو ملیاری لە بەردەستی پارێزگاری هەولێر بێت بۆ حاڵەتی لە ناکاو، ئەوی دیکە هەندێک پێداویستی بۆ ئاودێری و بۆ ئەوەی ساڵانە کونە مەزراکان خاوێنبکەنەوە. "