پێکهاتەکانی هەرێمی کوردستان بە گرنگییەوە دەڕواننە ئەو وتانەی نێچیرڤان بارزانی، سەرۆکی هەرێمی کوردستان و فەرماندەی گشتی هێزە چەکدارەکانی هەرێمی کوردستان.   وەزیری هەرێمی کوردستان بۆ کاروباری پێکهاتەکان، لە رۆژی جیهانی فرەیی کولتووری، رێزلێنانی تایبەتی دایە نوێنەری پێکهاتەکان و گوتی، "دەزانم سەرۆکی هەرێمی کوردستان جیددییە لەوەی پێکهاتەکان رۆڵی گرنگیان هەبێت لەنێو هێزی پێشمەرگە. "   ئایدن مەعرووف، وەزیری هەرێمی کوردستان بۆ کاروباری پێکهاتەکان بە رووداوی گوت، "پێویستە نوێنەرانی پێکهاتەکان لەم هێزەدا [پێشمەرگە] بەشداربن. بەڕێز نێچیرڤان بارزانی، سەرۆکی هەرێمی کوردستان لەو پێشنیازەیدا جیددیە هەموو کات کە پشتیوان بووە لە پێکەوەژیانی نێوان نەتەوە و ئایینە جیاوازەکان لە هەرێمی کوردستان. ئێمە پێشوازی و پشتیوانی لە پێشنیازەکەیان دەکەین. "  لە زۆربەی دامودەزگەکانی حکومەتی هەرێمی کوردستان و لە پەرلەمانی کوردستانیش پێکهاتەکان رۆڵی گرنگ و کاریگەریان هەیە، بەڵام نایشارنەوە کە لە هێزی پێشمەرگە و تەنانەت دامودەزگە ئەمنییەکان، بۆشاییەک دەبینرێت کە بە پێویستی دەزانن پێکهاتەکان لەوەشدا رۆڵیان هەبێت.   فەرید یەعقوب، سەرۆکی فراکسیۆنی رافیدەین لە پەرلەمانی کوردستان ئاماژەی بەوە کرد، "بەشدارییەکی راستەقینەی پێكهاتەکان لەنێو ئەو هێزانەدا هەبێت کە بەرگریی لە هەرێمی کوردستان دەکەن و رێژەی بەشداریی زیادبکرێت. پێکهاتەکان رۆڵێکی باش و گرنگ و راستەقینە لە پڕۆسەکەدا ببینن. "  پێکهاتەکانی باشووری کوردستان لە شۆڕشەکانی بزووتنەوەی رزگاریخوازی کوردستان بەشداربوون، بەشێوەیەک مارگرێت جۆرج، ناسراو بە مارگرێت شێلۆی ئاشووری جگە لەوەی باوکی هاوکاری شۆڕشی ئەیلوول بووە، ناوی وەک یەکەم پێشمەرگەی ژن لە مێژووی هەرێمی کوردستان تۆمارکراوە.