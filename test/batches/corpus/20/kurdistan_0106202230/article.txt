رۆژی ١ ى حوزیرانى ٢٠٢٢، دەستەى دەستپاکیی عێراق لە راگەیێندراوێکدا ئاماژەى بەوەداوە کە دەستەکەیان گەندەڵى ئاشکرایان بۆ دەرکەوتووە لە پرۆسەى فرۆشتنى دراو کە زیانى سێ ترلیۆن و ٩١٩ ملیار و ٢١٨ ملیۆن و ٩٩ هەزار و ٥٢١ دینارى لە خەزێنەى گشتى داوە. ئەو زیانگەیاندنەیان کاتێک بۆ ئاشکرابووە کە چەند دۆسییەکى باج لە بەڕێوەبەرایەتیى باجى ئەعزەمیەى بەغداى پایتەخت ونبوون.  بانکى ناوەندیی عێراق رۆژانە دۆلارى ئەمریکى داهاتى فرۆشى نەوت دەداتە بانکە ئەهلییەکان بە نرخێکى دیاریکراو بەمەبەستى گۆڕینەوەى لەنێو بازاڕ بە دینارى عێراقى یان بەکارهێنانى بۆ حەواڵەکردن و مامەڵەى دارایی دیکەى پەیوەنیدار بە کارى بازرگانییەوە.  دەستەى دەستپاکى ئاماژەى بەوەداوە راپۆرتێکیان لەوبارەیەوە ئاراستەى ئەنجوومەنى وەزیران و هەردوو لیژنەى دارایی و دەستپاکیى پەرلەمان و وەزیرى دارایی و بریکارى وەزارەتى ناوخۆ بۆ کاروبارى پۆلیس ناردووە، لەپاش ئەوەى سەردانی  لقەکانى دەستەى گشتى باج و گومرگ و بانکى ناوەندى و بەڕێوەبەرایەتى تۆمارى کۆمپانیاکانى وەزارەتى بازرگانیان کردووە.  بەگوتەى دەستەى دەستپاکى، بانکە ئەهلییەکان سوودمەندى یەکەم بوون لە پرۆسەى گۆڕینەوەی دراو و زۆرینەى ئەو بەڵگەنامانەى کە پێشکەشیان کردووە بۆ ئەو پرۆسەیە "ساختە" بوون.