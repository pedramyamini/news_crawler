ئەو پیاوە نابینایە ناوی یاقوو تومایە و کریستیانە، ئەو دەڵێت، دۆخی داراییان باش نییە و هیچ مووچەیەک وەرناگرێت، رۆژانە سەرقاڵی کۆکردنەوەی گیایە و لە بازاڕ دەیفرۆشێت، لەو رێگەیەوە بژێویی ژیانی دابین دەکات.  ئەو پارەیەی لە فرۆشتنی گیا دەستی دەکەوێت، بەشی خەرجیی ماڵ و کڕینی دەرمان ناکات، هاوژینەکەی دووجار تووشی جەڵتەی مێشک بووە و جارێکیش جەڵتەی دڵ لێیداوە.   سەمریە پولس، هاوژینی یاقوو دەڵێت، بارودۆخی زۆر خراپە و بە ئەستەم دەتوانێت لەسەر پێی خۆی بڕوات، هەروەها دەشڵێت، مانگانە بەبەهای نزیکەی ٥٠ - ٦٠ هەزار دینار دەرمان دەکڕێت، خەڵکیش هاوکارییان دەکەن.  د. شیراز هرووری، بەڕێوەبەری گشتیی چاودێری و گەشەپێدانی کۆمەڵایەتی سەردانی ئەو ماڵەی کردووە و لەبارەی بڕینی مووچەکەی یاقوو توما دەڵێت، لە وەزارەتی کاروباری کۆمەڵایەتییەوە چەند رێنوێنییەک دەرچوون و بەو پێیە مووچەکانیان بڕیوە.  ئەو پیاوە بەتەمەنە لە ساڵی ١٩٩٣ ژیانی هاوژینی لەگەڵ سەمریە پولس پێکهێناوە، ئێستا هیچ کەسوکارێکی نەماوە و لە دۆخێکی خراپدا ژیان بەسەر دەبات.