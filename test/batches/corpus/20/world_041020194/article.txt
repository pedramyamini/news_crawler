رووداو هەڤپەیڤینێکی کورتی لەگەڵ ستیفان دوجاریک، گوتەبێژی سکرتێری گشتیی نەتەوەیەکگرتووەکان لەبارەی خۆپیشاندانەکانی عێراق و هەڵوێستی نەتەوەیەکگرتووەکان ئەنجامداوە.  دەقی پرسیار و وەڵامی رووداو لەگەڵ ستیفان دوجاریک  رووداو: ستیفان، لە ماوەی ٢٤ کاژێری رابردوودا حاڵەتی کوشتنی زیاتر هەبووە، نزیکەی دوو هەزار کەس برینداربوون، خەڵکێکی زۆر دەستگیرکراوە، ئینتەرنێت لە زۆربەی عێراق نییە. نەتەوەیەکگرتووەکان دەتوانێت چی بکات بۆ یارمەتیدانی عێراقییەکان؟   ستیفان دوجاریک، گوتەبێژی سکرتێری گشتیی نەتەوەیەکگرتووەکان: بەدڵنیاییەوە زۆر نیگەرانین لەوەی کە لە لەدەستدانی ژیانی خەڵک بینیومانە. گرنگە خەڵکی رێگەیان پێبدرێت ئازادانە خۆپیشاندان بکەن، ئیدی خەڵکی هەر شوێنێک بن و هێزە ئەمنییەکانیش دانبەخۆیاندا بگرن لە مامەڵەکردندا. پێموایە نوێنەری سکرتێری گشتیی نەتەوەیەکگرتووەکان لە بەغدا پێشوازی لە راگەیێندراوەکەی دوێنێی عادل عەبدولمەهدی کرد و ئاماژەی بەوەکردووە کە ئەمە بۆ دیالۆگ دەرفەتە و پێویستە وەڵامی ئەو داواکاریانە بدرێتەوە کە خەڵکی خۆپیشاندانیان بۆ دەکات و دەبێت ئەمەش وەک دەرفەتێک بۆ دیالۆگ بەکاربهێندرێت بۆ دۆزینەوەی چارەسەری سیاسی بۆ کێشەکان.   رووداو: جگە لە راگەیێندراوەکەی نێردەی تایبەتی، هەڵوێستی سکرتێری گشتیی نەتەوەیەکگرتووکان چییە؟ ئایا ئەو ئاگاداری بارودۆخەکەیە؟ ئایا لەگەڵ بەرپرسانی عێراق، بەتایبەتی سەرۆکوەزیران لە پەیوەندیدایە؟   ستیفان دوجاریک: سکرتێری گشتیی بەوردی چاودێری بارودۆخەکە لە بەغدا دەکات. ئەویش داوای دیالۆگ دەکات. نوێنەری تایبەتی لەوێیە و ئەویش بە دەسەڵاتەکانی، نوێنەرایەتی سکرتێری گشتی دەکات. ئەو لە پێگەیەکدایە کە لەگەڵ بەرپرسانی باڵای عێراق مامەڵە بکات.  رووداو: ئەگەر ئەم شێوازەی بەئامانجکردنی خۆپیشاندەران بەردەوام بێت، کە گوایە بەمەبەستە و خۆپیشاندەری مردوو دەبینین کە گوللە بەر سەری کەوتووە، ئەگەر ئەم شێوازە بەردەوام بێت، کۆمەڵگەی نێودەوڵەتی دەتوانێت چی بکات بۆ وەستاندنی هێزە ئەمنییەکانی عێراق لە تەقەکردن و کوشتنی خۆپیشاندەران؟   ستیفان دوجاریک: ناتوانم ئەو راپۆرتانە پشتڕاستبکەمەوە کە تۆ ئاماژەت پێکردن، بەڵام ئەوەی روونە ئەوەیە نوێنەرایەتیی نەتەوەیەکگرتووەکان لەوێیە بۆ یارمەتیدانی حکومەت و بەدڵنیاییشەوە بۆ پاڵپشتیکردنی خەڵکی عێراق. هەربۆیە رۆڵی ئێمە، رۆڵی کۆمەڵگەی نێودەوڵەتی بریتییە لە یارمەتیدانی حکومەت بۆئەوەی دەست بە دیالۆگ بکات و مامەڵە لەگەڵ ئەو سکاڵا و داواکارییانە بکات کە خەڵکی خستوونیەتەڕوو.  ژمارەی کوژراوانی خۆپیشاندانەکانی لە عێراق بۆ زیاتر لە ٤٠ کوژراو و، زیاتر  لە دوو هەزار بریندار بەرزبووەتەوە و ئەمڕۆش لە پارێزگای دیوانییە دوو کەس کوژران و ٣٦ی دیکە برینداربوونە.