ئاریان ئەحمەد، گوتەبێژی وەزارەتی کار و کاروباری کۆمەڵایەتی بە رادیۆی رووداوی راگەیاند، "لە هەندێک شوێن بە تایبەت وەزارەتی تەندروستی بەهۆی بوونی کێشەی کارگێڕی نەتوانراوە دەرماڵەی پەککەوتە بۆ کەمئەندامانی فەرمانبەران خەرجبکرێت و چاوەڕوانی رێنوێنیی دارایین. "  گوتەبێژی وەزارەتی کار و کاروباری کۆمەڵایەتی گوتیشی: "هەرکاتێک وەزیری کار و کاروباری کۆمەڵایەتی گەڕایەوە دەوامی ئاسایی خۆی کە بەهۆی کۆچکردنی هاوسەرەکەیەوە لە پرسەدایە، گشتاندن بۆ سەرجەم وەزارەتەکان دەکەین، ئەوانیش گشتاندن بۆ کەمئەندامە فەرمانبەرەکانیان دەکەن بۆ ئەوەی لە فەرمانگەکانی خۆیان دەرماڵەکانیان وەربگرن کە لە ١٥٠ هەزار دینارەوە دەبێتە ١٠٠ هەزار دینار. "  لەبارەی ئاماری ئەو کەمئەندامانەی فەرمانبەرن و داواکارییان پێشکەشکردووە بۆ ئەوەی مووچەکانیان ببرێتەوە سەر ئەو شوێنەی دەوامی تێدا دەکەن، گوتەبێژی وەزارەتی کار و کاروباری کۆمەڵایەتی باسی لەوە کرد: "بەهۆی ئەوەی ژمارەیەکی زۆری کارمەندانی فەرمانبەر پشتگیرییان نەهێناوە بۆ ئەوەی مووچەکانیان بۆ بکرێت بە دەرماڵە، هیچ ئامارێکمان لە بەردەستدا نییە. "  ئاریان ئەحمەد باسی لەوە کرد، ئەگەرچی رۆژانە ژمارەیەکیان پشتگیری دەهێنن، بەڵام ژمارەکە کەمە، بۆیە بڕیاریان داوە مووچەی هەموو کەمئەندامانی فەرمانبەر رابگرن تاوەکو پشگیری دەهێنن. گوتیشی: "چاوپۆشیمان کردووە لەوانەی درەنگ خۆیان وەک فەرمانبەر ناساندووە تاوەکو ئەو ٥٠ هەزار دینارە زیادەی پێشتر وەریانگرتووە، بیگەڕێننەوە. "  بەپێی بڕیارێکی ئەنجوومەنی وەزیران و پاڵپشت بە یاسای چاکسازی لە مووچە و دەرماڵە و بەخشین و ئیمتیازەکان و خانەنشینی لە هەرێمی کوردستان کە لە ٢٥ ـی کانونی دووەمی ٢٠٢٢ ئاراستەی وەزارەتی کار و کاروباری کۆمەڵایەتی کراوە، ئاماژە بە دیاریکردنی دەرماڵە دەکات لە بری مووچەی کەمئەندامی بە رێژەی ٥٠ % لە مووچەی بنەڕەتیی کەمئەندامانی فەرمانبەر بە مەرجێک لە ١٠٠ هەزار دینار زیاتر نەبێت. هەروەها لە کاتی خانەنشینیدا بڕی ١٠٠ هەزار دینار وەک هاوکاری خەرجدەکرێت بۆ کەمئەندامی خانەنشینکراو لە بەڕێوەبەرایەتیی تۆڕی پاراستنی کۆمەڵایەتی.