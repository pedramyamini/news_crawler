ئەمڕۆ شەممە، ٢١ - ٥ - ٢٠٢٢، محەممەد ئەمین، بەڕێوەبەری ناحیەی زیلکانی سەر بە قەزای شێخان، بە تۆڕی میدیایی رووداوی راگەیاند، "ئەمشەو درونێک لەنێو سەربازگەی سوپای تورکیا کەوتووتە خوارەوە و کەسێک بریندار بووە و دواتر گیانی لەدەستداوە".  بەڕێوەبەری ناحیەکە گوتیشی، "بریندارەکە خەڵکی باشووری کوردستانە، وەکو چێشتلێنەر لە سەربازگەکە کار دەکات".     سەربازگەی زێلکان لە ساڵی ٢٠١٥ وە دامەزراوە و سوپای تورکیای تێدایە، ئەو کاتە بۆ مەشق و راھێنانی حەشدی وەتەنی بەکاردەھێنرا و تاوەکو ئێستا هەشت جار کراوەتە ئامانج.  هەر ئەمڕۆ، رزگار محەممەد، قایمقامی قەزای مەخموور، بە رووداوی راگەیاند، فڕۆکە بێفڕۆکەوانەکانی تورکیا ئەمڕۆ ئۆتۆمبێلێکیان لە نزیک گۆڕستانی نێو کەمپی مەخموور بۆردوومانکرد، بەهۆیەوە ٢ سەرنشینی ئۆتۆمبێلەکە گیانیان لەدەستدا، "تائێستاش نازانین ئەو دوو کەسە سڤیلن یان گەریلا و ئەندامی پارتی کرێکارانی کوردستان - پەکەکەن. "  جگە لە بە ئامانجگرتنی کەمپی مەخموور، ئەمڕۆ فڕۆکە بێفڕۆکەوانەکانی تورکیا لە سنووری گوندێکی ئاغجەلەری سەر بە قەزای چەمچەماڵ، ئۆتۆمبێلێکیان کردە ئامانج و بەهۆیەوە پێنج کەس گیانیان لەدەستدا.  بەڕێوەبەری ناحیەی ئاغجەلەر سەبارەت بە بۆردوومانەکە بە رووداوی راگەیاند، ئەو ئۆتۆمبێلەی ئەم بەیانییە لە لایەن فڕۆکە بێفڕۆکەوانەکانەوە کرایە ئامانج "هیی ئەنجوومەنی گوندی تووتەقەڵانە، دوو هاونیشتمانیی گوندەکانی تووتەقەڵان و سەرچنار لەگەڵ سێ چەکداری پەکەکە [کە خەڵکی گوندەکە دەڵێن پەکەکەن] لەنێو ئۆتۆمبێلەکەدا بوون و کوژراون".