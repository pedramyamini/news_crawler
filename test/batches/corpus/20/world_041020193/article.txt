ئەو بەرپرسە باڵایەی وەزارەتی دەرەوەی ئەمریکا کە نەیویست ناوی ئاشکرا بکرێت بە رووداوی راگەیاند، "باوەڕمان وایە خۆپیشاندانی گشتی بنەمایەکی سەرەکی هەموو سیستمە دیموکراسییەکانە، بەڵام هیچ شوێنێک بۆ تووندوتیژی لەو خۆپیشاندانانەدا نییە، چ لە لایەن هێزە ئەمنییەکانەوە و چ لە لایەن خۆپیشاندەرانەوە".   بەرپرسەکەی وەزارەتی دەرەوەی ئەمریکا دەڵێت، "ئێمە ئاگاداری خۆپیشاندانەکانین و بەوردیش چاودێرییان دەکەین. ئەو راپۆرتانەی کە بڵاودەبنەوە لەبارەی گیانلەدەستدانی خەڵکی جێی نیگەرانی قووڵی ئێمەن. داوا لە هەموو لایەک دەکەین کە گرژییەکان کەمبکەنەوە".   ماوەی چوار رۆژە خۆپیشاندان لە بەغدا و هەندێک پارێزگای دیکەی عێراق بەردەوامە، لە هەردوولا کوژراو و بریندار هەن، ئامارەکانیش لەزیادبووندان و تاوەکو کاژێر ١٢: ٠٠ی نیوەڕۆکی ئەمڕۆ هەینی ٣٧ کەس کوژران و هەزار و ٣٢٩ کەسی دیکەش برینداربوون.