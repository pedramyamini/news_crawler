رۆژی هەینی ٢٠ ـی ئایاری ٢٠٢٢، نەقیب عەلی قادر، گوتەبێژی بەرگریی شارستانی راپەڕین بە تۆڕی میدیایی رووداوی گوت، گەنجەکە ناوی ' عەبدوڵڵا عومەر ' بوو و خەڵکی گوندی دۆڵە بەفرێ بوو و لەدایکبووی ساڵی ٢٠٠٤ بووە.   هەروەها شۆڕش ئیسماعیل، گوتەبێژی پۆلیسی راپەڕین بە تۆڕی میدیایی رووداوی گوت، "بەگوتەی ئەو گەنجانەی لەگەڵیدابوون، دوانیوەڕۆی ئەمڕۆ هەینی، ئەو گەنجانە چوونەتە نزیکی رووبارەکە و بە هاوڕێکەشیان گوتووە مەلە مەکە، بەڵام ئەو چووەتە نێو ئاوەکەوە و بەهۆی نەشارەزاییەوە لە مەلەکردن خنکاوە. "   دوای خنکانی گەنجەکە بە زیاتر لە کاژێرێک، تەرمەکەی لەلایەن ئاسایشی ژاراوەوە بە هاوکاری بەرگری شارستانیی راپەڕین دەرهێندراوە.  دوای رێکارە یاساییەکان، تەرمەکە رادەستی کەسوکاری کراوەتەوە و پەڕاوی لێکۆڵینەوەش بۆ رووداوەکە کراوەتەوە.  لەگەڵ هاتنی وەرزی گەرما و هاویندا، لە هەرێمی کوردستان رووداوەکانی خنکان زیاد دەکەن. هەینی رابردوو ١٣ ـی ئایاری ٢٠٢٢، گەنجێک کە بۆ وێنەگرتن لەگەڵ دوو هاوڕێیدا چووبوونە سەر زێی گەورە لە سنووری ناحیەی کەلەک، بەهۆی خلیسکانەوە کەوتبووە نێو ئاوەکەوە و گیانی لەدەستدا؛ دوای چەند رۆژێک گەڕان بەدوای تەرمەکەیدا ١٧ ـی ئایار تەرمەکەی دۆزرایەوە.