عادل مەلا ساڵح، بەڕێوەبەری راگەیاندن و پەیوەندییەکان لە وەزارەتی شەهیدان و ئەنفالکراوان بە رادیۆی رووداوی راگەیاند، "لە ساڵانی رابردوودا لەسەر داوای کەسوکاری شەهیدان لیستێکمان ئامادە کرد و، خۆشەبەختانە جێگری سەرۆکی ئەنجوومەنی وەزیران بەپێی بڕیارێکی سەرۆکی ئەنجوومەنی وەزیران کە جەختکردنەوە بووە لەسەر فەرمانی جێگرەکەی، بڕیاردراوە کە ١١ هەزار و ١٤١ پارچە زەوی تەرخانبکرێن بۆ ئەوانەی لە وەزارەت تۆمارکراون و مینحەیان هەبووە کە وەجبەکانی ١ تاوەکو ٨ دەگرێتەوە و ژمارەیان پێنج هەزار و ١٥٧ کەسە. "  بەڕێوەبەری راگەیاندن و پەیوەندییەکان لە وەزارەتی شەهیدان و ئەنفالکراوان ئاماژەی بەوە دا، ئێستا رێکارەکان دەستیان پێکردووە و بەربەستەکان لادراون و هەردوو وەزیری شەهیدان و وەزیری شارەوانی بۆ ئەو مەبەستە بەردەوام لەسەر هێڵن و پێویستە لە ئاییندەیەکی زۆر نزیکدا زەوییەکان بەسەر کەسوکاری شەهیدان و قوربانیانی جینۆساید و زیندانیانی سیاسیدا دابەش بکرێن.  لەبارەی مووچەی زیندانییانی سیاسیشەوە عادل مەلا ساڵح ئەوەی خستەڕوو، بەپێی یاسای ژمارە ١١ی ساڵی ٢٠١١ کە پەیوەندیی بە ئیمتیازاتی زیندانیانی سیاسییەوە هەیە، هەر زیندانییەکی سیاسی بۆ ١٠ ساڵ مووچەیەکی هەیە، کە ئەو ١٠ ساڵە تەواو بوو مووچەکە رادەوەستێت.  بەڕێوەبەری راگەیاندن و پەیوەندییەکان لە وەزارەتی شەهیدان و ئەنفالکراوان باسی لەوەش کرد، "ئێمە پێنج هەزار و ٧٥٧ دۆسیەی زیندانیانی سیاسیی لەم شێوەیەمان هەبوو، کە ئەو ماوەیان تێپەڕاندووە، بەڵام ئەگەر وەزارەت بۆیدەرکەوت ئەم زیندانییە سیاسییە هیچ مووچەیەکی دیکەی لە هەرێمی کوردستان و عێراق نییە، ئەگەر ١٠ ساڵەکەیشی تەواو کردبێت، مووچەکەی بۆ دەبەسترێتەوە و تاوەکو کۆتایی تەمەنی وەریدەگرێت. "  بە گوتەی بەڕێوەبەری راگەیاندن و پەیوەندییەکان لە وەزارەتی شەهیدان و ئەنفالکراوانی حکومەتی هەرێمی کوردستان، وەزارەتی شەهیدان و ئەنفالکراوان بۆ چاکسازی هەنگاوی باشی ناوە؛ رۆژانە لیژنەکانیان چاکسازی دەکەن و بە لیستەکاندا دەچنەوە و پاکلەمەیان دەکەن.  عادل مەلا ساڵح دەڵێت، "هەر مانگێک جارێک وەجبەیەک ناوی پاکلەمەکراو رادەگەیێنین. تاوەکو ئێستا حەوت وەجبە راگەیێندراوە کە هیچ مووچەیەکیان لە عێراق و هەرێمی کوردستان نییە و هەر وەجبەی ٢٠٠ بۆ ٣٠٠ کەس دەبن، ئەگەر زیندانییەکی سیاسی ئەم مووچەیەی ئێمە و مووچەیەکی دیکەی هەبێت، ئەو کات سەرپشک دەکرێت لەوەی کامیان هەڵدەبژێرێت. بەپێی یاسایش هەر زیندانییەکی سیاسی بەر لە مردنی مامەڵەکەی تەواو کردبێت و هیچ مووچەیەکیشی وەرنەگرتبێت، ئەوا میراتگرەکانی تاوەکو ١٠ ساڵەکە تەواو دەبێت، مووچەکەی وەردەگرن. "  ئەو بەڕێوەبەرەی وەزارەتی شەهیدان و ئەنفالکراوان ئەوەی خستەڕوو، هەموو ئەو کەسانەی پێشتر زیندانی سیاسی بوون دۆسیەیان هەیە و ناویان لە وەزارەتی شەهیدان تۆمارکراوە کە زیاتر لە ٢٠ هەزار کەس دەبن، بەڵام بەهۆی قەیرانی داراییەوە نەتوانراوە مینحەکانیان بۆ ببەسترێت.  عادل مەلا ساڵح ئەوەی خستەڕوو کە پرۆسەکە بەردەوامە و ئێستا لە وەجبەی ١ تاوەکو ٨ هیچ کێشەیەکیان نییە و مافی خۆیان وەرگرتووە و چاوەڕوانن وەجبەکانی ٩، ١٠، ١١ و ١٢ کە هەموو دۆسیەکانیان پاکلەمە کراون و وردبینییان بۆ کراوە و، نێردراون بۆ ئەنجوومەنی وەزیران و شایەتییان لێ وەرگیراوە و ناسنامەیشیان بۆ دەرکراوە و پێیان دراوەتەوە، بەپێی باشبوونی بارودۆخی دارایی هەرێمی کوردستان ئەنجوومەنی وەزیران رەزامەندی دەرببڕێت بۆئەوەی شایستە داراییەکانیان بۆ خەرج بکەن.  لەسەر پرسی شەهیدانی شەڕی داعش، بەڕێوەبەری راگەیاندن و پەیوەندییەکان لە وەزارەتی شەهیدان و ئەنفالکراوان دەڵێت، "بەپێی ماددەکانی یاسای چاکسازی، دەبێت دۆسیەی هەموو شەهیدان بگەڕێتەوە بۆسەر وەزارەتی شەهیدان و ئەنفالکراوان، بەڵام بەهۆی پەلامارە بەردەوامەکانی داعشەوە کە شەهیدی دیکەیان لێکەوتووەتەوە، تاوەکو ئێستا نەتوانراوە تەواوی دۆسیەکانی شەهیدانی پێشمەرگە بگوازرێتەوە بۆ وەزارەتەکەمان. "  بە گوتەی عادل مەلا ساڵح، "بەهۆی لیژنەکانی چاکسازی لە وەزارەتی شەهیدان و ئەنفالکراوان و وەزارەتە پەیوەندیدارەکانی دیکە، توانرا ئەمساڵ زیاد لە هەزار دۆسیەی شەهیدانی پێشمەرگە بگوازینەوە سەر وەزارەتەکەمان جگە لە دۆسیەکانی وەزارەتی ناوخۆ کە بەهۆیانەوە نەتوانراوە مووچەی شەهیدانە بۆ هەموویان ببڕینەوە، بەڵام وەکو رێزلێنان لە کەسوکاریان مووچەکانیان نەبڕاوە و بەردەوام بۆیان خەرج کراوە تاوەکو دۆسیەکانیان بۆ وەزارەتی شەهیدان دەگەڕێتەوە. "