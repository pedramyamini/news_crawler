کەمال محەممەد ساڵح، وەزیری کارەبا و وەزیری سامانە سرووشتییەکان بە وەکالەت لە راگەیێندراوێکدا سوپاسی سەرۆکی حکومەتی هەرێمی کوردستانی کردووە کە متمانەی پێبەخشیوە "وەزارەتی سامانە سرووشتییەکان بە وەکالەت" بەڕێوەببات.  وەزیری سامانە سرووشتییەکان بە وەکالەت دڵنیایی دەداتە خەڵکی هەرێمی کوردستان، "بەپێی توانا و ئەوپەڕی دڵسۆزییەوە، ئەم ئەرک و بەرپرسیارێتییە نوێیە بەڕێوەببەم و لە ئاست ئەم متمانەی سەرۆک وەزیران دا بم و، لە خزمەتی هاووڵاتییانی کوردستاندا دەبین و، لە هیچ هەوڵ و کۆششێک بۆ پێشخستنی کەرتی وزەی هەرێمی کوردستان درێغی ناکەین. "  ئەمڕۆ پێنجشەممە ٢٦ی ئایاری ٢٠٢٢ نووسینگەی سەرۆکوەزیرانی هەرێمی کوردستان رایگەیاند، وەزیری سامانە سرووشتییەکان بەمەبەستی وەرگرتنی چارەسەر، مۆڵەتی وەرگرتووە و "بەهۆی ئەوەی پرۆسەی چارەسەرییەکەی کاتی زیاتری دەوێت، بە ویستی خۆی دەستلەکارکێشانەوەی پێشکێش کردووە" و دەستلەکارکێشانەوەکەی پەسند کراوە، هاوکات کەمال محەممەد ساڵح، وەزیری کارەبای راسپارد بۆئەوەی بە وەکالەت کاروبارەکانی بەڕێوەببات.