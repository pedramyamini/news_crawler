لە راگەیێندراوێکی فەرمیدا لەبارەی ناردنەوەی زۆرەملێی کۆچبەرانی کورد لە بەریتانیاوە، حکومەتی هەرێمی کوردستان دەڵێت، "لە سەردانی فەرمیی سەرۆکی حکومەتی هه‌رێمی کوردستان و کۆبوونەوەی لەگەڵ وەزیری ناوخۆی بەریتانیا، بە هیچ شێوەیەک پرسی ناردنه‌وەی زۆرەملێ باس نەکراوە. "  حکومەتی هەرێمی کوردستان ئاماژەی بەوە کردووە، ژمارەیەک لە هاونیشتمانییانی کورد لە بەریتانیا و میدیاکان پەیوەندییان پێوە کردوون لەسەر پرسی ناردنەوەی به‌زۆری هاونیشتمانیان و رێککەوتنی حکومەتی هەرێم و بەریتانیا له‌وبارەیەوە.  وەکو لە راگەیێندراوەکەدا هاتووە، "بە پێویستی دەزانین رایبگەیێنین کە حکومەتی هەرێمی کوردستان هیچ جۆرە رێکكەوتنێکی لەگەڵ بەریتانیا نییە بۆ ناردنەوەی زۆرەملێ و، هاوکات به روونی ده‌یڵێین لە سەردانی فەرمی سەرۆکی حکومەتی هه‌رێمی کوردستان و کۆبوونەوەی لەگەڵ وەزیری ناوخۆی بەریتانیا بە هیچ شێوەیەک پرسی ناردنه‌وەی زۆرەملێ باس نەکراوە و هیچ رێککه‌وتنێکیش له‌وباره‌یه‌وه نه‌کراوه. هه‌رێمی کوردستان و شانشینی یه‌کگرتووی بەریتانیا له‌سه‌ر ئاستی نه‌هێشتنی تاوانی ڕێکخراو و به‌دواداچوونی تاوانباران و بازرگانانی مرۆڤ هه‌ماهه‌نگن و  هاوکاریی یه‌کتر ده‌که‌ن. "  حکومەتی هەرێمی کوردستان ئەوەیشی خستووەتەڕوو، په‌یوه‌ندییه دوولایه‌نه‌کانی شانشینی یه‌کگرتووی بەریتانیا له‌گه‌ڵ هه‌رێمی کوردستان قووڵ و دۆستانه‌ن و له‌سه‌ر بنه‌مای هاوبه‌شی و به‌رژه‌وه‌ندیی دوولایه‌نه‌یه، "ئه‌و پرسه‌ی که هه‌ندێک که‌س و لایه‌ن ده‌یانه‌وێت چه‌واشه‌ی بکەن و هه‌ستی هاووڵاتییانی پێ بجووڵێنن و بۆ به‌رژه‌وه‌ندیی کورتخایه‌نی خۆیان به‌کاریبهێنن، ره‌تی ده‌که‌ینه‌وه و ئه‌وله‌ویاته‌کانی په‌یوه‌ندی دوولایه‌نه به هیچ شێوه‌یه‌ک پرسی ناردنه‌وه‌ی به‌زۆر نییه. "