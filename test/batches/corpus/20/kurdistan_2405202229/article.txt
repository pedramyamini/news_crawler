رۆژی سێشەممە ٢٤ - ٥ - ٢٠٢٢ لە پانێڵێکدا لە ژێر ناونیشانی "نەخشەسازییەکی نوێ بۆ ئاساییشی رۆژهەڵاتی نێوەڕاست" لە کۆڕبەندی ئابووریی جیهانی لە شارۆچکەی داڤۆسی سویسرا، مەسرور بارزانی، سەرۆکوەزیرانی هەرێمی کوردستان لەگەڵ ئەحمەد ناسر سەباح، وەزیری دەرەوەی کوێت. شازادە فەیسەڵ فەرحان، وەزیری دەرەوەی سعودیە و ئەیمەن سەفادی، وەزیری دەرەوە و جێگری سەرۆکوەزیرانی ئوردن باسیان لە ئاڵنگارییە ئەمنییەکانی بەردەم رۆژهەڵاتی نێوەڕاست کرد.   لە پانێڵەکەدا پرسیار لە سەرۆکوەزیرانی هەرێمی کوردستان کرا کە تا چ راددەیەک ئامادەن بڕیاری دادگەی فیدراڵیی عێراق لەسەر رادەستکردنی کەرتی نەوت و گازی هەرێمی کوردستان بە بەغدا جێبەجێبکەن، مەسرور بارزانی لە وەڵامدا گوتی، "بڕیارەکە مافە دەستوورییەکانمان پێشێل دەکات، " بۆیە لە لایەن سەرۆکایەتیی هەرێمی کوردستان، سەرۆکایەتیی ئەنجوومەنی وەزیران، سەرۆکایەتیی پەرلەمان و دەسەڵاتی دادەوریی هەرێمی کوردستان رەتکراوەتەوە.   سەرۆکوەزیرانی هەرێمی کوردستان گوتیشی، عێراق "لە ژێر هەژموونی گەورەی" لایەنی دەرەکی و وڵاتانی دیکەدایە و "لە بڕیارداندا خاوەن سەروەریی نییە. "   مەسرور بارزانی پێیوایە، نابێت هاوپەیمانەکانی عێراق، عێراق بە تەنیا جێبهێڵن، چونکە "لایەنەکانی دیکە" جێگەیان دەگرنەوە و گوتیشی، "زۆر گرنگە بۆ هەموو هاوپەیمانەکانی عێراق جەخت لەوە بکەنەوە کە عێراقییەکان خۆیان بڕیار لە چارەنووسی خۆیان بدەن. "   لەبارەی دادگەی فیدراڵیی عێراقەوە، سەرۆکوەزیرانی هەرێمی کوردستان باسی لەوە کرد کە دادگەی فیدراڵیی عێراق بەو شێوە دەستوورییە دانەمەزرێندراوە کە بڕیاری لێدرابوو. گوتیشی، دادگەکە بۆ دەرکردنی "بڕیاری سیاسی" بەکاردەهێندرێت.   سەرۆکوەزیرانی هەرێمی کوردستان گوتیشی: بۆ ئێمە دەستوور لەسەرووی هەموو بڕیارێکی دادگەوەیە و بێگومان ئێمە بە دەستوورەوە پابەند دەبین، رێزی لێدەگرین و ئەرکەکانمان لە چوارچێوەی جێبەجێدەکەین، بەڵام لە هەمان کاتیشدا داوای ئەو مافانەمان دەکەین کە لە دەستووردا بۆمان دانراون.   لە ئابی ساڵی ٢٠٠٧، یاسای نەوت و هەرێمی کوردستان دەرکرا و تێیدا ماف و دەسەڵاتی هەرێمی کوردستان بۆ وەبەرهێنان لە کێڵگە نەوتییەکان و سەرجەم سەرچاوەکانی نەوت و گاز لە هەرێمی کوردستان دیاریکرا.  رۆژی ١٥ ـى شوباتى ٢٠٢٢، لە سەروبەندی ناکۆکیی نێوان لایەنە سیاسییەکان لەسەر پێکهێنانی حکومەتی نوێی عێراق، دادگەى فیدراڵیی عێراق یاساکەی بە پێچەوانەى دەستوور دانا.  هەروەها دادگەکە بڕیاریدا بە ناچارکردنى هەرێمى کوردستان بە رادەستکردنى بەرهەمى کێڵگەکانی بە حکومەتى فیدراڵیى عێراق.   سەرۆکوەزیرانی هەرێمی کوردستان رەخنەی لە پشتگوێخستن و جێبەجێنەکردنی تەواوەتیی دەستوور لە لایەن حکمومەتی فیدراڵیی عێراقەوە گرت و گوتی، "ئێستا ئێمە دەستوورمان هەیە، بەڵام بەداخەوە پشتگوێخراوە و ژمارەیەکی زۆری ماددەکان کە زۆر گرنگن بۆ پێکهاتە جیاوازەکانی وڵات پشتگوێخراون. "   مەسرور بارزانی ئاماژەی بەوە کرد، لە هەندێک ناوچەدا بەهۆی جێبەجێنەکردنی ماددە دەستوورییەکانەوە "پاکتاوی نەتەوەیی" ئەنجامدراوە، ئەوەش "بووەتە هۆی ئەوەی کە ژمارەیەکی زۆری کۆمەڵگە جیاجیاکان، بە تایبەتیش لە ناوچە گوندنشینەکان، هاوکاری و هاوئاهەنگی لەگەڵ رێکخراوە تیرۆریستییەکانی وەکو قاعیدە لە رابردوو و داعشیش لە ئێستادا بکەن. "  لەبارەی هێرشە مووشەکییەکانی سەر هەولێر کە لە چەند مانگی رابردوودا چەند بارە بوونەوە، مەسرور بارزانی گوتی، ئەو هێرشانە لە کۆمەڵێک هۆکارەوە سەرچاوەیان گرتووە، لەوانەش، دەکرێت "گوشارێک" بووبن بۆسەر هاوپەیمانیی کورد، سوننە و سەدرییەکان "بۆئەوەی لە هاوپەیمانییەکە بکشێنەوە"، ئەوە لە کاتێکدایە کە هاوپەیمانییەکە لە هەوڵی ئەوەدان حکومەتی زۆرینە پێکبهێنن.   سەرۆکوەزیرانی هەرێمی کوردستان گوتیشی، ئەو هێرشانە "پەیامێکی دیکە بوون کە هەژموونی روو لە زیادبووی [دەرەکی] لە نێو وڵاتەکە بەردەوامدەبێت. "  بۆ ئەوەی ئەو جۆرە هێرشانە سنوورداربکرێن، مەسرور بارزانی پێیوایە، "پێویستی بە هەوڵی پێکەوەیی هەموو وڵاتانی ناوچەکەیە"  سەرۆکوەزیرانی هەرێمی کوردستان گوتیشی: من داوای پاڵپشتیی کۆمەڵگەی نێودەوڵەتی دەکەم: ئەمریکا، ئەوروپا و هەر وڵاتێک کە بەرژەوەندیی لە ناوچەکەدا هەبێت، هەروەها پێویستە رێزیش لە سەروەریی وڵاتەکە بگرن. ئێمە لە عێراق هەوڵدەدەین سەربەخۆیی بڕیاردانی سیاسی بەدەستبهێنینەوە. ئەم هەوڵانەش بۆ ئەوەن کە دڵنیابینەوە لەوەی هەژموونی روو لە زیادبووی [دەرەکی] بەسەر عێراقدا بێ گۆڕانکاری بەردەوام نەبێت. هەموو ئەو شتەی تاوەکو ئێستا بینیومانە، تەنیا هیواخواستن و ئومێدهەڵچنین بووە بۆ گەیشتن بە جۆرێک لە چارەسەر، بەڵام هیچ هەنگاوێکی گەورە نەنراوە بۆ ئەوەی عێراق بخرێتەوە سەر رێچکە دروستەکەی بۆ ئەوەی بتوانێت بەرگریی لە خۆی و سەروەرییەکەی بکات تاوەکو نەبێتە گۆڕەپانێکی کراوە بۆ هێرشە مووشەکییەکان یان ململانێی هەژموونی سیاسیی نێوان لایەنە جیاوازەکان کە هەندێکیان هێزی بەوەکالەتن و نوێنەرایەتیی ئەجێنداکی دەرەوی عێراق دەکەن.   دەقی قسەکانی مەسرور بارزانی، سەرۆکوەزیرانی هەرێمی کوردستان:  "پێم وایە پێویستە تەنیا لە یەک پرس نەڕوانین؛ پێویستە لە ئاسایشی کۆی ناوچەکە بڕوانین و ببینین چی روودەدات. بێگومان هەبوونی ئەم هێرشانە لە ئەنجامی نەبوونی لێکتێگەیشتنە، هەندێ جاریش ئەنجامی خواستی هەندێ وڵاتە؛ لە ئەنجامی هەژموونی وڵاتانی دیکەیە. هەروەها لەو هەڵبژاردنانەی کە ئۆکتۆبەری رابردوو لە عێراق کردمان، خەڵکی دەنگیان دا و بڕیاریان دا لەسەر ئەوەی کە چ جۆرە عێراقێکیان دەوێت. هەندێ هاوپەیمانی پێکهێندراون؛ بێگومان وەکو هەر هەڵبژاردنێکی دیموکراسی، براوە و دۆڕاو هەبوون. بە داخەوە، براوەکان نەیانتوانیوە حکومەت پێکبهێنن، چونکە پەیڕەوێکی تاک وێنە لە عێراق هەیە، واتە تاکە نموونەیە لە جیهاندا بینیبێتم، کە تاوەکو دوو لەسەر سێی دەنگەکانی پەرلەمانت نەبێت، ناتوانیت حکومەت پێکبهێنیت. بۆیە، دەکرێت ئەم هێرشانە بە گوشاریش لێکبدرێنەوە بۆ سەر ئەندامانی هاوپەیمانییە سێقۆڵییەکە کە لە نێوان کورد، سوننە و سەدرییەکاندا پێکهێندراوە بۆ ئەوەی لە هاوپەیمانییەکە بکشێنەوە. ئەوە هەروەها پەیامێکی دیکە بوو کە هەژموونی روولەزیادبووی نێو وڵاتەکە بەردەوامدەبێت. بەداخەوە، بۆ ئەوەی ئەم جۆرە هێرشانە سنوورداربکرێن، پێویستی بە هەوڵی پێکەوەیی هەموو وڵاتانی ناوچەکەیە، بەڵکو لەوەش زیاتر، من داوای پاڵپشتیی کۆمەڵگەی نێودەوڵەتی دەکەم: ئەمریکا، ئەوروپا و هەر وڵاتێک کە بەرژوەندیی لە ناوچەکەدا هەبێت، هەروەها پێویستە رێزیش لە سەروەریی وڵاتەکە بگرن. ئێمە لە عێراق هەوڵدەدەین سەربەخۆیی بڕیاردانی سیاسی بەدەستبهێنینەوە. ئەم هەوڵانەش بۆ ئەوەن کە دڵنیابینەوە لەوەی هەژموونی روو لە زیادبووی [دەرەکی] بەسەر عێراقدا بێ گۆڕانکاری بەردەوام نەبێت. هەموو ئەو شتەی تاوەکو ئێستا بینیومانە، تەنیا هیواخواستن و ئومێدهەڵچنین بووە بۆ گەیشتن بە جۆرێک لە چارەسەر، بەڵام هیچ هەنگاوێکی گەورە نەنراوە بۆ ئەوەی عێراق بخرێتەوە سەر رێچکە دروستەکەی بۆ ئەوەی بتوانێت بەرگریی لە خۆی و سەروەرییەکەی بکات تاوەکو نەبێتە گۆڕەپانێکی کراوە بۆ هێرشە مووشەکییەکان یان ململانێی هەژموونی سیاسیی نێوان لایەنە جیاوازەکان کە هەندێکیان هێزی بەوەکالەتن و نوێنەرایەتیی ئەجێندای دەرەوەی عێراق دەکەن. "  "کاتێک کە سەیری ئاسایشی عێراق دەکەیت و هەموو شتەکانی دیکەی کە تاوەکو ئێستا قسەمان لەسەر کردوون، چ نەوت بێت، داعش یان ئەلقاعیدە، پێویستە سەیری ئەوە بکەین کە ئایا هۆکار چی بوون ئەو شتانە لە سەرەتاوە روویاندا. لە عێراق، ئەگەر سەیری کۆی دۆخەکە بکەین، چەندین بڕیاری سیاسیی هەڵە دراون کە بوونەتە هۆی دروستبوونی ئەم جۆرە کێشانە، لە نێویشیاندا، ئەو کێشەیەی کە ئەمڕۆ لەسەر نەوت هەمانە. پشتگوێخستن و رێزنەگرتن لە دەستوور یەکێکە لە هۆکارەکان. هەژاری، نادادی، نایەکسانی، بڕیاری خراپ و بەڕێوەبردنی خراپ بوونەتە هۆی ئەم کێشانە. "   "من لە سەرەتاش گوتم کە پێم وانییە عێراق لە راستیدا لە کاتی دەرکردنی بڕیارەکانی خۆی، خاوەن سەروەری بێت. بەڵکو لە ژێر کاریگەریی قورسی لایەنە دەرەکی و بیانییەکاندایە. کاتێکیش زۆر لە هاوپەیمانەکانی عێراق بڕیاردەدەن عێراق بە تەنیا جێیبهێڵن بۆ ئەوەی خۆی بڕیارەکانی خۆی بدات، ئەو شتە روونادات. بەڵکو کەلێنێک بەجێدەهێڵدرێت کە لایەنەکانی دیکە پڕی دەکەنەوە. زۆر گرنگە بۆ هەموو هاوپەیمانەکانی عێراق جەخت لەوە بکەنەوە کە عێراقییەکان خۆیان بڕیار لەسەر چارەنووسی خۆیان بدەن. کاتێک ئەمە روودەدات، کاتێک دەستوور رێزی لێدەگیرێت کە بریتییە لە کۆدەنگیێک لە نێوان هەموو پێکهاتە جیاجیاکانی نێو وڵاتەکە... ئێستا ئێمە دەستوورمان هەیە، بەڵام بەداخەوە پشتگوێخراوە و ژمارەیەکی زۆری ماددەکان کە زۆر گرنگن بۆ پێکهاتە جیاوازەکانی وڵات پشتگوێخراون. ئەو شتانە بوونەتە هۆی دروستبوونی کێشە. بۆ نموونە، پاکتاوی نەتەوەیی بووەتە هۆی ئەوەی کە ژمارەیەکی زۆری کۆمەڵگە جیاجیاکان، بە تایبەتیش لە ناوچە گوندنشینەکان، هاوکاری و هاوئاهەنگی لەگەڵ رێکخراوە تیرۆریستیەکانی وەکو قاعیدە لە رابردوو و داعشیش لە ئێستادا بکەن. تەنانەت ئەمڕۆش ئەم بڕیارە سیاسییانە، کە ئەو شتەی بە ' دادگای فیدراڵی ' ناونراوە بەکاردەهێنن، بۆ ئەوەی بڕیاری سیاسی بە ناوی دەزگایەکی یاساییەوە دەربکەن، هیچ شتێک چارەسەر ناکەن. لە راستیدا، عێراق هەر خۆی چەندین کێشەی هەیە و ئەم کێشانەش دۆخەکە ئاڵۆزتر دەکەن. "  "حکومەتەکەمان، واتە چوار دەسەڵاتەکەی هەرێمی کوردستان: سەرۆکایەتی، ئەنجوومەنی وەزیران، دەسەڵاتی دادوەری و پەرلەمانیش بڕیارەکەیان رەتکردووەتەوە، چونکە پێمان وایە ئەوە بڕیارێکی سیاسییە و دەستووری نییە. ئەوە دادگەیەکە لەسەر شێواز و بنەمای دەستووری دانەمەزرێندراوە. بۆیە گومانی تێدا نییە کە ئەوە بڕیارێکی سیاسییە لە لایەن دەزگایەکەوە دەرکراوە کە بە ' دەزگای یاسایی ' ناودەبرێت. بۆیە، ئەمە شتێک نییە کە ئێمە بڕوامان وابێت دەتوانین پێی رازی بین، چونکە ئەمە مافە دەستوورییەکانمان پێشێل دەکات. بۆ ئێمە دەستوور لەسەرووی هەموو بڕیارێکی دادگەوەیە و بێگومان ئێمە بە دەستوورەوە پابەند دەبین، رێزی لێدەگرین و ئەرکەکانمان جێبەجێدەکەین، بەڵام لە هەمان کاتیشدا، داوای ئەو مافانەمان دەکەین کە لە دەستووردا بۆمان دانراون. "