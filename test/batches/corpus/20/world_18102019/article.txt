دۆناڵد ترەمپ دەڵێت، ئەردۆغان دەیەوێت ئاگربەستەکە کارابێت. دواتر، کوردیش هەمان شتی دەوێت و چارەسەریی کۆتاییشی دەوێت.   سەرۆکی ئەمریکا دەڵێت، شتێکی زۆر خراپە کە چەند ساڵێک پێش ئێستا ئەم بیرکردنەوەیە نەبووە و ئاماژە بەوەشدەکات، تورکیا و هەسەدەش ویستێکی باشیان هەیە و هەربۆیەش ئەگەری سەرکەوتنی ئاگربەستەکە و راگرتنی شەڕەکە زۆرە.   ترەمپ دەنووسێت، ئەمریکا نەوتەکەی پاراستووە و چەکدارانی داعشیش لە لایەن کورد و تورکیاوە پارێزراون و کەمێک پێش ئێستاش پێیڕاگەیێندراوە کە هەندێک لە وڵاتانی ئەوروپا ئامادەن ئەو چەکدارانە ببەنەوە کە خەڵکی وڵاتەکانیانن.   ترەمپ دەڵێت، "ئەمە هەواڵێکی باشە، بەڵام دەبووایە دوای ئەوەی ئێمە چەکدارەکانمان گرتن، ئەوانیش بیانبردنایەتەوە. بەهەرحاڵ، پێشکەوتنێکی گەورە بەدەستهاتووە".   بەپێی رێککەوتنەکەی تورکیا و ئەمریکا، تورکیا بۆ ماوەی ١٢٠ کاژێر ئۆپەراسیۆنەکەی دەوەستێنێت، لەو ماوەیەدا یەپەگە لەو ناوچەیە دەکشێتەوە کە ناوچەی ئارامی پێ دەگوترێت.  مایک پێنس گوتی: "لایەنی تورکی ئۆپەراسیۆنی کانی ئاشتی دەوەستێنێت بۆ ئەوەی دەرفەت بداتە یەپەگە لەو ناوچەیەی کە ناوچەی ئارامە بکشێتەوە و ئەوان نزیکەی ٢٠ میل لە سنووری باشووری تورکیا دەکشێنەوە. ئەمە رێککەوتنێکە لەگەڵ تورکیا بۆ ئەوەی تورکیا هێرش نەکاتەسەر کۆمەڵگەی کۆبانێ. ویلایەتە یەکگرتووەکانی ئەمریکا و تورکیا پێکەوە پابەندن بەوەی کە پێکەوە چارەسەری ئاشتیانەی ئەو ناوچەیەی بکەن کە لەسەر بنچینەی رێککەوتنی نێودەوڵەتی ناوچەی ئارام بنیات دەنرێت و ئەو ناوچەیە بپارێزن".