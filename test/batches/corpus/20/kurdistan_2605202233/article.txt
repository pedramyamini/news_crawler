سەید محەممەد حوسێنی خەڵکی بۆکانە، دوای ئازادبوون لە زیندان چەند ساڵە لە هەرێمی کوردستان دەژی. دکتۆر سۆران زەنگەنە، پزیشکی پسپۆڕی هەناو دوای پشکنینی ئەو نەخۆشە بە تۆڕی میدیایی رووداوی راگەیاند، سەید محەممەد تووشی ڤایرۆسی جگەر و هەوکردنی سیستەمی میزەڕۆ بووە و مانگانە ١٥٠ دۆلاری تەنیا بۆ دابینکردنی دەرمان پێویستە.   ئەو هاونیشتمانییە وەکو خۆبەخش لە بەرەکانی شەڕ دژی داعش لە باشووری کوردستان بەشداریکردووە و لەو شەڕدا برینداربووە، بەهۆی ئەو برینە و نەخۆشکەوتن، توانای کارکردن و دابینکردنی پێداویستییەکانی نییە.  سەید محەممەد حوسێنی لەدایکبووی ساڵی ١٩٧٠ ـیە و خەڵکی بۆکانی رۆژهەڵاتی کوردستانە. ١٦ ساڵی تەمەنی لە پێشمەرگایەتی و تێکۆشان بۆ نیشتمانەکەی بەسەربردووە، لە نەوەدەکانی سەدەی رابردوو لەلایەن حکومەتی ئێران دەستگیردەکرێت و بە لەسێدارەدان سزای بۆ دەردەکرێ. دواتر سزاکەی بۆ ٨ ساڵ زیندانیکردن کەمدەکرێتەوە کە لە زیندان دەرچووە بەهۆی ترسی دەستگیرکردنەوەی لەلایەن هێزە ئەمنییەکانی ئێران رادەکات و رێگەی باشووری کوردستان دەگرێتەبەر بۆ هەمیشە رۆژهەڵاتی کوردستان بەجێدەهێڵێت   ئەو هاونیشتمانییە لە شەڕی داعش لە باشووری کوردستان وەک خۆبەخش شەڕی کردووە و لە شەڕەکە بەر تەقینەوە کەوتووە و برینداربووە، ئێستا لە دۆخێکی زۆر سەخت دەژی، ئەمساڵ تووشی نەخۆشیی ڤایرۆسی جگەر و چەند نەخۆشیەکی دیکەی درێژخایەن بووە.  محەممەد حوسێنی لە ژوورێکی بچووک لە نهۆمی سێیەمی باڵەخانەیەکی کۆنی ناو بازاڕی هەولێر دەمێنێتەوە، ئەو دەڵێت، "هێز و توانام نەماوە ئەگەرنا جاری جاران بووایە گوێم لێنەبوو و پێشمەرگەبووم بە شاخدا دەڕۆیشتم، رۆژ بە رۆژ زیاتر بارودۆخم خراپ دەبێت جگەرم وێرانی کردووم و روخاندوومی، نەتبێت بتوانی یانی خواردنی رۆژانەت نەبێت لێرە تۆ بەس پێم بڵێ دەتوانی دەرمان دابین بکەی".  ئەو پیاوە بەهۆی کەمدەرامەتییەوە نەیتوانیوە هیچ چارەسەرێک بۆ نەخۆشییەکەی وەربگرێ، ئێمە وەک رووداو بە هاوئاهەنگی پزیشکێک بە ناوی دکتۆر سۆران کۆمەڵێک پشکنینمان لە تاقیگەیەکی پزیشکی بۆ سەید محەممەد کرد.  دکتۆر سۆران زەنگەنە، پزیشکی پسپۆڕی هەناو دەڵێت، "کاک محەممەد تووشی هەوکردنی جگەر بووە بە ڤایرۆسی جگەری جۆری C، ئەو هەوکردنەی ماوەیەکە هەیەتی کاریگەریی هەبێت لەسەر جگەر و تووشی نەخۆشیی جگەری درێژخایەنی کردووە لە هەمان کاتدا هەوکردنی سیستەمی میزەڕۆشی هەیە ئەویش پێویستی بە چارەسەرکردنە، بەڵام ئەگەری هەیە مانگانە ١٤٠ تا ١٥٠ دۆلار تێچووی تەنها دەرمانی دژە ڤایرۆسەکەی بێت".  ئەو ژوورەی کە سەید محەممەد تێیدا دەژی لەگەڵ ئەوەی لە هەموو روویێکەوە شیاو نییە بۆ ژیانی کەسێکی نەخۆش، کرێکەشی ١٦٠ هەزار دینارە کە باری سەید محەممەدی هێندەی دیکە قورسکردووە. بە گوتەی خۆی چەندین مانگ نەیتوانیوە کرێکەی بدات.