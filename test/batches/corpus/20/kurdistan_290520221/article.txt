دکتۆر پشدەر عەبدوڵڵا، بەڕێوەبەری نەخۆشخانەی دکتۆر جەمال رەشیدی منداڵان لە سلێمانی بە تۆڕی میدیایی رووداوی راگەیاند، "نەخۆشیی سکچوون و رشانەوە بڵاوبووەتەوە، ئەمەش هەموو ساڵێک لەگەڵ هاتنی وەرزی گەرمادا بڵاودەبێتەوە و هۆکارەکەی کاریگەریی بەرزیی پلەی گەرمایە. "  بەڕێوەبەری نەخۆشخانەی منداڵان ئاماژەی بەوەش كرد، "لە ٥٠٠ نەخۆشی منداڵ سەردانی نەخۆشخانەکەمانی کردبێت، ٢٠٠ منداڵیان سکچوون و رشانەوەیان هەبووە؛ دڵنیام ژمارەکانیش بەرەو بەرزبوونەوە دەچن، بەگشتی ٤٠ % ی ئەو منداڵانەی سەردانی نەخۆشخانەکەمانیان کردووە، نەخۆشیی سکچوون و رشانەوەیان هەیە. "  چەند هۆکارێکی دیکە بۆ سکچوون و رشانەوەی منداڵان هەن، دکتۆر پشدەر عەبدوڵڵا دەڵێت، هەندێك منداڵ بەهۆی پیسبوونی سەرچاوەی ئاو، خراپ هەڵگرتنی خۆراک لەناو پلەی گەرمیی بەرزدا و گەشەکردنی هەندێک بەکتریا لەو پلە گەرمییەدا، لەگەڵ وشکبوونەوەی منداڵ لە پلەی گەرمیی بەرزدا تووشی سکچوون و رشانەوە دەبن.  بۆ رێگریکردن و پاراستنی منداڵان لە سکچوون و رشانەوە، دکتۆر پشدەر عەبدوڵڵا ئەم رێنوێنییانە دەخاتەڕوو:  ١ - کوڵاندنی ئاو بەر لە خواردنەوەی  ٢ - هەڵگرتنی خواردن لەناو بەفرگر و ساردکەرەوە  ٣ - سەوزە و میوە پێش خواردنی جوان بشۆردرێتەوە  ٤ - زوو زوو دەستی منداڵ بشۆردرێت  ٥ - پاکوخاوێنیی تەوالێت و گەرماو  ٦ - بەکارنەهێنانی خاولی و پەرداخ و کەوچکی کەسی دیکە  ٧ - دوورکەوتنەوە لە خواردنی دەرەوە، بەتایبەت خواردنی سەر عەرەبانەکان  ٨ - باش کوڵاندنی گۆشت و خواردنەکان