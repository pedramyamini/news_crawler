لە کۆنفرانسێکی رۆژنامەڤانیدا لە ئەنقەرە، رۆژی هەینی ٢٠ - ٠٥ - ٢٠٢٢، لە وەڵامی پرسیارێکی عومەر سۆنمەز، پەیامنێری تۆڕی میدیایی رووداو لەبارەی هەڵوێستی جەهەپە سەبارەت کێشەی کورد لە تورکیا و چارەسەرەکەی، فایق ئۆزتراک، جێگری سەرۆک و گوتەبێژی حیزبەکە ئاماژەی بەوە کرد، "بەڕاستی تێگەیشتن لە هەڵوێست و مامەڵەی ئەم دەسەڵاتە زۆر ئەستەمە. گوتنی گۆرانیی کوردی لە تورکیادا ئازادە، بەڵام ئەم دەسەڵاتە بۆچی دەستیکرد بە هەڵوەشاندنەوەی گرێبەستی ئەو هونەرمەندە و رێگری لە گۆرانیی کوردی کرد، بەڕاستی تێگەیشتن و خوێندنەوەی دووبارە دەیڵێمەوە، ئەستەمە. "  لە بەشێکی دیکەی قسەکانیدا لە وەڵامی ئەو پرسیارەی پەیامنێری رووداو، گوتەبێژی جەهەپە باسی لەوەش کرد، "ئێمە وەکو جەهەپە زۆر جار ئاشکرامان کردووە کە پرسی کورد چۆن چارەسەر دەکەین، ئێمە ئەم مژارە لە پەرلەمانی تورکیا چارەسەر دەکەین. "    لەبارەی هەڵوێستی پارتەکەی لەسەر ئەندامبوونی سوێد و فنلەندا لە ناتۆ، گوتەبێژی جەهەپە باسی لەوە کرد، "ئێمە وەکو جەهەپە پێشوازی لە بەهێزبوونی ناتۆ دەکەین، بەڵام بەرژەوەندیی تورکیا لە پێش هەموو شتێکەوەیە. ئەردۆغان بۆ دەستخستنی دەنگ سیاسەتی دەرەوە بەکار دەهێنێت. "  دەقی پرسیار و وەڵامی پەیامنێری رووداو و گوتەبێژی جەهەپە  رووداو: بەڕێز گوتەبێژی جەهەپە: من عومەر سۆنمەز، پەیامنێری تۆڕی میدیایی رووداوم؛ دوو پرسیارم بۆ بەڕێزتان هەیە. یەکەمیان، رەخنەتان لە سیاسەتی دەرەوەی تورکیا گرت. ئێستا تورکیا رێگرە لە ئەندامبوونی سوێد و فنلەندا لە هاوپەیمانیی ناتۆ. لەمبارەیەوە هەڵوێستتان چییە؟ پرسیاری دووەمیشم ئەوەیە کە هەفتەی رابردوو لە پارێزگاکانی کۆجائێلی و مووش، دوو کۆنسێرتی گۆرانی بە زمانی کوردی و شانۆگەرییەکی کوردیش قەدەخەکران. هاوکات بەبێ ئاشکراکردنی پاساوەکانی، دوو هونەرمەندی کورد دەستگیرکراون. قەدەخەکان راستەوخۆ پەیوەندییان بە پرسی چارەسەری کوردەوە هەیە؟ چۆن هەڵسەنگاندنی قەدەخەکان دەکەن؟ ئەگەر ببنە دەسەڵاتداری وڵات، چۆن پرسی کورد لە تورکیا چارەسەر دەکەن؟ زۆر سوپاس.  فایەق ئۆزتراک، گوتەبێژی جەهەپە: لە چەند رۆژی رابردوودا، ئەردۆغان رایگەیاند، دژی ئەندامبوونی سوێد و فنلاندم لە هاوپەیمانیی ناتۆ. کەمێک بەر لە ئێستا گوتم، ئەو سیاسەتی دەرەوەی کردە پاساوێک بۆ بەدەستهێنانی دەنگ و بەهێزکردنی پێگەی نێوخۆیی لە تورکیادا. ئەمەش رووداوێکی نوێی هاوشێوەی قەشە برانسۆن و کێشە لەگەڵ ئیمارات و چیرۆکی دیکەی جیاواز و کەیسی خاشقچی و خەڵەتاندنە بەردەوامەکانی دیکەیە. لەلایەکی دیکەوە، گوتەبێژی کۆشک رایگەیاند کە دەرگەی دانوستاندنەکانمان بەڕووی سوێد و فنلەندا دانەخستووە، واتە، وەکو پیشەی هەمیشەییان، هێڵێکیان بە کراوەیی هێشتووەتەوە. دواتر ئەردۆغان دۆخەکەی کەمێکی دیکە بەرەو هەڵکشان بەرزکردەوە و گوتی، ئەگەر نوێنەرانی ئەو دوو وڵاتە بە ئامانجی ئەوەی دەیانەوێ رازیمان بکەن، باشترە سەردانمان نەکەن. ئەمڕۆش هەمانشتی دووبارە کردەوە. لەلایەکی دیکەوە، سەرۆکی فنلەندا رایگەیاند، مانگێک بەر لەئێستا بە تەلەفۆن پەیوەندیم بە ئەردۆغانەوە کردووە و پاڵپشتیی لە ئەندامبوونی وڵاتەکەی کردین بۆ ئەندامبوون لە ناتۆ و ئێستاش پێمان سەیرە لێدوان و هەڵوێستەکانی زۆر بەخێرایی گۆڕدران. ئەو سەرسامبوونی خۆی ئاشکراکرد. وا دیارە سەرۆکی فنلەندا بەگۆڕینی خێرای هەڵوێستەکانی ئەردۆغان رانەهاتووە.   لە راستیدا کۆشک هەمان کار دەکات. سەرەتا هەڵوێستی تووند لە سیاسەتی دەرەوە دەنوێنێت و لەناوخۆی تورکیادا باسی ئەو هەڵوێستانەی لە سیاسەتی دەرەوە دەکات. پاشان گوێڕایەڵ دەبێت بۆ ئەو شتانەی کە بەسەریدا دەسەپێندرێن. ئێمە وەکو جەهەپە خۆشحاڵ دەبین لە بەهێزبوون و فراوانبوونی زیاتری ناتۆ، بەڵام بەرژەوەندیی تورکیا لەسەرووی هەموو شتێکەوەیە. هاوکات چاوەڕوانییەکانمان لەو وڵاتانەی کە پێیان دەڵێن هاوپەیمانمان، رێزگرتنە لە نیگەرانی و ئەو سیاسەتانەی کە پەیڕەوی دەکەن و دەبێت بەگیانی هاوپەیمانی مامەڵە بکەن. ئەو کارتانەی گوشار کە لەژێر دەستمانن، ئەرکی حکومەتە لە چوارچێوەی پارێزگارییکردن لە ئاسایشی نیشتمانیماندا بەکاریان بهێنێت، بەڵام بەکارهێنانی ئەو کارتانەی گوشار لەڕێگەی دیپلۆماسییەتی ژیر و بە هەستیارییەکی وردەوە دەکرێت.   ئەگەر لە نێوخۆدا بەشێوەیەک و لە برۆکسل بەشێوەیەکی جیاواز قسە بکەیت، ئەو کات کەس هەڵوێستەکەت بە جیدی وەرناگرێت و هەست دەکەن لە بازاڕی فرۆشتنی ئەسپدا مامەڵە دەکەیت. رووداوی هاوشێوەمان بینی لە بەرامبەر سەرۆکوەزیرانی پێشووی دانیمارک کە دواتر بووە سکرتێری گشتیی ناتۆ. ئەوکاتە ئەردۆغان چی گوتبوو؟ گوتبووی هەڵوێستی ئێمە نەرێنییە بەرامبەر دەستبەکاربوونی راسمۆسن وەکو سکرتێری گشتیی ناتۆ. دواتر چی روویدا؟ پاشگەز بووەوە. هیوادارم هەمان رووداو لەبارەی ئەندامبوونی سوێد و فنلەندا دووبارە نەبێتەوە. هیوادارم لووتبەرزەکەی کۆشک بۆ بەدەستهێنانی چەند دەنگێک لەڕێگەی بەکارهێنانی میدیاکان و هاشوهوشی گۆڕەپانەکان، سیاسەتی دەرەوە نەکاتە ئامرازێک بۆ بەرژەوەندی خۆی. لەم بابەتەدا نابێت چۆک دابدات و شکۆی میللەت کەمنەکاتەوە.   لەبارەی گۆرانیی کوردییەوە، بەڕاستی تێگەیشتن لە هەڵوێست و مامەڵەی ئەم دەسەڵاتە زۆر ئەستەمە. گوتنی گۆرانیی کوردی لە تورکیادا ئازادە، بەڵام ئەم دەسەڵاتە بۆچی دەستیکرد بە هەڵوەشاندنەوەی گرێبەستی ئەو هونەرمەندە و رێگری لە گۆرانیی کوردی کرد، بەڕاستی تێگەیشتن و خوێندنەوەی دووبارە دەیڵێمەوە، ئەستەمە. ئێمەی جەهەپە چەندینجار باسمان لە چۆنێتی چارەسەرکردنی پرسی کورد کردووە. ئێمە ئەم کێشەیە لەنێو پەرلەمانی کۆماری تورکیادا چارەسەر دەکەین. بەڵێ سوپاستان دەکەم.