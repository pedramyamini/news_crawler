رزگار محەممەد، قایمقامی قەزای مەخموور، ئەمڕۆ یەکشەممە ٢٢ - ٠٥ - ٢٠٢٢، بە تۆڕی میدیایی رووداوی راگەیاند: شاندەکەی ئەندامی پەرلەمانی عێراق ئەمڕۆ لەگەڵ چەند بەرپرسێکی پارێزگای نەینەوا سەردانی مەخموور دەکات و لەگەڵ قایمقامیەت و بەرپرسانی فەرمانگەکانی مەخموور کۆدەبێتەوە، بۆ تاوتوێکردنی پێداویستی و کێشەکانی ناوچەی مەخموور، وەکو بە عەرەبکردنی گوندەکانی مەخموور و چۆڵکردنی ئەو گوندانە لە لایەن دانیشتووانی کوردەوە، لەگەڵ دابینکردنی ئاو و جێبەجێکردنی پرۆژە ستراتیژییەکان لە ناوچەکە".  قایمقامی مەخموور ئاماژەی بەوەدا ئەو زەوییانەی مەخموور کە لە دوای ساڵی ١٩٩٦ ـەوە بە گرێبەست بە عەرەبی هاوردە درابوون، ئێستا ئەو عەرەبانە لە دادگە داوایان دەکەن، دادگەی مەخمووریش لە بەشێکی ئەو داواکارییانە دەکۆڵێتەوە، لە کاتێکدا ئەو عەرەبە هاوردانە داوا دەکەن لە بەرانبەر بەکارهێنانی ئەو زەوییانە بە درێژایی چەندین ساڵە لە لایەن خاوەنە کوردەکانیانەوە قەرەبوو بکرێنەوە. تەنانەت بەڕێوەبەرایەتی کشتوکاڵی نەینەوا رەوایەتی بە گرێبەستەکانی بە عەرەبکردن دەدات.  سەبارەت بە چۆڵبوونی گوندەکانی قەزای مەخموور، قایمقامی مەخموور گوتی: "چۆڵبوونی گوندەکانی مەخموور و قەراج بەشی زۆری پەیوەندیی بە شەڕی داعشەوە هەیە. هۆکاری نەگەڕانەوەی خەڵکیش بۆ گوندەکانیان جێگیرنەبوونی ئاسایشی ئەو ناوچانەیە، چونکە ئێستاش چەکدارانی داعش لەو ناوچەکە جموجووڵیان هەیە".  غەفوور مەخمووری، سکرتێری یەکێتی نەتەوەیی دیموکراتی کوردستان لە کاتی بەشداریکردنی لە دیبەیتێکی کەناڵی رووداودا سەبارەت بە کۆچکردن لە مەخموور گوتی: "لە دوای رووداوەکانی ١٦ ـی ئۆکتۆبەری ساڵی ٢٠١٧ ـەوە شاڵاوێکی کۆچکردنی خەڵکی مەخموور بەرەو هەولێر و دەشتی هەولێر دەستیپێکرد. ئێستا شارەدێی قەراج نزیکە لەوەی کوردی تێدا نەمێنێت، چونکە هەموو گوندەکانی ناوچەکە بەهۆی دۆخی ئەمنی و هەبوونی داعش چۆڵکراون. تەنانەت لەنێو ناوەندی شارەدێی قەراجیش کوردێکی زۆر بەرەو هەرێمی کوردستان کۆچیان کردووە".  هەروەها رەشاد گەڵاڵی، کادیری یەکێتی نیشتمانیی کوردستان لە مەخموور، هەر لەو دیبەیتەدا گوتی ئێستا سێ هەزار ماڵی کورد لە ناوچەی مەخموور ماون، کە بریتییە لە ناوەندی شارۆچکەی مەخموور و چوار شارەدێ، بەڵام کێشەکە لە گوندەکانی مەخمووردایە، چونکە ٢١٣ گوند لە سنووری شارۆچکەی مەخموور هەن، ٦٨ گوندیان عەرەبنشینن و ١٤٥ گوندەکەی دیکەیان کوردنشینن.