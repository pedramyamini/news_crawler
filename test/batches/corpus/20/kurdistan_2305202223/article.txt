شاکر موتعەب، جووتیار دەڵێت، "بیرەکەمان لە ماڵەوە ساڵی رابردوو ١١ مەتر ئاوی تێدا بوو، ئێستا سێ مەتر ئاوی تێدایە، بەنیازین بار بکەین، ئەو ئاوە هاتەوە ئاوی سیروان نیعمەتێکە، پێمان خۆشە ئێستا بۆ خۆمان دانیشتووین، ئاو هەیە سوپاس بۆ خودا. "  زیاترکردنی بەردانەوەی ئاوی دەربەندیخان، جگە لە نەهێشتنی مەترسیی وشکبوونی بەنداوی حەمرین، ژیانەوەیەکی نوێی بۆ ئەو گوندانە گەڕاندووەتەوە کە لەپێش بەنداوی حەمرین هەڵکەوتوون.  ئەمیر عامر، خوێندكار ئاماژە بەوە دەکات، "پێش ١٠ رۆژ ئاو نەبوو، ئێستا پشتیوان بە خودا ئاو زیادیکردووە، تەنانەت دەتوانین مەلە بکەین؛ پێشتر هەموو شت وشکی کرد. "  سەلام ئەحمەد، جووتیار باس لەوە دەکات، " ١٠ دۆنم زەویم کردبوو، وازم لێهێنابوو، ئێستا سوپاس بۆ خودا ئاو هاتووەتەوە و گەڕاوینەتەوە و ئاو دەدەین لە جەلەولاوە تاوەکو حەمرین، سوپاس بۆ خودا ئێستا ئاو دەدەین، ئێمە پێشتر وازمان لە کشتوکاڵ هێنابوو، ئاو نەبوو. "  خەلیل ئەحمەد، شوانكارە دەڵێت، "پێش ١٥ رۆژ لەمەوبەر مەڕ و ماڵاتمان لە ماڵەوە ئاو دەدا، ئێستا سوپاس بۆ خودا ئەوەتا ئاو دەخۆنەوە، ئینشائەڵڵا ئاو بەردەوام دەبێت. "  بەنداوی دەربەندیخان یەکێک لە خراپترین رۆژانی گلدانەوەی ئاو تێدەپەڕێنێت، بەنداوێک کە توانای گلدانەوەی سێ ملیار مەتر سێجا ئاوی هەیە، بەڵام ئێستا تەنیا ٥٠٠ ملیۆن مەتر سێجا ئاوی تێدا ماوە؛ کەچی وەزارەتی سەرچاوە ئاوییەکانی عێراق کە کۆنترۆڵی بەنداوەکانی هەرێمی کوردستانیشی بەدەستەوەیە، لەپێناو وشکنەبوونی بەنداوی حەمرین، داوای زیاتر بەردانەوەی ئاوی لە بەنداوی دەربەندیخان کردووە.  سامان ئیسماعیل، بەڕێوەبەری بەنداوی دەربەندیخان رایدەگەیێنێت، "وا رێککەوتووین هەندێک لە خەزینەکان زیاتر بەربدەینەوە بەهۆی ئەوەی مانگی ئایار خەزینیان کەم بووەتەوە، نزیکەی ٣٠ ملیۆنی تێداماوە، ئەویش بەشی ١٥ رۆژ ناکات، بەنداوەکە بە تەواوەتی بەتاڵ دەبوو، وەزعی حەمرین زۆر خراپ بوو، ئاوی پێ نەدەگەیشت لەبەرئەوەی خۆتان دەزانن بۆ کشتوکاڵ بەکاردێت، کردمان بە ٦٠ مەتر سێجا لە کۆتایی مانگی حوزەیران کەمی دەکەینەوە و دەگەڕێینەوە بۆ پلانەکەی کە بۆ وەرزی هاوین دامانناوە. "  ٧٠ % ی سەرچاوەی ئاوی بەنداوی دەربەندیخان رووبارەکانی رۆژهەڵاتی کوردستانە، کە بەهۆی سیاسەتی بەنداولێدان و گۆڕینی رێرەوی رووبارەکان لەلایەن ئێرانەوە بۆ کەمترین ئاستی خۆی دابەزیوە.  ئێستا رۆژانە تەنیا ١٢ هەزار مەتر سێجا ئاو دەچێتە نێو بەنداوەکەوە، بەڵام دەبێت رۆژانە ٦٠ هەزار مەتر سێجا ئاو بەربداتەوە؛ ئەگەر داهات و بەردانەوەی ئاو وەکو خۆی بمێنێتەوە، ئەوا مانگانە ملیۆنێک و ٤٤٠ هەزار مەتر سێجا لەو ٥٠٠ ملیۆن مەتر سێجا ئاوە گلدراوە کەم دەبێتەوە.