مستەفا چاوڕەش، سەردانەکەی نێچیرڤان بارزانی بۆ سلێمانی بە "هەنگاوێکی پیرۆز" ناودەبات و دەشڵێت، "هاتنی جەنابی کاک نێچیرڤان بارزانی خۆی لە خۆیدا هەنگاوێکی پیرۆزە، ئێمە هەموومان چاومان لەوەیە ئەم هاتنە ببێتە مایەی خێر و خۆشی و چارەسەرکردنی ئەو هەموو گرفتەی کە لە کوردستان لەنێوانی لایەنەکاندا هەیە، بە تایبەتی یەکێتیی نیشتمانیی کوردستان و پارتی دیموکراتی کوردستان. "  وەستا حەسەن، ئەندامی سەرکردایەتیی یەکێتیی نیشتمانیی کوردستان دەڵێت، "سەردانەکەی بەڕێز نێچیرڤان بارزانی، دەستپێشخەرییەکی باشە بۆ ناوچەی سلێمانی و ئەگەر بێتو کۆبوونەوە لەگەڵ لایەنە سیاسییەکانی کورد بکات بۆ یەکڕیزی. "  وەستا رەسوڵ، ئەندامی سەرکردایەتیی یەکێتیی نیشتمانیی کوردستان ئاماژەی بەوە کرد، "کاک نێچیر پیاوێک بووە پێشتریش لەم مەسەلانەدا قسەی کردووە. هیوادارم سەردانەکە ببێتە مایەی خێر و خۆشی. "  ئێستا سەرۆکی هەرێمی کوردستان لە سلێمانی لەگەڵ بافڵ تاڵەبانی، هاوسەرۆکی یەکێتی نیشتمانیی کوردستان و ئەندامانی ئەو حیزبە لە کۆبوونەوەدایە و بڕیارە لەگەڵ هەریەکە لە سەلاحەدین محەممەد بەهادین، ئەمینداری گشتی یەکگرتوو، عەلی باپیر، ئەمیری کۆمەڵی دادگەری و بەرپرسانی بزووتنەوەی گۆڕان کۆببێتەوە.  سەردانەکەی سەرۆکی هەرێمی کوردستان لە کاتێکدایە، بەهۆی ململانێ سیاسییەکانەوە ماوەیەکە ساردی لەنێوان لایەنە سیاسییەکانی هەرێمی کوردستان بەگشتی و پارتی و یەکێتی بەتایبەت دروستبووە؛ خاڵێک کە نێچیرڤان بارزانی لە پەیامی تایبەت بە جەژنیدا جەختی لەسەر دوورکەوتنەوە و دەستپێکردنەوەی پەیوەندیی بەهێزی نێوان لایەنە سیاسییەکان کردەوە.