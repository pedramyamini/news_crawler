رۆژی هەینی ٢٠ - ٠٥ - ٢٠٢٢، هادی سەلامی، پەرلەمانتاری سەربەخۆی ئەنجوومەنی نوێنەرانی عێراق بە تۆڕی میدیایی رووداوی گوت: "نووسراوێکم بۆ داواکاریی گشتی ناردووە بۆ ئەوەی بڕیاری دادگەی باڵای فیدراڵیی عێراق کە تایبەت بە نەوتی هەرێمی کوردستان لە شوباتی ئەمساڵ دەرچوو، جێبەجێبکرێت و داوا لە دژی وەزیری نەوت و ئەو کەسانەش تۆماربکرێت کە بوونەتە هۆی جێبەجێنەکردنی بڕیارەکەی دادگەی باڵای فیدراڵیی عێراق کە بڕیارەکانی یەکلاکەرەوەن. "  لە نووسراوی ژمارە ٧٩٤ کە لە رۆژی ١٥ - ٠٥ - ٢٠٢٢ لەلایەن هادی سەلامییەوە بە ناونیشانی "گرتنەبەری رێوشوێنی یاسایی" ئاراستەی داواکاریی گشتیی عێراق کراوە، هاتووە: "بە پشتبەستن بەو رۆڵەی بەگوێرەی ماددەی ٢ ـی یاسای داواکاریی گشتیی ژمارە ٤٩ ـی ساڵی ٢٠١٧ پێتاندراوە لە پاراستنی ئاسایشی دەوڵەت و سووربوون لە پاراستنی بەرژەوەندییە باڵاکانی گەل، بەڕەچاوکردنی ئامادەنەبوونی ئیحسان عەبدولجەبار وەزیری نەوت لە جێبەجێکردنی بڕیاری دادگەی باڵای فیدراڵیی عێراق ژمارە ٥٩ / فیدڕاڵی / ٢٠١٢ و هاوتاکانی ١١٠ / فیدڕاڵی / ٢٠١٩ ـی کە لە رۆژی ١٥ - ٢ - ٢٠٢٢ دەرچووە و ئاراستەنەکردنی هۆشداریی فەرمی بۆ حکومەتی هەرێمی کوردستان یان وەزارەتی سامانە سرووشتییەکان بە رادەستکردنی نەوتی خاوی هەناردەکراو لە خاکی هەرێمی کوردستانەوە، ئەوانە بە تاوانی بە ئەنقەست دادەنرێن لە جێبەجێنەکردنی بڕیارەکانی دادگە و بەپێی ماددەی ٣٢٩ ـی یاسای سزادانی عێراق سزای لەسەرە، جگە لەوەی رژدبوونێکی ئەنقەستە بۆ زیانگەیاندن بە ماڵی گشتی و سزای لەسەرە، ئەوەش بەپێی ماددەی ٣٤٠ ـی یاسای سزادان. "  هادی سەلامی لە نووسراوەکەیدا دەڵێت: "داوا دەکەم سکاڵا دژی وەزیری نەوت و ئەو فەرمانبەرانەی وەزارەتەکەی کە هاوبەشن لەم تاوانەی دژی سامانەکانی گەل و پارە پارێزخراوەکانی بەپێی دەقەکانی دەستوور و بڕیارەکانی دادگەی باڵای فیدراڵیی عێراق، تۆماربکرێت. "  لە بەرامبەردا، رۆژی هەینی ٢٠ ـی ئایاری ٢٠٢٢، شێروان دووبەردانی، ئەندامی پەرلەمانی کوردستان لە فراکسیۆنی پارتی دیموکراتی کوردستان بە تۆڕی میدیایی رووداوی گوت: "ئەو پەرلەمانتارە سکاڵای کردووە، بەڵام سکاڵای ناوێت و وەزیری نەوت چی پێکرابێت دژی هەرێمی کوردستان کردوویەتی، لەکاتێکدا هەرێمی کوردستان بەگوێرەی یاسا و دەستوور مامەڵەی بە دۆسیەی نەوتەوە کردووە؛ ئەوەی ئەو پەرلەمانتارە و وەزیری نەوت دەیڵێن نایاساییە، نەوەکو هەرێمی کوردستان".  دووبەردانی ئاماژەی بەوەشکرد کە هەندێک پەرلەمانتار لەسەر دۆسییەی "گەندەڵی و بەهەدەردان" واژۆیان کۆکردەوە کە ئیحسان عەبدولجەبار بۆ پرسیار و وەڵام بانگهێشتی پەرلەمانی عێراق بکەن، بەڵام بڕیارێکی دادگەی فیدراڵیی عێراق رێگەی نەدا و گوتی پەرلەمان "ناتوانێت" وەزیری حکومەتی کاربەڕێکەر بانگهێشت بکات بۆ پرسیار و وەڵام.  ١٥ ـی شوباتی ٢٠٢٢، دادگەی باڵای فیدراڵیی عێراق رایگەیاند، یاسای نەوت و گازی هەرێمی کوردستان نادەستوورییە، داواشی لە هەرێمی کوردستان کرد کە داهاتی نەوتی بەرهەمهێندراو رادەستی حکومەتی فیدراڵیی عێراق بکات.  رۆژی ٢٨ ـی شوباتی ٢٠٢٢، به سه‌رپه‌رشتیی نێچیرڤان بارزانی، سه‌رۆكی هه‌رێمی كوردستان هه‌رچوار سه‌رۆكایه‌تییەکە له سه‌رۆكایه‌تیی هه‌رێمی كوردستان كۆبوونه‌وه و دواتر لە راگەیێندراوێکدا رایانگەیاند: "بڕیارەکەی دادگەی باڵای فیدراڵیی عێراق پێچه‌وانه‌ی ده‌ق و گیان و بنه‌ما راسته‌قینه‌كانی سیستمی فیدراڵییه و پێشێلكردنێكی زه‌ق و ئاشكرای ماف و ده‌سه‌ڵاته ده‌ستوورییه‌كانی هه‌رێمی كوردستانه. "