نێچیرڤان بارزانی، سەرۆکی هەرێمی کوردستان لە رێوڕەسمی دەرچووانی خولی ٢٧ی بنەڕەتی ئەکادیمیای سەربازیی زاخۆدا گوتارێکی پێشکێش کرد و رایگەیاند، "دەستوەردانی حیزبی لە کاروباری پێشمەرگەدا رێگرە لە پێشکەوتنی پێشمەرگە و وادەکات بەردەوام مەترسیی ئەوە هەبێت پێشمەرگە بکەنە بەشێک لە ناکۆکیی حیزبی، ئەوەش مەترسییەکی جیدییە لەسەر پرۆسەی دیموکراسی و یەکڕیزی و یەکێتیی هەرێمی کوردستان. "  سەرۆکی هەرێمی کوردستان جەختی لەوە کردەوە کە "جارێکی دیکە لێرەوە وەکو داخوازییەکی خەڵکی کوردستان، وەکو پێویستییەکی نیشتمانی، وەکو ئەرکی یاسایی خۆم داوا لە پارتی دیموکراتی کوردستان و یەکێتیی نیشتمانیی کوردستان دەکەم دەستوەردان لە کاروباری پێشمەرگەدا رابگرن. "  دەقی گوتارەکەی نێچیرڤان بارزانی، سەرۆکی هەرێمی کوردستان و فەرماندەی گشتیی هێزەکانی پێشمەرگە:  ئاماده‌بووانى به‌ڕێز،  پێشمه‌رگه قاره‌مانه‌كان،  فه‌رمانده و مامۆستايان و ڕاهێنه‌رانى بەڕێز  دەرچووانی خۆشه‌ويستى خولی ٢٧ی بنەڕەتی لە کۆلیژی سەربازیی ٢  كه‌سوكارى به‌ڕێزيان،     هه‌موو لايه‌كتان به خێر بێن، سه‌رچاوان..     به‌خێرهاتنى نێرده‌ى وڵاتانى هاوپه‌يمان ده‌كه‌م ئه‌وانه‌ى له شه‌ڕى دژى داعشدا هاوكارييان كردين. هاوكارييان به‌رز ده‌نرخێنين و سوپاسيان ده‌كه‌ين. به‌خێرهاتنى نێرده‌ى ديپلۆماسيى وڵاتانى بيانى له هه‌ولێر ده‌كه‌ين.   هه‌موو لايه‌كتان به خێر بێن سه‌رچاوان.      خۆشحالم کە ئەمڕۆ لێرەم لە زاخۆ لەگەڵ ئێوەی بەڕێزدا، بۆ ئەوەی هەموومان لە دڵەوە و پێکەوە پیرۆزبایی لە یەک بە یەکی ٤٩٩ دەرچووی خولی ٢٧ی بنەڕەتی کۆلیژی سەربازیی ٢ لە زاخۆ بکەین. پیرۆزبایی لە ئێوەی خۆشەویست و، دایکوباوک و کەسوکارتان دەکەم بۆ ئه‌م سه‌ركه‌وتنه، ته‌مه‌ندرێژ بن، سه‌ركه‌وتوو بن بۆ خزمه‌تى وڵاته‌كه‌تان. لێره سه‌ره‌ڕاى پيرۆزبايى له هه‌مووتان، ده‌مه‌وێ پیرۆزباییەکی تایبەتیش لە (ئیلداد ئەبریم یلدەخانی) بکەم، کە تاکە قوتابی و دەرچووی مەسیحییە لەم خولەدا. هیوادارم لە خولەکانی داهاتوودا ژمارەیەکی زۆر مەسیحی، تورکمان و ژمارەیەکی زۆر لە خوشک و برا ئێزدییەکان ببینین. زۆر دڵم خۆش بوو کە لە کۆلیژی سەربازیی ٣ لە قەلاچۆلان ژمارەیەک دەرچووی ئافرەتم بینین، پێشتر لێره‌ش له زاخۆ، ئافره‌تى ده‌رچووى ئه‌م خولانه هه‌بوون، هیوادارین لە خولەکانی داهاتووی کۆلیژی سەربازیی زاخۆدا ژماره‌يه‌كى زۆرتر و به‌رچاوتر ببینین.      خۆشحالم کە ئەمڕۆ دەبینم دەرچووانی ئەم خولە خەڵکی هەر چوار پارێزگای هەرێمی کوردستان و ده‌ره‌وه‌ى هه‌رێمن. بەشداری خەڵکی هەموو ناوچەکان لەم خولانەدا و پێکەوەبوونیان له شوێنێك، هۆکارێکی یارمەتیدەری یەکخستن و یەکبوونی هێزی پێشمەرگەی کوردستانە.      دەستخۆشییەکی تایبەت لە راگری کۆلیژی سەربازیی ٢ لە زاخۆ دەکەم، هەروەها دەستخۆشی لە هەموو ئەو مامۆستا و راهێنەرە سەربازییانە دەکەم کە بە درێژایی ئەم خولە قوتابییەکانیان فێری زانست و تەکنیکە سەربازییەکان کردوون و، رووحی بەرزی پێشمەرگایەتیان فێری قوتابیانی ئەم خولە کردووە.      سوپاسی کاری بەردەوامی وەزارەتی پێشمەرگە دەکەم بۆ سەرکەوتنی ئەم خولە، هەروەها سوپاسی هاوکاری وەزارەتی بەرگری عێراق دەکەم.     جێگەی دڵخۆشییە کە کۆلیژی سەربازیی ٢ لە زاخۆ، لە ئاستێکی هەرە لەپێشدایە لە عێراق و لەکاتی دامەزراندنییەوە لە ساڵی ١٩٩٦ ەوە تائێستا ٥٦ خولی بنەڕەتی و ئەفسەران لەم کۆلیژە دەرچوونە.     دامەزراندن و پێشخستنی کۆلیژی سەربازیی زاخۆ، هه‌ر له ڕۆژى دامه‌زراندييه‌وه هەمیشە جێگەی بایەخپێدانێکی تایبەتی سەرۆک بارزانی بووە و، لێرەوە بەناوی خۆم و هەمووتانەوە سوپاسی دەکەین. هه‌ر له‌م ده‌رفه‌ته‌دا (٦٠) ساڵه‌ى پێشمه‌رگايه‌تيى جه‌نابيان بۆ دۆزى ڕه‌واى كوردستان، پيرۆز ده‌نرخێنين.     پێشمەرگە قارەمانەکان و خەڵکی خۆشەویستی کوردستان..      ئەمڕۆ ٢٦ی گوڵانە و یادێکی پیرۆزی مێژووی شۆڕش و شۆڕشگێڕیی کوردستانە. ٢٦ی گوڵان یادکردنەوەی خۆڕاگری و سەرهەڵدانەوەی خەباتی پێشمەرگایەتییە لە کوردستان لە رۆژگارێکی زۆر سەخت دا، ئەوانەی ئەوکات بە دووژمنیان گوت پێشمەرگە ماوە و کوردستان هەر دەمێنێت، ئه‌مڕۆ دواى ئه‌و هه‌موو ساڵه، دووباره به ڕێز و پێزانينه‌وه ئه‌و خه‌باتكار و دڵسۆز و پێشمه‌رگه قاره‌مانانه، به بير ده‌هێنينه‌وه. سڵاو لە هەموو ئەو قارەمانانەی ئەو رۆژە شۆڕش و خەباتی پێشمەرگانەیان دەستپێکردووە، سڵاو لە گیانی پاک و پیرۆزی ئەو قارمانانەی گیانی خۆیان به فيدا كرد و کردە قوربانی لەپێناو مانەوەی کوردستان و، نەهێشتنی دیکتاتۆری و بەیهێنانی ئازادی بۆ گەلی کوردستان و هەموو عێراق. سڵاو لە یادی هەردوو شۆڕشی ٢٦ی گوڵان و شۆڕشی نوێ كه بۆ ئازادى و خه‌بات و به‌رخودان و ڕزگاريى گه‌له‌كه‌مان، ده‌ستيان پێكرد و خه‌باتيان كرد.     زۆر خۆشحالم کە لەو رۆژەدا لێرەم لە زاخۆ، زاخۆی خۆڕاگر، زاخۆى شۆڕشگێڕ، زاخۆ و زاخۆییەکان رۆڵێکی زۆر کاریگەر و سەرەکییان لە شۆڕشی گوڵاندا دا گێڕا، شۆڕشی گوڵان لەم ناوچەیەدا سەرەتا و بناخەی سەرکەوتنی دانا.     زاخۆ لەبەرئەوەی ناوەندێکی سەرەکی خەباتی پێشمەرگە بووە، هەر لەبەرئەوەش ئەم کۆلیژە لێرە دامەزرێندرا.     ئامادەبووانی بەڕێز..     هێزی پێشمەرگەی کوردستان هێزی پارێزەری کوردستانە و بەشێکە لە سیستەمی بەرگریی عێراق، بەڵام لەکاتی شەڕی داعش دا وەک هێزێکی سەرەکی بەرنگاربوونەوەی داعش، بووە بەشێک لە هاوپەیمانییەکی نێودەوڵەتیش بۆ تێکشکاندن و له‌ناوبردنی داعش و پاراستنی ئارامی ناوچەکە و ئازادی و ئارامى لە جیهاندا.      بەداخەوە داعش هێشتا ماوەو، هێرشەکانی لە زیادبووندان لە هه‌ندێ ناوچه، بەتایبەتیش لە ناوچە ناکۆکی لەسەرەکان. رۆژانە ئەم هێرشانەی داعش دەبنە هۆی شەهیدبوونی خەڵکی ئەم ناوچانە و پێشمەرگە و حەشد و سەربازانی سوپای عێراق. ناوچە ناکۆکی لەسەرەکان بوونەتە بنکە و کۆریدۆری تیرۆریستانی داعش و شوێنی خۆرێکخستنەوەی، ئەوەش هەڕەشەیەکی زۆر گەورەیە بۆ سەر هەرێمی کوردستان و هەموو عێراق، هەروەها هەڕەشەیە بۆ سەر هه‌موو جیهانیش.      زیادبوونی هێرشەکانی داعش و هەڕەشەی رۆژانەیان لەسەر ژیانی گوند و شارۆچکەکانی ناوچە ناکۆکی لەسەرەکان، بەلای ئێمەوە پێویستی بە پێکەوە کارکردنێکی هەمەلایەنە. دەبێ دڕندەیی و مەترسی داعش بە کەم نەبینین، چونکە داعش کۆمەڵکوژی زۆر گەورەی بەرامبەر گەلەکەمان ئەنجامدان و چەندین ناوچەی وێرانکردن و بووە هەڕەشە بۆ عێراق و هه‌رێمى كوردستان و هەموو جیهان. ئێستاش داعش خاوەنی هەمان فکر و ئاراستەی کوشتن و وێرانکردنە. بۆیەش زیادکردنی هاوکاری لەنێوان پێشمەرگە و سوپا و، دەستبەکاربوونی زۆر خێرا و هەر ئێستای هەردوو لیوای هاوبەشی سوپا و پێشمەرگە زۆر پێویستە لەو ناوچانەدا.      لەو باردۆخەدا دابینکردنی پێداویستییەکانی پێشمەرگە، پێشخستنی مەشق و راهێنانی پێشمەرگە، پێویستییەکی زۆر گرنگە بۆ بەرەنگاربوونەوەی داعش. پێشمەرگە پێویستی بە تەکنەلۆژیای پێشکەوتووی سەربازییە. پێشمەرگە تائێستا بە چەکی زۆر سادە، بەڵام بە فیداکارییەکی گەورە و بە خوێنی خۆی قارەمانییەکی زۆری نواندووە و زۆر داستانى گه‌وره‌ى له به‌رخوداندا تۆمار كرووه هاوکارییەکی زۆری سوپای عێراقی کردووە.      ئێستا یارمەتیدانی پێشمەرگە لەلایەن حکومەتی فیدرالیی عێراق و هاوپەیمانانەوە زۆر له جاران پێویستترە. داوا لە حکومەتی فيدراليى عێراق و، هاوپەیمانان دەکەم زیاتر یارمەتی پێشمەرگە بدەن بە مەشق و چەک و ئامێری پێشکەوتووی سەربازی و ڕاهێنان.     ئامادەبووان و لایەنە سیاسییەکان..      ناوبانگ و رێزی پێشمەرگە ئەمڕۆ لە جیهان دا لە هەموو کات بڵاوترە، بەشداری پێشمەرگە لە پاراستنی هەموو پێکهاتەکان دا لە هەموو کات دیارترە، كه ئه‌م خاڵێكه هه‌ميشه پێى سه‌رفرازين و شانازى پێوه ده‌كه‌ين، بەڵام مانەوەی دەستوەردانی حیزبی لە کاروباری پێشمەرگەدا رێگرە لە پێشکەوتنی هێزی پێشمەرگەی کوردستان. بەردەوامبوونی دەستوەردانی حیزبی وادەکات  بەردەوام مەترسی ئەوە بمێنێت کە پێشمەرگە بکرێتە بەشێک لە ناکۆکی سیاسی حیزبەکان لە هەرێمی کوردستان دا، ئەوەش هەڕەشەیە لەسەر پرۆسەی دیموکراسی و بەڕێوەبردن و یەکێتی هەرێمی کوردستان.      لەبەرئەوە جارێکی دیکە لێرەدا وەک داوای خەڵکی کوردستان، وەک پێویستییەکی نیشتمانی و وەک ئەرکی یاسایی خۆمان داوا لە پارتی دیموکراتی کوردستان و یەکێتی نیشتمانی کوردستان دەکەم، دەستوەردانی حیزبی لە کاروباری پێشمەرگەدا رابگرن و بەبێ پەشیمانبوونەوە کۆتایی به‌م ده‌ستتێوه‌ردانه بهێنن.       تائێستا هەردوو هێزی پشتیوانی ١ و ٢، هەروەها ٢٢ لیوای هێزەکانی ٧٠ و ٨٠ خراونەتە سەر وەزارەتی پێشمەرگە، ئەمە هەنگاوێکی گرنگە. بەڵام بەس نییە و دەبێ هەموو هێزی پێشمەرگە یەکبخرێت و هاوکات هەموو دەرگاکانی دەستوەردانی حیزبیش دابخرێن. سەرۆکایەتی هەرێمی کوردستان، وەک فەرماندەی گشتی هێزی پێشمەرگە هەموو هەوڵێک دەدات بۆ یەکخستنی پێشمەرگە و، بەتەواوی پشتیوانی لە وەزارەتی پێشمەرگە لەم بوارەدا. بەڵام بۆ ئەوەی هەموومان لەو ئەرک و هەوڵەماندا سەرکەوین، دەبێ کۆتایی بە دەستوەردانی حیزبی لە هه‌موو لايه‌نه‌كانه‌وه، به‌تايبه‌تى له‌لایەن پارتی و یەکێتييه‌وه بێت و ئه‌م قۆناغه تێپه‌ڕێنين و هێزه‌كانى پێشمه‌رگه‌ى كوردستان ببنه هێزێك بۆ ئه‌و سوێنده‌ى خواردوويانه كه هه‌ميشه به‌رگرى له كوردستانييان و له كوردستان ده‌كه‌ن.      چەند ساڵێکە وڵاتانی هاوپەیمان پلانی یەکخستنی پێشمەرگەیان هەیە و به سوپاسه‌وه کاری لەسەر دەکەن، ئەمە دەرفەت و پشتیوانییەکی زۆر گەورەیە بۆ پێشمەرگە و گەلی کوردستان. خەڵک لە دوای راپەڕینەوە داوای یەکخستنی هێزی پێشمەرگەی کوردستان دەکات، ئێستا دەتوانین ئەم پرۆسەیە بە یارمەتی هاوپەیمانان سەربخەین. خه‌ڵكى كوردستان داواى يه‌كخستنى پێشمه‌رگه ده‌كات. لەبەرئەوە داوا لە پەرلەمانی کوردستان دەکەم وەک نوێنەری خەڵک بە وردی چاودێريی پرۆسه‌ى يه‌كبوونى هێزى پێشمه‌رگه بكات.     پێشمەرگە کە دروستبووە بۆ گەلی کوردستان و بۆ پاراستنی کوردستان دروستبووە، نەک بۆ حیزب و پاراستنی حیزب، ئەوە دەرفەتێکی زێڕینە بۆ ئەوەی هێزی پێشمەرگە بە تەواوی بکرێتە هێزێکی سەربەخۆی دوور لە دەستوەردانی حیزبی.      خەڵکی خۆشەویستی کوردستان...      ناکۆکی نێوان حیزبەکان لە هەرێمی کوردستان ئێوەی ماندووکردووە، زیانی بە بازاڕ و کەسابەتی ئێوە گەیاندووە و، دەرگای کردووەتەوە بۆ مەترسی و فشاری زیاتر لەسەر هەرێمی کوردستان.     ئەرکی ئێمەیە بەرامبەر ئێوە وەک سەرۆکایەتی هەرێمی کوردستان کە هەوڵی کۆکردنەوە و تفاقی نێوان حیزبەکان بدەین لەسەر پرسە نیشتمانییەکان. هیوادارین لە ماوەیەکی نزیک دا ئەنجامی باشی ئەم گفتوگۆیانە ببینن و، رێککەوتنی هەموو حیزبەکان بە کردەوە لەسەر ئامانج و پرسە سیاسییە نیشتمانییەکان ببینن.      لەکاتی کۆبوونەوەکانمان دا لە سلێمانی، ئامادەییەکی زۆرباشمان لە هەموو لایەک بینی بۆ دانیشتن و نەهێشتنی ناکۆکییەکان. ئێستا زەمینە لەبارە بۆ گفتوگۆکردن و رێککەوتن. دوێنێ كۆبوونه‌وه‌يه‌كى باشى نێوان يه‌كێتيى نيشتمانيى كوردستان و پارتى ديموكراتى كوردستان به‌ڕێوه چوو. به پشتيوانيى خوا لەو ماوەیەدا زنجیرە کۆبوونەوەیەک دەبینن. به‌و هيوايه‌ى بگه‌ينه ڕێككه‌وتنێكى باش و ئارامى و سه‌قامگيرى و خۆشگوزه‌رانى بۆ گه‌له‌كه‌مان دابين بكه‌ين. زۆر پێویستە تاک بە تاکی گەلی کوردستانیش پشتیوانی ئەم ئاراستەیە بکەن و، دڵنیاتان دەکەمەوە هیچ کێشەیەک نییە لە هەرێمی کوردستان نەتوانین بە دانیشتن چارەسەری بکەین.      ئاڵۆزی و ناسەقامگیری لە هەر ناوچەیەکی عێراق کار لە بارودۆخی هەموو ناوچەکانی دیکەی عیراق دەکات. بەرژەوەندی و سەروەری ئێمە وەک عێراقی لە هەموو ناوچەکان دا هاوبەشە و یەکە. ئێمە هەموومان و ئەو پێشمەرگانەی ئەمڕۆ لەم خولە دەرچوون و سوێنديان خوارد، پێكه‌وه تەماشای سەقامگیری و سەروەری هەموو عێراق ده‌كه‌ين.       ناکۆکی نێوان لایەنە سیاسییەکان لە بەغدا کاریگەری خراپی لە هەموو عێراق کردووە بە هەرێمی کوردستانیشەوە، ناکۆکی نێوان حیزبەکان لە هەرێمی کوردستانیش کێشەی زیاتری بۆ پرۆسەی سیاسی عێراق دروستکردووە. هەموو هەوڵەکان بۆ رێککەوتنی سیاسی لە بەغدا و هەولێر تەواوکەری یەکترن. نەهێشتنی ناکۆکی نێوان حیزبەکان لە هەرێمی کوردستان بەشێکی تەواوکەری نەهێشتنی چەقبەستوویی سیاسی نێوان لایەنە سیاسییەکانی هەموو عێراقە، لەبەرئەوە دەبێ هەموو لایەکمان هاوکاری یەکتربین لەپێناو تێپەڕاندنی ئەم چەقبەستووییە سیاسییە.      گرانی ئه‌مڕۆ ژیانی هەموو خەڵکی جیهانی زەحمەت کردووە. هەبوونی ناکۆکییە سیاسییەکان و چەقبەستوویی سیاسی عێراق، وایکردووە خەڵکی عێراق زۆرتر بکەوێتە ژێر ئەم بارە گرانەوە. لەبەرئەوە پێویستە بە نەرمی نواندنی زۆر بەرامبەر یەکتر کرانەوەیەکی تەواو لە پرۆسەی سیاسی دا لە عێراق دروستبکەین.      ئێمە هەموومان عێراقین و بەشێکین لە عێراق، لەبەرئەوەش دەبێ هەموومان بەو رووحەوە بەرەو چارەسەری کێشەکان بچین. ده‌بێ هه‌موومان پێكه‌وه دابنيشين و چاره‌ى هاوبه‌ش بدۆزينه‌وه و يه‌كترشكاندن و يه‌كترقبووڵنه‌كردن كۆتايى پێ بهێنين. چونکە ئەم چەقبەستووییەی ئێستا زۆر مەترسیدارە بۆ هەموو عیراق.     هاوكات دەمەوێ لێرەدا داوا لە حکومەتی فیدرالیی عێراق و هەموو دەسەڵات و دامەزراوە فیدرالییەکان له عێراق بکەم، کە بە چاوی تەواوکەر و هاوبەش تەماشای هەرێمی کوردستان بکەن، چونکە هەموومان یەکین و، سەرکەوتن و شکستەکانمان هاوبەشن. پاراستن و بەرژەوەندی و پێکەوەژیانمان له هەموو ناوچەکانی عێراق يه‌كه و ئەرکی حکومەت و دامەزراوە فیدرالییەکانی عێراقە بە پلەی یەکەم. خەڵکی عێراق پێویستی بە ئارامی و پێشکەوتنە و، بەهیچ شێوەیەک حەزی لە کێشەی زیاتر نییە. بۆیەش نابێ به‌غدا ئه‌و بڕوايه‌ى هه‌بێت كه بێدەسەڵاتکردنی هەرێمی کوردستان كردارێكى باشه.      من لێره داوا له به‌غدا ده‌كه‌م، ئه‌گه‌ر به جددى به‌غدا وه‌ك به‌شێك له عێراق سه‌يرى هه‌رێمى كوردستان ده‌كات. ئه‌گه‌ر به‌غدا هاووڵاتييانى هه‌رێمى كوردستان به به‌شێك له هاووڵاتييانى عێراق ده‌زانێت، ده‌بێ به زووترين كێشه‌كانى نێوان هه‌رێمى كوردستان و به‌غدا، چاره‌سه‌ر بكات. نابێ و دروست نييه هاووڵاتييانى هه‌رێمى كوردستان وه‌ك به‌شێك له هاووڵاتييانى عێراق، هه‌ميشه له دڵه‌ڕاوكێدا بن له‌وه‌ى ئاخۆ له عێرقه‌وه مووچه‌يان بۆ دێت، يان نا؟!     قسه‌ى من بۆ ده‌سه‌ڵاتدارانى عێراق ئه‌وه‌يه كۆتايى به‌م مه‌سه‌له‌يه بهێنن. ئه‌گه‌ر ده‌تانه‌وێ و پێتان وايه هاووڵاتييانى هه‌رێمى كوردستان به‌شێكن له عێراق، ده‌بێ كۆتايى به‌و فشاره بهێنن كه ئێستا هێنده له به‌غداوه دێته سه‌ر هه‌رێمى كوردستان. بڕوام وايه پێكه‌وه ده‌رفه‌تمان هه‌يه هه‌موو  كێشه و گرفته‌كان له‌گه‌ڵ به‌غدا له‌سه‌ر مێزى گفتوگۆ چاره‌سه‌ر بكه‌ين. ئێمه جددييه‌تمان ده‌وێت، حكوومه‌تى هه‌رێمى كوردستان جددييه له‌وه‌ى كێشه‌كان له‌سه‌ر مێزى گفتوگۆ و له‌سه‌ر بنه‌ماى ده‌ستوورى عێراق چاره‌سه‌ر بكات.      خۆشه‌ويستيى شاره‌كانى عێراق، خۆشه‌ويستييه بۆ هه‌رێمى كوردستان، خه‌ڵكى مووسڵ، به‌غدا، به‌سرا، ئه‌نبار، كه‌ركووك، هه‌ولێر و سلێمانى يه‌كتريان خۆشده‌وێت. خه‌ڵك هيچ كێشه‌يان له‌گه‌ڵ يه‌كتر نييه. خه‌ڵك پێيان خۆش نييه و حه‌ز ناكه‌ن ئه‌مه به‌رده‌وام بێت. هيوام وايه كۆتايى به‌م مه‌سه‌له بهێنن و به زووترين كات كێشه و گرفته‌كانى نێوان هه‌رێمى كوردستان و به‌غدا به ديالۆگ و له‌سه‌ر مێزى گفتوگۆ چاره‌سه‌ر ببن.      دووباره پيرۆزبايى له هه‌مووتان ده‌كه‌م، هيوام سه‌ركه‌وتنتانه بۆ خزمه‌تى كوردستانييان. ته‌مه‌ندرێژ بن، وه‌فادار بن بۆ ئه‌و سوێنده‌ى خوادووتانه بۆ به‌رگرى له خاكى پيرۆزى كوردستان.     هه‌موو لايه‌كتان به خێر بێن سه‌رچاو.     زۆر سوپاس.