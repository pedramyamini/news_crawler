شۆڕش ئیسماعیل، وەزیری پێشمەرگە لە رێوڕەسمی دەرچووانی خولی ٢٧ی بنەڕەتیی ئەکادیمیای سەربازیی زاخۆ گوتارێکی پێشکێش کرد و گوتی، "بوونی هەردوو کۆلێژی سەربازیی زاخۆ و قەڵاچوالا، ن کۆلێژی ئەرکان لە چوارقوڕنە کە ناوکی دامەزراندنی سوپای نیزامیی هەرێمی کوردستانن، با هەموومان کار بۆ پشتیوانیکردنیان بکەین تاوەکو بتوانن ئەو رۆڵە مەزنەی خۆیان بگێڕن و لە ئاییندەدا بەرزترین ئەکادیمیای نیشتمانیی کوردستان بن. "  وەزیری پێشمەرگە ئاماژەی بەوەش کرد، "سەرەڕای کارکردنمان لە بواری رێکخستن و یەکخستنی هێزەکان و بەردەوامیدان بە کاروانی چاکسازی، لەڕووی زانستی سەربازیشەوە قۆناخی باشمان بڕیوە، لەمیانی پەیوەندیی راستەوخۆمان لەگەڵ وەزارەتی بەرگریی عێراق، لەگەڵ بەڕێز وەزیری بەرگریی عێراق و بەڕێز جێگری فەرماندەی ئۆپەراسیۆنە هاوبەشەکان و سەرۆکایەتیی ئەرکانی سوپای عێراق، توانیومانە بەشێکی زۆر لە گرژییەکانی نێوان پێشمەرگەی کوردستان و سوپای عێراق چارەسەر بکەین. "  شۆڕش ئیسماعیل گوتیشی، "دەتوانم بڵێم تاڕاددەیەک، متمانەیەکی باش لەنێوان سوپای عێراق و هێزی پێشمەرگەی کوردستاندا هەیە، ئەگەر لیوای ٢٠ یش بڕیاری لێدرابووایە بچووبایە بواری ئەرکی سەربازیی خۆیەوە لە ناوچەی بۆشایی، ئەوا خوێنی رۆڵەکانی کوردستان و عێراقیش بەهەدەر نەدەڕۆیشت و رووبەڕووی گرووپی تیرۆریستیی داعش نەدەبوونەوە، بۆیە ئەو ناوچانە کۆنترۆڵ دەکرا و نەدەتوانرا تیرۆریستانی داعش بە ئارەزووی خۆیان تەراتێنی تێدا بکەن. "  بە گوتەی وەزیری پێشمەرگە، وەزارەتەکەی لەگەڵ وەزارەتی بەرگریی عێراق لەسەر پشکی کورد و پێشمەرگە لە کۆلێژ و زانکۆ سەربازییەکاندا رێککەوتوون، "بۆ ئەمەش بەربژێری ئێمە لە کۆلێژ و ناوەندە باڵا سەربازییەکان وەرگیراون و بۆ یەکەمجاریش پشکی پێشمەرگە لە زانکۆی نیشتمانیی عێراقی دیاریکراوە. " دەشڵێت، "لەمەودوا ئەرکی گرنگ و هەستیار دەدرێت بەو ئەفسەرانەی کە هەڵگری بڕوانامەی سەربازین و پڕۆفیشناڵن لە بوارەکە و پیشەکەیاندا، ئەمەش یەکانگیرە لەگەڵ پلان و بەرنامەکانی ریفۆرم بە هاوئاهەنگی لەگەڵ هاوپەیماناندا. "  وەکو شۆڕش ئیسماعیل ئاماژەی پێکرد، ئەرکی پێشمەرگە و ئەفسەرانی پێشمەرگە رێکخراونەتەوە و زیاتر پابەندکراون بە دسپلینە سەربازییەکان، کەمکردنەوە و بەهەدەردان و خراپ بەکارهێنانی دارایی لە یەکە و لیواکان لەڕێگەی بەڕێوەبەرایەتیی گشتیی پشکنین و ژمێریاریی سەربازیی وەزارەت کە "هەنگاوێکی زۆر گرنگە و دەستیان بە کارەکانیان کردووە، هەر لەو روانگە و رووەوە، لە رابردوو و ئێستاشدا بەردەوام دەبێت، بە ملیارەها دینارمان گەڕاندووەتەوە خەزێنەی حکومەت. "  وەزیری پێشمەرگە ئەوەی خستەڕوو، "سەرلەنوێ رێکخستنەوەی سەنگەرەکانی پێشمەرگە و تۆکمەکردنیان لەسەر پێشنیاری وەزارەتی پێشمەرگە و بڕیاری لەئەستۆگرتنی بودجەکەی لەلایەن بەڕێز سەرۆکی هەرێمی کوردستانەوە سەنگەرەکان بە شێوازێکی سەردەمیانە نۆژەن کراونەتەوە. "  شۆڕش ئیسماعیل پێیوایە کە ئەگەر دەستوەردانی حیزبی نەبێت، دەتوانن "کاری گەورەتر" بکەن و دەڵێت، "لەگەڵ هاوکارەکانمان لە وەزارەت لە ئاستی تێگەیشتنی هەموو لایەک و بۆ کارکردن وەکو یەک تیم بە گیانی لێپرسراوێتییەوە بوونی هەیە و توانیومانە بەیەکەوە قۆناخی سەخت و دژوار تێپەڕێنین و کاری گەورەتریش دەکەین ئەگەر دەستوەردانی حیزب نەبێت. بۆئەوەی هیچ جۆرە ململانێیەکی سیاسی و حیزبی کار لە ئاراستەی ئێستای کارەکانی وەزارەت نەکات، بۆ ئەمەش لیژنەیەکمان راسپاردووە لەسەر دیاریکردنی مەرجەعیەتی سەربازی کە یاسا و رێسا و دسپلینە سەربازییەکانە. "  لە پرۆسەی چاکسازیدا، بە گوتەی وەزیری پێشمەرگە، "بۆ یەکەمینجار لە وەزارەتی پێشمەرگە لیستێکی ٨٣٠ کەسی، کە پێکهاتبوون لە فەرماندەی باڵا و ئەفسەران، رەوانەی خانەنشینی کراون، ئەمەش هەنگاوێکی گەورە بووە لە پرۆسەی چاکسازیدا، ئەم پرسە گرنگەش وەکو بنەمای نوێبوونەوەی هێزی پێشمەرگە، وەزارەتی پێشمەرگە بەردەوام دەبێت. "  لەبارەی پرسی دامەزراندنەوە، شۆڕش ئیسماعیل گوتی، "داوامان لە بەڕێز سەرۆکایەتیی ئەنجوومەنی وەزیران کردووە کە دەرگای دامەزراندن لەڕێگەی بەڕێوەبەرایەتیی تەجنیدی سەربازی بکاتەوە، بۆئەوەی خوێنی تازە ببەخشین بە شادەمارەکانی هێزی پێشمەرگە. "  بە گوتەی وەزیری پێشمەرگە، گۆڕانکاری لە نزیکەی ١٠٠ پۆستی کاریگەر و باڵای وەزارەتەکەیاندا کراوە و بەردەوامیش دەبێت، "پلەی کارمەندانی پێشمەرگەمان بەرزکردووەتەوە و لە کاتی خۆیدا وەریدەگرن و جیاوازیی مووچەکانیشیان بۆ بەستراوە، لە پلە بەرزکردنەوەی ئەفسەرانیشدا دۆسیەکانی وەزارەتمان رێکخستووەتەوە، بە گەڕانەوەی خشتەی ئەمجارە کە بەمنزیکانە تەواو دەبێت و دەکەوێتە سەر رێچکە و چیدی دواناکەوێت. " هەروەها ئەوەیشی خستەڕوو کە "بە تەواوی بە راستی و دروستیی لیستی کەمئەندامانی سەنگەر و شەهیدان و خانەنشیناندا چووینەتەوە، لەڕێگەی لیژنەی پزیشکیی پسپۆڕەوە شایستە و ناشایستە لێک جیاکراونەتەوە. "  شۆڕش ئیسماعیل سوپاسی رۆڵ و پشتگیری و پاڵپشتییەکانی سەرۆکایەتیی هەرێمی کوردستان و سەرۆکایەتیی ئەنجوومەنی وەزیرانی بۆ هێزی پێشمەرگەی کوردستان و چاکسازیی لە وەزارەتی پێشمەرگە کرد و گوتیشی، "چاوەڕێی زیاتریان لێدەکەین تاوەکو بگەینە ئامانجە دیاریکراوەکانمان. "  لە کۆتایی قسەکانیشیدا وەزیرەکە جەختی لەوە کردەوە، "دەبێت هەنگاوەکانمان خێراتر بکەین لە دروستکردن و پێکهێنانی هێزێکی یەکگرتوو، چونکە هەموومان دەزانین مەحاڵە بەبێ بوونی هێزێکی مۆدێرنی یەکگرتووی پێشمەرگە باس لە قەوارەیەکی یەکگرتووی هەرێمی کوردستان بکەین، نە لە ئێستا و نە لە ئاییندەشدا. "