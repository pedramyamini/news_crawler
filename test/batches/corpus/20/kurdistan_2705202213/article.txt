نەقیب ئامانج محەممەد، ئەفسەری تیمی مەلەوانی بەرگریی شارستانی خەبات بە رووداوی گوت، "دوای وەرگرتنی رەزامەندی دادگە، دەستمان بە گەڕان بەدوای تەرمی گەنجەکە کردووە، تاوەکو کاتی دۆزینەوە، پرۆسەی گەڕان بەردەوام دەبێت"  باوکی کوژراوەکە دوای کوشتنی کوڕەکەی، خۆی رادەستی پۆلیسی خەبات کردووە و بەبێ خستنەڕووی وردەکارییەکان، دانی بە تاوانەکە ناوە.  ئەمڕۆ هەینی ٢٧ - ٥ - ٢٠٢٢ هۆگر عەزیز، گوتەبێژی پۆلیسی پارێزگای هەولێر لە کۆنگرەیەکی رۆژنامەڤانیدا رایگەیاند: "لە لێکۆڵینەوەکەدا باوکی گەنجەکە دانی بەوەدانا کە کوڕەکەی خنکاندووە و دواتر تەرمەکەی فڕێداوەتە ناو زێی گەورە، دوای ئەوەی بۆمان دەرکەوت باوکەکە تەرمی کوڕەکەی لەکوێ هاویشتووەتە ناو رووبارەکە، تیمێکمان بە هاوکاریی بەڕێوەبەرایەتیی بەرگریی شارستانی ناردە شوێنەکە و ئێستا بەدوای تەرمی کوڕەکەدا دەگەڕێن".  باوکە لەدایکبووی ١٩٦٩ یە و ناوی "س. س"ـە، کوڕەکەش تەمەنی ٣٠ ساڵ بووە و خێزاندار بووە و دوو منداڵی هەیە.  باوکی سوفیان هۆکاری کوشتنی کوڕەکەی بۆ هۆکارێکی کۆمەڵایەتی و ئەنجامدانی هەندێک کاری "دوور لە نەریتی کۆمەڵگە" گەڕاندەوە. بەشێوەیەک کە تاوەکو ئێستا پرسەشی بۆ دانەنراوە.