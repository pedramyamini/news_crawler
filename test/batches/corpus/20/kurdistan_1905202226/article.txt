تالب سالم، شۆفێرێکی بارهەڵگرە و دەڵێت، "هیچ کێشەیەکمان نییە، بار دەکەین و دەیبەینە بەغدا، جا بۆ بەغدا بێت یان حللە و کەربەلا، تەنانەت بۆ بەسراش کێشەمان نابێت. "  حکومەتی هەرێمی کوردستان لە ١٤ - ٠٤ - ٢٠٢٢ بۆ دوو مانگ باجی لەسەر ١٥ جۆر بەرهەمی خۆراک هەڵگرت، بەگوێرەی ئەو شۆفێرە بارهەڵگرانەی کە لەنێوان تورکیا و هەرێمی کوردستان هاتووچۆ دەکەن، لەو ماوەیەدا زۆرینەی بارەکانیان ئارد بوون.  عەبدولحەکیم محەممە، شۆفێرێکی دیکەی بارهەڵگرە و خەڵکی باکووری کوردستانە، باس لەوە دەکات، "لە گومرگ ٨٠ % ـی ئارد باش بووە، دێتە عێراق و هەموو پارێزگاکانی دیکەی هەرێمی کوردستان. "  عەبدولقادر جەیلان، شۆفێری بارهەڵگرە و لە باکووری کوردستانەوە بارێک ئاردی بردووەتە هەرێمی کوردستان و ئاماژە بەوە دەکات، "ئارد لە مێردین، عەنتاب، ئامەد، کۆنیا و مێرسینەوە هاوردە دەکرێت. "  پێش هەڵگرتنی باج، رۆژانە ٣٨٠ باری ئارد هاوردەی هەرێمی کوردستان و عێراق دەکرا، بەڵام ئێستا ئەو رێژەیە ١٠٠ % زیاد بووە.  رەشید بەتاڵ، نوێنەری ژووری بازرگانیی زاخۆ بە رووداوی گوت، "لە هەرێمی کوردستان هیچ کۆگەیەک نییە ئاردی تێدا نەبێت، خەڵکیش هەموو بایی خۆیان هەیانە و بەشی ساڵێك ئارد لە کۆگەکاندا هەیە، بەشێوەیەکی کاتییە و حکومەتی عێراق لەسەر ئەوە رێککەوتووە، بۆیە زیاد لە پێویست هاوردە دەکرێت. "  رۆژانە هەرێمی کوردستان پێویستیی بە ٦٠٠ بۆ ٧٠٠ تۆن ئارد هەیە، ئەوە بەگوێرەی ئاماری ژووری بازرگانیی دهۆک.