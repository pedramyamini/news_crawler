خۆپیشاندانەكان بە بەرزكردنەوەی ئاڵا و پۆشینی جلوبەرگی كوردییەوە بەڕێوەدەچن، یان تیشێرت كە دروشمی پێشمەرگە، گەریلا و رۆژئاڤای كوردستانی لەسەر چاپكراوە، ئەمەش بازاڕی جلوبەرگ و ئاڵای بەشێوەیەكی بەرچاو گەرم كردووە.  شوان قلیاسانی كە لە یەكێك لە گەڕەكە بیانینشینەكانی ستۆكهۆڵم چاپخانەیەكی بچووكی هەیە، دەڵێت "بەهۆی زۆربوونی خواست لەسەر ئاڵا و تیشێرت و لافیتە و فلێكس، ناچار بووم لە ماوەی دوو هەفتەدا سێ ئامێری گەورەی چاپ بكڕم".  بازاڕی شوان زۆرتر لە بۆنەكانی وەكو ئاهەنگی دەرچوون، پرسە، ئاهەنگی خێزانی، نەورۆز و سەری ساڵ گەرمە. ساڵی پێشتر لەم كاتەدا بە دەگمەن كاری هەبووە، بەڵام خۆپیشاندان بازاڕی چاپخانەكەی بوژاندووەتەوە.  ئەو پێشتر تەنیا خۆی و هەندێكجار بە هاوكاریی هاوسەرەكەی كارەكانی چاپخانەكەی بەڕێوەدەبرد، بەڵام ئێستا هەشت كەس رۆژانە بەردەوام كاری  بۆ دەكەن، تا بتوانێت بۆ كۆتایی هەفتە ئەو شتانە چاپ بكات كە لێی داوا كراوە.   شوان دەڵێت: "جگە لە خۆم و هاوژینەكەم، ئێستا هەشت كەس بەشێوەی فاست كارم بۆ دەكەن و تەنیا بۆ ئەم هەفتەیە داوای زیاتر لە ١٢ هەزار تیشێرت و ٢٠ هەزار ئاڵام لێ كراوە".   جگە لە داواكارییەكانی خەڵك و رێكخراو و پارتەكان، ئەو خۆیشی هەندێك شتی خستووەتە بازاڕەوە، وەك میدالیا و باج و جەمەدانەی تایبەت و دەیانفرۆشێت. شوان گوتی: "بازاڕێكمان بۆ خۆمان دروست كردووە. هەشت جۆر میدالیای تایبەتم خستووەتە بازاڕەوە، بەشێكیان خۆمان دەیفرۆشین، بەشێكیان لە كاتی خۆپیشاندانەكان، هەندێكیشیان لە رێگەی ماركێت و ناوەندە كوردییەكانی دیكەی وەك فیتەر و غەسل و ماركێت و چێشتخانە كوردییەكان. هەروەها لە ماركێت و ناوەندە سوێدییەكانی تایبەت بەو جۆرە شتانەش كاڵامان داناوە و بازاڕیشیان باشە".   ماتیاس خەریكی كڕینی تیشێرت و میدالیایەكە، ئەو خۆی بۆ بەشداری لە خۆپێشاندانەكانی یەكشەممەی رابردوو ئامادە دەكرد. ماتیاس دەڵێت: "پێم خۆش بوو، بەم بەرگە و بە هەڵگرتنی ئەم میدالیایەی كوردستانەوە بچمە نێو خۆپیشاندانەكە".  دەگمەن بوو لە نێو خۆپیشاندانەكان، سوێدییەك ببینی و مۆركێكی كوردیی پێوە نەبێ، وەكو پۆشینی بەرگێكی كوردی، یان بەرزكردنەوەی ئاڵای كوردستان، یان هەڵواسینی لۆگۆ بە یەخەیانەوە.  چەند پەرلەمانتارێكی سوێدیش جلی كوردییان لەبەر بوو، یەكێكیشیان بە جامەدانەوە، یەكێك تیشێرتێكی لەبەر بوو كە لەسەری نووسرابوو كوردستان.  زێوەر ئیبراهیم، گەنجێكی كوردی دانیشتووی سوێد، ئەندامی یەكێك لەو گرووپە خۆبەخشانەیە كە خۆپیشاندانەكان رێكدەخەن و هاوكات لەم جۆرە شمەكانەش دەفرۆشێت. ئەو دەڵێت: "بەشێكی كەمی وەك بزنسە و زیاتر وەك هەڵمەت و كاری خۆبەخشییە. ئەو پارەیەشی لێی دەمێنێتەوە، لە چاپی زیاتر بەكاریدەهێنین".  زێوەر پێیوایە جگە لە لایەنە ماددییەكە، بۆ لایەنی مەعنەویش فرۆشتنی ئەو كاڵایانە سوودی هەیە و وادەكات زۆرترین بیانی زانیارییان لەسەر دۆزی كورد بە تایبەتی لە رۆژئاوای كوردستان هەبێ.  زێوەر دەڵێت، جگە لە كوردی سوێد، بەشێكی زۆر لە كڕیارەكانیشی سوێدین "هیچ كاتێك هێندەی ئێستا سوێدییەكان لەم شتانەیان نەكڕیوە، هەبوو سێ هێندەی نرخە سەرەكییەكەی خۆی پێدەداین".   گوتیشی: "لە نێو كڕیارەكانم، هونەرمەندی زۆر ناسراو و كەسایەتی دیاری كۆمەڵگەی سوێدی و پارلەمانتار و سەرۆكی حیزبی سوێدی هەبوون. تەنانەت هەندێكیان داوای سیدیی سروود و گۆرانی كوردییان لێ دەكردم".  تورك و سۆماڵییەكانی تووڕە كردووە  ئەو خۆپیشاندانەی سوێد و بەرزكردنەوەی ئاڵا و دروشمە سیاسییەكانی، بە تایبەتیش ئاڵاكانی پەكەكە و وێنەكانی ئۆجەلان، تورك و سۆماڵییەكانی سوێدی تووڕە كردووە، تەنانەت لە هەندێك شوێن پەلاماری خۆپیشاندەرانی كوردیان داوە.  سامیە كە كوردێكی دانیشتووی سوێدە، لەوكاتەی خەریكی فرۆشتنی ئاڵا و وێنە و تیشێرت بووە، لەلایەن توركەكانەوە پەلامار دراوە، ئەو دەڵێت: "شتەكانیان لێ بڵاوكردمەوە و هەندێكیشیان دڕاند، تیشێرتەكانی پێشمەرگەیان دڕاند و گوتیان ئێوە و پێشمەرگە و گەریلا هەموو پیس و كافرن، ئەگەر هەندێك لە ئەفغانی و عێراقییەكان فریامان نەكەوتنایە، دەیانكوشتین".  چێشتخانە كوردییەكان بازاڕیان گەرمە  كورد و گەلانی رۆژهەڵاتی نێوەڕاست لە بۆنە تایبەتەكانیان و رۆژانی پشووی كۆتایی هەفتە، روو لە چێشتخانە، یان ناوەندە كوردی و عەرەبییەكان دەكەن.  یەكێك لەو نەریتانەی لەخۆپیشاندانەكانی یەكشەممان بینرا، ئەوە بوو كە خۆپیشاندەران بەكۆمەڵ روویان لە چێشتخانە كوردییەكان دەكرد، تەنانەت سوێدییەكانیش چاویان لە ئەوان دەكرد.  وەستا حەسەن، خاوەنی چێشتخانەیەكی كوردی لە گەڕەكی سۆڵنای ستۆكهۆڵم دەڵێت، رۆژانی یەكشەممە میوانەكانی چێشتخانەكەی دوو هێندەی پێشتر زیادبوون. وەستا حەسەن دەڵێت: "دوای خۆپیشاندانەكان، بە كۆمەڵ كورد و سوێدییەكان روویان دەكردە لامان، بە ئەستەم بۆمان بەڕێوەدەبرا، بە بەراورد لەگەڵ رۆژانی دیكەی پشوو فرۆشمان دوو هێندە زیادی كرد".   گوتیشی: "بۆ من زۆر خۆش بوو، رۆژێكیان دەیان سیاسی و پارلەمانتاری سوێدی بە بەرگی كوردی و ئاڵای كوردییەوە هاتنە لام و نانیان خوارد".  بۆ نەرویج و فینلاندیش دەچێت  زۆربەی ناوەندی چاپ و شوێنی فرۆشتنی ئەم جۆرە كاڵایانەی تایبەتن بە خۆپیشاندان و بۆنەكانی دیكە لە سوێدە، زۆربوونی خواستیش لە وڵاتانی دراوسێ، هانی بازرگانە بچووكەكانی ئەو وڵاتانەی دا، هاوشێوەی خۆراك و سەوزە و میوە، لە سوێدەوە بەرەو فینلاند و نەرویجی بەرن.  بنار و بارزان دوو بران و ئەوەندە نییە دەستیان بە كاری گواستنەوەی كاڵا و خۆراك كردووە، دەڵێن لەو مانگەدا ژمارەیەكی زۆر ئاڵا و جلوبەرگ و لۆگۆ و وێنەیان لە سوێدەوە بردووە بۆ نەرویج و فینلاند.  بنار گوتی: "زیاتر لە سەد كارتۆن جەمەدانی، پێنج هەزار ئاڵا، دەیان هەزار میدالیا، تیشێرت ئەوە هەر لە هەژمار نایەت، هەموومان لە سوێدەوە برد بۆ نەرویج و فینلاند، بۆ هەموو خۆپیشاندانەكان پشتیان بە ئێمە دەبەست".