ئەمڕۆ (هەینی ١ - ١١ - ٢٠١٩) سەرۆککۆماری تورکیا و سکرتێری گشتیی رێکخراوی نەتەوەیەکگرتووەکان لە ئیستەنبووڵ کۆبوونەوە و تێیدا رەجەب تەییب ئەردۆغان پلانی حکومەتی وڵاتەکەی بۆ دروستکردنی چەند ناوچەیەکی نیشتەجێبوون لە رۆژئاوای کوردستان و ناوچەکانی دیکەی باکووری رۆژهەڵاتی سووریا دایە سکرتێری گشتیی نەتەوەیەکگرتووەکان.   بەگوێرەی راگەیێندراوی نەتەوەیەکگرتووەکان لەبارەی کۆبوونەوەکە، ئەنتۆنیۆ گۆتێرێز "جەختی لە بنەما سەرەکییەکانی تایبەت بە گەڕانەوەی خۆویستانە، سەلامەتانە و شکۆمەندانەی خەڵکی کردووەتەوە".   لە راگەیێندراوەکەدا هاتووە، سکرتێری گشتیی رێکخراوی نەتەوەیەکگرتووەکان بە سەرۆککۆماری تورکیای راگەیاندووە، ئاژانسی کۆچبەرانی رێکخراوە نێودەوڵەتییەکە تیمێک پێکدەهێنێت بۆ وردبوونەوە و هەڵسەنگاندنی پرۆپۆزەڵەکە و گفتوگۆکردن لەگەڵ بەرپرسانی تورکیا لەو بارەوە".  ماوەیەکی زۆرە تورکیا داوای ئەوە دەکات ناوچەیەکی ئارام لە رۆژئاوای کوردستان و هەندێک ناوچەی دیکەی باکووری رۆژهەڵاتی سووریا دروستبکرێت بۆ جێگیرکردنی ئەو سێ ملیۆن و نیو کۆچبەرەی سووریا لە تورکیادا دەژین.   رۆژی ٩ی مانگی رابردوو تورکیا ئۆپەراسیۆنی بۆ سەر رۆژئاوای کوردستان دەستپێکرد و ئێستاش کاردەکات بۆئەوەی لەو ناوچەیەی کەوتووەتە ژێر دەسەڵاتییەوە ئەو یەکانەی نیشتەجێبوون دروستبکات. ئەوە لەکاتێکدایە، ئەو ناوچانە کوردنشینن و هەربۆیەش چەندین کەسایەتی دیار رایانگەیاندووە، پلانەکەی تورکیا بریتییە لە  پاکتاوی ئیتنی.