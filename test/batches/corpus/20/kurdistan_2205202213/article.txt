کەشناسیی هەرێمی کوردستان رایدەگەیێنێت، رۆژی دووشەممە ٢٢ - ٥ - ٢٠٢٢، لە پارێزگاکانی باشووری کوردستان ئاسمان پەڵەهەور دەبێت لەگەڵ بەرزبوونەوەى تۆزوخۆڵ و زیادبوونى خێراىی با. هەندێک کات ئاستى خۆڵبارین زیاتر دەبێت و پلەکانی گەرماش دوو بۆ چوار پلەی سیلیزی دادەبەزن.  رۆژی یەکشەممە ٢٢ی ئایاری ٢٠٢٢، ئاسۆ کەمال بەڕێوەبەری کەشناسیی سلێمانی بە تۆڕی میدیایی رووداوی راگەیاند: "کاریگەری خۆڵبارین لە ئەمشەوەوە زیاتر دەردەکەوێت و سبەینێ چڕتر دەبێتەوە".  بە گوتەی ئاسۆ کەمال، شەپۆلی ئەمجارەی خۆڵبارین لە رۆژی سێشەممە و چوارشەممەش کاریگەریی دەمێنێت و رۆژی پێنجشەممە کاریگەرییەکەی نامێنێت.  ئاسۆ کەمال گوتی هەندێکجار شەپۆلی خۆڵبارینەکە زۆر چڕ دەبێت و داوای کرد، هاونیشتمانیان لەکاتی چوونە دەرەوەدا ماسک ببەستن و ئەوانەشی بەتەمەنن یان کێشەی تەندروستییان هەیە لەماڵ نەچنە دەرەوە.  ئەمساڵ حەوت شەپۆلی خۆڵبارین عێراق و هەرێمی کوردستانی گرتووەتەوە، سەرەکیترین هۆکارەکانی خۆڵبارین بۆ گۆڕانی کەشوهەوا و وشکەساڵی دەگەڕێندرێتەوە.