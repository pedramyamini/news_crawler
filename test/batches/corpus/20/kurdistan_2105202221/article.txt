رۆژی شەممە ٢١ ـی ئایاری ٢٠٢٢،   مەکتەبی سیاسیی یەکێتیی نیشتمانیی کوردستان راگەیێندراوێکی بڵاوکردەوە و دەڵێت، "بە نیگەرانییەکی قووڵەوە لەو پێشهاتە ئەمنیی و سنووربەزاندنە دەڕوانین. سەرکۆنەی بۆردوومانی فڕۆکەکانی تورکیا بۆ سنووری ناحیەی ئاغجەلەری سەر بە قەزای چەمچەماڵ و کەمپی ئاوارەکانی مەخموور دەکەین كە شەهیدبوونی چوار هاونیشتمانیی مەدەنیی و هەشت برینداری لێكەوتەوە. "     مەکتەبی سیاسیی یەکێتی، داوای دەستبەجێ راگرتنی ئەو ھێرشانە دەکات و دەڵێت، "داوا لە حکومەتی عێراق دەکەین کە ئەرکی دەستووریی و نیشتمانی خۆی لە پاراستنی خاک و ئاسمانی عێراق بە کوردستانیشەوە رابپەڕێنێت و لە رێگەی کەناڵە دیپلۆماسییەکانەوە حکومەتی تورکیا لەم پێشێلکارییە ئاگاداربکاتەوە. "   بەیانی ئەمڕۆ شەممە، هێمن بەهجەت، بەڕێوەبەری ناحیەی ئاغجەلەری سنووری چەمچەماڵ بە تۆڕی  میدیایی رووداوی راگەیاند، "دوو  فڕۆكەی بێفڕۆكەوان، بۆردوومانی سنووری گوندی تووتەقەڵ - یان كردووە و  بارەگایەكی پەكەكە - یان كردووتە ئامانج، جگەلەوە فڕۆكەكان لە  ئۆتۆمبێلێكی جۆری (تۆیۆتا هایلۆكس)ـیان داوە كە پێنج سەرنشیانیان  تێدابووە و هەر پێنجیان گیانیان لەدەستداوە، بەپێی زانیارییە سەرەتاییەكان  سێ لە کوژراوەکان چەكداری  پەكەكەن و دووانەکەی دیکەش خەڵکی سنوورەکەن و هەر لەگەڵ ئەواندا بوون. "    یەکێتی داوا لە حکومەتی ھەرێمی کوردستان دەکات لەسەر ئەو رووداوە بانگهێشتی کۆنسوڵی تورکیا بکات و روونکردنەوە بدرێت. دەشڵێت، "ھیچ بیانوویەک نییە بەھۆی سنووربەزاندنەوە خەڵکی مەدەنی لە رووی گیانیی و ماددییەوە زەرەرمەندبن. خوێنی ھاونیشتمانیانمان پیرۆزە و داوادەکەین پیرۆزییەکانمان بپارێزرێت و گەڕانەوە بۆ گفتوگۆ و لێکتێگەیشتن بکرێتە کلیلی چارەسەری کێشەکان. "   پاش نیوەڕۆی ئەمڕۆ و پاش بۆردوومانەکەی سنووری چەمچەماڵ، چەند فڕۆکەیەکی بێفڕۆکەوانی تورکیا ئۆتۆمبێلێکیان لەنێو کەمپی مەخموور لە باشووری رۆژئاوای هەولێر کردە ئامانج. قایمقامی مەخمووریش گوتی، بەهۆیەوە دوو سەرنشینی ئۆتۆمبێلەکە گیانیان لەدەستداوە.