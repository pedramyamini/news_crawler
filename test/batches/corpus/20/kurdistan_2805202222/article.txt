رۆژی شەممە ٢٨ - ٥ - ٢٠٢٢ سەلاحەدین بەهائەدین، ئەمینداری گشتیی یەکگرتووی ئیسلامیی کوردستان لە کۆنگرەیەکی رۆژنامەڤانیدا ئامانج و نێوەڕۆکی سەردانی شاندەکەی یەکگرتووی بۆ بەغدا روونکردەوە و رایگەیاند: "سەردانەکەمان بۆلای لایەنە عێراقییەکان بۆ ئەوە بوو بۆچوونێکی دیکەی جگە لە پارتی و یەکێتی بگاتە بەغدا، هاوکات تۆمەتێک سەبارەت بە کورد دەبیسترا کە خەتای کوردە ئەو داخراوییە سیاسییە لە عێراق دروستبووە".  سەلاحەدین بەهائەدین گوتی: "لەگەڵ چوارچێوەی هاوئاهەنگی کۆبووینەوە و ئاڵوگۆڕی بیروڕامان کرد، بە روونی پێمان گوتن، ئەوەی روودەدات، ئەگەر بەشێکی بەهۆی پەرتەوازەیی کوردستان بێت، بەشەکەی دیکەی بەهۆی پەرتەوازەیی ناوماڵی شیعە و سوننەیە".  ئەمینداری گشتیی یەکگرتووی ئیسلامی کوردستان لەبارەی ئەو ناکۆکییانەی بەهۆی پۆستی سەرۆککۆمارەوە لەنێوان پارتی و یەکێتی دروستبووە دەڵێ: "پۆستی سەرۆککۆماری عێراق پشکی کوردە، ئەو پۆستە گەورەترە لەوەی ببێتە پشکی حزب و لایەنێک و راستتر ئەوەیە کە پشکی هەموو کورد و هەرێمی کوردستان بێت و وا باشە هەموو لایەنێک بەو ئاراستەیە کاری بۆ بکەین".  ئەمینداری یەکگرتوو زیاتر روونی کردەوە: "ململانێکان لەسەر پرسی سەرۆککۆمار بووە هۆی کولانەوە ناکۆکییە کۆنەکانی نێوان پارتی و یەکێتی، تەنانەت گەیشتە ئەوەی دابران دروستبێت کە ئەوە ناپەسندە. پۆستی سەرۆککۆمار دەبێ گەلی کوردستان یەکبخات نەک دابەشی بکات".  سەلاحەدین بەهائەدین دووپاتی دەکاتەوە، "هەر لە دیدارەکەمان لەگەڵ د. بەرهەم ساڵح باسمان لەوە کرد، سەرۆککۆمار پشکی هەموو کوردە و پێویستە هەموویان هاوڕابن لەسەری، بۆ ئەوەی سەرۆککۆمار نوێنەری هەموو لایەک بێت، بەڵام دەبێ بە رێککەوتن و لێکتێگەیشتن ئەمە بکرێت، پێویستە بە خوێندنەوە نەک قۆستنەوەی بارودۆخی بەرامبەر بێت، دەبێ هەموومان خەمی دۆزی گەلەکەمان بێت لە بەغدا و بەو شتە لاوەکییانە عەیبداری نەکەین".  لەبارەی كۆبوونه‌وەی شاندی یەکگرتوو له‌گه‌ڵ دادوەر فایەق زێدان، سه‌رۆكی ئه‌نجومه‌نی دادوه‌ری عێراق گوتی: "قسەی زۆرمان له‌بارەی دادپه‌روه‌ی و سەروەریی دادگەکان كرد، ئه‌وە پرسە وەک گرفت لای خۆمان هه‌یه، به‌ڵام له بەغدا تاڕاده‌یه‌ك دەستیان بەسەردا گرتووە و دادگە باڵاده‌ستی پێوه‌دیاره و وه‌كو تێبینی ده‌كرێت، له زۆر بابه‌تدا ره‌نگه په‌رله‌مان به‌و زۆرینه‌ی خۆی بابه‌تێكی په‌سه‌ندكردووە، بەڵام دادگای باڵا دەسەڵاتی هەیە و ره‌تیده‌كاته‌وه".  ئەمینداری گشتیی یەکگرتووی ئیسلامی کوردستان گوتیشی: "له كۆبوونه‌وه‌كه‌دا لەگەڵ سه‌رۆكی دادگەی فیدڕاڵیی عێراق کە هەندێک لە بابەتەکانی ئەم دواییانەی کوردستانیش پەیوەستە بەوەوە، جه‌ختمانكرده‌وه كه دروست نییه گه‌لی كورد باجی هه‌ڵه‌ی كاربه‌ده‌سته‌كانی بدات و ئه‌گه‌ر گرفتێك هه‌یه له بابه‌تی نه‌وت و كێشه‌كانی دیكه‌دا، ئه‌وانه په‌یوه‌ستن به کاری حكومه‌ت، به‌ڵام نابێت ئه‌وه بگاتە سزادانی گه‌لی کوردستان".  سەلاحەدین بەهائەدین باسی لەوەش کرد: "پێویستە لە پرسی مووچە و بودجە و بژێوی خەڵک، هەموو هاووڵاتی هەرێمی کوردستان بەپێی دەستوور وەک هاووڵاتی عێراقی هەڵسوکەوتی لەگەڵ بکرێت، لەبەرئەوەی هەرێمی کوردستان بەشێکە لە عێراق و هەرێمێکی فیدڕاڵییە".  هەفتەی رابردوو شاندێکی باڵای یەکگرتووی ئیسلامی کوردستان بە سەرۆکایەتی ئەمینداری گشتی و بە یاوەری سەرکردایەتی و ئەنجوومەنی جێبەجێکردنی ئەو حیزبە، سەردانی بەغدایان کرد و لەگەڵ هێز و لایەنە سیاسییەکانی عێراق کۆبوونەوە.