ئەو کاسبکارەی کە پارەکەی لێوەرگیراوە، دەڵێ، هەوڵیدا پارە نەدات، بەڵام قەپانی کێشەکەیان لێی بردووە و ئەوانەی چووبوون چەکداریشیان لەگەڵدایە.   محەممەد عەبدولخالق، شوتی فرۆشێکە و گوتی، "بەناوی قایمقامییەت یان پارێزگا عەلوەی خان خورما هەر جارەو بەناوی شتێک دێن داوای پارەت لێدەکەن، داوای پسوڵەی عەلوە دەکەن پسوڵەت پێنەبێ پارەت لێدەستێنن، ئێمە لە عوزێم دەیهێنین پسوڵەی ئەوێمان بۆ دەکەن. "   ئەوە تەنیا حاڵەتێک نییە هەموو ئەو کەسانەی لەسەر شەقامەکان شوتی و کاڵەک و سەوزە و میوە دەفرۆشن ئەو باجە دەدەن ئەگەر پسوڵەی عەلوەی کەرکووکیان نەبێ.   نەوزاد محەممەد، میوەفرۆشێکی دیکەیە و دەڵێت، "لە هیچی خۆڕایی پارەمان لێدەستێنن، کارەکەی ئێمە وا نییە لەسەر ئەم شەقامە کەوتووین، ئەوەی دەیدەینە ئەوان ئەوەندەمان دەست ناکەوێ. "   رووداو زیاتر لە کێشەکەی کۆڵییەوە، دەرکەوت ئەوانەی باج لە کاسبکاران وەردەگرن کۆمپانیایەکن کە خاوەندارێتی عەلوەی کەرکووک دەکەن.   بەڕێوەبەری کۆمپانیاکە دەڵێ، "هیچ کارێکی نایاساییان نەکردووە بەپێی رێکارەکان گرێبەستییان لەگەڵ حکومەت هەیە هەر بەروبوومێک بەشێوەی کۆمەڵ کڕین و فرۆشتنی پێ بکرێ لە سەنتەری شار ئەوان باجی دەخەنەسەر و لەگەڵ تیمەکانیشیان پۆلیس هاوڕێیەتییان دەکەن. "   هەردی تەیب شێخ محەممەد، بەڕێوەبەری کۆمپانیاکەیە و باسی لەوە کرد، "ئێمە ئێستا بازرگانی عەلوەی کەرکووکین گرێبەستمان لەگەڵ شارەوانی هەیە نوسراوی فەرمیمان هەیە هەر کڕین و فرۆشتنێک بە کۆمەڵ بکرێ لە چوارچێوەی سنووری شاری کەرکووک، ئێمە وەک بازرگانی عەلوە بۆمان هەیە عمولەیان لێوەربگرین کە دەکاتە  % ٦ ـی فەرمیی. "   لە کەرکووک ژمارەیەکی زۆری کاسبکار بە تایبەت لە وەرزی پێگەیشتنی سەوزە و میوە و بەروبوومەکانیان لەسەر شەقامەکان ساخ دەکەنەوە. ئێستا هەندێک لەو شەقامانە بوونەتە جێگرەوەی بازاڕەکان، بەڵام ئەوەی بێزاری خەڵکی لێکەوتووەتەوە چ لە بازاڕ و چ لای کاسبکاران، جیاوازی زۆری نرخەکانە بەراورد بە پارێزگاکانی دیکەی باشووری کوردستان.