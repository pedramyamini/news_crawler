ئەمڕۆ یەکشەممە ٢٩ - ٠٥ - ٢٠٢٢، بەختیار محەممەد، بەڕێوەبەری راگەیاندنی هاتووچۆی سلێمانی لە کۆنگرەیەکی رۆژنامەڤانیدا رایگەیاند: "ئێمە وەکو بەڕێوەبەرایەتیی هاتووچۆی سلێمانی تاوەکو ئەمڕۆ کارەکانمان بە ئەندازەیەکی بەرچاو، بە شێوازێکی رێکوپێک کردووە. سەرجەم ئەفسەران و کارمەندانی ناو بەڕێوەبەرایەتی هاتووچۆ خراونەتە حاڵەتی ئامادەباشی، کۆمەڵێک رێکاری پێویستمان گرتەبەر بە زیادکردنی کاتی دەوام و زیادکردنی ژمارەی لیژنەکان و ئەفسەر و کارمەندەکان لە هۆبە تایبەتمەندەکان بۆ ئەوەی بەرگەی لەخۆگرتنی ئەو لۆد و قەرەباڵخییە بگرین".  بەگوتەی بەختیار محەممەد ئەو ژمارانەی کە رسوماتیان ٢ ملیۆن دینارە: "ژمارەیەکی بێشوومار لە داخوازی لەسەریەتی، خەڵکێکی زۆر داوای ئەو جۆرە ژمارانە دەکات، لە چوارشەممەوە دەستبەکاربووین تاوەکو رۆژی پێنجشەممە سەرۆکی لیژنەی پێدانی ئەو ژمارانە بووین، بەڵام درکمان کرد بەوەی ئەو لۆد و قەرەباڵخییە زۆرە رەنگە هەڵەیەکی لێ دروست ببێت، یاخود هاووڵاتییەک بەهۆی ئەو قەرەباڵخییەوە باری تەندروستی تێکبچێت، بۆ ئەوەی هەڵەی یاسایی دروست نەبێت و قۆرخکاری لە ژمارەکاندا نەبێت، بۆیە بە پەیوەندی بەڕێوەبەرایەتیمان لەگەڵ بەڕێز وەزارەتی ناوخۆ ئەوەی لێکەوتەوە، ئەوەی تاوەکو ئەمڕۆ کراوە مافیان پارێزراوە، کاریان بۆ دەکرێت بەڕێوەبەرایەتی هاتووچۆی سلێمانی دەمێننەوە ئەگەر تاوەکو شەویش بێت بۆ ئەوەی ئەو مامەڵانە بەڕێبکەین".  بەڕێوەبەری راگەیاندنی هاتووچۆی سلێمانی ئاماژەی بەوەشدا داخوازی ئەوان لە وەزارەتی ناوخۆ ئەوەیە "میکانیزمێکی دیکە بدۆزێتەوە، بۆ نموونە یەکێک لە پێشنیازەکانی ئێمە بۆ وەزارەتی ناوخۆ ئەوەیە داواکان سنووردار بکەین لە رۆژێکدا، بۆ نموونە رۆژی ٢٠٠ داواکاری وەربگرین بۆ ئەوەی پێڕابگەین".  بەختیار محەممەد گوتیشی: "هەموو کارەکان بە رێکوپێکی دەڕوات و هیچ کارێک رانەگیراوە، تەنیا پرسی ئەو ژمارانە راگیراوە بە کاتی، تاوەکو میکانزمێکی گونجاوتر کە بەرژەوەندی هاووڵاتی تێدابێت و تووشی ئاستەنگ و نارەحەتی نەبێت لەناو ئەو بەڕێوەبەرایەتییە، چاوەڕێ دەکەین. دواتر دەستبەکار دەبین".  بەپێی رێنوێنیی ژمارە ٢ی ساڵی ٢٠٢٢ی وەزارەتی ناوخۆی حکومەتی هەرێمی کوردستان، کە لە ١٢ - ٠٤ - ٢٠٢٢ دەرچووە، پەیوەست بە رێکارەکانی فرۆشتنی تابلۆی نایاب. لە بڕگەی حەوتەمی ماددەی دەیەمی رێنوێنییەکەدا هاتووە:  ١ - ئەگەر هاووڵاتی ئارەزووی تەرخانكردنی ژمارەی تابلۆی هەبێت بە هەر پیتێک بێت كە نایاب نەبێت، ئەوا بە رەزامەندی بەڕێوبەری هاتووچۆی پارێزگا تەرخان دەكرێت بەرامبەر بڕێک پارە كە لەم رێنماییە دیاریكراوە.  ٢ - ئەگەر زیاتر لە داواكاریەک هەبوو لەسەر ژمارەیەكی تابلۆ، ئەوا تابلۆ بۆ خاوەنی یەكەم داواكاری تۆماركراو لە تۆماری هاتوو تەرخاندەكرێت و ئەگەر زیاتر لە داواكارییەک لە هەمان رێکەوت تۆمار كرابوو، ئەوا بە تیروپشک یەكلادەكرێتەوە.  لە ماددەی یازدەهەمی رێنوێنییەکەش، کە پەیوەستە بە ئەحکامە داراییەکان لە بڕگەی شەشەمدا هاتووە:  بڕی دوو ملیۆن دینار وەردەگیرێت بەرامبەر تەرخانكردنی تابلۆ بەپێی بڕگەی (حەوتەم) لە ماددەی (دەیەم)ی ئەم رێنماییە.