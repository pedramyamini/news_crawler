دەیان ساڵە دارستانێک لە بناری چیای زاواکێو لە نزیک گوندی خورینجی شاری پیرانشار لە پارێزگای ورمێ هەیە. لە رۆژانی رابردوودا دارە گەورەکانی ئەو دارستانە بڕدراونەتەوە و فرۆشراون.  دانیشتوویەکی گوندەکە رۆژی هەینی ٢٠ - ٥ - ٢٠٢٢ بە تۆڕی میدیایی رووداوی راگەیاند، ئەمساڵ پێشنوێژی گوندەکە ئەو خانووەی "بەدڵ نەبووە" کە لە چەند ساڵی رابردوودا پێیدرابوو و گوتوویەتی، لەو گوندە دەڕوات، بەڵام ریشسپییانی گوندەکە پێیان گوتووە، "خانووی دیکەی بۆ دروستدەکەن و پارەی ساڵانەشی بۆ زیاد دەکەن. "   ئەو هاونیشتمانییە بە رووداوی گوت، خەڵکی گوندەکە دەستیان بە دروستکردنی خانووەکە کردووە، بەڵام پارەکەیان کەمبووە و بۆ ئەوەی خانووەکە تەواو بکەن، بەشێک لە دارستانەکەیان بڕیوەتەوە و بە ١٠٠ ملیۆن تمەن فرۆشتوویانن.  ئەندامانی ئەنجوومەنی گوندەکە، پێش بڕینەوە و فرۆشتنی دارەکان، سەرۆکی فەرمانگەی سەرچاوە سرووشتییەکانی پیرانشاریان لەو کارە ئاگادارکردووەتەوە و ئەویش بە زارەکی رەزامەندی دەربڕیوە.  پێشتر رووبەری ئەو دارستانە زیاتر لە هێکتارێک بوو و خەڵکی ناوچەکە نەیاندەبڕیەوە، بەڵام چەند ساڵێکە دەستیان بە بڕینەوەی دارەکان کردووە و ئێستا رووبەرەکەی بۆ کەمتر لە هەزار مەتر کەمبووەتەوە.