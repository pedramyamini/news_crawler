رۆژی پێنجشەممە ١٩ - ٥ - ٢٠٢٢، ئاوات عەلی، گوتەبێژی بەڕێوەبەرایەتیی بەرگریی شارستانیی سلێمانی بە تۆڕی میدیایی رووداوی راگەیاند: "کاژێر ٢ ـی دوای نیوەڕۆی ئەمڕۆ گەنجێک کە ماتۆڕێکی سەر ئاوی پێبووە چووەتە نێو ئاوی دووکان و تا قوڵاییەکەی چووە و گەیشتووەتە ئەو شوێنەی قوڵترینە کە نزیکەی ٤٠ مەترێک قووڵە؛ دوای ئەوەی بەخێراییەکی زۆر رۆیشتووە ماتۆڕەکەی وەرگەڕاوە و کەوتووەتە نێو ئاوەکەوە و هێشتا تەرمەکەی نەدۆزراوەتەوە. "  گوتەبێژی بەڕێوەبەرایەتیی بەرگریی شارستانیی سلێمانی گوتیشی: "بە گوتەی شاهێدحاڵەکان، ئەو گەنجە کە تەمەنی ٢٦ ساڵ بووە، هیچ کەلوپەلێکی خۆپارێزی پێنەبووە و بە خێراییەکی زۆر بە نێو ئاوەکەدا رۆیشتووە. "  ئاوات عەلی ئاماژەی بۆ ئەوەش کرد کە تیمەکانیان بە دوای تەرمەکەدا گەڕاون و تاوەکو ئێوارەش نەیاندۆزیوەتەوە.  بەڕێوەبەرایەتییەکانی بەرگریی شارستانیی هەرێمی کوردستان بەردەوام هۆشداری لە مەلەکردن و چوونە نێو ئەو ئاوانە دەدەن کە دەکرێت هاووڵاتی تێیاندا بخنکێت.