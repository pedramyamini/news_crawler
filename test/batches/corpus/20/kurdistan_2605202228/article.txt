نێچیرڤان بارزانی، سەرۆکی هەرێمی کوردستان و فەرماندەی هێزە چەکدارەکان لە رێوڕەسمی دەرچوونی خولی ٢٧ ـی کۆلێژی سەربازیی ٢ - زاخۆ باسی لە دەستوەردانی حیزبی کرد لە کاروباری هێزی پێشمەرگە و رایگەیاند، ئەو دەستێوەردانە رێگرە لە پێشکەوتنی هێزی پێشمەرگە و داوای لە یەکێتی و پارتی کرد بەبێ دوودڵی دەستوەردان لە کاروباری پێشمەرگە رابگرن.  نێچیرڤان بارزانی راشیگەیاند، ناکۆکیی نێوان لایەنەکان رێگەی داوە هەڕەشەکان بۆسەر هەرێمی کوردستان زیادبێت، هیوای خواست هەموو هێزەکان گفتوگۆ بکەن و لەسەر پرسە نیشتمانییەکان رێکبکەون، هەروەها گوتیشی، دوێنێ کۆبوونەوەیەکی سەرکەوتوو لەنێوان یەکێتی و پارتی بەڕێوەچوو، زنجیرەیەکی دیکەی کۆبوونەوەش دەکرێت. داوای لە بەغداش کرد، بەزووترین کات کێشەکانی نێوان هەولێر و بەغدا چارەسەر بکات.  هەر لە مەراسیمەکەدا وەزیری پێشمەرگەی حکومەتی هەرێمی کوردستان باسی لەوە کرد، ئەرک و دەوامی پێشمەرگە و ئەفسەرانی پێشمەرگە رێکخراوەتەوە و پابەندکراون بە دیسپلینە سەربازییەکان، کەمکردنەوە و چاکسازیی لە خراپبەکارهێنانی دارایی لە یەکە و لیواکان هەنگاوێکی زۆر گرنگە و لە رابردوو و لە ئێستاشدا بەردەوامە و ئەو پرۆسەیە ملیاران دیناری گەڕاندووەتەوە بۆ خەزێنەی حکومەت.  شۆڕش ئیسماعیل، وەزیری پێشمەرگەی حکومەتی هەرێمی کوردستان دەڵێت، لەسەر ئەرکی سەرۆکی هەرێمی کوردستان سەنگەرەکانی پێشمەرگە سەرلەنوێ رێکخراونەتەوە و تۆکمەکراون.  وەزیری پێشمەرگە گوتی، تاڕادەیەکی زۆر متمانە لەنێوان هێزی پێشمەرگە و سوپای عێراقدا هەیە و ئەگەر لیوای ٢٠ بچوونایەتە ئەرکەوە لە ناوچەی بۆشاییە ئەمنییەکان، خوێنی رۆڵەکانمان بەهەدەر نەدەڕۆیی و روبەڕووی "تیرۆریستی" داعش نەدەبوونەوە.  فراکسیۆنی پارتی: ڤیتۆمان لەسەر پرۆژەی هیچ لایەنێک نییە بۆ هەموارکردنەوەی یاسای هەڵبژاردن  لە مژارێکی دیکەدا سەرۆکی فراکسیۆنی پارتی لە پەرلەمانی کوردستان لە بوولتەنەکەدا رایگەیاند، ڤیتۆیان لەسەر پرۆژەی هیچ لایەنێک نییە بۆ هەموارکردنەوەی یاسای هەڵبژاردن، "بەڵام وەکو پارتی رێگە نادەین بە کەمکردنەوەی کورسی کۆتاکان. "  زانا مەلا خالید، سەرۆکی فراکسیۆنی پارتی دیموکراتی کوردستان لە بوولتەنی کاژێر ١٢: ٠٠ ـی تەلەڤزیۆنی رووداو لەبارەی وادەی ئەنجامدانی هەڵبژاردنەکانی پەرلەمانی کوردستان لە وادەی خۆیدا گوتی: "هەڵبژاردن مافی گەلی کوردستانە و مافی هیچ هێز و لایەنێکی سیاسی نییە ئەو هێزەیان لێ زەوت بکات، وەکو فراکسیۆنی پارتی پێشتر لە دیدارمان لەگەڵ نوێنەری یۆنامی لە عێراق و هەرێمی کوردستان باسمان لە مەترسییەکانی ئەنجامنەدانی هەڵبژاردن و کەوتنە بۆشایی یاسایی و دەستووری کردووە. "  سەرۆکی فراکسیۆنی پارتی گوتیشی: "هەوڵەکانی نێردەی نەتەوەیەکگرتوەکان لەوبارەیەوە بەرزدەنرخێنین کە هاوکاتە لەگەڵ سەردانی سەرۆکی هەرێمی کوردستان بۆ سلێمانی و دەستپێشخەری بۆ کۆبوونەوەی لایەنە سیاسییەکان، ئەم هەوڵانە بۆ ئەوەیە زەمینەسازی باش بڕەخسێنرێت و بتوانرێت هەڵبژاردن لە وادەی خۆیدا بەڕێوەبچێت. "  ئاماژەی بەوەش کرد، لە کۆبوونەوەی سەرۆکایەتیی پەرلەمان لەگەڵ سەرۆکی فراکسیۆنەکان و کۆبوونەوەی شاندی پارتی و یەکێتی باس لە درێژکردنەوەی تەمەنی ئەم خولەی پەرلەمانی کوردستان نەکراوە.  زانا مەلا خالید دەشڵێت: "کۆمیسیۆنی هەڵبژاردنەکان پێویستی بە شەش مانگە، بەڵام رەنگە کۆمسیۆن بتوانێت لەو ماوەیە کەمتر ئامادەکارییەکان ئەنجامبدات، ئەگەر ئیرادەیەکی سیاسیی بەهێز هەبێت بۆ ئەوەی بگەینە بڕیارێک بۆ کاراکردنەوەی ئەم کۆمیسیۆنە و بابەتی یاسای هەڵبژاردن، ئەگەر پرۆژەیەکی یەدەگ هەبێت و گفتوگۆی لەسەر بکەین، کاتمان لەبەردەست ماوە تاوەکو ٥/١١/٢٠٢٢ هەڵبژاردنەکان ئەنجامبدرێت، کە پەرلەمان تا ئەو بەروارە کاروباری یاسایی خۆی بەڕێوەدەبات. "  سەبارەت بە درێژکردنەوەی تەمەنی ئەم خولەی پەرلەمانی کوردستانیش گوتی، "وەکو پارتی لەگەڵ درێژکردنەوەی تەمەنی پەرلەمانی کوردستان نین، لەگەڵ ئەوەداین هەڵبژاردنی پەرلەمان لە وادەی دیاریکراوی خۆیدا بەڕێوەبچێت، ئەو بەرەوپێشچوونەی لەنێوان لایەنەکان هاتووەتە ئاراوە پێشبینیدەکەین هەڵبژاردن لە وادەی دیاریکراوی خۆیدا ئەنجامبدرێت. "  سەرۆکی فراکسیۆنی پارتی جەختی لەوەش کردەوە، بڕیاردراوە دانیشتنی پەرلەمانی کوردستان لە دووی مانگی داهاتوو دەستپێبکاتەوە، بەرنامەی کاری دانیشتنەکانی پەرلەمان گفتوگۆ دەبێت لەسەر ئەو پێشنازە یاسایانەی خوێندنەوەی یەکەمی بۆ کراوە و بۆ خوێندنەوەی دووەم ئامادەن و دەنگدان لەسەر ئەو پێشنیازە یاسایانەی ئامادەن.  لەبارەی گفتوگۆکان بۆ هەموار کردنەوەی یاسای هەڵبژاردن، زانا مەلا خالید ئەوەی خستەڕوو، بە دوو ئاراستەی جیاواز کار لەسەر یاسای هەڵبژاردن دەکرێت، ئاراستەیەک لەنێو پەرلەمانی کوردستان لەنێو فراکسیۆنەکان گفتوگۆی لەبارەوە دەکرێت ئەم گفتوگۆیانەی نێو پەرلەمان هاوکار دەبێت بۆ ئەو لیژنەی دەرەوەی پەرلەمانی کوردستان کە گفتوگۆیە لەنێو لایەنەسیاسییەکان بە تایبەتی لەنێوان پارتی دیموکراتی کوردستان و یەکێتی نیشتمانی کوردستان، بۆ ئەوەی لەوێدا بگەن بە ئەنجام، یاسای هەڵبژاردن تەنیا موڵکی پارتی و یەکێتی نییە، پارتی ئامادەی گفتوگۆ دەبێت لەگەڵ سەرجەم هێز و لایەنە سیاسییەکان.  لەبارەی هەوڵەکان بۆ کەمکردنەوەی کورسی کۆتاکان، سەرۆکی فراکسیۆنی پارتی لە پەرلەمانی کوردستان ئاماژەی بەوەکرد: "کۆتای پێکهاتەکان لە پەرلەمانی کوردستان نموونەیەکی جوان و سەرکەوتووی هەرێمی کوردستان و پرۆسەی یاساییە لە هەرێمی کوردستان، دەستبردن بۆ کورسی کۆتای پێکهاتەکان و کەمکردنەوەی کورسی کۆتاکان بەهیچ شێوەیەک قبوڵکراو نییە و پارتی بەوە رازی نابێت، ئەگەر پرۆژەیەک هەیە بۆ فرەبازنەیی هەڵبژاردن، ئامادەی گفتوگۆین لەوبارەیەوە و ڤیتۆمان لەسەر پرۆژەی هیچ لایەنێک نییە. "  عەمید عوسمان محەممەد: کەمپی هۆل مەترسیدارترین شوێنە کە کاری تیرۆریستی لێوە بەرهەمدێت  بەڕێوەبەری گشتی راگەیاندن و هۆشیاریی نیشتمانی لە وەزارەتی پێشمەرگە رایدەگەیێنێت، هێزەکانی پێشمەرگە پێویستیان بە هەندێک جۆر چەک هەیە و داوایان لە ئەمریکا کردووە ئەو جۆرە چەکانە بۆ هێزەکانی پێشمەرگە دابین بکات.  شاندەکی وەزارەتی پێشمەرگە و وەزارەتی بەرگریی عێراق لەسەر ئاستی باڵای هەردوو وەزارەتە لە ئەمریکان، عەمید عوسمان محەممەد لە واشتنەوە میوانی بوولتەنی هەواڵەکانی کاژێر ١٢: ٠٠ ـی تۆڕی میدیایی رووداو بوو، باسی لەوەکرد: ئێستا جەنگی تیرۆر ئاستی دابەزیوە، بەڵام جەنگێکی نوێ هاتووەتە پێشەوە، کە ئەویش جەنگی میدیایی و سایکۆلۆژییە، ئەو جەنگە پێویستی بەوە هەیە هێزەکانمان و تواناکانمان یەکبخەین بۆ ئەوەی بتوانین رووبەڕووی ببینەوە.  عەمید عوسمان محەممەد، بەڕێوەبەری گشتی راگەیاندن و هۆشیاریی نیشتمانی لە وەزارەتی پێشمەرگە ئاماژە بەوە دەدات، تەواوی ئامادەکارییەکان بۆ دروستکردنی دوو لیوا هاوبەشەکە کراوە، تەنیا بابەتی بودجە ماوە، ئەو دوو لیوا هاوبەشە دەتوانن بەشێکی زۆری ئەو بۆشاییە ئەمنییە هاوبەشانە پڕ بکەنەوە کە لەنێوان هێزی پێشمەرگە و سوپای عێراقیدا هەیە لە دوای دابینکردنی بودجە و فەرمانی دەرچوونیان، بابەتی مەشق و راهێنان و پڕچەککردن دێتە پێشەوە، بێگومان ئەمریکا ئامادەیی هەیە ئەو پرۆسەیە بگرێتە ئەستۆی خۆی و بەڵێنیشی داوە و کارەکەش دەکات. "  عەمید عوسمان محەممەد گوتیشی، هاوکارییەکان بۆ هێزەکانی پێشمەرگە بەردەوام دەبن، پێداگرن لەسەر ئەوەی لەڕووی لۆجستی و راوێژ و مەشقەوە هاوکاریی هێزەکانی پێشمەرگە دەکەن، لەڕووی ئۆپەراسیۆنیشەوە بەهەمانشێوە راوێژ دەدەن و پشتیوانیش دەکەن، ئەو هاوکارییانەی ئەوان بەو شێوەیە بەردەوام دەبێت و دیراسەی کاری دیکە و پێویستر دەکەن ئەگەر پێویست بێت هاوکارییەکانیان دەبەنە قۆناخێکی دیکە. "ئێمەش دیدگەی هەرێمی کوردستان و وەزارەتی پێشمەرگەمان گەیاند بە فەرماندەیی ناوەندی ئەمریکا، بە خۆشحاڵییەوە ئەوان تێگەیشتنێکی زۆر باشیان هەبوو، سڵاو و رێزی تایبەتیشیان بۆ هەرێمی کوردستان و پێشمەرگە نارد. "  بەڕێوەبەری گشتیی راگەیاندن و هۆشیاریی نیشتمانی لە وەزارەتی پێشمەرگە باسی لەوەش کرد، "لە ئەمریکا سەنتەرێکی گرنگ دروستکراوە، بریتییە لە سەنتەری ئۆپەراسیۆنی زانیارییەکان، ئەم سەنتەرە لە بەغداش کراوەتەوە، بە هەمانشێوە لە وڵاتانی هاوپەیمان لە رۆژهەڵاتی نێوەڕاست وەکو سعودیە و ئیمارات هەیە. ئەوە بۆ من ئەزموونێکی نوێ بوو، ناوەندێکی گرنگ و هەستیارە، هەوڵدەدەین ئێمەش لە هەرێمی کوردستان ئەو ناوەندە دروست بکەین بۆ ئەوەی هاوتابێت لەگەڵ ئەو ناوەندانەی کە لە رۆژهەڵاتی نێوەڕاست و ئەمریکادا هەیە. "  عەمید عوسمان محەممەد دەشڵێت: "ئەو ناوەندە تەواوی ئەو زانیارییانە کۆدەکاتەوە کە پەیوەستە بە تیرۆریستان، تەواوی ئەو زانیارییانەش دەبەخشێت کە پەیامی رووبەڕووبوونەوەی بۆ ئەو بیۆرەکەیە، بێگومان لەسەر زەویش ئێستا داعش ماوە و بوونی هەیە، بۆ نموونە ئێمە کەمپی هۆلمان هەیە مەترسیدارترین شوێنێک کە کاری تیرۆریستی لێوە بەرهەمدێت کەمپی هۆلە، لەنێو کەمپەکەدا منداڵان هەن و ئەو منداڵانە گەورە دەبن، هەموویان بەرهەمی فکری رادیکاڵیەتی داعش دەبن، بێگومان بۆ رووبەڕووبوونەوەی ئەمانەش پێویستمان بەوە هەیە پلانمان هەبێت. لەم گەشتەماندا هەوڵماندا پلانی پێشوەختە دابنێین بۆ رووبەڕووبوونەوەی ئەمە، پشتیوان بە خودا لە ماوەی ئاییندەدا بەشێک لە بەرهەمەکانمان بەدیار دەکەوێت. "