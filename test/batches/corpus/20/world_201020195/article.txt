ئەمڕۆ (یەکشەممە ٢٠ - ١٠ - ٢٠١٩) دۆناڵد ترەمپ، سەرۆکی ئەمریکا لە یەکەم توویتیدا لەبارەی دۆخی رۆژئاوای کوردستان و کورد رایگەیاند، کوردەکان لە شوێنی دیکە جێگیرکراون و نەوتەکەش لەژێر دەستی خۆماندایە. سەربازەکان سەلامەتن و هەوڵدەدەین بیانگەڕێینەوە نیشتمان.   لە چوارچێوەی رێککەوتنی ئەمریکا و تورکیا بۆ راگەیاندنی ئاگربەست و دەرچوونی شەڕڤانانی یەپەگە لە ناوچەکانی شەڕ لە رۆژئاوای کوردستان، بەپێی گرتە ڤیدیۆییەکی رووداو، شەڕڤانانی یەپەگە دەستیان بە کشاندنەوەی هێزەکانیان لە سەرێ کانی و ناوچەکانی شەڕ لە رۆژئاوای کوردستان کردووە.   رۆژی ١٧ - ١٠ - ٢٠١٩ دوای کۆبوونەوەیەکی دوورودرێژی نێوان مایک پێنس، جێگری سەرۆکی ئەمریکا لەگەڵ رەجەب تەییب ئەردۆغان، سەرۆککۆماری تورکیا. مایک پێنس رایگەیاند، لەگەڵ تورکیا لەسەر راگرتنی شەڕ رێککەوتوون.  وەزارەتی بەرگری تورکیاش لە تۆڕی کۆمەڵایەتیی توویتەر ئاماژە بەوە دەکات، شەڕڤانان لە تەلتەمریش کشاونەتەوە.  ڤیڤیان فەتاح، پەیامنێری رووداو لە رێگەی تەلتەمر رایگەیاند: لە پێشهاتێکی نوێدا لەسەر رێگەی نێودەوڵەتی تەلتەمر زیاتر لە ٧٠ ئۆتۆمبێلی سەربازی و هەمەری ئەمریکی کە لە چوارچێوەی هاوپەیمانی نێودەوڵەتی لە ناوچەکەدا مابوونەوە، لە بنکەی سڕین کشانەوە و بەرەو ناوچەیەکی دیکە چوون و ئامادەکاری بۆ کشانەوەی یەکجاری لە رۆژئاوای کوردستان دەکەن.   هاوکات هەڵکەوت عەزیز، پەیامنیری رووداو لە رێگەی نێودەوڵەتی تەلتەمر - قامشلۆ رایگەیاند: پێش نیوەڕۆی ئەمڕۆ یەکشەممە ٢٠ - ١٠ - ٢٠١٩ هێزێکی زۆری سەربازی ئەمریکا گەیشتنە بنکەی سەربازی و فڕۆکەخانەی قەسرک کە دەکەوێتە رێگەی نێودەوڵەتی تەلتەمر - قامشلۆ، تاوەکو ئێستاش هۆکاری کشانەوەکەیان دیار نییە.  کشانەوەی هێزەکانی ئەمریکا لەکاتێکدایە، کە مەزڵووم کۆبانێ، فەرماندەی گشتی هێزەکانی سووریای دیموکرات (هەسەدە) داوای لە ئەمریکا کردووە لە رۆژئاوای کوردستان پێگەی خۆی بەهێزتر بکات و هەموو شتێک رادەستی رووسیا نەکات.