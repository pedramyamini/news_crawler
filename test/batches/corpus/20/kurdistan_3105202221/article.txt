خولوسی ئاکار، وەزیری بەرگریی تورکیا سەردانی ئیماراتی کرد و لەگەڵ محەممەد بن زاید ئال نهەییان، سەرۆکی ئیمارات و محەممەد بن ئەحمەد ئەلبۆواردی، وەزیری کاروباری بەرگریی کۆبووەوە.   خولوسی ئاکار کە لە دوای تێپەڕبوونی ١٥ ساڵ یەکەمین وەزیری بەرگریی تورکیایە سەردانی ئیمارات دەکات ئەمڕۆ سێشەممە ٣١ ـی ئایاری ٢٠٢٢ لە لێدوانێکدا لە ئەبوزەبی رایگەیاند، "هەرچەندە ئێمە چەندینجار ئەمەمان راگەیاندووە، بەڵام بەداخەوە دەبینین کە هەندێک هێشتا پێداگری لەسەر ئەوە دەکەن کە لێی تێنەگەن. ئێمە دووبارە و سێبارە ئەمە دەڵێین، لە کۆبوونەوەکانمان لەگەڵ قسەکەرەکانمان، بە خستنەڕووی سەرجەم بەڵگەکان ئاماژەمان بەوە دا کە پەکەکە یەپەگەیە، یەپەگەش پەکەکەیە. "   خولوسی ئاکار باسی لەوەش کرد، "چاوەڕوانی ئەوە دەکەین هەمووان لەم پرسەدا لە هەڵوێستی ئێمە تێبگەن. ئێمە بە هیچ شێوەیەک لە باشووری وڵاتەکەمان، لە باکووری سووریا هەبوونی ' تیرۆریستان ' قبوڵ ناکەین. ئێمە بە بڕیارەوە بەردەوام دەبین لە شەڕی دژی تیرۆر، گرنگ نییە کێ لە پشتی تیرۆریستانەوەیە. "  دەقی قسەکانی خولوسی ئاکار، وەزیری بەرگریی تورکیا:   بە خستنەڕووی سەرجەم بەڵگەکان ئاماژەمان بەوەدا، کە پەکەکە یەپەگەیە، یەپەگەش پەکەکەیە. چاوەڕوانی ئەوە دەکەین هەمووان لەم پرسەدا لە هەڵوێستی ئێمە تێبگەن. ئێمە بەهیچ شێوەیەک لە باشووری وڵاتەکەمان، لە باکووری سووریا هەبوونی تیرۆریستان قبوڵ ناکەین. لە کاتێکدا ئەمە دەڵێم دەبێت ئاماژە بەوەش بدەم کە ئێمە رێز لە مافی سەروەری سەرجەم دراوسێکانمان دەگرێن لە سەروویانەوە عێراق و سووریا، بەڵام بەهۆی ئەو دۆخەی ئێستا هەیە، دەبینین کە ناچارین بۆ پاراستنی ئەمن و ئاسایشی وڵاتەکەمان هەندێک دەستوەردان بکەین. بەوهۆیەوە ئێمە بە بڕیارەوە بەردەوام دەبین لە شەڕی دژی تیرۆر.