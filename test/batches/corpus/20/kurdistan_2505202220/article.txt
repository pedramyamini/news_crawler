لە راگەیێندراوە هاوبەشەکەیان جەخت لەسەر ئاساييكردنه‌وه و په‌ره‌پێدانى په‌يوه‌ندييه‌كان، بەردەوامی کۆبوونەوەکان و دانانی ليژنه‌يه‌كى هاوبه‌ش کراوەتەوە.  ئەحمەد کانی، ئەندامی سەرکردایەتیی پارتی رایگەیاند، "دڵنیان لەوەی ئەنجامی باشی دەبێت، ئەوەی کۆبوونەوەی یەکەمە و کۆبوونەوەی دیکەشی بەدوادادێت، ئومێدیش هەیە کۆبوونەوەی پارتی لەگەڵ حیزبەکانی دیکەش ئەنجامبدرێت، بۆ سەرجەم بابەتە نەتەوەیی و نیشتمانییەکان لەسەر ئاستی نێوخۆیی، عێراق، ناوچەیی و نێودەوڵەتیش بەیەک دەست و بە یەک بەرنامە بەرگری لێبکەین".  رابیحە حەمەد، ئەندامی سەرکردایەتیی یەکێتی دەڵێت، "ئەوە سەرەتای کۆبوونەوەکانە و بەدڵنیاییەوە کۆبوونەوەی دیکەش دەبێت، چونکە بابەتەکان زۆرن ناکرێت بەیەک کۆبوونەوە باسبکرێن، بەگوێرەی گرنگیی بابەتەکان لە کۆبوونەوەکان باسدەکرێن".  سەقامگیریی بازاڕ وابەستەی دۆخی سیاسییە. ترازانی لایەنەکان ساردی و لەرزۆکیی بازاڕی لێکەوتبووەوە، بەڵام سازان و گفتوگۆ، کاریگەریی ئەرێنی دەکاتە سەر بازاڕ.  پشتیوان نەجمەدین، کەبابچییەکە و لەکاتی برژاندنی کەباب ئاماژە بۆ خەڵوزەکە دەکات و دەڵێت، "دڵخۆشم بە کۆبوونەوەکە، حەزم لێیە پەیوەندییەکانیان لەو ئاگرەی گەرمتربێت، پەنا بەخوا ئەنجامی باشی دەبێت و کاریگەریی لەسەر بازاڕ هەیە و هەممومان دڵخۆش دەکات".  هەروەها حەسەن جونەید، دارتاش دەڵێت، "دڵخۆشم بە کۆبوونەوەی پارتی و یەکێتی، کاریگەریی زۆر باشی لەسەر بازاڕ هەیە، هیوادارم پەیوەندییەکانیان هێندە پتەوبێت، هەرگیز لە یەکدی جیانەبنەوە".  لێکترازانی پارتی و یەکێتی، پرۆسەی پێکهێنانی حکومەتی نوێی عێراقی دژوارتر کردووە. ئەو دوولایەنە پێیانوایە نزیکبوونەوەیان پرۆسەکەی بەغدا خێراتر و چارەنووسی هەڵبژاردنی پەرلەمانی کوردستانیش روونتر دەکات.