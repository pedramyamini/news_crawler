جێنین هێنیس، نوێنەری تایبەتی سکرتێری گشتیی نەتەوەیەکگرتووەکان بۆ کاروباری عێراق لە راگەیێندراوێکدا دەڵێت، بە تووندترین شێوە سەرکۆنەی دەستڕێژیکردنە سەر خۆپیشاندەرانی بەغدا دەکەین.  نوێنەری تایبەتی سکرتێری گشتیی نەتەوەیەکگرتووەکان بۆ کاروباری عێراق ئاماژە بەوە دەدات "کوشتنی بە ئەنقەستی خۆپیشاندەرە بێ چەکەکان لەلایەن کەسانی چەکدارەوە هیچی کەمترنییە لە وەحشیگەریی لە دژی خەڵکی عێراق". دەشڵێت "دەبێت ئەنجامدەران بناسێندرێن و بەبێ دواخستن بە سزای خۆیان بگەیێندرێن".  ئەو بەرپرسە داوا لە هێزەکانی عێراق دەکات کە بەبێ درێخیکردن پارێزگاری لە خۆپیشاندەران بکەن و داواش لە خۆپیشاندەران دەکات هاوکاربن تاوەکو خۆپیشاندانەکانیان بە سەلامەتی بەڕێوەدەچن.  نەتەوەیەکگرتووەکان دەڵێت: '' تووندوتیژی کە لەلایەن چەتەکانەوە ئەنجامدەدرێت، دەستی کەسانی سیاسی لەپشتە یاخود بۆ ئەوە ئەنجامدەدرێت عێراق بخاتە بەردەم مەترسییەکی گەورە ''.  لەکۆتادا جێنین هاوخەمی بۆ کەسوکاری قوربانیان دەردەبڕێت و هیوای چاکبوونەوەش بۆ برینداران دەخوازێت.  شەوی رابردوو (هەینی ٦ - ١٢ - ٢٠١٩) ژمارەیەک چەکداری دەمامکدار لە گۆڕەپانی تەحریر تەقەیان لە خۆپیشاندەرانی بەغدا کرد و لە ئەنجامدا ١٦ کەس گیانیان لەدەستدا. ١٣ کەسیان لە خۆپیشاندەران و سێ کەسی دیکەش لە هێزە ئەمنییەکان بوون، زیاتر لە ٥٠ کەسی دیکەش برینداربوون.  لە ١ - ١٠ - ٢٠١٩ خۆپیشاندان لە بەغدا و چەند پارێزگایەکی دیکەی عێراق دەستیپێکردووە و تاوەکو ئێستاش بەردەوامە، بەپێی ئامارەکانیش تاوەکو ئێستا نزیکەی ٥٠٠ کەس کوژراون و زیاتر لە ١٧ هەزار کەسی دیکەش برینداربوون.