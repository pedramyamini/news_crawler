فەتحی محەممەد، گوتەبێژی وەزارەتی بازرگانیی حکومەتی هەرێمی کوردستان بە رادیۆی رووداوی راگەیاند: "حەوت ساڵێکە لە پلانی وەزارەتدایە کە نزیکەی ١١ ناوچەی پیشەسازی دروستبکات. لە زاخۆوە تاوەکو هەڵەبجە و ئیدارەی گەرمیان دەگرنەوە، زۆر ناوچە هەیە کە لەڕووی کشتوکاڵییەوە بەرهەمیان زۆرە و پێویستیان بەوەیە پیشەسازیی خۆراکیان بۆ بکرێت و لەو ناوچە پیشەسازییانە کارگە هەبن. "  لە ساڵانی رابردوودا لەبەر قەیرانی دارایی و شەڕی داعش و بڕینی بەشە بودجەی هەرێمی کوردستان، دروستکردنی ئەو ناوچە پیشەسازییانە دواکەوت.   گوتەبێژی وەزارەتی بازرگانیی حکومەتی هەرێمی کوردستان باسی لەوە کرد، چەندین وڵاتی دەرەکی بایەخیان بەو پرۆژانە داوە؛ هەفتەی رابردوو لە کۆنسوڵخانەی گشتیی میسر لە هەولێر لەگەڵ پاشکۆی بازرگانیی میسردا لە گفتوگۆدا بوون. دەشڵێت، "ئەوان دەیانویست لە دوو ناوچەی پیشەسازیدا کار بکەن، هەروەها ئیماراتیش گرنگی بەو پرۆژانە داوە و داوای زانیاریی زیاتریان لێ کردووین بۆ ئەوەی کۆمپانیای تایبەتمەند بێن. "  بەگوتەی فەتحی محەممەد، ئەو پرۆژانە زۆر دەرفەتی کار دەڕەخسێنن و هاوسەنگییەک لەنێوان هاوردە و هەناردەدا دەپارێزن.  گوتەبێژی وەزارەتی بازرگانیی حکومەتی هەرێمی کوردستان گوتیشی: "بەپێی ئەو ستراتیجییەی هەمانە، دەمانەوێت ئەو بەرهەمانەی لە هەرێمی کوردستان دروستدەکرێن هەناردە بکەین، چونکە ئێمە نزیکەی چوار هەزار کارگەمان هەیە. "  ئەو گوتەبێژە باسی لەوەش کرد، حکومەتی هەرێمی کوردستان وەک سەرپەرشتیار و دابینکەری ئاسانکاریی کارگێڕی خۆی لەو پرۆژانەدا دەبینێتەوە، چونکە کەرتی تایبەت جێبەجێیان دەکات.  فەتحی محەممەد ئەوەی روونکردەوە، ئەگەر میسرییەکان یەکێک لەو پرۆژانە وەربگرن، ئەوا دەتوانن کارگە و کۆمپانیای میسری بهێننە هەرێمی کوردستان کە کاریگەریی زۆری لەسەر بووژانەوەی هەرێمی کوردستان دەبێت، هەروەها ٧ - ١٥ ساڵ لە باج و گومرگ دەبەخشرێن. ئەم لێخۆشبوونە کۆمپانیا ناوخۆییەکانیش دەگرێتەوە.  گوتەبێژەکەی وەزارەتی بازرگانی ئاشکرایکرد، ناوچەیەکی پیشەسازی بۆ دەرەوەی هەولێر پێشنیاز کراوە لەسەر رێگەی موسڵ کە زۆر گەورەیە و زیاتر لە ١٥ هەزار هەلی کار دەڕەخسێنێت.