رەزا شەریفە، باوکی ئارمین، رۆژی ٢١ - ٠٥ - ٢٠٢٢ لە لاپەڕەی ئینستاگرامی خۆیدا بڵاویکردەوە، هێزەکانی ئیتلاعاتی سوپای پاسداران چوونەتە ماڵیان و گوتوویانە بڕیاری گرتنی ئارمین شەریفە و هاوژینمان هەیە.  بەگوتەی رەزا شەریفە، دوای ئەوەی ماڵەکەیان پشکنیوە، هێزە ئەمنییەکان دەستیان بەسەر کەلوپەلە تایبەتییەکانیاندا گرتووە و مۆبایل و هەندێ کتێبیان لەگەڵ خۆیان بردووە و ئارمین و هاوژینیشیان دەستبەسەر کردووە.  رەزا شەریفە، کە خۆی وەک خانەنشینی وەزارەتی پەروەردەی ئێران ناساندووە، گوتوویەتی: ئاگاداری چارەنووسی ئارمین و هاوژین نییە.  بەگوتەی رەزا شەریفە، ئارمین تووشبووی شێرپەنجەیە، بۆیە هەر چەشنە مەترسی و سترێسێک، گیانی دەخاتە مەترسییەوە.  بەپێی راپۆرتی تۆڕی مافی مرۆڤی کوردستان، ئەرمین شەریفە، چالاکڤانی کرێکاری لە ساڵانی رابردووشدا چەند جارێک لەلایەن دامەزراوە ئەمنییەکانی ئێران بانگهێشتکراوە.