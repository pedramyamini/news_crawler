بەپێی راپۆرتەکە، سووریا، ئەفغانستان، سۆماڵ، پاکستان و مەکسیک خراپترینی وڵاتانن بۆ کاری رۆژنامەڤانی و رۆژنامەڤانان، زۆرترین رۆژنامەڤانە کوژراوەکانیش لەو وڵاتانە بوونە کە شەڕ و پێکدادانیان تێدایە، بەڵام ئەو وڵاتانەی کە لە ئێستادا شەڕ و پێکدادانیان تێدانییە ٥٩ % ی رۆژنامەڤانانیان تێدا کوژراوە.  راپۆرتەکە ئەوە نیشاندەدات کە لە سووریا، یەمەن و ئەفغانستان کوشتنی رۆژنامەڤانان بەراورد بە ساڵی رابردوو ٥٠ % کەمیکردووە، ئەمساڵ لەو سێ وڵاتە ١٧ رۆژنامەڤان کوژراون، لەکاتێکدا ساڵی رابردوو ٣٤ رۆژنامەڤان کوژرابوون.  لە کۆی ئەو ٤٩ رۆژنامەڤانەی ئەمساڵ لە جیهاندا کوژراون، ١٠ رۆژنامەڤانیان لە مەکسیک کوژراون، رێژەی کوشتنی رۆژنامەڤانان لە مەکسیک بەراورد بە ساڵی رابردوو گۆڕانی بەسەردا نەهاتووە و ساڵی رابردووش ١٠ رۆژنامەڤانی تێدا کوژراوە.  راپۆرتەکە ئەوەشی ئاشکراکردووە، لەسەر ئاستی جیهان ٣٨٩ رۆژنامەڤان لە ئێستادا لە زینداندان و ٥٧ رۆژنامەڤانی دیکە بە بارمتە گیراون کە زۆربەیان لە سووریا، یەمەن، عێراق و ئۆکراینان.  ژمارەی ئەو رۆژنامەڤانانەی ساڵی رابردوو لە جیهاندا کوژراون ٨٧ رۆژنامەڤانی پڕۆفیشناڵ و مەدەنی بووە. لەو ناوچانەی جەنگ و نائارانی تێدایە رێژەی کوشتنی رۆژنامەڤانان کەمیکردووە، بەنمونە لە یەمەن ساڵی رابردوو هەشت رۆژنامەڤان کوژراون و ئەمساڵ دوو رۆژنامەڤان کوژراون، بەڵام رێژەی دەستگیرکردنی رۆژنامەڤانان بەراورد بە ساڵی رابردوو ١٢ % زیادیکردووە.