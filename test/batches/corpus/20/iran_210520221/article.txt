ئەحمەد محەممەدی، جووتیارێکی رۆژهەڵاتی کوردستانە و دەڵێت، "لە زستاندا زیانمان بەهۆی سەرمای زۆرەوە بەرکەوت. درەختەکان سەرما بردنی یان گەڵای نەکرد، زیانەکان زۆرە. خەڵکەکە بێکارن و داهاتیان نییە. "   بەشێک لە دارەکان تەنیا یەک دەنک بەروبوومیان نەبووە، جووتیارانی وەها شۆککردووە کە نازانن بڕی زیانەکانیان چەندە و چۆن قەرەبووی بکەنەوە.   زۆربەی جووتیاران بەهیوای دەستخستنی بژێوی خۆیان و خێزانەکانیان زەوییەکانیان بەکرێ گرتووە. ئەوان دەڵێن، لەلایەن حکومەتەوە هیچ هاوکارییەکیش نەکراون کە تاوەکو راددەیەک لە زیانەکانیان کەم بێتەوە.   وەزارەتی کشتوکاڵی ئێران بۆ ١٥٧ بەرهەمی کشتوکاڵی بیمەی رەچاو کردووە کە جووتیاران بە مەرجی زیان پێگەیشتن بە لافاو، وشکەساڵی، بومەلەرزە، سەرماوسۆڵ و ئافاتی دیکە قەرەبووبکرێنەوە، بەڵام زۆربەی ئەو جووتیارانە پێشبینی ئەو رۆژانە ناکەن و زەوییەکانیان بیمە نەکردووە.   بەپێی ئاماری فەرمیی بەڕێوەبەرایەتیی کشتوکاڵی سنە، سەرماوسۆڵەی زستانی رابردوو تاوەکو ئێستا بڕی ٩٠٠ ملیار تمەن زیانی بە کشتوکاڵی ئەو پارێزگایە گەیاندووە و زیانەکان بەردەوامیشن.