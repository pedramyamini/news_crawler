رۆژی پێنجشەممە ١٩ - ٠٥ - ٢٠٢٢، فراکسیۆنی بەرەی تورکمانی یەکگرتووی عێراق لە کەرکووک کۆنگرەیەکی رۆژنامەڤانییان ئەنجامدا و داوایانکرد: "ئیدارەی هاوبەش بە رێژەی ٣٢ % لە سەرجەم بەشەكانی پارێزگاکە جێبەجێ بکرێت، هەروەها پۆستەكان لەنێوان پێكهاتەكانی پارێزگاکە ئاڵوگۆڕیان پێ بكرێت و بەربژێری هەر پۆستێک لە خەڵكی پارێزگای كەركووك بێت".  فراکسیۆنی بەرەی تورکمانی یەکگرتووی عێراق لە کۆنگرە رۆژنامەڤانییەکەیاندا باسیان لەوە کرد: "تێبینیمان کردووە لە بەشێک لە وەزارەتەکان پێکهاتەی تورکمانی پەراوێزدەخرێت و فەرمانبەران لە نەتەوەی دیکە لە دەرەوەی پارێزگای کەرکووکەوە بە ناڕەوا وەکو بەڕێوەبەر لەو فەرمانگانە دادەنێن کە وەکو پشکی پێکاتەی تورکمانی دیاریکراوە".  ئەو لایەنە تورکمانییانە داوا لە سەرۆکوەزیران دەکەن دەستوەردان بکات "بۆ ئەوەی دادپەروەری لەگەڵ پێکهاتەی تورکمانی بکات، داوا ئیدارەی کەرکووکیش دەکەین هاوکاری لایەنە تورکمانییەکان بکات و ئیدارەی هاوبەشی نێوان پێکهاتەکان چالاک بکات".  فراکسیۆنی بەرەی تورکمانی یەکگرتووی عێراق بە پێویستی دەزانێت ئیدارەی کەرکووک ئەوەیان بۆ روونبکاتەوە کە بۆچی "پۆستی راوێژکارانی تورکمانەکانیان هەڵوەشاندووەتەوە؟ پێویستە ئیدارەدانی پارێزگاکە لەنێوان سەرجەم پێکهاتەکان بێت و هیچ پێکهاتەیەک پەراوێز نەخرێت، چونکە سیاسەتی پەراوێزخستن لە بەرژەوەندیی پارێزگای کەرکووکدا نییە".