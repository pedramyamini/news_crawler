مەروان بە ماڵپەڕی میدڵئیست ئای (MEE) دەڵێ: "زۆر دڵخۆش بووم كاتێك تەلەفۆنی بۆ كردم، پێنج مانگی خۆشمان پێكەوە بەڕێكرد". بەڵام ئەو دڵخۆشییە زۆری نەخایاند. جەمیلە و پێنج منداڵەكەی وەك هەموو ئافرەتان و منداڵانی دیكەی ژێر دەسەڵاتی داعش بە دۆخی سەختدا تێپەڕیبوون و پێویستیان بە چارەسەری خێرا هەبوو. لەو كاتەدا بەهۆی پرۆگرامێكی چارەسەریی تراوما (دۆخی دەروونیی پاش تۆقین) كە لە هەرێمی بادن ڤورتێمبێرگ لە ئەڵمانیا بۆ كەسانی وەك جەمیلە و منداڵەكانی دانراوە، روویان لەو هەرێمە كرد.  جەمیلە بە ماڵپەڕەكە دەڵێ: "دەمانزانی ئەگەر لە ئەڵمانیا بین، منداڵەكانمان باش دەبنەوە". بۆیە لەگەڵ هاوژینەكەی بڕیاریان دا ئەو دەرفەتە لەدەست نەدەن، هەرچەندە مەروان دەبووایە لە كەمپی ئاوارەكان لە هەرێمی كوردستان بمێنێتەوە.  مەروان لەوبارەوە دەڵێ: "كاتێك لەگەڵ خێزانەكەم گفتوگۆیان كرد، داوایان لە من كرد كاغەزێك واژۆ بكەم كە تێیدا هاتبوو بۆ ماوەی دوو ساڵ ناتوانم چاوم بە خێزانەكەم بكەوێ، بەڵام دوای دوو ساڵ دەمتوانی داوای یەكگرتنەوە لەگەڵ خێزانەكەم بكەم". ئێستا چوار ساڵ بەسەر ئەو رۆژەدا تێپەڕیوە و مەروان هەر چاوەڕوانی بینینی خێزانەكەیەتی.  دۆخی ئەمنی، سیاسی و خزمەتگوزاریی شنگال رێگرە لەوەی ئێزدییەكان بگەڕێنەوە سەر ماڵ و حاڵی خۆیان. بەو حاڵەشەوە ژمارەیەكی زۆر لە وڵاتان دەست بە رووی پەناخوازە ئێزدییەكانەوە دەنێن. ئەحمەد خودێدا بورجوس، جێگری بەڕێوەبەری گرووپی یەزدا بۆ پشتگیریی ئێزدییەكان دەڵێ: "ئێزدییەكان لە عێراق و رۆژهەڵاتی نێوەڕاست رووبەڕووی چارەنووسێكی نادیار بوونەتەوە. زۆر زووە بۆ ئەوەی دەست بەڕووی پەناخوازە ئێزدییەكانەوە بنرێ".  بەگوێرەی راپۆرتێكی رۆژنامەی (نۆی ئۆزنابروكەر زایتونگ)، ئەڵمانیا لە ٢٠١٨ نزیكەی ٦٠ % ی پەناخوازە ئێزدییەكانی وەرگرتووە، لە كاتێكدا ساڵی پێشتر ٨٥ % ی كەیسەكان وەڵامی ئەرێنییان وەردەگرت. ژمارەی ئێزدییە وەرگیراوەكان لە ئەمریكاش دابەزینی گەورەی بەخۆوە بینیوە. بەپێی داتاكانی كۆمیتەی نێودەوڵەتیی رزگاركردن، لە ساڵی ٢٠١٨ ئەمریكا تەنیا پێنج ئێزدی وەرگرتووە، لە كاتێكدا ساڵی پێشتر ٤٤٥ كەسی وەرگرتبوو.   مەروان لە كەمپی ئاوارەكان لەگەڵ سەلیم حەسۆ خەلەف و كیچی عەمۆ سیلۆ دەژی كە ئەوانیش بە دەست هەمان كێشەوە دەناڵێنن. سەلیم ماوەی نۆ مانگ لەگەڵ هاوژین و چوار منداڵەكەی لەژێر دەستی داعشدا بوون و دەڵێ "واماندەزانی دوو ساڵ زوو تێدەپەڕێ و زوو دەچینە لایان". بەگوێرەی راپۆرتەكە سەلیم لە ئەیلوولی پارساڵەوە لەگەڵ كۆنسوڵخانەی ئەڵمانیا لە هەولێر چاوپێكەوتنی كردووە بێ ئەوەی هیچ وەڵامێك وەربگرێ.  كیچی عەمۆش دەڵێت بەهۆی نزمبوونی پلەی پاسپۆرتی عێراقی ناتوانن داوای ڤیزای گەشتیاریش بكەن و بە بێزارییەوە دەڵێ: "هەر هیچ نەبێ ساڵی جارێك رێگەمان بدەن چاومان بە خێزانەكانمان بكەوێ. تەنانەت بەندكراوەكانیش مۆڵەتی چاوپێكەوتنی خێزانیان پێدەدرێ".  تێرێزا شۆپەر، وەزیری نێوخۆی هەرێمی بادن ڤورتێمبێرگ، لە لێدوانێكدا بۆ (MEE) دەڵێت: "بۆ منداڵەكانیان خۆش دەبێ ئەگەر خێزانەكان یەكبگرنەوە. بەڵام ئێستا ئەوە مومكین نییە". بە گوتەی شۆپەر، یاسای ئەڵمانیا رێگە بە یەكگرتنەوەی ئەو خێزانانە نادات كە لەسەر هاوكارییە كۆمەڵایەتییەكان (سۆسیال) دەژین، لە كاتێكدا زۆربەی ئافرەتە ئێزدییەكانی پرۆگرامەكە كارێك دەكەن كە مووچەی كەمە و ناتوانن خێزانێك بە تەواوی رابگرن.  وەزیرە ئەڵمانییەكە ئاشكراشی دەكات كە ئێستا سەرقاڵی دانوستاندنن لەگەڵ بەرپرسانی هەرێمەكە و بەرپرسانی حكومەتی فیدراڵیی ئەڵمانیا، بەڵكو رێسایەكی تایبەت بۆ هەندێك لە خێزانە ئێزدییەكان دەربكرێ، وەك خۆی دەڵێ "وابزانم هەندێك كەیس هەیە كە مومكینە، بەڵام كەیسی دیكەش هەن كە زۆر ئەستەمن هیچیان بۆ بكرێ".  بەپێی راپۆرتەكە، نزیكەی ٥٠٠ ئافرەت لە چوارچێوەی ئەو پرۆگرامەدا وەرگیراون، لەو ژمارەیە تەنیا ٣٣ كەسیان مێردیان ماوە و ئەوەی دیكەیان مێردەكانیان لەلایەن داعشەوە كوژراون. ئەو ٣٣ خێزانەش تەنیا واتسئاپیان بەدەستەوە ماوە بۆ ئەوەی هەواڵی یەكدی بزانن، هەرچەندە جاری وایە مەروان بۆ ماوەی ١٠ رۆژ هیچ هەواڵێكی خێزانەكەی نازانێ.  ئێستا منداڵەكانی جەمیلە هۆگری ئەڵمانیا بوون، كوڕەكانی تۆپی پێ دەكەن و كچەكانی چوونەتە ناو تیمی مەلە و جیمناستیك. ئەو دەڵێ: "منداڵەكانم لێرە زۆر ئاسوودەن، بەڵام بیری باوكیان دەكەن. ئەوە چوار ساڵ تێپەڕی و ئێمە پێویستمان بەوە".  میرزا دینایی، چالاكڤانی ئێزدی و راوێژكاری پێشووی سەرۆككۆماری عێراق بۆ كاروباری كەمینەكان، رۆڵی باڵای هەبووە لە دەستپێكردنی ئەو پرۆگرامەی حكومەتی ئەڵمانیادا، بەڵام مەبەستی ئەو ئەوە نەبوو ئەو خێزانانە ئاوها لێكدابڕێن. میرزا ئاماژە بۆ ئەوە دەكات كە لێكدابڕاندنی ئەو خێزانانە كاریگەریی نێگەتیڤ لەسەر ئەندامانی كۆمەڵگای ئێزدی دادەنێ.  لێكۆڵینەوەیەكی جان كزلخان لە ٢٠١٩ لەسەر خێزانە ئێزدییەكان دەریخستووە هێنانی پیاوانی خێزانە ئێزدییەكان بۆ ئەڵمانیا كاریگەریی باشی لەسەر چارەسەری ئافرەت و منداڵە ئێزدییەكان دەبێ. كزڵخان دەروونناسێكی كوردی دانیشتووی ئەڵمانیایە كە لە دەستپێكردن و هەڵبژاردنی ئافرەتە ئێزدییەكان بۆ پرۆگرامەكە بەشداریی كارای هەبووە.