رۆژی پێنجشەممە، ١٩ - ٥ - ٢٠٢٢، لویس فەندی، قایمقامی قەزای داقووق لەبارەی سووتانی گەنمی جووتیارێکی قەزاکە بە تۆڕی میدیایی رووداوی گوت: "دوێنێ ٣٠ دۆنم گەنم لە سنووری گوندی یەنگیجە لەسەر رێگەی سەرەکیی نێوان کەرکووک - داقووق سووتا؛ هێشتا نازانین هۆکاری کەوتنەوەی ئاگرەکە چییە، بەڵام لێکۆڵینەوە لەو بارەوە دەستیپێکردووە. "  لویس فەندی گوتیشی: "ئەو گەنمەی سووتاوە بەشێک بوو لە رووبەرێکی ٥٠٠ دۆنمی گەنم، بەڵام خێرا گەیشتنی هێزەکانی فریاکەوتنی شارستانی و ئاگرکوژێنەوە بۆ شوێنی رووداوەکە وایکرد نەهێڵین هەموو گەنمەکە بسووتێت. "  قایمقامی قەزای داقووق هەروەها گوتیشی، بەهۆی ئەوەی گەنمەکە لە شوێنێک چێندراوە کە سەر رێگەی گشتییە؛ بۆیە ئەگەری ئەوە هەیە بەهۆی کەمتەرخەمیی کەسێک یان چەند کەسانێک کە رێبواری رێگەکە بوون سووتابێت.  داقوق یەکیکە لە قەزاکانی سەر بە پارێزگای کەرکووک و نزیکەی ٤٠ کیلۆمەتر لە کەرکووکەوە دوورە؛ ناوچەیەکە بە کشتوکاڵی ئاودێری بەناوبانگە و کورد و عەرەب و تورکمان تێیدا دەژین.  سووتانی بەرهەمی جووتیاران لەکاتێکدایە، حکومەتی عێراق کار بۆ زیادکردنی گەنمی کۆگاکراو دەکات و مەبەستیەتی زۆرترینی گەنم بکڕێتەوە.