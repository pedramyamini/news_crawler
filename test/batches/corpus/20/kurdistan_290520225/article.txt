رۆژی یەکشەممە ٢٩ی ئایاری ٢٠٢٢ ئاسۆ کەمال، بەڕێوەبەری کەشناسی و بوومەلەرزەزانیی سلێمانی بە تۆڕی میدیایی رووداوی راگەیاند، "کاژێر ٠٨: ٥٠ی بەیانیی ئەمڕۆ یەکشەممە، بوومەلەرزەیەک لە سنووری نێوان عێراق و ئێران لە سنووری ناوچەی قەسری شیرین بە پلەی ٤.٥ پلە بە پێوەری رێختەر و بە قوڵایی ١٣ کیلۆمەتر روویدا و بەشێک لە دانیشتووانی ناوچەکانی گەرمیان لە پارێزگای سلێمانی هەستیان بە بوومەلەرزەکە کردووە، چونکە گوڕەکەی زۆر بووە. "  بە گوتەی بەڕێوەبەری کەشناسی و بوومەلەرزەزانیی سلێمانی، دوو خولەک دواتر بوومەلەرزەیەکی دیکە روویدا و "بوومەلەرزەی دووەم کاژێر ٠٨: ٥٢ی بەیانی روویدا کە هەمان سنووری گرتەوە و ئێمە زیاتر بە پاشەلەرزە دەیناسێنین کە بوومەلەرزەکانی پاش بوومەلەرزەی بەهێزی یەکەمە، بوومەلەرزەی دووەم بە گوڕی ٢.٨ پلە بووە بە پێوەری رێختەر و بە قوڵایی ١١ کیلۆمەتر. "  ناوەندی تۆمارکردنی بوومەلەرزەی دامەزراوەی جیۆفیزیکی زانکۆی تاران مانگی ئاداری ٢٠٢٢ بڵاویکردەوە، لە ماوەی یەک ساڵدا ٨٨٣ بوومەلەرزە لە پێنج پارێزگاکەی رۆژهەڵاتی کوردستاندا تۆمارکراون.  بەپێی ئەو راپۆرتە، لە پارساڵی هەتاویدا (٢١ - ٠٣ - ٢٠٢١ تاوەکو ٢١ - ٠٣ - ٢٠٢٢) لە ئێران و رۆژهەڵاتی کوردستاندا، هەشت هەزار و ٦٣٠ بوومەلەرزە روویانداوە، بەڵام تەنیا دوو لەو بوومەلەرزانە لە باشووری ئێران زیاتر لە شەش پلەی رێختەر بوون و زەرەر و زیانیان لێکەوتووەتەوە.  لە رۆژهەڵاتی کوردستان لە پارێزگای کرماشان، ٢٩٣ بوومەلەرزە، پارێزگای ورمێ ٢٢٤ بوومەلەرزە، پارێزگای سنە ١٩٤ بوومەلەرزە، پارێزگای لۆڕستان ٩٦ و لە پارێزگای ئیلام ٧٦ بوومەلەرزە تۆمارکراون.