حەفتەر لەژێر گوشاری رووسەکان بە هاوئاهەنەگی لەگەڵ سپۆنسەرە کەنداوییەکانی و سەراج بە فەرمانی تورکەکان، برانە مۆسکۆ. بەگوتەی سەرچاوەیەکی رووسی، شەوی یەکشەممە ١٢ - ١ - ٢٠٢٠، سەرەتا خەلیفە حەفتەر و پاشان فائیز سەراج بە فڕۆکەیەکی تایبەت بەرەو مۆسکۆ رۆیشتوون.  چاوەڕێ دەکرێت، هەردووکیان بە چاودێری پووتین و شاندێكی باڵای ئەنقەرە لەگەڵ یەکدی دابنیشن و ئەگەری زۆرە رێککەوتنی ئاشتی نێوانیان واژۆبکەن.  ئەحمەد مسماری، گوتەبێژی سوپای نیشتمانی لیبیا رایگەیاند: "سەرکردایەتی گشتی هێزە چەکدارەکانی عەرەبی لیبیا، راگرتنی شەڕ لە ژووری ئۆپەراسیۆنە سەربازییەکان لە ناوچەی رۆژئاوا، رادەگەێنێت. ئەوەش لە کاژێر ٠٠: ٠١ لە رۆژی ١٢ - ١ - ٢٠٢٠ بەڵام دەبێت لایەنی بەرامبەر پابەند بێت بە راگرتنی شەڕ لەو کاژێرە دیاریکراوەدا. وەڵامێكی زۆر تووند بۆ هەر پێشێلکارییەکی ئەو ئاگربەستە دەبێت".  لەمانگی نیسانی ساڵی ٢٠١٩ وە، حەفتەر بە سوپایەکی نزیک لە ٧٠ هەزار چەکدارەوە بە هاوکاری چڕی راوێژکار و قەناسبەدەستە رووسەکان، شەڕی تێکشکاندنی شۆرای تەرابلوسی پایتەخت دەکات کە بەناچاری پەنای بۆ ئەنقەرە برد کە بە ڕەوانەکردنی چەکدارە لایەنگرەکانی بەرەو پایتەختی لیبیا، کارتێكی بەهێزی دایە ئەنقەرە و بووە یەکێک لە گارانتۆرانی لیبیا.  ئەگەر رەوشی لیبیا بتەقێتەوە، ئەوا ئەوروپاش رووبەڕووی قەیرانی ئەمنی دەبێتەوە، ئەمە درووست قسەی پوتین بوو کە دوو رۆژ لەمەوبەر لە مۆسکۆ بە مێرکل، راوێژکاری ئەڵمانیای گوت، هۆشدارییەک بوو کە وای لە مێرکڵ کرد هەرچی زووترە هەنگاو بەرەو بەستنی کۆڕبەندی بەرلین بنێت کە تایبەتە بە لیبیا.  خالید موشری، سەرۆکی ئەنجوومەنی دەوڵەت لە تەرابلوس رایگەیاند: "واژۆکردنی رێککەوتنی ئاشتی هەنگاوێكی گرنگە بۆ دەستپێکردنی پرۆسەی چارەسەرکردنی سیاسی لیبیا".