ئاڵا شاڵی، پەیامنێری رووداو لە بەرلین رایگەیاند: "هەموو ئامادەکارییەکان بۆ بەستنی لووتکەی ئاشتی لیبیا بە ئامادەبوونی ڤلادمیر پووتین و رەجەب تەیب ئەردۆغان و ئەنگیلا میرکڵ تەواوکراون، بڕیارە کاژێر ٠١: ٠٠ی دوای نیوەڕۆی ئەمڕۆ یەکشەممە ١٩ - ١ - ٢٠٢٠ لووتکەکە دەستپێبکات".  دوێنێ شەویش وەزیری دەرەوەی ئەمریکا گەیشتە بەرلین و وەزیری دەرەوەی چینیش بەشدار دەبێت، بە گشتی سەرکردەو بەرپرسانی زیاتر لە ١٠ وڵات لەو لووتکەیە بەشدار دەبن بۆ چارەسەرکردنی کێشەکانی لیبیا.  ئەو وڵاتانەی ئەمڕۆ لە بەرلین ئامادەن، هەندێکیان پشتگیری لە خەلیفە حەفتەر و هەندێکیشای پشتگیری لە فایز سەراج دەکەن، بەڵام ئەڵمانیا لەو رووەوە بێلایەنە و هەر بۆیەش لووتکەکە لە ئەڵمانیا ساز دەکرێت.  ئەمڕۆ نەتەوەیەکگرتووەکان و هاوکات راوێژکاری ئەڵمانیا چەند ئامانجێکیان هەیە بەدەستی بهێنن، ئەویش رێککەوتنی لایەنەکانە لەسەر مێزی گفتوگۆ بۆ ئەوەی ئاگربەستی هەمیشەیی رابگەیێنن، پاشان وا بکەن لە هەموو ئەو وڵاتانەی کە لەبەر بەژەوەندی خۆیان بەشدارن لە کێشە و پێکدادان و ئاڵۆزییەکانی نێوخۆی لیبیا پشتیوانییە سەربازییەکانیان رابگرن، بۆ ئەوەی شەڕو کێشە و ئاڵۆزییەکان ئاڵۆزتر و بەرفراوانتر نەبن.  لیبیا وڵاتێکە لە باکووری ئەفریقیا بووەتە وڵاتێکی ترانزێت بۆ هاتنی کۆچبەرانی ئەفریقیا بۆ ئەوروپا، ئەمەش کێشەیەکی گەورەی دروستکردووە. بۆیە لە بەرژەوەندی هیچ لایەک نییە کێشەکانی لیبیا بەم شێوەیەی ئێستا بەردەوامبێت.