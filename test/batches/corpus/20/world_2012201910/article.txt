رەشنووسەکە جەختی لەوە دەکردەوە، دەبێت رێگە بدرێت بۆ ماوەی ساڵێکی دیکە یارمەتیی مرۆیی لە رێگەی سێ خاڵی سنوورییەوە بگەیێنرێتە خەڵکی سووریا؛ دووان لە خاڵە سنوورییەکان لەنێوان سووریا و تورکیا و ئەوی دیکەشیان لەنێوان عێراق و سووریادایە.   رووسیا و چین ئاماژەیان بەوەکرد، دەبێت گەیاندنی ئەو یارمەتییە مرۆییە تەنیا لە رێگەی دوو خاڵە سنوورییەکەی تورکیاوە و بۆ ماوەی شەش مانگیش بێت، نەوەک ساڵێک.   ١٣ ئەندامەکەی دیکەی ئەنجوومەنی ئاسایشی نێودەوڵەتی دەنگیان بە رەشنووسەکەی دوو وڵاتە ئەوروپییەکە و کوەیت دا.   رووسیا پاڵپشتیکارێکی سەرەکیی سووریایە و لە ساڵی ٢٠١١ لە دەستپێکی قەیرانی ئەو وڵاتەوە مۆسکۆ ١٤ جار مافی ڤیتۆی لە کۆبوونەوەکانی ئەنجوومەنی ئاسایش بەکارهێناوە.  بەپێی ئەو ئامارانەی لە کۆبوونەوەکەی ئەنجوومەنی ئاسایش خرانەڕوو، نزیکەی ١١ ملیۆن کەس لە سووریا پێویستیان بە هاوکاریی مرۆییە و لە ساڵی ٢٠٢٠ دا سووریا یەکێک دەبێت لەو وڵاتانەی زۆرترین هاوکاریی مرۆیی پێویستدەبێت.  هاوکات کاربەڕێکەری کاروباری شاندی هەمیشەیی سووریا لە ئەنجوومەنی ئاسایشی نێودەوڵەتی، پرۆژە بڕیاری ناسراو بە هەڵمەتی پێنووسی مرۆیی پێشکەشکراو بە ئەنجوومەنی ئاسایشی نێودەوڵەتی رەتکردەوە و رایگەیاند: پرۆژە بڕیارەکە دوورە لەو ئامانجە مرۆییانەی کە راگەیێندراون و جەختیکردەوە لەوەی، کاری مرۆیی دەبێت لەچوارچێوەی رێزگرتن لە سەروەری نیشتمانی وڵاتاندا بێت.  لووئەی فەلووح، کاربەڕێکەری کاروباری شاندی هەمیشەیی سووریا لە ئەنجوومەنی ئاسایشی نێودەوڵەتی رایگەیاند: سووریا بەدرێژایی ساڵانی رابردوو لەگەڵ ئاژانسەکانی سەر بە نەتەوەیەکگرتووەکان و هاوبەشە ناوخۆیی و نێودەوڵەتییەکان هەوڵیداوە بۆ پێشکەشکردنی هاوکاری مرۆیی بۆ هەموو هاووڵاتیانی، بەڵام بە گوتەی فەلووح، سەرجەم ئەو هەوڵانە بەهۆی تیرۆر و گەمارۆی ئابووری سەر سووریاوە، رێگریان لێکراوە.