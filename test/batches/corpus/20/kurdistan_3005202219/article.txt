یەڵدز لەگەڵ دایک و باوک و خوشک و براکانی دەژی؛ دایک و باوکی خاوەن پێداویستیی تایبەتن، دایکیان مووچەی چاودێریی کۆمەڵایەتیی هەیە لەگەڵ ئەو هاوکارییانەی پێیان دەدرێت ژیانی پێ بەڕێدەکەن، بەڵام پارەیان نییە بۆ نەشتەرگەریی کچەکەیان.  محەممەد ئەمین، باوکی یەڵدز دەڵێت، چوونەتە نەخۆشخانە و پێیان گوتراوە کە تێچووی نەشتەرگەریی یەڵدز سێ ملیۆن دینارە و لە نەخۆشخانەی حکومییش یەک ملیۆن دیناری تێدەچێت، "من و دایکیشیان خاوەن پێداویستیی تایبەتین [نڤیشکانین]، ئێمە یەک ملیۆن دینارمان پێ کۆنابێتەوە. "  زەینەب شەمسەدین، دایکی یەڵدز ئاماژەی بەوە کرد، خەڵک رۆژانە سێ ژەم نان دەخۆن، بەڵام "ئێمە تەنیا دوو ژەمی بەیانی و ئێوارە نان دەخۆین، ئەوەش بە زەحمەت پەیدا دەکەم و هیچ نییە لێیبنێم، داوای یارمەتی لە دراوسێکانمان دەکەم. "  نەشتەرگەرییەکەی یەڵدز لە دهۆک دەتواندرێت بکرێت، پزیشکێکی تایبەتمەند دەڵێت، لەگەڵ گەورەتربوونی منداڵەکەدا، نەشتەرگەرییەکەشی زەحمەتتر دەبێت.  د. فەرمان عەوڵا عەلی، پزیشکی پسپۆڕی ئێسک و شکاوی دەڵێت، ئەگەر نەشتەرگەریی بۆ نەکرێت، پارچەیەک لە ئێسکی لە دەرەوەی جەستەی دەمێنێتەوە، "هەتاوەکو زووتر چارەسەر بکرێت باشترە، ئێستا بکرێت لەوە باشترە لە تەمەنی پێنج ساڵی و شەش ساڵیدا بکرێت. "  بنەماڵەی یەڵدز لە خانوویەکدا لە کەمپی گرێ گەورێ دەژین، خانووەکە هی خۆیان نییە، بەڵام خاوەنەکەی وەکو کارێکی خێرخوازی کرێیان لێوەرناگرێت.