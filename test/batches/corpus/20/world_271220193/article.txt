نیویۆرک یەکێکە لە شارە هەرە قەرەباڵخەکانی جیهان. بەوە ناسراوە پڕە لە باڵەخانەی هەوربڕ و بەبەردەوام جووڵەی تێداهەیە، بەڵام لەگەڵ ئەوەشدا زۆربەی شەقامەکانی ئەو شارە فرۆشیاری گەڕۆکیان لێیە و لەسەر حەرەبانە خواردن دەفرۆشن.  گۆدەلوپێ گالیسیا، فرۆشیار سەر شەقام دەڵێت "کاتێک بەڕێوەبەرایەتی تەندرووستی شارەکە دێن، هەموو شتێک لەگەڵ خۆیان دەبەن خواردن و خواردنەوەکان، هەموو شتێک فڕێ دەدەنە نێو زبڵخانە، ئەمەش زیانێکی گەورەیە، چونکە دەبێت کارێکی زۆر بکەیت تاوەکو پەیدایان دەکەیتەوە، کاتێکیش ئەوان هەموو شتێک دەبەن و دەبێت تۆ دووبارە سەر لە نوێ دەستپێبکەیتەوەو شتەکان بکڕیتەوە. "  ئەوە سەرچاوەی ژیانی ئەو خەڵکەیە. لەو رێگەیەوە منداڵەکانیان بەخێودەکەن و بژێوی ژیانیان دابیندەکەن. زۆربەی ئەو کەسانەی ئەم کارانەش دەکەن ئافرەتن.  زۆرجار ئافرەتەکان رووبەرووی کێشە و گێچەڵی سێکسی دەبنەوە، بەڵام چونکە مۆڵەتیان نییە، ناتوانن پۆلیسی لێ ئاگاداربکەنەوە.   جولی تۆرێز، فرۆشیار سەر شەقام ئاماژە بەوە دەکات "ئەگەر ئافرەتێکی فرۆشیاری سەر شەقام بیت، با بڵێین گێچەڵی سێکسیت پێدەکرێت و لەلایەن پیاوێکەوە بێزاردەکرێیت، بەشێوەیەکی ئاسایی لەم حاڵەتەدا لە شوێنانی دیکە دەچیت بۆ لای پۆلیس و شتەکانی پێدەڵێیت و هاوکاری دەکرێیت، بەڵام لێرە یەکێک لە مەترسییە هەرە گەورەکان پۆلیسە".  کێشەی گەورەی ئەو فرۆشیارانەی نیویۆک ئەوەیە زۆربەیان مۆڵەتیان نییە و بەبێ رەزامەندیی شارەوانی کاردەکەن.  گرنگ نییە خەڵکی کوێیت و لە کوێوە هاتوویتەتە نیویۆرک، چ خواردنێک و خواردنەوەیەکت دەوێت لە رێگەی ئەو فرۆشیارانەوە دەستدەکەوێت و کێشەی خواردنت نابێت.