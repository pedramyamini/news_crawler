رۆژی شەممە ٢٨ - ٥ - ٢٠٢٢ نازم محەممەد عەلی، بەڕێوەبەری بازرگانیی دەخڵودانی دهۆک میوانی بوولتەنی کاژێر ١٣: ٠٠ ـی رووداو بوو کە شەهیان تەحسین پێشکێشی دەکات و رایگەیاند: "سبەی دەست بە وەرگرتنی گەنمی جووتیارانی پارێزگای دهۆک دەکەین و بەهۆی وشکەساڵی و فەوتانی بەشێک لە گەنمی هاووڵاتییان، بڕی بۆ وەرگرتنی گەنممان دیارینەکردووە".  بڕیاربوو ٢٥ - ٥ - ٢٠٢٢ گەنمی جووتیارانی دهۆک وەربگیرێت، بەڵام بە گوتەی بەڕێوەبەری بازرگانی ئەو پارێزگایە، بەهۆی دواکەوتنی ناوی جووتیاران لە وەزارەتی بازرگانی عێراق، بڕیارە سبەی سایلۆکانی دهۆک دەست بە وەرگرتنی گەنم لە جووتیاران بکەن.  بەپێی ئەو پلانەی وەزارەتی بازرگانیی عێراق و بەڕێوەبەرایەتیی دەخڵودانی دهۆک دایانڕشتووە، جووتیارانی بەردەڕەش، ئاکرێ، شێخان، دهۆک و سێمێل دەبێ گەنمەکانیان رادەستی سایلۆی فەیدی بکەن و جووتیارانی زاخۆ و ئامێدیش پێویستە گەنمەکانیان بدەن بە سایلۆی زاخۆ.  بە گوتەی نازم محەممەد عەلی، "جووتیارانی پارێزگای دهۆک سەرپشکن لەوەی گەنمەکانیان رادەستی هەریەک لەو سایلۆیانە بکەن و هیچ ئەولەویەتێک بۆ هیچ جووتیارێک یان ناوچەیەک دانەنراوە، تاکە مەرج بۆ وەرگرتنی گەنم لەو جووتیارانە ئەوەیە ناویان لەناو ئەو سیدییەدابێت کە لەلایەن وەزارەتی بازرگانی عێراقەوە دراوەتە بەڕێوەبەرایەتی بازرگانی دەخڵودانی دهۆک".  بەهۆی وشکەساڵی و فەوتانی بەشێک لە گەنمی جووتیاران، ئەمساڵ هەرسێ جۆری گەنمی پلە یەک، دوو و سێ بە یەک نرخ لە جووتیاران وەردەگیرێن، بەپێی رێنمایی وەزارەتی بازرگانی، هەموو جۆرە گەنمێک لە جووتیاران وەردەگیرێت و نرخی هەرسێ جۆرەکەش بۆ یەک تۆن ٨٥٠ هەزار دینارە.  نازم محەممەد رایدەگەیێنێت، "بەپێی پلانی مانگی سێ، لە بەڕێوەبەرایەتی چاندنی پارێزگای دهۆک، چاوەڕوانی ئەوە دەکرا ٤٢٨ هەزار تۆن گەنم رادەستی سایلۆکان بکرێت، بەڵام ئەوە پێش راگەیاندنی وشکەساڵی بووە و ئێستا بەشێکی زۆر لە گەنمی جووتیاران فەوتاوە".  سەرباری ئەوەی بڕیاردراوە رێگە نەدرێت گەنم لە پارێزگایەکەوە بۆ پارێزگایەکی دیکە بگوازرێتەوە، بەڕێوەبەری بازرگانی دەخڵودانی دهۆک داوا لە هاووڵاتییان دەکات گەنمەکانیان بە بازرگانان نەفرۆشن و دەڵێ: "داوا لە هاووڵاتییان دەکەین، بۆ هاوکاری حکومەتی هەرێمی کوردستان و ئاسایشی خۆراک، گەنمەکانیان رادەستی سایلۆکان بکەن".  بە گوێرەی بەڕێوەبەرایەتی بازرگانی دەخڵودانی دهۆک، "ئەمساڵ لە سێمێل نزیکەی ٩٠ % ی گەنمی جووتیاران لەناوچووە و لە شێخان ١٥ %، لە بەردەڕەش ٥٠ %، لە ئاکرێ و زاخۆ ٣٠ % ی گەنمی جووتیاران فەوتاوە، بۆیە سایلۆکان پابەند نابن بە بڕێکی دیاریکراو و هەموو گەنمی جووتیارانی پارێزگاکە وەردەگرن".  رۆژی یەکشەممە ٢٢ - ٥ - ٢٠٢٢ کەمال موسلیم، وەزیری بازرگانی و پیشەسازی حکومەتی هەرێمی کوردستان لە بەرنامەی لەگەڵ رەنج لە رووداو، لە زاری وەزیری بازرگانی عێراقەوە رایگەیاند: "ئەمساڵ لەبەر ئەوەی پارەی گەنمی جووتیارانی عێراق پێشوەخت تەرخانکراوە، لە ماوەی ١٥ هەتا ٢٠ رۆژ لە دوای رادەستکردنی گەنمەکانیان بە سایلۆکانی حکومەت، پارەی جووتیار دەدرێت".  لەبارەی پارەی سێ ساڵی گەنمی جووتیاران کە بە قەرز لای حکومەتی فیدڕاڵە، وەزیری بازرگانی گوتی: "لەسەر پارەی گەنمی ساڵەکانی ٢٠١٤ و ٢٠١٥ و ٢٠١٦ بە هەوڵی هەموو لایەک حکومەتی عێراق بڕیاریدا ئەو پارەیە بخاتە بودجەی ساڵی ٢٠٢٢ و ئەگەر حکومەتی عێراق پێکبێت و بودجە بخرێتە پەرلەمانەوە، پارەی ئەو سێ ساڵەی گەنمی جووتیارانیش دەدرێت. "