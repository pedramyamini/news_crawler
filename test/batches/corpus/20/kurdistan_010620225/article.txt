بەگوێرەی ئەو ئامارەی رۆژی ١ - ٦ - ٢٠٢٢ تۆڕی میدیایی رووداو لە سەرچاوەیەک لە وەزارەتی پێشمەرگەی هەرێمی کوردستان وەریگرتووە، لە ١ - ١ - ٢٠٢٢ ـەوە تاوەکو ٣٠ - ٤ - ٢٠٢٢، چەکدارانی داعش لەو ناوچانەی دەکەونە نێوان سوپای عێراق و هێزەکانی پێشمەرگەوە، ٥٤ هێرشیان ئەنجامداوە، ٣٦ کەسیان کوشتووە و ٤٥ ـی دیکەیان بریندارکردووە، هەروەها پێنج کەسیشیان رفاندووە.  ئەمڕۆ چوارشەممە ١ ـی حوزەیرانی ٢٠٢٢، فەریق جەبار یاوەر، ئەمینداری کاربەڕێکەری وەزارەتی پێشمەرگەی هەرێمی کوردستان بە تۆڕی میدیایی رووداوی گوت: "زۆرینەی ئەو ناوچانەی داعش ئەو کردەوانەی تێدا ئەنجامداون، ئەو شوێنانە کە هێزەکانی سوپای عێراق تێیدا جێگیرن".  لە ئامارەکەدا ئاماژە بەوەکراوە، تەنیا لەمانگی نیسانی رابردوودا چەکدارانی داعش ٢٦ هێرشیان ئەنجامداوە؛ ١٢ کوژراو، ٢١ برینداری لێکەوتووەتەوە و سێ کەسیشیان رفاندووە.  ئەو ناوچانەی داعش کردەکانی تێدا ئەنجامداون ناوچەکانی دەرەوەی ئیدارەی هەرێمی کوردستانن؛ مەخموور و ناوچەکانی دیکەی پارێزگای نەینەوا؛ سنووری پارێزگاکانی کەرکووک، دیالە و سەڵاحەدین ئەو ناوچانەن داعش کردەکانی تێدا ئەنجامداوە.  جەبار یاوەر گوتی: "راستە لە ناوچەکانی دەرەوەی ئیدارەی هەرێمی کوردستان داعش ئەو کردەوانەی ئەنجامداون، بەڵام خۆ هێزی پێشمەرگە لە مەخموور، کەرکووک، نەینەوا نین؛ ئەو رووداوانەی لە خانەقین و گوڵاڵە و لە خوورماتوو روویانداوە هێزی ئێمەی تێدا نەبووە".  ئەمینداری کاربەڕێکەری وەزارەتی پێشمەرگە ئاماژەی بەوەکرد، کە رێگرتن لە هێرشەکانی داعش بە هاوئاهەنگیی نێوان هێزەکانی پێشمەرگە و سوپای عێراق دەکرێت و گوتیشی: "گرنگە هێزی هاوبەش لەو ناوچانە هەبن کە بۆشایی ئەمنین لەنێوان ئێمە و هێزە عێراقییەکان؛ بەردەوامیش ئۆپەراسیۆنی هاوبەشمان هەبێت، ئەمە تاوەکو ئێستا نەکراوە".  پارساڵ بڕیاری پێکهێنانی دوو لیوای هاوبەشی هێزەکانی پێشمەرگە و سوپای عێراق بۆ ناوچەکانی دەرەوەی ئیدارەی هەرێمی کوردستان و ئەو شوێنانەی بۆشایی ئەمنییان تێدایە درا، سەبارەت بە چارەنووسی ئەو دوو لیوایە جەبار یاوەر باسی لەوە کرد: "رەزامەندیی سەرۆکوەزیرانی عێراق و وەزیری بەرگریی عێراقی بۆ وەرگیراوە، بەڵام وەزارەتی دارایی بۆ پێداویستییەکانی ئەو دوو لیوایە و مووچەکانیان دەڵێت بودجە نییە و بڕیارە لە پڕۆژەیاسای بودجەی ٢٠٢٢ پارەی بۆ تەرخانبکرێت، کە تائێستاش پڕۆژە یاسای بودجە دیارنییە؛ ئەوانە هۆکاری پەککەوتنی کاری دوو لیوا هاوبەشەکەن".  دوای رووداوەکانی ئۆکتۆبەری ٢٠١٧، لەنێوان هێزەکانی پێشمەرگە و سوپای عێراق لە ناوچەکانی دەروەی ئیدارەی هەرێمی کوردستان بۆشایی ئەمنیی دروستبوون؛ ئەو بۆشاییانە بە هۆکاری جووڵەکانی داعش لەو سنوورانە دادەنرێت.