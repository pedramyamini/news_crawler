پێشتر کە نانەواخانە کەم بوون، زۆربەی ماڵان، بەتایبەت لە گوندەکان، تەندووریان هەبوو. بۆ خواردن دروستکردن و نانکردن بەکاریان دەهێنا، بەڵام لە دوو دەیەی رابردوودا، بە زۆربوونی ژمارەی نانەواخانەکان و گۆڕانی شێوازی ژیان، تەندوور رۆڵی پێشتری نەما، بەڵام بە تەواوی لەنێونەچوو.  زیاتر لە مانگێکە بەهۆی هەڵگرتنی هاوکاریی حکومەت بۆ هاوردەکردنی گەنم، نرخی ئارد لە رۆژهەڵاتی کوردستان بەرزبووەتەوە. نانەواخانەکان فرۆشتنی نانیان سنووردار کردووە و کێشەی کەمیی نان سەریهەڵداوە؛ لەم دۆخەدا، خەڵک خەریکە روو لە بەکارهێنانی تەندوور دەکەنەوە.  کارگە بچووکەکەی پوورە زارا لە شنۆیە، بەڵام نێوبانگی تەندوورەکانی زۆر دوورتر رۆیشتووە و کڕیاری لە ناوچەی جیاوازەوە هەیە.  بەکارهێنانی تەندوور کارێکی ئاسان نییە، بەشێک لە تەندوورەکان بە گاز کاریان پێدەکرێت، بەڵام دیسانیش زەحمەتیی خۆی هەیە. ژمارەی ئەو ژنانەشی نانکردن و خواردن دروستکردن لەسەر تەندوور دەزانن، زۆر کەم بووەتەوە.