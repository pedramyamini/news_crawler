رۆژی هەینی ٢٠ ـی ئایاری ٢٠٢٢، وارشین سەلمان، قایمقامی ئامێدی بە تۆڕی میدیایی رووداوی گوت: "ئێستا لە گوندێکم لە سنووری کانی ماسێ؛ دەنگی تۆپ و دۆشکە ناوبەناو لەسەر چیاکانەوە دێت، بەڵام لەنێو گوندەکاندا هیچ شتێک نییە".  قایمقامی ئامێدی گوتی، لە دوایین ئۆپەراسیۆنی تورکیادا بەناوی "چنگ - قوفڵ" تاوەکو ئەمڕۆ هەینی هیچ گوندێکی نوێ چۆڵنەکراوە و گوتیشی: "ئەو شوێنانەی ئۆپەراسیۆن و شەڕیان تێدایە، پێشتر چۆڵکراون".  وارشین سەلمان ئاماژەی بەوەشکرد، ئەوان ناتوانن زانیاریی نوێیان لەسەر شەڕی سنوورەکەیان دەستبکەوێت، چونکە ئەو شوێنانەی شەڕیان تێدایە دەستی ئەوانی پێناگات.  قایمقامی ئامێدی گوتیشی، بەراورد بە مانگی رابردوو، بۆردوومانی تورکیا و شەڕی نێوان سوپای تورکیا و گەریلاکانی پەکەکە کەمبووەتەوە.  بەرەبەیانیی رۆژی ١٨ ـی نیسانی ٢٠٢٢، ئۆپەراسیۆنی ناسراو بە چنگ - قوفڵ لەلایەن سوپای تورکیا لە ناوچەکانی ئاڤاشین، مەتین و زاپ لە خاکی هەرێمی کوردستان بۆسەر پێگەکانی پەکەکە دەستیپێکرد.  وەزارەتی بەرگریی تورکیا گیانلەدەستدانی ٨٨ گەریلا و کوژرانی ١١ سەرباز و ئەفسەری سوپای وڵاتەکەی راگەیاندووە. هێزەکانی پاراستنی گەل - هەپەگەش کوژرانی ٤٢٧ سەربازی تورکیا و گیانلەدەستدانی ٢٥ گەریلای راگەیاندووە.