دوێنێ چەند گوللەهاوەنێک لە ناوچەی بامەڕنێ کەوتنەخوارەوە و بووە هۆی گیانلەدەستدانی دوو منداڵ و برینداربوونی دوو کەسی دیکە. شانەی راگەیاندن و هۆشیاری لە وەزارەتی پێشمەرگە لەو بارەوە لە راگەیێندراوێکدا ئاماژە بەوە دەدات، "رێگە نادرێت چیدیکە لەم ناوچانەدا، ئاسایش و ئارامی خەڵک تێکبچێت و گیانی هاووڵاتییان و پێشمەرگە بکەوێتە مەترسییەوە. "  وەزارەتی پێشمەرگە ئاماژە بەوەش دەدات، "هێزەکانی پێشمەرگە و خەڵکی کوردستان نیگەرانن لەو كردەوانە و دەبێت هەموو لایەک تێبگەن پاراستنی ئاسایش و ئارامی خەڵک و خاکی کوردستان ئەرکی لەپێشینەی هێزەکانی پێشمەرگەیە و سازش ناكەن لەجێبەجێكردنی ئەو ئەركەیان. "  ئەو دوو منداڵەی لە تۆپبارانەکە گیانیان لەدەستدا ناویان یوسف کۆڤانی ١٢ ساڵان و ئەڤەند هۆشیاری ١٠ ساڵانە دوو کەسی دیکەش برینداربوون کە دانیشتووی دهۆکن.   لە بەشێکی دیکەی راگەیێندراوەکەدا، وەزارەی پێشمەرگە ئاماژە بە هێرشکردنە سەر لیوای چواری پیادە لە گوندی کانی ماسێ دەدات و دەڵێت، هێرشەکە بە نیشانشکێن ئەنجامدراوە و پێشمەرگەیەک بە ناوی محەممەد فازل محەممەد بریندار بووە.