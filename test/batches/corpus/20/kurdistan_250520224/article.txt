پێشەوا هەورامانی، گوتەبێژی فراکسیۆنی پارتی دیموکراتی کوردستان لە پەرلەمانی کوردستان بە تۆڕی میدیایی رووداوی راگەیاند: "بڕیارە رۆژی چوارشەممە ٢٥ - ٥ - ٢٠٢٢، دەستەی سەرۆکایەتیی پەرلەمان بە ئامادەبوونی سەرۆک و جێگرەکەی و سکرتێری پەرلەمان لەگەڵ سەرۆکی فراکسیۆنەکانی پەرلەمان لەبارەی ژمارەیەک پرسی تایبەت بە پەرلەمان کۆببنەوە؛ مەبەستی سەرەکی کۆبوونەوەکە کە بڕیارە کاژێر ٠٢: ٠٠ بەڕێوەبچێت، دەستپێکردنەوەی کۆبوونەوەکانییەتی، چونکە ناکرێت لەبەر چەند پرسێک پەرلەمانی کوردستان پەکبخرێت و دانیشتن نەکات. "  گوتەبێژی فراکسیۆنی پارتی گوتیشی: "لە کۆبوونەوەکەدا چەند پرسێکی دیکەش باس دەکرێت، لەوانە هەڵبژاردنی پەرلەمانی کوردستان و پرسەکانی وەک کاراکردنەوەی کۆمیسیۆن و بابەتی دیکە؛ ئێمە وەکو پارتی دیموکراتی کوردستان لەگەڵ ئەوەداین هەڵبژاردنی پەرلەمان لە وادەی دیاریکراوی خۆیدا بکرێت، بەڵام لەگەڵ ئەوەشدا لە کۆبوونەوەکە باس لەوەدەکرێت کە ئەو پرسانەی رەهەندی نیشتیمانییان هەیە دەکرێت یان لە دەرەوەی پەرلەمانەوە حیزبە سیاسییەکان لەسەریان رێکبکەون یان لەناو پەرلەمان پێکەوە رێککەوتنییان لەسەر بکەین، بەڵام بەگشتی دەبێت کۆبوونەوەکانی پەرلەمان دەستپێبکەنەوە. "  پرسی هەڵبژاردنی خولی شەشەمی پەرلەمانی کوردستان گرفتی لەنێوان لایەنەکاندا دروستکردووە. یەکێتی، گۆڕان، یەکگرتوو، کۆمەڵ و نەوەی نوێ داوا دەکەن یاسای هەڵبژاردن هەمواربکرێتەوە و هەرێمی کوردستانیش دابەشبکرێت بەسەر چەند بازنەیەکی هەڵبژاردندا. پارتی دیموکراتی کوردستانیش دەڵێت، ئەنجامدانی هەڵبژاردن بەشێوەی فرەبازنەیی ناوچەگەری تۆخ دەکاتەوە.   رۆژی ٢٤ - ٢ - ٢٠٢٢، نێچیرڤان بارزانی، سەرۆكی هەرێمی كوردستان فەرمانی هەرێمی بۆ دەستنیشانكردنی رۆژی هەڵبژاردنی گشتیی پەرلەمانی هەرێمی كوردستان واژۆكرد و بڕیاریدا رۆژی ١/١٠/٢٠٢٢ هەڵبژاردن بکرێت. دوای سێ رۆژ، مەسرور بارزانی، سەرۆکی ئەنجوومەنی وەزیرانی هەرێمی کوردستان، لایەنە پەیوەندیدارەکانی راسپارد هاوئاهەنگی لەگەڵ کۆمیسیۆنی باڵای سەربەخۆی هەڵبژاردن و راپرسی بکەن بۆ ئەوەی هەڵبژاردن لە وادەی خۆیدا بکرێت.