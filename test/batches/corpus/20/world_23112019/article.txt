تریستن ریس، رەگەزی خۆی لە کچەوە بۆ کوڕ گۆڕیوە و دووگیانبوونی لە ساڵی ٢٠١٧ دا بووە بابەتێکی سەرەکی میدیا ئەمریکی و جیهانییەکان.   ریس دەڵێت، پێیوابوو سۆشیاڵمیدیا شوێنێکی باشە بۆ ئەوەی لەرێگەیەوە باس لە ئەزموونی دووگیانبوونی خۆی بۆ خەڵکی باسبکات، بەڵام دواتر بۆی روونبوەوە خەڵکی خراپ سوود لە گوتە و وێنەکانی دژی خۆی وەردەگرنەوە.   ریس کە لەگەڵ هاوژینەکەی و سێ منداڵیدا لە شاری پۆرتلاندی ویلایەتی ئۆریگن دەژیت، دەڵێت، لە ٢٠١٧ ەوە رووبەڕووی هێرشێکی زۆری ئۆنلاین و بڵاوبوونەوەی زانیاری هەڵە لەبارەی خانەوادەکەی بووەتەوە.   ریس دەڵێت، یەکێک لە هێرشە ئۆنلاینەکان تۆمەتێکی گەورەیە، چونکە وێنەیەکی ئەویان لەگەڵ هاوڕێیەکی بڵاوکردووەتەوە و نووسیویانە، ئەو کەسە باوکی راستەقینەی منداڵەکەیەتی.   رێکخراوی "دیچ ئەند لەیبڵ" راپۆرتێکی بڵاوکردووەتەوە و تێیدا ئاماژە بەوە کراوە، لە ساڵی ٢٠١٦ ەوە نزیکەی ١٠ ملیۆن کۆمێنتی تایبەت بە رەگەزگۆڕین لە تۆڕە کۆمەڵایەتییەکان نووسراون و نزیکەی ١.٥ ملیۆنیان هێرشکردن بوون بۆسەر ئەو کەسانەی رەگەزی خۆیان گۆڕیووە.