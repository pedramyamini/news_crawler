کەشناسیی هەرێمی کوردستان دەڵێت، خۆڵبارینی ئەم هەفتەیە تاوەکو رۆژی چوارشەممە بەردەوام دەبێت و لای ئێوارە کەمبوونەوەی کاریگەرییەکانی دەردەکەوێت.   د. ساڵح مەجید، پسپۆڕێکی ژینگەیە و باس لە مەترسییەکانی خۆڵبارین دەکات و دەڵێت، قەبارەی خۆڵبارینەکە زۆرە و کاریگەریی نێگەتیڤی هەیە.   ئامارەکانی وەزارەتی تەندروستیی هەرێمی کوردستان دەریدەخەن، نزیکەی ٥٠٠ کەس بە کاریگەریی هەناسەتەنگی و کێشە تەندروستییەکانییانەوە لە رۆژی دووشەممەوە رەوانەی نەخۆشخانەکان کراون.  د. ساڵح مەجید، مامۆستای زانستە ژینگەییەکان لە زانکۆی سلێمانی باس لەوە دەکات، "خۆڵبارین کاریگەرییەکی گەورەی لەسەر ئەو کەسانە هەیە کە ماسک بەکارناهێنن لەو کاتانەی کە ئاستی دەنکۆڵەکانی خۆڵبارین بەپێی پێکهاتە و فۆڕمی جیاواز تێکەڵ بە جەستە دەبێت. هەروەها کاتێک تێکەڵیش بوو لەنێو کیسە هەواییەکان دەمێنێتەوە تاوەکو لە ژیاندایت و رۆژ دوای رۆژ گرفتت بۆ دروستدەکات، بەپێی سەرچاوەکان و پێکهاتە کیمیاییەکان، دەکرێت ڤایرۆسی یان بەکتریای تێدابێت. "  دەستەی کەشناسیی و بوومەلەرزەزانی عێراق رایگەیاندووە، ئەمساڵ عێراق لەبەردەم هەڕەشەی ژمارەیەکی زیاتری شەپۆلەکانی خۆڵباریندایە، بەڵام بەهۆی نەبوونی ئامێری پێویستە هێشتا نازانرێت قەبارەی ئەو خۆڵەی دەبارێت چەند دەبێت.