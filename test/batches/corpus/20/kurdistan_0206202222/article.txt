رۆژی پێنجشەممە، ٢ - ٦ - ٢٠٢٢، هۆگر عەزیز، گوتەبێژی پۆلیسی هەولێر لە لێدوانێکدا بە تۆڕی میدیایی رووداوی راگەیاند: "بەیانیی رۆژی چوارشەممە ١ - ٦ - ٢٠٢٢، هاونیشتمانییەکی خەڵکی رۆژهەڵاتی کوردستان بەناوی (س. ع. ح) کە تەمەنی نزیکەی ٤٥ ساڵ دەبێت، ویستی لە بەردەم نووسینگەی نەتەوە یەکگرتووەکان لە هەولێر ئاگر لە جەستەی خۆی بەربدات، بەڵام هێزەکانی پۆلیس زووتر ئاگادارکرابوونەوە لە بوونی هەوڵێکی لەو جۆرە و، هەربۆیە دەستبەجێ هێزەکانمان گەیشتنە شوێنی دیاریکراو و وێڕای رێگریکردن لە خۆسووتاندنی کەسەکە، دەستبەسەرکرا و رادەستی بنکەی پۆلیسی بەختیاری کرا. "  رۆژی ١٨ ـی ئایاری ٢٠٢١ دوو پەنابەری خەڵکی رۆژهەڵاتی کوردستان بەمەبەستی باشترکردنی رەوشی ژیانیان چوونە بەردەم نووسینگەی نەتەوە یەکگرتووەکان لە شاری هەولێر و ئەوەیان پێ راگەیاندبوون کە بەهۆی خراپیی دۆخی ژیانیانەوە ئاگر لە جەستەی خۆیان بەردەدەن؛ دواتر یەکێک لەو دوو گەنجەکە بەناوی بەهزاد مەحموودی ئاگری لە جەستەی خۆی بەردا و ڤیدیۆی خۆسووتاندنەکەشی کاردانەوەی زۆری بەدوای خۆیدا هێنا. رۆژی ٢٣ ـی هەمان مانگ، بەهزاد بەهۆی زۆریی رێژەی سووتانی جەستەیەوە کە ٩٣ % بوو، گیانی لەدەستدا.   ئامارە فەرمییەکانی حکومەتی هەرێمی کوردستان دەریدەخەن ١٠ هەزار و ٧٠٦ پەنابەری رۆژهەڵاتی کوردستان لە هەرێمی کوردستان نیشتەجێن.