عەبدولوەهاب مەحموود، بەڕێوەبەری شارۆچکەی حاجی ئۆمەران بە تۆڕی میدیایی رووداوی راگەیاند، دوو برا بەناوەکانی فەرهاد شێرزاد لەدایکبووی ساڵی ١٩٩٩ و یوسف شێرزاد تەمەن ٢١ ساڵ دانیشتووی سۆران و خەڵکی دۆڵی روستی باڵەکایەتی بە مەبەستی کۆکردنەوەی گژوگیای بەهارە سەردانی کوێستانی گوندی ناوەندەیان کردبوو، بەهۆی نەشارەزاییەوە چوونەتە نێو کێڵگەیێکی مین و مینێکی دژەکەسیان پێدا تەقیوەتەوە و هەردووکیان برینداربوون و رەوانەی نەخۆشخانەی چۆمان کراون.  ئەحمەد حەسەن، بەڕێوەبەری تەندروستیی چۆمان بە تۆڕی میدیایی رووداوی راگەیاند، هەردوو براکە پارچەی زۆری مینیان بەر جەستە کەوتووە، بەڵام برینەکانیان قووڵ نەبوون تەنها یەکێکیان خوێنی زۆری لێ رۆشتبوو بۆ دڵنیابوونەوە و وەرگرتنی چارەسەری پێویست، رەوانەی نەخۆشخانەی ئاشتیی سۆران کرا.  گوندی ناوەندە دەکەوێتە بناری چیای هەڵگورد، یەکێک لەو گوندانەی باڵەکایەتییە کە لە شەڕی هەشت ساڵەی نێوان عێراق و ئێران رووبەرێکی زۆری زەویی گوندەکە مینڕێژکرا.