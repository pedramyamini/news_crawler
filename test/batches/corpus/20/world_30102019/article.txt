پڕۆژەیاسای سزادانی تورکیا لەسەر بنەمای هێرشە سەربازییەکەی بۆسەر رۆژئاوای کوردستان ئامادەکراوە و لە کۆی ٤٣٥ ئەندامی ئەنجوومەنی نوێنەرانی نێو کۆنگرێسی ئەمریکا، ٤٠٣ ئەندام پڕۆژەیاساکەیان پەسەندکرد لەبەرامبەر ١٦ ئەندام کە دەنگیان بە نەخێر داوە.  لەدوای پەسەندکردنی بەزۆرینەی دەنگەکان، پڕۆژەیاساکە بۆ ئەنجوومەنی پیران بەرزدەکرێتەوە و ئەگەر لەوێش بەزۆرینەی دەنگەکان پەسەندکرا، رەوانەی کۆشکی سپی دەکرێت و ئەگەر هات و سەرۆکی ئەمریکا واژۆیکرد ئەوا دەبێتە یاسا.  پڕۆژەیاسای سزادانی تورکیا هەردوو وەزیری بەرگریی و دارایی ئەو وڵاتە و هەروەها سەرجەم ئەو دامەزراوانەی کە مامەڵە لەگەڵ هێزە سەربازییەکانی تورکیا دەکەن، دەگرێتەوە.  هەروەها بەگوێرەی پڕۆژەیاساکە، فرۆشتنی چەکی ئەمریکی بە تورکیا قەدەخە دەکات.  نانسی پیلۆسی، سەرۆکی زۆرینەی دیموکراتەکان لەنێو ئەنجوومەنی نوێنەرانی ئەمریکا رایگەیاند: ئەمڕۆ دیموکراتەکان و کۆمارییەکان پێکەوە سزای تووندیان لەسەر تورکیا سەپاندووە بۆ ئەو هێرشانەی کە دژ بە کوردە هاوبەشەکانمان ئەنجامیداون.  جەیسۆن کراو، ئەندامی کۆماری ئەنجوومەنی نوێنەرانی ئەمریکا گوتی: "لەم دەنگدانەدا ٤٠٣ ئەندام دەنگیان بە بەڵێداوە و ١٦ ئەندام بە نەخێر. کەواتە دوولەسەر سێی بەدەستهێناوە. پڕۆژەیاساکە پەسەندکرا و بەبێ رەتکردنەوە دەخرێتەبەردەم ئەنجوومەنی پیران".  نانسی پیلۆسی، سەرۆکی زۆرینەی دیموکراتی لەنێو ئەنجوومەنی نوێنەرانی ئەمریکا: رایگەیاند "دیموکراتەکان و کۆمارییەکان پێکەوە بەهێزیی سەرکردایەتی ئەم ئەنجوومەنەیان پیشاندا کە لەلایەن کۆشکی سپییەوە بە شێوەیەکی مەترسیدار پشتگوێخراوە. ئەمڕۆ دیموکراتەکان و کۆمارییەکان سزای تووندیان لەسەر تورکیا سەپاندووە بۆ ئەو هێرشانەی کە ئەنجامیداون، هێرشەکانی لەسەر کوردە هاوبەشەکانمان".