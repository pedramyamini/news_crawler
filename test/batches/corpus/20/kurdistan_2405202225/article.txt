فەرهاد عەلائەدین، سەرۆکی ئەنجوومەنی راوێژکاریی عێراق بە رادیۆی رووداوی راگەیاند: "رەنگە کەم کەس هەبن نکووڵی لەوە بکەن کە بڕیارەکەی دادگەی فیدراڵیی عێراق لایەنێکی سیاسیی تێدایە، بەڵام ئەوە هیچ لە هێزە یاساییەکەی کەم ناکاتەوە، بە تایبەتی لە ئاستی نێودەوڵەتیدا، بەڵێ ئەم بابەتە بنچینەکەی سیاسییە، بەڵام چارەسەرەکەیشی هەر سیاسییە. "  فەرهاد عەلائەدین باسی لەوە کرد، لەبەر ئەوەی دادگەی فیدراڵیی عێراق باڵاترین دەسەڵاتی لێکدانەوەی دەستوورە، هەر پرسێک بچێتە دادگەی نێودەوڵەتی، کە ئەو بڕیارەی پیشان بدەن، ئیدی ئەو دادگەیە ناتوانێت بۆ خۆی بێت لێکدانەوە بۆ دەستوور بکات، چونکە بۆچوونی دادگەی فیدراڵیی عێراق زۆر روون و راشکاوانەیە. ئەو کاتەیش هەڵوێستی یاسایی حکومەتی هەرێمی کوردستان زۆر لاواز دەبێت.  ئێستا کێشەیەکی نێوان عێراق و تورکیا لەسەر فرۆشتنی نەوتی هەرێمی کوردستان لە دادگەی نێودەوڵەتییە. بڕیارە دوایین دانیشتن لە مانگی حەوتدا بێت و دوای ئەوە بە ماوەیەکی کەم بڕیار دەدرێت.   سەرۆکی ئەنجوومەنی راوێژکاریی عێراق لەو بارەوە باسی لەوە کرد، هەموو قسەکان لەسەر ئەوەن کە عێراق دەیباتەوە. بنچینەی پرسەکە لەسەر ئەوەیە کە عێراق تورکیای تۆمەتبار کردووە کە نەوتی هەرێمی کوردستان دەفرۆشێت و داوای ٢٦ ملیار دۆلار قەرەبووی کردووە. دوای ئەو بڕیارەی دادگەی فیدراڵییش، پێگەی یاسایی عێراق زۆر بەهێز بووە.   فەرهاد عەلائەدین گوتیشی: "ئەگەر سبەینێ حکومەتێکی تووندڕەو لە بەغدا بێتە سەر حوکم و بە شێوەیەکی تووند بچن بەدوای کۆمپانیا نەوتییەکاندا، ئەوانەی لە هەرێمی کوردستان کار دەکەن و ئەوانەیشی لە دەرەوە نەوتەکەی دەکڕن، دەتوانن وەبەرهێنانی نەوتی کورد تووشی شەلەل بکەن. "  سەرۆکی ئەنجوومەنی راوێژکاریی عێراق لەبارەی لێدوانەکانی وەزیری نەوتی عێراقەوە ئەوەی خستەڕوو: "هۆکاری ئەوەی وەزیری نەوتی عێراق ئێستا زیاتر تووند بووە ئەوەیە خۆی لەلایەن حیزبە عێراقییەکانەوە گوشارێکی زۆری لەسەرە و هەموویان پەلاماری دەدەن. تەنانەت دەیانەوێت لە پێگەکەی لایببەن، بەڵام لەبەر ئەوەی حکومەتی کاربەڕێکەرە ناتوانن، هەروەها بۆ خۆنزیککردنەوە لەو حیزبانەی دژ بە کوردن، ئێستا دەنگی خۆی بەرامبەر بە کورد بەرز کردووەتەوە. "  فەرهاد عەلائەدین پێیوایە، هاوپەیمانیی رزگارکردنی نیشتمان کێشەی زۆریان هەیە و نازانن بەرەو کوێ بچن، هاوکات پەرتەوازەیی کورد و بەشبوونیان بەسەر دوو بەرەدا زیانی زۆری لە هەرێمی کوردستان و عێراقیش داوە.