ئەحمەد مستەفا لەبارەی پرۆژەکەیەوە بە رووداوی گوت: "پرۆژەکەی ئێمە بەرهەمێکی دۆکیومێنتارییە کە باس لە گوندێکی سنووری هەورامان دەکات، کە هەموو سەرچاوەیەکی ژیانی تێدایە، بەڵام خەڵکی بەجێیانهێشتووە، دەمانەوێت نیشانی خەڵکی بدەین کە بە ئاسانی دەتوانرێت خەڵک بچێتەوە بۆ ئەوێ بۆ ژیانکردن، بەڵام خەڵک لەبەر هەندێک کێشە ئەوێیان جێهێشتوە".  ئەو خوێندکارەی زانکۆ هەروەها باسی لەوەش کرد، ئێستا میدیا بەجۆرێک لە جۆرەکان تووشی هەڵئاوسان بووە، ژمارەیەک میدیا برسین بەوەی کادری باشیان دەست بکەوێت، ئەمە لەلایەک، لەلایەکی دیکەش ژمارەیەک دەرچووی زانکۆ هەن کە دەیانەوێت ئیشیان دەست بکەوێت، دەزگاکانی راگەیاندن دەتوانن خۆیان کارێک بکەن کە ئەگەر بە خوول بێت یان راهێنان ئەو کادرە باشانە ببەنە ئەو کەناڵانەی کە پێویستیان پێیانە و تواناکانیان بقزۆنەوە.  نیاسەر و شەوین، دوو خوێندکاری دیکەی زانکۆی سلێمانین و بە پرۆژیەکی رێکلام بەشدارییان لە کۆنفرانسەکەدا کردووە، دەڵێن، هەوڵیانداوە بەرهەمەکانیان ئەوەندە باش بێت کە لە داهاتوودا بتوانن کاری پێ پەیدا بکەن.  شەوین دیار، خوێندکاری بەشی پەیوەندییە گشتییەکان لە زانکۆی سلێمانی باسی لەوە کرد: "بەرهەمەکەی ئێمە کارێکی رێکلامییە، کە توانیومانە لە ئاستی خۆمان کە خوێندکارین بەکەرەستە سادەکانی خۆمان بەرهەمی بهێنین، کارەکەمان بە توانای خۆمانکردووە، چونکە ئێمە هێشتا خوێندکارین و بە کرداری هەموو وانەکانمان نەخوێندووە".  نیاسەر یاسین، خوێندکاری بەشی بازاڕگەریش گوتی: "لەبەر ئەوەی مامۆستاکانمان هەوڵێکی زۆر باشیان لەگەڵدا داوین، وانەکانیان زۆر باش پێ گوتین، من دڵنیام لە داهاتوودا سوودێکی زۆر باشی دەبێت بۆمان کە کارەکانمان باشتر رایی بکەین".  ئەو پرۆژانەی پێشکێشکراون، ژانەری (فیچەر، دۆکیۆمێنتاری، رێکلام و دیزاینی رۆژنامە)، لەکۆتاییدا براوەکانی باشترینی ئەو بەرهەمانە خەڵات دەکرێن، جگە لە خوێندکاران، ژمارەیەک رۆژنامەڤان و میدیاکاریش بەشدارییان کردبوو، باسەکە لەوەبوو کە بەشەکانی میدیایی و پەیوەندییە گشتییەکان بتوانن هەلیکار بۆ خوێندکاران بدۆزنەوە.  د. شێرکۆ جەبار، سەرۆکی بەشی تەکنیکی میدیا لە زانکۆی پۆلیتەکنیکی سلێمانی بە رووداوی راگەیاند: "ئەمە دەرفەتێکە، وەکو ئەزموونێکی نوێ و بەشێوازێکی نوێ خوێندکار رابهێنین کە باوەڕی بە توانای خۆی هەبێت و وزەی خۆی دەربخات و رابێت لەگەڵ ئەوەی کە هیچ شتیک مەحاڵ نییە و ئەو دەتوانێت هەموو کارێک بکات".  هەرمن شێرکۆ، سەرۆکی بەشی میدیا لە پەیمانگەی تەکنیکی دووکان، ئاماژەی بەوە کرد، "وەکو داتایەک کە خۆم وەرمگرتووە، خوێندکارەکانی ئێمە ٣٠ % بۆ ٤٠ % یان توانیویانە دوای تەواوکردنی پەیمانگەی میدیا لە بەشی زۆر باش و شوێنی زۆر باشی کەرتی تایبەت کاریان دەستبکەوێت".  لە هەرێمی کوردستان زیاتر لە ١٣٠ کەناڵی لۆکاڵی، ٣٩ کەناڵی ئاسمانی و ١٧٥ رادیۆ هەیە، لەگەڵ ژمارەیەک کەناڵی سۆشیال میدیا، ئەوەی تاوەکو ئێستا گلەیی زۆرینەی دەرچووە دانەمەزراوەکانیش بووە، دەڵێن تا ئێستا پەیوەندیی نێوان زانکۆکان و بازاڕی کار ئەوەندە بەهێز نەبووە کە بتوانن زەمینەیەکی لەبار بڕەخسێنن بۆ دۆزینەوەی هەلیکار بۆ دەرچووانی زانکۆ.