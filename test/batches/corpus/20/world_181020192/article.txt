لیندزی گراهام لە هەژماری خۆی لە توویتەر بڵاویکردەوە، تەلەفۆنی بۆ مەزڵووم کۆبانێ کردووە و دەڵێت: جەنەراڵ مەزڵووم هەوڵەکانی ئیدارەی ترەمپ بۆ راگرتنی تووندوتیژی بەرزدەنرخێنێت.  لە پەیوەندییەکەدا، مەزڵووم کۆبانێ نیگەرانی خۆی بۆ لیندزی گراهام دەربڕیووە لەبارەی مەترسی بەردەوامنەبوونی ئاگربەستەکە و هەروەها جەختیکردووەتەوە "هەرگیز رازی نابێت بەو پێشنیازەی لە ئەنقەرە کرا بۆ پاکتاوکردنی کورد"، بەگوێرەی گێڕانەوەی لیندزی گراهام.  لیندزی گراهام دەڵێت، ناوچەی ئارام لەلایەن کوردەوە قبووڵکراوە، بەڵام داگیرکاری سەربازیی کە دەبێتەهۆی ئاوارەبوونی سەتان هەزار کەس ناوچەی ئارام نییە و "پاکتاوی ئیتنیکییە".  "هیوادارم بتوانین بارودۆخێک بدۆزینەوە هەموو لایەک تێیدا براوەبن"، لیندزی گراهام دەڵێت، هەروەها بەڵێنی بە مەزڵووم کۆبانێ داوە کە بەدواداچوونەکانی کۆنگرێس بەردەوامدەبن و دەڵێت "زۆر هاوسۆزین لەگەڵ مەینەتی کورد".  رۆژی پێنجشەممە، شاندی ئەمریکا و تورکیا لە ئەنقەرە کۆبوونەوە و پاش پێنج کاژێر گفتوگۆ رایانگەیاند، گەیشتوونەتە رێککەوتن بۆ راگەیاندنی ئاگربەست بۆ ماوەی ١٢٠ کاژێر و دروستکردنی ناوچەی ئارام لەلایەن تورکیاوە لە باکووری سووریا بە قووڵایی ٣٢ کیلۆمەتر. هەر بەگوێرەی رێککەوتنەکە، لە ماوەی ئاگربەستەکەدا دەبێت هێزەکانی هەسەدە بکشێنەوە بۆ دەرەوەی ناوچە ئارامەکە.  بەڵام مەزڵووم کۆبانێ، پاش راگەیاندنی رێککەوتنەکە قسەی بۆ میدیای نزیک لە هەسەدە کرد و رایگەیاند، رێککەوتنەکە ناوچەکانی نێوان گرێ سپی و سەرێ کانی دەگرێتەوە، ئەمەش پێچەوانەی گێڕانەوەکەی بەرپرسانی تورکیایە کە دەڵێن ناوچەی ئارام لە رووباری فوراتەوە تاوەکو سنووری عێراق دەگرێتەوە.  رۆژی هەینی یەکەم رۆژی ئاگربەستەکە بوو، بەڵام شەڕ و پێکدادان لە چەند ناوچەیەک، بەتایبەتی سەرێ کانی بەردەوامبوو، هەسەدە تورکیا بە شکاندنی ئاگربەست تۆمەتباردەکات. هەر بەوهۆیەوە کاروانێکی رێکخراوە مرۆییەکان کە کۆمەکیان پێبوو نەیانتوانی بگەنە نێو سەرێ کانی بۆ رزگارکردنی بریندارەکان و ئەو کەسانەی لەناو شارۆچکەکە گیریانخواردووە، بەهۆی گەمارۆدانی لەلایەن تورکیا و گرووپە چەکدارەکانی سوپای نیشتمانی سووریاوە کە سەر بە ئۆپۆزسیۆنن.  هەروەها ئەنجوومەنی سووریای دیموکرات  مەسەدە لە بەیاننامەیەکدا داوایکرد ئەمریکا چاودێری نێودەوڵەتی بنێرێت بۆ پاراستنی رێککەوتنی ئاگربەست لەگەڵ تورکیا.  ئێوارەی هەینی دۆناڵد ترەمپ، سەرۆکی ئەمریکا پەیوەندییەکی تەلەفۆنی لەگەڵ رەجەب تەیب ئەردۆغان سەرۆککۆماری تورکیا ئەنجامدا، تێێدا ئەردۆغان بە ترەمپی راگەیاند کە سەرلەبەیانی هەینی هەندێک تەقەی نیشانشکێن و هاوەن هەبوون بەڵام هەرزوو لەنێوبراون. بەڵام پێش ئەو پەیوەندییە تەلەفۆنییە رۆژنامەڤانێک پرسیاری لە ئەردۆغان کرد لەبارەی شکاندنی ئاگربەستەکە، لە وەڵامدا ئەردۆغان رەتیکردەوە ئاگربەستەکە شکێندرابێت و گوتی رێککەوتنەکە وەکو خۆی جێبەجێدەکرێت.