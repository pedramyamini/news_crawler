لە یاداشتێکی رۆژی ١٦ی مانگی رابردووی پێنتاگۆندا هاتووە، بەرپرسانی حکومەت و ئەندامانی کۆنگرێس رێگەیان پێنادرێت تاوەکو ١٥ی کانوونی دووەم سەردانی عێراق و سووریا بکەن.   یاداشتەکە لەلایەن مارک ئێسپەر، وەزیری بەرگریی ئەمریکاوە واژۆکراوە، بەڵام "رێگەگرتن لە سەردانکردنی عێراق و سووریا" سەرۆکی ئەمریکا، جێگری سەرۆک، وەزیری بەرگری و هەندێک وەزیری دیکە و سوپاسالار ناگرێتەوە.   بەرپرسانی پێنتاگۆن هۆکاری ناوەڕۆکی یاداشتەکەیان بۆ ئەو بارودۆخە گەڕاندووەتەوە لە ناوچەکەدا هەیە.   دواجار شاندی کۆنگرێس کە سەردانی عێراقی کردبێت لە سەرەتای تشرینی دووەمدا بوو و ئێستاش ژمارەیەک شاندی کۆنگرێس لە وڵاتانی جیاوازی رۆژهەڵاتی ناوەڕاستدان.  لە ئێوارەی رۆژی هەینی ٢٧ - ١٢ - ٢٠١٩ چەند مووشەکێک ئاراستەی سەربازگەی کەی وەن لە کەرکووک کران، بەگوتەی بەرپرسێکی وەزارەتی بەرگریی ئەمریکاش '' پێنتاگۆن ''، لە هێرشەکەدا بەڵێندەرێکی ئەمریکی کوژرا و چوار سەربازیشیان برینداربوون.  لە کاردانەوەی ئەو هێرشەی کرایەسەر سەربازگەی کەی وەن، وەزارەتی بەرگریی ئەمریکا رایگەیاند، هێزەکانیان رۆژی یەکشەممە هێرشێکی ئاسمانیان بۆ سەر پێنج بنکەی کەتایبی حیزبوڵڵا لە سووریا و عێراق ئەنجامدا. بەپێی راگەیێندراوەکە، سێ لە بنکەکان لە عێراق و دوو بنکەکانی دیکەش لە سووریا بوونە، لەنێو بنکەکاندا کۆگای چەک هەبووە. هەروەها لەم بنکانەوە پلانی هێرشکردنەسەر بنکەی سەربازیی هاوپەیمانان لە عێراق داڕێژراوە.  رۆژی سێشەممە چەکدار و لایەنگرانی حەشدی شەعبی لە کاردانەوەی هێرشەکانی ئەمریکا بۆ سەر بنکە و بارەگاکانی حەشدی شەعبی کە نزیکەی ٣٠ کوژراو و ٥٠ برینداری لێکەوتەوە هەڵیانکوتایە سەر باڵیۆزخانەی ئەمریکا و داوایانکرد باڵیۆزخانەی ئەمریکا لە عێراق داخرێت، هاوکات درووشمی "مەرگ بۆ ئەمریکا" و چەندین درووشمی دیکەی دژ بە ئەمریکایان بەرزکردەوە.  لە رۆژی چوارشەممە و دوای دوو رۆژ گردبوونەوە و پەلاماردانی باڵیۆزخانەی ئەمریکا لە ناوچەی سەوزی بەغدا، هاوکات هۆشدارییەکانی سەرۆکی ئەمریکا و وەزیرانی دەرەوە و بەرگریی ئەمریکا و هاوکات گواستنەوەی ١٠٠ سەربازی ئەمریکی بە چەکی "کوشندەوە" بۆ باڵیۆزخانەکەیان لە بەغدا، دەستەی حەشدی شەعبی داوای لە ئەندام و لایەنگرانی کرد لەبەردەم باڵیۆزخانەکە بکشێنەوە.