دەنگۆی ئەوە هەیە، میرزا سلۆیان، بزنسمانێكی ئێزدی كە لە مۆسكۆ فرۆشگای گەورەی هەیە، خەرجیی گەورەكردنی پەرستگاكەی گرتبێتە ئەستۆ. سلۆیان لە ٢٠١٧ بە رادیۆی ئازادی ئەوروپای گوتبوو: "داهاتووی ئێزدییەكان لە ئەرمینیایە. بەڵام ئێستا ئامادە نییە پشتڕاستی بكاتەوە كە ئەو پارەی پەرستگاكەی دابێ.  چالاكڤانانی ئێزدی بە شانازییەوە باسی ئەوە دەكەن كە سلۆیان فرۆشگایەكی گەورەی لە مۆسكۆ بە ناوی "شنگال" كردووەتەوە. لە نزیك پەرستگاكەی ئاكنالیچیش پەیكەرێك بۆ بەرزڕاگرتنی یادی قوربانیانی كۆمەڵكوژیی ئێزدییەكان لە ٢٠١٤، دانراوە.  رۆمیك ئاڤدۆیان، دانیشتووی ناوچەیەكی نزیك لە ئاكنالیچ، بە رادیۆكە دەڵێ: "دڵمان بەم كارە زۆر خۆشە. ئەوە ساتێكی تایبەتە بۆ خەڵكی ئێمە. ئێمە ٧٤ جینۆسایدمان بەسەر هاتووە و ئێستاش ئەو پەرستگایە دەبینین". ئاكنالیچ ٣٥ كیلۆمەتر لە رۆژئاوای شاری یەریڤانی پایتەختی ئەرمینیاوە دوورە.  بەپێی سەرژمێریی ساڵی ٢٠١١، ئەرمینیا سێ ملیۆن دانیشتووی هەیە و لەو ژمارەیە لە نێوان ٣٠ بۆ ٥٠ هەزار كەسیان ئێزدین كە گەورەترین كەمینەی دانیشتووی ئەو وڵاتەن. پەرستگاكە لەسەر رووبەری ٤٠ هەزار مەتر چوارگۆشە دروستكراوە و خوێندنگایەكی ئایینی ئێزدییان و مۆزەخانەیەك لەخۆدەگرێ و ٢٥ مەتر بەرزە.   بەشی بچووكتری پەرستگاكە دوو ساڵ پێش هێرشی داعش بۆ سەر ناوچەی شنگال و كوشتار و رفاندنی ئێزدییەكان تەواوكراوە. ئەو بەشەی پەرستگاكە ناوی "زیارەت" بووە و بە هاریكاریی دارایی سلۆیان دروستكراوە. ئەوە یەكەمجار بوو لە قۆناغی دوای سۆڤیەتدا پەرستگایەك بۆ ئێزدییەكان دروستبكرێ، بەڵام هەر ئەوكات پلانی فراوانكردنی پەرستگاكە و دروستكردنی گەورەترین شوێنی ئایینی ئێزدییەكان دانرابوو.  پەرستگاكە ناوی "قوبا میرێ دێوانە"یە و بە گەورەترین پەرستگای ئێزدییان لە جیهاندا لەقەڵەم دەدرێ، هەرچەند پەرستگای لالش پیرۆزترین شوێنیی ئایینی ئێزدییەكانە. بەگوێرەی راپۆرتەكە ئێزدییەكانی رووسیا بۆ نزا و پاڕانەوە روویان لە پەرستگاكە كردووە، گەشتیارە ناشارەزاكانیش ئاگادار دەكرێنەوە كە نابێ بە پێڵاوەوە بچنە ناو شوێنە ئاینییەكەوە.  یەكێك لە ئێزدییەكانی رووسیا بە (رادیۆی ئازادی ئەوروپا) دەڵێ: "لە كۆتاییدا هەست بەوە دەكەین كە خەڵكی جیهان خەریكن دان بە ئێمەدا دەنێن، خەڵك وا خەریكە بە چاوێكی پۆزەتیڤەوە سەیری كولتووری ئێمە دەكەن. با هەموو كەسێك بزانن كە ئێستا پەرستگایەكی گەورە لە ئەرمینیا هەیە و باوەشی بۆ هەموو كەسێك كراوەیە".  رۆژی یەكشەممە ٢٩/٩/٢٠١٩ ئارارات میرزۆیان، جێگری یەكەمی سەرۆكوەزیرانی ئەرمینیا، لە بەیاننامەیەكدا رایگەیاند: "بەداخەوە ئێزدییەكانیش وەك ئەرمەنەكان لە مێژووی نوێی خۆیاندا بوون بە قوربانیی جینۆساید. رۆڵەكانی ئێزدی لە ساتەوەختە گرنگ و پاڵەوانانەكاندا لە تەنیشت برا ئەرمەنەكانیان بوون".  لەڕووی مێژووییەوە كۆمەڵگای ئێزدی لە باشوور و باكووری كوردستان دەژین. لە بیستەكانی سەدەی ١٩ ژمارەیەكی زۆر لە ئێزدییەكان لە ترسی كۆمەڵكوژیی سەردەمی ئیمراتۆریی عوسمانی رایانكردە ئەرمینیا. سەردەمانێك ٥٠٠ هەزار ئێزدی لە عێراق دەژیان، بەڵام ١٠٠ هەزار كەسیان عێراقیان جێهێشتووە، ژمارەیەكی كەمیان ئاوارەی ئەرمینیا بوونە و بەشێكی زۆر لەو ٣٦٠ هەزار ئێزدییەش كە لە عێراق ماون، لە ماڵ و حاڵی خۆیان هەڵكەنراون.   پەری ئیبراهیم، بەڕێوەبەری جێبەجێكار لە دامەزراوەی ئێزدییە ئازادەكان، بە راپۆرتەكە دەڵێ: "ئێمە وەك ئەرمەنەكان لە ماوەی هەڵمەتی سەركوتی ئیمراتۆریی عوسمانیدا ئازاری زۆرمان چەشت. ئەو كاتەی ئەرمەنەكان لەلایەن عوسمانییەكانەوە جینۆساید دەكران، زۆر لە ئەرمەنەكان لە نێوان ئێزدییەكاندا پەنایان گرت".  چالاكڤانە ئێزدییەكە جەخت لەوەش دەكاتەوە كە "ئێمە وەك كەمینەیەكی ئایینی لە رۆژهەڵاتی نێوەڕاست، هەندێك خەباتی هاوبەشمان هەبووە، لە ئێستا و لە رابردووشدا، ئەرمینیا پەناگەیەكی باش و ئارام بووە بۆ ئەو ئێزدییانەی هەڵاتوون".  موشیغ غولیان، یەكێك لە دیزاینەرانی پەرستگاكە ئاماژە بۆ ئەوە دەكات كە ئامانجی سەرەكییان ئەوە بوو رواڵەتێكی نوێ و دەوڵەمەند بە گەورەترین پەرستگای ئێزدییەكان لە جیهان بدەن، لە هەمانكاتیشدا وەفاداربن بە نەریت و كولتووری ئێزدییەكان. بەردی مەڕمەڕی گومبەزەكان لە ئێرانەوە هاتوون، ئەوەش جەخت لەسەر تایبەتمەندیی رۆژهەڵاتی و غەیرەئەرمەنیی بینایەكە دەكات، بۆ ئەوەش پشتیان بە توخمی وەك خۆر و تاووس بەستووە كە لە نێوان رەمزە ئاینییەكانی ئێزدییەكاندا پێگەی تایبەت و باڵایان هەیە.  پەرستگاكە حەوت گومبەزی هەیە، ئەوەش وەك سیمبوڵێك بۆ بیروباوەڕی ئێزدییەكان كە خوا جیهانی رادەستی حەوت فریشتە كردووە. ئارتاك غولیان، یەكێك لە بەناوبانگترین ئەندازیارانی شوێنە ئاینییەكانی ئەرمینیا كە دیزاینی پەرستگاكەی كردووە، دەڵێت: "بۆ دیكۆری دەرەوە و ناوەوەی پەرستگاكە سوود لە شتانێك وەرگیراوە كە سیمبوڵی تیشكەكانی خۆرن، چونكە خۆر گرنگترین سیمبوڵی ئایینی ئێزدییە. لەبن میچی پەرستگاكەش كۆمەڵێك گڵۆپ لەسەر شێوەی خۆر دانراون.  ئارتاك غولیان، یەكێك لە بەناوبانگترین ئەندازیارانی شوێنە ئاینییەكانی ئەرمینیا، دیزاینی پەرستگای "قوبا میرێ دێوانە"ی كردووە. غولیان بەم دواییە كەنیسەیەكیشی لە ئەرمینیا تەواو كردووە و چەند كەنیسەی دیكەشی لە رووسیا و ئوردن دیزاین كردووە. موشیغ غولیان كە لەگەڵ ئارتاك غولیان كاردەكات، بە راپۆرتەكەی راگەیاندووە كە بۆ دیزاینی ئەو پەرستگایە ئیلهام لە دیزاینی پەرستگای لالش وەرگیراوە.