بەشداربوونی نێچیرڤان بارزانی، سەرۆکی هەرێمی کوردستان جۆش و خرۆشی زیاتری دایە مەراسیمەکە، لەم هەفتەیەدا نێچیرڤان بارزانی دوو جار داوای لە یەکێتی و پارتی کرد کە دەستی حیزب لەناو پێشمەرگە دووربخەنەوە.  نێچیرڤان بارزانی، سەرۆکی هەرێمی کوردستان لە رێوڕەسمی دەرچووانی خولی ٢٧ ـی بنەڕەتی ئەکادیمیای سەربازیی زاخۆدا گوتارێکی پێشکێشکرد و رایگەیاند، "وەک داخوازییەکی خەڵکی هەرێمی کوردستان، وەک پێویستییەکی نیشتمانی، وەک ئەرکی یاسایی خۆم، داوا لە پارتی دیموکراتی کوردستان و یەکێتی نیشتمانیی کوردستان دەکەم دەستێوەردانی حیزبی لە کاروباری پێشمەرگە رابگرن و بەبێ پەشیمانبوون و بەبێ دوودڵی، ئەم دەستێوەردانە بەکۆتا بهێنن. "  سەربەست لەزگین، بریکاری وەزارەتی پێشمەرگە لەبارەی گوتەکانی سەرۆکی هەرێمی کوردستانەوە دەڵێت، "هیچ رێگەیەکی دیکەمان نییە تەنیا ئێمە بتوانین هەرێمی کوردستان بپارێزێن لە هەموو مەترسییەک، پێویستە ئێمە هێزی پێشمەرگە یەکبخەین، ئەوە داوکاری هەموومانە و جەنابی سەرۆکی هەرێمی کوردستان خۆیشی جێگری سەرۆکی پارتییە، پەیامی ئەو پەیامی گەلی کوردستان و خەڵکی کوردستانە، ئێمە هەموومان پشگیری لێ دەکەین و پارتی دیموکراتی کوردستانیش پشتگیری لێ دەکات. "   لە مەراسیمەکەدا ١٥ بڕگەی جیا جیا پێشکێشکران، کەسوکاری دەرچووانیش بە گریانی خۆشییەوە پێشوازییان لە رۆڵەکانیان دەکرد. دایکی قوتابییەکی بەشداربووی خولە سەربازییەکە دەڵێت، "سەرەتا پیرۆزبایی لە کاک نێچیرڤان دەکەم، پیرۆزبایی لە هەمووان دەکەم، ئەوە هەستێکی خۆشە. "  محەممەد رەئووف، دەرچوویەکی خولە سەربازییەکەیە و بە رووداوی گوت، "تاوەکو ئێمە لە ژیاندا مابین، ئیشاڵڵا هەوڵدەدەین خزمەتێکی تەواو بە کوردستان بکەین تاوەکو دڵۆپێک خوێن لە گیانمان مابێت. "  ئەکادیمیای سەربازیی زاخۆ لە ساڵی ١٩٩٦ دامەزراوە، تاوەکو ئێستا هەشت هەزار ئەفسەر مەشق و راهێنانی سەربازییان لەوێ تەواو کردووە، لەم گەڕەشدا ٤٩٩ ئەفسەر پلەی ملازم وەردەگرن.