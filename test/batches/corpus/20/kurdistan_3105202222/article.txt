عومەر محەممەدئەمین، دانیشتووی گەڕەکی قەڵاتی نوێیە و دەڵێت، "گەڕەکەکە لە ساڵی ٢٠٠٦ ـەوە ئاوەدانکراوەتەوە، بەڵام لە ساڵی ٢٠٠٨ ـەوە کێشەی کەمئاویمان هەیە، بەتایبەت ساڵانە لە وەرزی هاوین ئاوی گەڕەکەکەمان کەمدەبێتەوە، دوای چارەسەرکردنی کێشەکەمان کردووە و دەڵێن: بەسەرچاو. لە پێنج رۆژدا تەنیا کاژێرێک و ٢٠ خولەک ئاو هەیە، هەفتانە دووجار ئاو دەکڕین. "  ئەو هاونیشتمانییە گوتیشی، "لە وەرزی هاویندا تانکەری ئاومان دەستناکەوێت، گەڕەکی قەڵاتی نوێ ٦٠٠ ماڵە و هەمووی کێشەی ئاوی هەیە، بەهۆی بێئاوییەوە خانووەکانمان نافرۆشرێن. "  حاجی شیرەیی، دانیشتوویەکی دیکەی گەڕەکی قەڵاتی نوێیە، ئەو میوانی بەرنامەی بەرپرسیار بوو و باسی لەوە کرد، " ٦٠٠ ماڵ لەسەر حەوزێکی ئاوە، حەوزەکە تەنیا بیرێکی هەیە و پڕ نابێت، چونکە ٩ شوێن سوودی لێوەردەگرن، ئاوێکی کەم دەگاتە حەوزەکە، لە زستان بە شەش کاژێر و لە هاویندا بە ١٠ کاژێر پڕ دەبێت. "  ئەو هاونیشتمانییە هەروەها ئاماژەی بەوەش کرد، "هەفتەی دووجار ئاو دەکڕین، لە هاویندا بارودۆخمان زۆر خراپە، خانووم بە زیاتر لە ٥٠ هەزار دۆلار کڕیووە، بەڵام لەبەر بێئاوی دەمەوێت بیفرۆشم، بەهۆی خراپی تۆڕی ئاوەکەوە، هەندێک شوێن لە  زستانیش ئاویان پێناگات، داواکارین بۆرییەک لە ئاوی ئیفراز بخەنە سەر حەوزی ئاوەکە. "  ئەحمەد گەردی، بەڕێوەبەری ئاو و ئاوەڕۆی بنەسڵاوە لە بەرنامەی بەرپرسیاری تۆڕی میدیایی رووداو گوتی، "بیر و حەوز لە گەڕەکی قەڵاتی نوێ هەیە، بەڵام وەکو پێویست نییە، حەوزەکە لە زستان پێنچ کاژێر ئاوی بۆ دەچێت، بەڵام لە هاوین سێ کاژێرە، گەڕەکی قەڵاتی نوێ زیاتر لە دوو هەزار و ٥٠٠ ماڵە، ١٢ بیری ئاویان هەیە، پێنچ بیرمان دووبارە لێداوەتەوە، چونکە لە رابردوودا لە ٣٠٠ مەتر ئاو هەبوو، ئێستا لە ٤٥٠ مەتر بیر لێدەدەین، بەڵام ئاو نییە. "  ئەو بەڕێوەبەرەی ئاوی بنەسڵاوە باسی لەوەش کرد، "پێویستە حکومەت واز لە ئاوی ژێر زەویی بهێنێت، چونکە کۆتایی هاتووە، ئەگەر ئیفراز چوار دروستبکرێت، کێشەی بێئاوی چارەسەر دەبێت، ١٧٠ ماڵمان ئاگادار کردووەتەوە کە دوو بۆری ئاویان هەیە بۆ ئەوەی یەکێکیان ببڕن. "