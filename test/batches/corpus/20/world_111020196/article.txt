مارک ئێسپەر، وەزیری بەرگریی ئەمریکا لە کۆنفرانسێکی رۆژنامەڤانیدا رایگەیاند، هانی تورکیا دەدەین ئەم ئۆپەراسیۆنە بووەستێنێت و لەگەڵ ئێمەدا پێکەوە بە جیدی کار بکەن بۆ رەواندنەوەی نیگەرانییە ئەمنییەکانیان لەڕێگەی پێشبردنی ناوچەی ئارام بەدرێژایی سنوورەکان.  وەزیری بەرگریی ئەمریکا لەبارەی ئۆپەراسیۆنی تورکیا بۆ سەر رۆژئاوای کوردستان دەڵێت "ئەم ئۆپەراسیۆنە هێزەکانی سووریای دیموکرات کە هاوبەشی ئێمەن دەخاتە رەوشێکەوە کە زیانیان پێدەگەیێنێت و هەڕەشە لە ئاسایشی کەمپەکانی داعش دەکات و ناوچەکە بەرەو ناسەقامگیری زیاتر دەبات. هەر لەسەر ئاستی سەرۆکەوە تاوەکو خوارتر، ئێمە لەگەڵ تورکەکان سەبارەت بەو بابەتە گفتوگۆمان کردووە".   وەزیری بەرگریی ئەمریکا بە تەلەفۆن قسەی لەگەڵ وەزیری بەرگریی تورکیا کردووە و دەڵێت "من دوێنێ لەگەڵ وەزیری بەرگریی تورکیا بە تەلەفۆن قسەم کرد و دژایەتیی تووندی خۆمان بۆ کردەوەکانی تورکەکان دەربڕیوە و پێشمگوت کە ئەو کارانە زیان بە پەیوەندییە دوو قۆڵییەکانمان دەگەیێنن".  لە بەشێکی دیکەی کۆنگرە رۆژنامەڤانییەکەدا وەزیری بەرگری ئەمریکا دەڵێت "سوپا سالارەکەشمان بەهەمان شێوە لەگەڵ هاوتا تورکەکەی لەپەیوەندیدا بووە. هەر وەک ئێمە پێشتر باسمانکرد، کاتێك کە تورکیا ئێمەی لە ئەگەری ئەنجامدانی ئۆپەراسیۆنی سەربازی ئاگادارکردەوە، ئێمە ژمارەیەکی کەم لە سەربازەکانمان کە بریتیبوون لە ٥٠ سەرباز لە یەکەی تایبەت لە ناوچەی ئۆپەراسیۆنەکە گواستەوە. ئەو بڕیارە بۆ ئەوە بوو کە دڵنیابینەوە لەوەی کە سەربازە ئەمریکییەکان نەکەونە نێو ناوچەی شەڕی نێوان هێزەکانی تورکیا و هێزە کوردییەکان. ئاسایشی سەربازەکانمان کاری لەپێشینەی ئێمە دەمێنێتەوە و ئێمە هێزی زیاتر لە ناوچەکەدا جێگۆڕکێ پێدەکەین تاوەکو هاوکاری هێزەکانی پاراستن بکەن".  مارک ئێسپەر دووپاتیدەکاتەوە کە ئەوان پشتیان لە هێزە کوردییەکان نەکردووە و راشیدەگەیێنێت "بەڕوونی بڵێم، ئێمە پشت لە هێزە کوردییە هاوبەشەکانمان ناکەین و هێزە ئەمریکییەکان لەگەڵ ئەواندا لە بەشەکانی دیکەی سووریا دەمێننەوە. ئەنجامدانی ئەو کارە لەلایەن سەرۆک ئەردۆغان بە کۆنترۆڵکردنی باکووری سووریا، ئەمریکای خستووەتە رەوشێكی قورسەوە ئەوەش بە لەبەرچاوگرتنی ئەو پەیوەندییەی کە ئێمە لەگەڵ تورکیا وەک هاوپەیمانی ناتۆ کە پێکەوە شەڕمان کردووە. هێزەکانی سووریای دیموکرات کە هاوکاری ئێمەی کردووە لە تێکشکاندنی خیلافەتی داعش و هەروەها پاراستنی ئاسایشی سەربازە ئەمریکییەکان. ئێمە هانی تورکیا دەدەین ئەم ئۆپەراسیۆنەی بوەستێنێت و لەگەڵ ئێمەدا پێکەوە بە جیدی کار بکەین بۆ رەواندنەوەی نیگەرانییە ئەمنییەکانیان لەڕێگەی پێشبردنی ناوچەی ئارام بەدرێژایی سنوورەکان".  وەزیری بەرگریی ئەمریکا ئاماژە بەوەش دەدات "ئێمە لە هاوئاهەنگی نزیک لەگەڵ هێزەکانی سووریای دیموکرات دەمێنینەوە کە هاوکاری ئێمەیان کردووە لە تێکشکاندنی خیلافەتی داعش، بەڵام من سەربازە ئەمریکییەکانمان ناخەمە نێو قەیرانێکی دوورودرێژی نێوان تورک و کورددا، چونکە ئەوە هۆکاری بوونمان لەسووریادا نییە. بەردەوامدەبین لە کارکردن لەگەڵ ٨٠ وڵاتە ئەندامەکەی هاوپەیمانی دژ بە داعش و هەروەها هێزەکانی سووریای دیموکرات تاوەکو دڵنیابین لە تێکشکاندنی داعش".