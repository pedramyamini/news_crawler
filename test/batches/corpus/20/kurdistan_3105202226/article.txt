ئایدن مەعرووف، وەزیری هەرێم بۆ کاروباری پێکهاتەکان لە حکومەتی هەرێمی کوردستان باسی لەوە کرد، "هەموو لایەک هاوڕابوون لەسەر ئەوەی کە گرنگە بۆ پێکهاتەکان بەشداریکردنیان بەشێوەیەکی کارا و ئەکتیڤ کە بە سیستمی یەک بازنەیی بێت. هەروەها هاوڕابوون لەسەر ئەوەی هەر گۆڕانکارییەک تایبەت بە پێکهاتە و کۆتاکان دەکرێت، بۆچوونی پێکهاتەکان وەربگیردرێت. "   لە ١١١ کورسییەکەی پەرلەمانی کوردستان ١١ کورسی بۆ تورکمان، کلدان، سریان، ئاشوور و ئەرمەنەکانە، بەڵام داوای کورسی زیاتر دەکەن و نوێنەرانی کوردانی ئێزدی و کاکەییش پێیانوایە پێویستە ئەوانیش کۆتایان هەبێت.   فەرهاد کاکەیی، مامۆستای زانکۆ دەڵێت، "من لەگەڵ ئەوەم لە ١١ کورسییەوە ببێت بە ٢٠ کورسی. ئەم فرەڕەنگیە لە کوردستاندا، کوردستان جوان دەکات ناشرینی ناکات و لایەنە سیاسییەکانیش جوان دەکات. "   ئەکاد موراد، جێگری سەرۆکی یەکێتی ئەدیبانی سریانی گوتی، "زۆربەی هاونیشتمانیانی تورکمان و کریستیانی هەرێمی کوردستان لە پایتەخت دەژین. زیاتر سەرقاڵی بازرگانین و کەمتر لەسەر سیاسەت دەدوێن، بەڵام ئەو کەمەشیان کە رای خۆیان دەردەبڕن، داوا دەکەن نوێنەرانیان زیاتر پاڵپشتیان بن. "   جیمس یەلدە، دووکاندارە و دەڵێت، "بە ژمارەی کورسییەکان نییە، گرنگ ئەوەیە کار بۆ میللەتەکەی خۆیان بکەن، ئێمە وەکو مەسیحییەکان زیاتر چاو لەوە دەکەین نوێنەرەکانمان کاری زیاتر بکەن. "    جگە لە یاسای هەڵبژاردن و کۆمیسیۆن، فراکسیۆنە سەرەکییەکانی پەرلەمانی کوردستان تێبینی جیاوازیشیان لەسەر رۆڵی پێکهاتەکان لە کۆمیسیۆن و ژمارەی کورسییەکانیان هەیە.