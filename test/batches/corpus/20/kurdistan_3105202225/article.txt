عەمید محەممەد تەپەدێیی، فەرماندەی لیوای ٢٢ ـی سەر بە یەکەی ٧٠ ـی پێشمەرگە بە رووداوی راگەیاند، "ئێوارەی ئەمڕۆ لەکاتێکدا ئەفسەرێکمان بە پلەی رائید بە ناوی یەعقووب جەوهەر لەگەڵ یوسفی کوڕی کە پێشمەرگەیە، بە بازگەی لەیلاندا تێپەڕیون، تووشی دەمەقاڵێ بوون لەگەڵ سەربازانی بازگەکەدا و تەقەیان لێکراوە و یووسف بە گوللەیەک برینداربووە. "   لەبارەی چۆنیێتیی روودانی رووداوەکە، عەمید محەممەد تەپەدێیی دەڵێ: کاتێک ئەفسەر و پێشمەرگەکە بە بازگەکەدا تێپەڕیون، داوای ناسنامە و پشکنینیان لێکراوە، ئەوانیش قبووڵیان نەکردووە، بەهۆیەوە دەمەقاڵە دروستبووە و پێشمەرگەکان تەقەیان کردووە و رۆیشتوون، سەربازەکانیش لەدواوە تەقەیان لێکردوون و گوللەیەک بەر پشتی یووسف کەوتووە.  یوسف یەعقووب جەوهەر، پێشمەرگەی لیوای ٢٢ ـی یەکەی ٧٠ ـی وەزارەتی پێشمەرگەیە و گوللەکە بەر پشتی کەوتووە و ئێستا گەیێندراوەتە نەخۆشخانەکانی سلێمانی. عەمید محەممەد تەپەدێیی گوتی، "تەندروستی جێگیرە. "