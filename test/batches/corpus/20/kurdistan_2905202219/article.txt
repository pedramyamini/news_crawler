رۆژی یەکشەممە، ٢٩ - ٥ - ٢٠٢٢، جەمیل هەورامی، سەرۆكی كۆمەڵەی پێشمەرگە دێرینەكانی كوردستان و ئەندامی پێشووی سەرکردایەتی یەکێتی نیشتمانی کوردستان لەبارەی دیداری یەکێتییەوە کە ٢٨ی ئەم مانگە دەستی بەکارەکانی کردووە رەتیکردەوە بەهۆی بۆچوونی جیاوازەوە نەچووبێتە هەموو دانیشتنەکانی دیداری یەکێتی و دەڵێت: "کەمێک ناساخ بووم، بۆیە لە بەشێکی بەشداربووم، لە دانیشتنەکانی بەیانیی تاوەکو کاژێر دووی پاشنیوەڕۆ بەشداریمکرد، بەڵام چاوم باش نەبوو بۆیە رۆیشتمەوە، هیچ هۆکارێک نەبوو کە بەشداریی تەواوی دیدارم نەکرد. "  سەبارەت بەو قسانەی دەکرێن لەوەی دیداری یەکێتی بکرێت بە ساڵانە، گوتی" هێشتا دیارنییە ببێتە ساڵانە، بەڵام هەندێک برادەر لەگەڵ ئەوەدان بکرێتە ساڵانە، ئیدی دواتر بڕیاری لێدەدرێت، بەڵام بەگشتی دیداری یەکێتی پێویست بوو، چونکە کۆنگرەی چوارەم کە لەساڵی ٢٠١٩ بەسترا زۆر پەلەپڕوسکێی تێدا کرا و دیراسەی بارودۆخی یەکێتی و پەیڕەوی ناوخۆ و بەرنامەی ئایندە وەکو پێویست گفتوگۆ نەکرا، کە ئەمە پێویست بوو بکرێت، زیاتر هەڵبژاردنی سەرکردایەتی و دواتریش هاوسەرۆکی بوو کە بڕیاردرا بکرێت بە هاوسەرۆکی و دوو کەس حیزب بەڕێوەببەن. "  ئەو سەرکردەیەی یەکێتی نیشتمانی کوردستان سەبارەت بە سیستمی هاوسەرۆکی دەڵێت "هاوسەرۆکی لەم ناوچەیەی ئێمە و هەرێمی کوردستان بەتایبەت ئەزموونێکە سوودی نییە، ئەزموونە لە ئەڵمانیا و لە نێو حیزبەکانی سەر بە پەکەکە هەیە و ئەوە زیاتر لای ئەوان بۆ پرسی جێندەرییە بۆ ئەوەی هاوسەنگی لەنێوان پیاو و ئافرەت بپارێزن و ئافرەت هاوشانی پیاو خەبات بکات و لە پرسەکانی کار و خەباتی سیاسی بەتایبەت دوانەکەوێت، بەڵام لای ئێمە سەرکەوتوو نەبوو، ناکرێت دوو کەس لە سنووری یەک حیزبدا هەمان هێز و دەسەڵاتیان هەبێت، بۆیە سیستەمی هاوسەرۆکی بۆ حیزبەکانی هەرێمی کوردستان باش نییە، ئەگەر هەشبێت، دەبێت یەکێکیان ئافرەت بێت بۆ ئەوەی ژنان هاوشانی پیاوان بەشداریی سیاسیی بکەن و لەدەسەڵاتدا بێت. "  جەمیل هەورامی، سەرۆكی كۆمەڵەی پێشمەرگە دێرینەكانی كوردستان، لەبارەی ئەو بابەتانەی دیداری یەکێتی باسیاندەکات روونیکردەوە: "لەکاتی کۆنگرە هیچ گفتوگۆ نەکرا، دوای ١٢ ساڵ بوو بەسەر دوایین کۆنگرە، لەو ماوەیەدا مام جەلال نەخۆش کەوت و دواتر کۆچی دوایی کرد، هەروەها شەڕی داعش هەبوو، گرووپێک لەگەڵ کاک بەرهەم بەناوی هاوپەیمانییەوە دیموکراسی جیابوونەوە و دوای هاتنەوە، ئەو رووداوانە وایکرد دۆخی کۆنگرەکە پەلەی لێبکرێت و زۆر گفتوگۆ نەکرێت، ئیتر بڕیاریان دا ئەو ١٢٦ کەسەی بۆ سەرکردایەتی یەکێتی هەڵبژێردران ئەوان پەیڕەوی یەکێتی بنووسنەوە، ئەمەش باش نەبوو. دیارە دیداری یەکێتی هەموو کێشەکانی یەکێتی چارەسەر ناکات، بەڵام چارەسەری بەشی زۆریان دەکات تا کۆنگرەیەکی دیکە. "  هەروەها رەتیدەکاتەوە دیداری یەکێتی کە کارەکانی لە سلێمانی دەستیپێکردووە و بڕیارە چوار رۆژ بخایەنێت ژمارەی سەرکردایەتی و ئەندامانی مەکتەبی سیاسیی تێدا دەستکاری بکرێت و دەڵێت: "دیدار بڕیار لەسەر ئەندامانی مەکتەبی سیاسی و سەرکرایەتی یەکێتی نادات، بەڵکو دیدار بۆ چارەسەرکردنی کێشە هەڵپەسێردراوەکانە و کاروبارەکان رێکدەخاتەوە، بەنموونە یەکێتی چۆن هەڵسوکەوت بەرامبەر بە گەنجان بکات، رای چۆنە لەبارەی حوکمڕانی، پەرلەمان، بۆ سیاسەت و پەیوەندییەکانی لەگەڵ حیزبەکان و بۆ ئەو دۆخە نێودەوڵەتییەی ئێستا هاتووەتە ئاراوە، بۆ ئەو کێشانەی لەنێوان ئێمە و عێراقدا هەیە، هەموو ئەوانەش لێژنەیان بۆ دروستکراوە، لێژنەی پێشمەرگە بە جیا، لێژنەی رێکخستن بەجیا، لێژنەی دارایی و ئیدی لێژنەی دیکە کە هەموو لێژنەکانی کاری خۆیان دەکەن و دەیکەنە راپۆرتێک و بڕیاری لەبارەوە دەدرێت. "  روونیشیدەکاتەوە لە دیداری یەکێتی لێژنەکان راپۆرتی خۆیان دەنووسنەوە و دواتر کۆبوونەوەی سەرکردایەتی دەکرێت بڕیاردەدن، ئیترە دوای دیدارەکە سەرکردایەتی کۆدەبێتەوە و بڕیار دەدات. "  جەمیل هەورامی پێیوایە  دۆخی هەرێمی کوردستان و ناوچەکە بۆ بەستنی کۆنگرە تەواو لەبار نییە و ئەگەری هەیە کۆنگرەی پێنجەمی یەکێتی لەدوای دیدار نەکرێت و دەڵێت: "دۆخی ناوچەکە و ناوخۆی هەرێمی کوردستان لەبار نییە، کێشە ناوخۆییەکان و کێشەکانمان لەگەڵ بەغدا و شەڕی پەکەکە و ئەو کێشانەی دیکە لە وەزعی دارایی و بێکاری و چەندین گرفتی دیکە هەیە، بەستنی کۆنگرە دەبێت لێکۆڵینەوەی بۆ بکرێت، ئەوەتا پارتیش ئەوە چەندین ساڵە بەسەر کۆنگرەیاندا تێپەڕیوە و بڕیاری داوە کۆنگرە بکات ئیدی دیارنییە دەیکات یان نا، بزووتنەوەی گۆڕانیش ماوەیەکی زۆر بەسەر کۆنگرەیان تێپەڕیوە و بەبەرنامەیەکەوە چوونەتە نێو حکومەت بەحیساب چاکسازی بکەن و نەیانکرد، ئیدی کاک عومەری سەیدی عەلی و برادەرانی دەستیانلەکارکێشاوەتەوە، بۆیە لەم دۆخە ناسەقامگیرەی هەیە ئاسان نییە کۆنگرە بکرێت".  سەبارەت بەو گۆڕانکارییانەشی کە لەدوای دیداری یەکێتییەوە دێتە دی، جەمیل هەورامی، سەرۆكی كۆمەڵەی پێشمەرگە دێرینەكانی كوردستان، دەڵێت: "ئومێد دەکەم دۆخی یەکێتی باش بێتەوە، کەرەستەکان هەمان کەرەستەن، بەڵام پێویستە پێداچوونەوە بە زهنییەتیاندا بکەنەوە و بە عەقڵییەتی کارکردندا، پێداچوونەوەش بەوە بکەن و دۆخی یەکێتی هەڵسەنگێنن بزانن ئێمە بۆ وامان لێهات، ئێمە حیزبێک بووین لە پێش راپەڕین و لە راپەڕینیشدا بەهێزترین حیزب بووین، بۆیە پێویستە رابردوو لەبیر نەکرێت کە چی کێشە و ناکۆکیی هەبووە و لەمەودوا یەکڕیزی و تەبایی هەبێت و یەکێتی خۆمان بپارێزین. "  لەبارەی چارەنووسی لاهور شێخ جەنگی هاوسەرۆکی پێشووی یەکێتی نیشتمانی کوردستانەوە کە لە کۆنگرەی چوارەمی ئەو حیزبە بوو بە هاوسەرۆک و دوای رووداوەکانی ٨ی تەمموزی ٢٠٢١ ەوە لە ریزەکانی یەکێتی دوورخرایەوە، جەمیل هەورامی گوتی: "کاک لاهوور  لەماڵەوە دانیشتووە و خۆی دەڵێت یەکێتییە و یەكێتی جێناهێڵیت، ئیتر نازانم برادەرانی یەکێتی پێداچوونەوە بە بڕیارەکانیان دەکەنەوە یان نا ئەوە دەگەڕێتەوە بۆ سەرکردایەتی. "  رۆژی ٨ی تەمموزی ٢٠٢١ کێشە نێوخۆییەکانی یەکێتی نیشتمانی کوردستان لەنێوان لاهوور شێخ جەنگی و بافڵ تالەبانی تەقینەوە، دوای ئەوەی گۆڕانکارییەکان لەنێو دەزگا ئەمنییەکان دەستیانپێکرد و دواتر لاهوور شێخ جەنگی بە ژەهرخواردکردنی بافڵ تاڵەبانی تۆمەتبارکرا و دواتر لە حیزبەکە دوورخرایەوە و بافڵ تاڵەبانی دەستی بە ژمارەیەک گۆڕانکاریی کرد و چەندین تۆمەت درانە پاڵ لاهوور شیخ جەنگی کە لەزیاتر لە بۆنەیەکدا ئەمەی دوایی رەتیکردنەوە.  دیداری یەکێتی دەستپێشخەرییەک یان داهێنانێکی قوباد تاڵەبانییە و لە کۆبوونەوەی مانگی ١٢ ـی ساڵی ٢٠٢١ دا و لە کۆبوونەوەی مەکتەبی سیاسی گوتی: "ئێمە کۆنگرەمان کرد، بەڵام نەگەیشتینە ئەو ئامانجەی کە دەبوو بە دەستی بهێنین.. بۆیە باشتر وایە دیدارێک رێکبخەین بۆ ئەوەی بزانین خەڵک و لایەنگرانی خۆمان چ داواکارییەکیان هەیە".  رۆژی ٠٩ - ١٢ - ٢٠٢١ بە واژۆی بافڵ جەلال تاڵەبانی بڕیاردرا دیداری یەکێتی رێکبخرێت؛ لەو کۆبوونەوەیەدا قوباد تاڵەبانی کرایە سەرپەرشتیاری گشتی دیداری یەکێتی.  دوای کێشەکانی نێوخۆی یەکێتی نیشتمانی کوردستان لەنێوان هاوسەرۆکانی حیزبەکە و دوورخستنەوەی لاهوور شێخ جەنگی لە هاوسەرۆکایەتی، ئێستا ئەو حیزبە دەیەوێت لە دیداری یەکێتییدا گفتوگۆ سەبارەت بە کار و سیاسەتی داهاتووی بکات.  پێشتر یەکێتی لەڕێگەی چەندین کۆنفرانسەوە ئامادەکارییان بۆ ئەو دیدارە کردبوو؛ بۆ ئەو مەبەستەش لە (هەولێر - سلێمانی - دهۆک - کەرکووک - هەڵەبجە - گەرمیان - راپەڕین و بەغدا) دیداری یەکێتی بەڕێوەچوو.  ئامادەکارییەکانیش لە رێگەی ١٢ لیژنەوە کراوە کە بریتین لە (لیژنەی راگەیاندن - لیژنەی ئابووری و دارایی و بەڕێوەبردن - لیژنەی ژنان - لیژنەی دەستوور و سیستمی سیاسیی هەرێمی کوردستان - لیژنەی ناوچە دابڕێندراوەکان و ئاسایشی نیشتمانی - لیژنەی سیاسەتی کولتووری (ئایین، رۆشنبریی و هونەری) - لیژنەی کاری رێکخراوەیی و جەماوەری - لیژنەی پەروەردە و خوێندنی باڵا - لیژنەی تەندروستی و کۆمەڵایەتی و ژینگە - لیژنەی پەیوەندییەکان - لیژنەی لاوان و گەنجان و لیژنەی پەروەردە و حیزبی).  بەپێی پەیڕەوی ناوخۆی یەکێتی، کۆنگرە دەسەڵاتی گۆڕینی هەموو پەیڕەوی ناوخۆی هەیە و پلنیۆمیش دەسەڵاتی گۆڕینی یەک لەسەر سێی پەیڕەوی هەیە، بەڵام بەشێکی یەکێتییەکان باس لەوە دەکەن، ئەم دیدارە درێژخایەن و پڕ بەشدارە، دەتوانێت لەنێوان کۆنگرە و پلینیۆم بێت و گۆڕانکاریی بێنێتەدی.