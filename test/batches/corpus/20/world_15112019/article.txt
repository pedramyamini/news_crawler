لیندزی گراهام، سیناتۆری دیاری کۆمارییەکان لە کۆبوونەوەی دۆناڵد ترەمپ و رەجەب تەیب ئەردۆغان بەشدار بوو. لەوبارەوە رایگەیاند: "سەرۆکی تورکیا ڤیدیۆیەکی سەبارەت بە مێژووی هێرشە تیرۆریستییەکانی پەکەکە و هەبوونی پەیوەندی لەنێوان هەندێک سەرکردەی یەپەگە و پەکەکە نیشاندام. منیش پێم گوت، من لێرەنیم تاوەکو باس لە مێژوو بکەم".  گراهام گوتی: "بە ئەردۆغانم گوت، من دەزانم کە تۆ نیگەرانی ئەمنی شەرعیت هەیە سەبارەت بە هێزە چەکدارەکان لەسەر سنوورەکەت، بەڵام دەتەوێت منیش بە ڤیدیۆ نیشانتبدەم کە هێزەکانی تۆ چیان بە کورد کردووە؟ "  ئەو سیناتۆرەی کۆمارییەکان ئاماژەی بەوەشدا کە ئەردۆغان گوتوویەتی، ئەوان قوربانی گەورەیان لەشەڕی دژ بە داعش داوە، ئەمەش ئەوی نیگەرانکردووە، چونکە بەگوتەی گراهام، ئەوەی قوربانی لە شەڕی دژ بە داعش داوە کورد و هەسەدەبوونە، نەک تورکیا.  رۆژی چوارشەممە ١٣ - ١١ - ٢٠١٩ رەجەب تەییب ئەردۆغان سەرۆککۆماری تورکیا لە کۆشکی سپی لەگەڵ دۆناڵد ترەمپ سەرۆکی ئەمریکا کۆبووەوە. لە کۆبوونەوەکەدا چەندین سیناتۆری دیکەی ئەمریکی بەشداربوون و نیگەرانی خۆیان لەبارەی هێرشەکەی تورکیا بۆ رۆژئاوای کوردستان گەیاندە ئەردۆغان.  دەقی قسەکانی لیندزی گراهام، سیناتۆری دیاری کۆمارییەکان:  "وەڵامەکە هەرگیز ئەوە نەبووە کە تورکیا سووریا داگیربکات. بۆیە ئەو ڤیدیۆیەکی سەبارەت بە مێژووی هێرشە تیرۆریستییەکانی پەکەکە و هەبوونی پەیوەندی لەنێوان هەندێک سەرکردەی یەپەگە و پەکەکە نیشاندام. منیش پێم گوت، من لێرەنیم تاوەکو باس لە مێژوو بکەم، من دەزانم کە تۆ نیگەرانی ئەمنی شەرعیت هەیە سەبارەت بە هێزە چەکدارەکان لەسەر سنوورەکەت، بەڵام دەتەوێت منیش بە ڤیدیۆ نیشانتبدەم کە هێزەکانی تۆ چیان بە کورد کردووە؟ بۆیە من زۆر تووند بووم و گوتم: تۆ لە سەر سنوورەکانت کێشەت لەگەڵ یەپەگە هەیە، من ئەمە وەک نیگەرانییەکی شەرعی سەیری دەکەم، بەڵام ئەمانەش ئەو خەڵکانەن کە هاوکاری ئێمەبوون لە تێکشکاندنی داعش، سەرۆک ئەردۆغان گوتی، تورکیا قوربانییەکی زۆریداوە لە شەڕی دژ بە داعش، من بەمە پەست بووم، چونکە ئەوە کورد و هەسەدەبوون بۆ تێکشکاندنی داعش ١٠٠٠٠ کوژراو و برینداریاندا".