لە پێشەکیی راپۆرتەکەدا هاتووە، دەستووری عێراق ئایینی ئیسلامی وەک ئایینی فەرمی ناساندووە و ئاماژە بەوە دەکات کە نابێت هیچ یاسایەک لە وڵاتدا دەربچێت پێچەوانەی بنەماکانی ئایینی ئیسلام بێت؛ هەروەها دەستوور ئاماژە بە ئازادیی ئایین و پراکتیزەکردنی بۆ هەموو تاکەکان دەکات، لەوانەش موسڵمان، کریستیان، ئێزدی و سابیئەی مەندانی، بەڵام بە روونی ئاماژەی بە شوێنکەوتووانی ئایینەکانی دیکە و بێباوەڕان نەکردووە.   لە بەشێکی دیکەی پێشەکیی راپۆرتەکەدا هاتووە: "سنووردارکردنی ئازادیی ئاین لە دەرەوەی ناوچەکانی ژێر دەسەڵاتی حکومەتی هەرێمی کوردستان بە بەربڵاوی ماوەتەوە. بە گوێرەی کەسایەتییە ئایینیەکان و نوێنەرانی رێکخراوە ناحکومییەکان، هێزە ئەمنییەکانی عێراق تووندوتیژییان بەرامبەر ئەندامانی گرووپە کەمینەکان ئەنجامداوە و ترساندوویانن. "  لە راپۆرتەکەدا ئەوەش هاتووە، "رۆژی ٣ ـی ئادار، پەرلەمانی عێراق یاسایەکی دەرکرد و هەندێک مافی تایبەتی دایە رزگاربووانی مامەڵەی خراپی داعش، لەوانەش ئێزدییەکان و کەمایەتییە ئاینییەکانی دیکە. پارێزگا زۆرینە سوننەکانی وەک ئەنبار، سەڵاحەدین، کەرکووک و نەینەوا بەراورد بە ساڵانی ٢٠١٩ و ٢٠٢٠ کەمتر رووداوی ئەمنی تێیاندا روویداوە. ئەندامانی حەشدی شەعبی بەردەوام بوون لە هەراسانکردن، چاوسوورکردنەوە و مامەڵەی فیزیکی خراپ لەگەڵ ئێزدییەکان، کریستیانەکان و رێکخراوە ناحکومییە لۆکاڵی و نێودەوڵەتییەکان. "  هەروەها راپۆرتەکە باس لەوەش دەکات، "لە مانگی ئایاردا پەرلەمانتاران بە ئاشکرا هۆشدارییان دا کە هێزەکانی نزیک لە ئێرانی نێو حەشدی شەعبی بەردەوامن لە بەزۆر ناچارکردنی سوننەکان و کریستیانەکان بۆئەوەی شوێنەکانی خۆیان جێبهێڵن، ئەوەش بە مەبەستی ئەنجامدانی گۆڕانکاری دیمۆگرافی لە پارێزکانی سەڵاحەدین، نەینەوا و دیالە. بە گوێرەی نووسینگەی هاوئاهەنگی رزگارکردنی ئێزدییەکان لە حکومەتی هەرێمی کوردستان، ٢٧٦٣ ئێزدی بێسەروشوێن مابوون، ئەوە لە کاتێكدایە لە ساڵی ٢٠٢٠ دا ژمارەکە ٢٨٧٤ کەس بوو. ژمارەیەک لە کەسایەتییە دیارەکانی کەمایەتییە ئاینیییە ئیتنی و ئایینییەکان، لەوانەش کریستیانەکان و بە رێژەیەکی کەمتریش سابیئەی مەندائی، شەبەک، کوردە فەیلییەکان بە ئەنجامی هەڵبژاردنە پەرلەمانییەکەی عێراق خۆشحاڵ نەبوون. نوێنەرانی کۆمەڵگە ئایینییە کەمایەتییەکان، لەوانەش کریستیانەکان و ئێزدییەکان ئاماژەیان بەوە کردووە کە هەرچەندە بەرپرسانی لۆکاڵی هەراسانیان کردوون و چاویان لێ سوورکردوونەتەوە، بەڵام حکومەتی ناوەندی بەشێوەیەکی گشتی دەستوەردانی نەکردووە".   لە بەشێکی دیکەی راپۆرتەکەدا هاتووە: "گرووپە ئایینییە کەمایەتییەکان، لەوانەش کریستیانەکان و ئێزدییەکان ئاماژەیان بەوەکردووە کە بوونی گرووپە چەکدارەکانی نزیک لە پارتی کرێکارانی کوردستان - پەکەکە و میلیشیاکانی حەشدی شەعبی لە شنگال و دەشتی نەینەوا، هەروەها بۆردوومانکردنی پێگەکانی پەکەکە لە لایەن فڕۆکە جەنگییەکانی تورکیاوە ژیانی هاووڵاتیانیان خستوەتە مەترسییەوە و ئاستەنگیان لەبەردەم گەڕانەوەی ئاوارەکان دروستکردووە. لە مانگەکانی کانوونی دووەم و ئایاردا کۆمەڵگەی ئێزدی لە شنگال رایگەیاند، پەکەکە لە دوای تێکشکاندنی داعشەوە لە ساڵی ٢٠١٥ سەتان منداڵی ئێزدی رفاند بۆئەوەی چەکداریان بکەن و مێشکیان بشۆنەوە. دیار نییە لە ساڵی ٢٠٢١ دا چەند رفاندن هەبووە".   هەر لە پێشەکی راپۆرتەکەدا هاتووە: "گرووپە چەکدارە تائیفییەکان، بەتایبەتی میلیشیا شیعەکانی نزیک لە ئێران لە ساڵی ٢٠٢١ دا بەردەوام بوون لە ئەنجامدانی تووندوتیژی لەسەر ئاستی کۆمەڵگە؛ ئەوە بە گوێرەی میدیا و رێکخراوەکانی تایبەت بە مافەکانی مرۆڤ، بەڵام هیچ کەیسێکی دۆکیومێنتکراوی تووندوتیژی پەیوەندیدار بە ئایین لە هەرێمی کوردستانی عێراق تۆمارنەکراوە. کریستیانەکان لە باشوور و شارۆچکەکانی ژێر دەسەڵاتی حەشدی شەعبی لە دەشتی نەینەوا، هەروەها سابیئە و مەندانییەکان لە پارێزگاکانی بەسرە، زیقار، میسان ئاماژەیان بەوەکردووە کە بەردەوام بوون لەوەی فیستیڤاڵە ئایینیەکانیان رێکنەخەن، ئەوەش کاتێک هاوکات بوون لەگەڵ بۆنە و رێوڕەسمە ئایینییەکانی شیعە، وەک عاشوورا".  رێزگرتنی حکومەت لە ئازادیی ئایینی  لە بەشی دووەمی راپۆرتەکەیدا، وەزارەتی دەرەوەی ئەمریکا ئاماژە بە دەستووری عێراق دەکات و دەڵێت، لە دەستووردا ئاماژە بە ئازادیی ئایینی بۆ کریستیانەکان، موسڵمانەکان، کوردانی ئێزدی، سابیئەی مەندائی دەکات، بەڵام وەکو خۆی دەڵێت دەستوورەکە ئاماژە بە ئازادیی پەیڕەوانی ئایینەکانی دیکە ناکات. سەبارەت بە پەیڕەوانی ئایینی بەهائی، راپۆرتەکە دەڵێت، یاسای حکومەتی فیدراڵیی عێراق ئایینەکە قەدەخە دەکات، بەڵام ئەو یاسایە لە هەرێمی کوردستان کاری پێناکرێت و بەهائی وەکو ئایین دەناسێنێت.   بەشی دووەمی راپۆرتەکە ئاماژە بەوە دەکات کە هەرچەندە بەگوێرەی دەستوور، گەرەنتی پێدانەوەی وڵاتینامە بەو کەسانە هەیە کە بەهۆی بیروباوەڕی سیاسی دەستبەرداری وڵاتینامەکەیان بوون، بەڵام دەشڵێت بەگوێرەی یاسای ساڵی ١٩٥٠ ـی عێراق ئەو گەرەنتییە دەستوورییە ئەو جووانە ناگرێتەوە کە بەرەو ئیسرائیل کۆچیان کردووە.   لە بارەی یاساکانی حکومەتی هەرێمی کوردستانەوە، راپۆرتەکە دەڵێت، یاسای هەرێمی کوردستان "گوتاری میدیایی ئایینی یان سیاسی، بە تاک یان بە کۆمەڵ، راستەوخۆ یان ناڕاستەوخۆ کە رق و تووندوتیژی، تیرۆر و پەراوێزخستن بەدوای خۆیدا دەهێنێت لەسەر بنەمای نیشتمانی، نەتەوەیی، ئایینی، یان زمانەوانی" قەدەخە دەکات.  راپۆرتەکە باس لە یاسایەک دەکات کە لە ٣ی ئاداردا لەلایەن پەرلەمانی عێراقەوە پەسندکرا و هەندێک ماف بە کوردانی ئێزدی و رزگاربووانی دیکەی دەستی داعش دەدات و بەم جۆرە باس لە یاساکە دەکات: "ئەو مافانەی یاساکە بەو کەمینە ئایینیانەی دەدات بریتین لە قەرەبووکردنەوەیان بەهۆی زیانەکان و پێشکێشکردنی خزمەتگوزارییە کۆمەڵایەتی و پزیشکییەکان. ئەوانەی شایستەی ئەم یارمەتییانەن بریتین لە رزگاربووانی ئێزدی، کریستیان، شەبەک و تورکمانەکان کە لەلایەن داعشەوە رفێندران؛ ئەو ئێزدی و کریستیان و شەبەک و تورکمانانەی کە لە هەوڵی کوشتنی بەکۆمەڵ لەلایەن داعشەوە ڕزگاریان بووە و منداڵانی ئێزدیش کە لەلایەن داعشەوە رفێندرابوون دەگرێتەوە. "  لە بەشێکی دیکەی راپۆرتەکەدا هاتووە، نە یاسای فیدراڵی و نە یاسای هەرێمی کوردستان، هیچ سزایەکیان بۆ پەیڕەوانی ئایینە نەناسێندراوەکانی وەکو زەردەشتی و یارسانەکان دیاری نەکردووە، بەڵام دەڵێت هەر گرێبەستێک لەلایەن دامەزراوەکانی ئەو پەیڕەوانەوە دەربکرێت لە دادگە پشتی پێنابەسترێت.    سەبارەت بە تۆمارکردنی ئایینی نوێ لە عێراق و هەرێمی کوردستان و ناساندنیان، وەزارەتی دەرەوەی ئەمریکا دەڵێت، لە دەرەوەی هەرێمی کوردستان هیچ میکانیزمێک بۆ ناساندنی ئانینی نوێ نییە؛ دەشڵێت بۆ ئەوەی لە هەرێمی کوردستان ئایینێک بە فەرمی بناسێندرێت، دەبێت لانیکەم ١٥٠ پەیڕەوی هەبێت.    لە بارەی دابەشکاریی کورسیی پەرلەمان بۆ کۆتا و پێکهاتە ئایینییەکان لە عێراق و هەرێمی کوردستان، وەزارەتی دەرەوەی ئەمریکا دەڵێت، لە پەرلەمانی عێراقدا لە کۆی ٣٢٩ کورسیی پەرلەمان، ٩ کورسی بۆ پێکهاتە ئایینی و نەتەوەییەکان وەک کۆتا تەرخانکراوە کە بەمشێوەیە دابەشکراون: ٥ کورسی بۆ کریستییانەکان لە بەغدا، نەینەوا، کەرکووک، هەولێر و دهۆک؛ یەک کورسی بۆ کوردانی ئێزدی لە نەینەوا؛ یەک کورسی بۆ سائیبەی مەندائی لە بەغدا؛ یەک کورسی بۆ شەبەک لە نەینەوا  و یەک کورسی بۆ کوردانی فەیلی لە واست. ئەوەش لەکاتێکدایە کە لە هەرێمی کوردستان لە کۆی ١١١ کورسیی پەرلەمانی، ١١ کورسی بۆ پێکهاتە ئایینی و نەتەوەییەکان تەرخانکراون کە بەمشێوەیە دابەشکراون: ٥ کورسی بۆ کلدانییەکان، سریانی و ئاشوورییەکان؛ ٥ کورسی بۆ تورکمانەکان و یەک کورسیش بۆ ئەرمەنییەکان.   لە بەشێکی دیکەی راپۆرتەکەدا هاتووە، لە هەرێمی کوردستان، وەزارەتی ئەوقاف و کاروباری ئایینی مووچەی مامۆستایانی ئایینی و پارەی نۆژەنکردنەوەی شوێنە ئایینییەکان بۆ موسڵمانەکان، کریستییانەکان و کوردانی ئێزدی دابیندەکات، بەڵام وەکو خۆی دەڵێت بۆ ٥ ئایینی دیکەی تۆمارکراو دابین ناکات.