رۆژی سێشەممە ٣١ ـی ئایاری ٢٠٢٢، مەسرور بارزانی، سەرۆکوەزیرانی هەرێمی کوردستان سەرپەرشتی کۆبوونەوەیەکی تایبەت بە بەدواداچوون و رێکارەکانی جێبەجێکردن و دروستکردنی ئەو ٢٠ هەزار یەکەی نیشتەجێبوونەی کرد کە بڕیارە بۆ کرێنیشینان و کەمدەرامەتان لە پارێزگاکان و ئیدارە سەربەخۆکانی هەرێمی کوردستان بە هاوکاریی کەرتی تایبەت دروست بکرێن.   بەگوێرەی راگەیێندراوی حکومەتی هەرێمی کوردستان، لە کۆبوونەوەکەدا کە وەزیرە پەیوەندیدارەکان ئامادەی بوون، سەرۆکوەزیران لایەنە پەیوەندیدارەکانی راسپاردووە کە لە زووترین کاتدا، دەست بە رێکارەکانی دروستکردنی ئەو یەکانە بکرێت کە "بە نرخێکی کەم و قیستی درێژخایەن و بە کوالێتییەکی باش دەبێت. "  لە مانگی ئایاردا، حکومەتی هەرێمی کوردستان بڕیاریدا ٢٠ هەزار یەکەی نیشتەجێبوون لە هەرێمی کوردستان دروستبکرێن و بدرێنە خەڵکی کرێنشین و کەمدەرامەت.  کۆبوونەوەی سەرۆکوەزیران و چەند وەزیرێک بۆ دروستکردنی یەکەی نیشتەجێبوون بۆ کرێنشینان  لە کۆبوونەوەکەدا هەریەک لە ساسان عەونی، وەزیری شارەوانی و گەشتوگوزار. دانا عەبدولکەریم، وەزارەتی ئاوەدانکردنەوە و نیشتەجێکردن. د. ئومێد سەباح، سەرۆکی دیوانی ئەنجوومەنی وەزیران. د. محه‌ممه‌د شوكری سەرۆكی دەستەی وەبەرهێنان و د. عەبدولحەكیم خەسرەو، سەرۆكی فەرمانگەی هاوئاهەنگی و بەدواداچوون بەشداربوون.   ئەو یەکانەی نیشتەجێبوون لە هەر چوار پارێزگاکەی هەرێمی کوردستان و ئیدارە سەربەخۆکان دەبن، لە رێگەی وەبەرهێنانەوە دروستدەکرێن و دەدرێنە خەڵکی کرێنشین و کەمدەرامەت.  لەبارەی تەواوکردنی ئەو نۆ هەزار یەکەی نیشتەجێبوونەش کە چەند ساڵێکە دەست بە دروستکردنیان کراوە و تەواو نەکراون، راگەیێندراوەکە ئەوەی تێدا هاتووە، گفتوگۆی لەبارەوە کراوە، "سەرۆکوەزیران لایەنە پەیوەندیدارەکانی راسپاردووە لە ماوەیەکی نزیکدا، رێکارەکانی تەواوکردنی ئەو یەکانە تاوتوێبکەن. "