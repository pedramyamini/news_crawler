داواکاری گشتیی شاری پاوە لە پارێزگای کرماشان ئەمڕۆ پێنجشەممە رایگەیاند، ٧٢ کاژێر کات دەدەنە ئەو کەسانەی بۆ کۆڵبەری لەو شارە خانوویان بەکرێ گرتووە، تاوەکو خانووەکان چۆڵبکەن و شاری پاوە جێبهێڵن.  نەوید سەحرایی، داواکاری گشتیی شاری پاوە دەڵێت خاوەن ماڵەکان دەبێ ئەو جۆرە کرێچییانە دەربکەن و ئەگەر ئەوە نەکەن، کرێچییەکان بە زۆر دەردەکەن و خزمەتگوزارییەکانی وەکو ئاو و کارەبا و گازی ئەو ماڵانەش دەبڕن، بە بیانووی ئەوەی خانووەکانیان بۆ ئەنجامدانی تاوان بەکارهێناوە.  داواکاری گشتیی پاوە گوتیشی فەرمان بە هێزەکانی پۆلیس و پاسەوانی سنوور کراوە، لەنێوشار و گوندەکان ئەو خانووانە دەستنیشان بکرێن بە کەسانێک بەکرێ دراون کۆڵبەری دەکەن.  شاری پاوە دەکەوێتە باکووری پارێزگای کرماشان. لەگەڵ باشووری کوردستان هاوسنوورە و لە ساڵی ٢٠١٧ ـەوە کە حکومەتی ئێران رێڕەوە کۆڵبەرییەکانی داخستووە، ژمارەیەک کۆڵبەری خەڵکی شارەکانی جوانڕۆ، روانسەر، سەلاسی باوەجانی لە رێگەی سنووری نەوسوودی پاوەوە کەلوپەل دەگوازنەوە.  دوو هەفتە لەمەوبەر، فەرماندەی گشتیی پاسەوانی سنووری ئێران سەردانی پاوەی کرد و رایگەیاند، چیدیکە رێگە بە هاتووچۆی کۆڵبەران نادرێت. چەند رۆژ دواتر، پاسەوانی سنووری پاوە رایگەیاند، هەر کۆڵبەرێک هاتووچۆ بکات، بەرپرسیارێتیی گیانی دەکەوێتە ئەستۆی خۆی.