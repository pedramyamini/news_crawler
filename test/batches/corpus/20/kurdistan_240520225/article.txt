رۆژی سێشەممە ٢٤ی ئایاری ٢٠٢٢، سامان شێخ لەتیف گوتەبێژی تەندروستی سلێمانی بە تۆڕی میدیایی رووداوی گوت: "تاوەکو ئەمڕۆ ١٨٠ کەس گەیێندراونەتەوە هەردوو نەخۆشخانەی فریاکەوتنی شار و منداڵان، ١٠٠ کەسیان دوای کاژێر ٢٢: ٠٠ی شەوی رابردووەوە تاوەکو بەیانی ئەمڕۆ گەیێندراونەتە نەخۆشخانەکان".  سامان شێخ لەتیف گوتیشی، زۆرینەی ئەو کەسانەی براونەتە نەخۆشخانەکان چارەسەریان بۆ کراوە و گەڕاونەتەوە ماڵەوە؛ تەنیا چەند نەخۆشێک ماونەتەوە، کە نەخۆشیی دیکەیان هەبووە.  هەروەها هەمزە رەزیکی، گوتەبێژی تەندروستی دهۆک بە تۆڕی میدیایی رووداوی گوت: "تاوەکو ئێستا ٢٦٠ کەس سەردانی نەخۆشخانەکانیان کردووە؛ لەنێویاندا ٦٨ کەس پێویستیان بە مانەوە هەبووە لە نەخۆشخانە و دواتر ئەوانیش رەوانەی ماڵەوە کراونەتەوە، ئێستا تەنیا یەک نەخۆش لە نەخۆشخانەدا ماوە".  هەر ئەمڕۆ چوارشەممە رزگار لەتیف، جێگری بەڕێوەبەری نەخۆشخانەی فریاکەوتنی شەهید هەژار لە کەلار، بە تۆڕی میدیایی رووداوی گوت دوێنێ بەهۆی خۆڵبارینەوە ٤١ کەس براونەتە نەخۆشخانە و ئەمڕۆ سێشەممەش شەش کەس. گوتیشی: "هەموو نەخۆشەکان کە ٤٧ کەس بوون گەڕاونەتەوە ماڵەوە و هیچ نەخۆشێکمان نەبووە مەترسی لەسەر ژیانی هەبوبێت".  شەوی دووشەممە ٢٣ - ٥ - ٢٠٢٢ د. ئاسۆ حەوێزی، گوتەبێژی وەزارەتی تەندروستی هەرێمی کوردستان بە تۆڕی میدیایی رووداوی راگەیاند: "تاوەکو کاژێر ٢٢: ٠٠ی ئەمشەو ٣٠٠ کەس لە سەرجەم پارێزگا و ئیدارە سەربەخۆکانی هەرێمی کوردستان بەهۆی کاریگەرییەکانی خۆڵبارینەوە سەردانی بەشی فریاکەوتنی نەخۆشخانەکانیان کردووە".  ئاسۆ حەوێزی گوتی: "لە هەولێر ٥٥ کەس سەردانی نەخۆشخانەکانیان کردووە و لە سلێمانی ٨٠ کەس، لە دهۆک ١٨ کەس، لە هەڵەبجە ٢٠ کەس، لە گەرمیان ٤٨ کەس، لە کۆیە ٤٥ کەس و لە راپەڕین ١٨ کەس بەهۆی کاریگەرییەکانی خۆڵبارینی ئەمڕۆوە سەردانی نەخۆشخانەکانیان کردووە".  ماوەی دوو رۆژە شەپۆلێکی خۆڵبارین عێراق و هەرێمی کوردستان و گرتووەتەوە؛ لە هەرێمی کوردستان هەردوو فڕۆکەخانەی هەولێر و سلێمانی بەهۆی چڕی خۆڵبارینەکەوە ئەمڕۆ جارێکی دیکە گەشتەکانیان راگرت؛ لە هەڵەبجە پشووی فەرمی راگەیێندرا، دوێنێش بەهۆی خۆڵبارینەوە پێش کاتیی یاسایی دەوام لە فەرمانگەکانی گەرمیان راگیرا.  بە گوتەی عامر جابری، گوتەبێژی دەستەی کەشناسی و بوومەلەرزەزانیی عێراق بۆ رووداو، ئەمساڵ تاوەکو ئێستا ١٠ شەپۆلی خۆڵبارین لە عێراق تۆمارکراوە. بەگوێرەی پێشبینییەکانی کەشناسی، خۆڵبارینەکە ئێوارەی ئەمڕۆ لە هەرێمی کوردستان کۆتایی دێت و کاریگەریی نامێنێت.