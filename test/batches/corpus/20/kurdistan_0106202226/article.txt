دوای ناڕەزایەتییەکان کارەبا درایەوە بە گوندەکان، بەڵام هێشتا خەڵک رازی نەبوون و دەیانگوت، هەرکاتێک کارەبا ببڕێت دووبارە رێگە دەگرن.  بەڕێوەبەری ناحیە و موختاری گوندەکان بە نوێنەرایەتیی هەموویان چوون بۆ لای راکان جبووری، پارێزگاری کەرکووک بە وەکالەت، بەڵام کاتێکی زۆریان پێچوو و خەڵکە ناڕازییەکەش لە بەر هەتاوی گەرم وەستابوون. دواتر تەلەفۆنیان بۆ موختار کردووە، ئەویش گوتوویەتی نەیانتوانیوە راکان جبووری ببینن و دەگەڕێنەوە.   خۆپێشاندەران بەو قسەیە بێئومێد بوون، بۆیە رێگەیان داخست و چەند تایەیەکیان سوتاند.  جاسم محەممەد، خاوەنی موەلیدە و دەڵێت، "لە ٢٤ کاژێردا کاژێر و نیوێک بۆ دوو کاژێر زیاتر کارەبا نەبووە، کێشە هەر هەبووە بەڵام بە چەشنی ئێستا نەبووە".  جەلال رەوف، مامۆستایەکە لەنێو خۆپێشاندانەکە دەڵێت، "کێشە هەر کارەبا نییە، گەر کارەبا نەبێ ئاو نییە، ئاو نەبێ کشتوکاڵت لەنێودەچێت، کشتوکاڵ نەبێ ئاژەڵ بێ لەوەڕ دەبێ".  لەسەر بەڵێنی چارەسەرکردنی کێشەکان خۆپێشاندن کۆتاییهات. شاندێک بە نوێنەرایەتیی خەڵکی خۆپێشاندەر و بەڕێوەبەرانی هەردوو ناحیەی شوان و پردێ سەردانی پارێزگاری بە وەکالەتی کەرکووکیان کرد. ئەوان بەڵێنی زیادکردنی بڕە کارەبای ناوچەکە چاککردنی کەموکوڕییەکانی وێستگەکان و هاوکات جێبەجێکردنی پڕۆژەی خزمەتگوزارییان پێدراوە.  عەمبدولموتەلیب نەجمەدین، بەڕێوەبەری ناحیەی پردێ دەڵێت، "ئێستا بەپێی ئەو بەڵێنەی پێمان درا لەلایەن کاک لەیس بەڕێوەبەری کارەبای کەرکووک، کاتێک جەنابی پارێزگار لە مەکتەب سیاسیی یەکێتی بە ئامادەبوونی کاک ئاسۆ پەیوەندی پێوەکرد ئەو بەڵێنەیدا و، سبەی لیژنەیەک بۆ چارەسەری کێشەکانمان سەردانی ناحیەکە دەکەن".  گەرچی ماوەیەکی زۆرە سنووری شوان و شێخ بزێنی و گوندەکان سەر بە پردێ کێشەی کارەبایان هەیە، بەڵام ماوەی ١٠ رۆژ بوو بەتەواوی کارەبا لەسەر زیاتر لە ١٥ گوند و کۆمەڵگەی کوردی پچڕاوە، ئەوەش بە بیانووی چاککردنەوەی وێستگەی دابەشکردنی کارەبای ناوچەکە.