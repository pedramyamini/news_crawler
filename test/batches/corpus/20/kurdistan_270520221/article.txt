رۆژی هەینی، ٢٧ - ٥ - ٢٠٢٢، عەمید جەمال وارانی، فەرماندەی لیوای ١٤٤ی هێزی پێشمەرگە، بە تۆڕی میدیایی رووداوی راگەیاند: "کاژێر ١٠: ٣٠ی شەوی رابردوو چەکدارانی داعش لە رێگەی سێ ماتۆڕسکیلەوە نیازی پەلاماردانی هێزەکانی پێشمەرگەی فەوجی یەکی لیوای ١٤٤ یان هەبووە کە لە نزیک گوندی دووڕاجیی ناوچەی داودەی سەر بە ناحیەی زنانەیە، بەڵام هێزەکانی پێشمەرگە هۆشیاربوون و تەقەیان لێکردوون. "  فەرماندەکەی پێشمەرگە گوتی: "چەکدارانی داعش لە کامێرای گەرمبینی پێشمەرگەوە دەرکەوتوون و دوای ئەوەی تەقەیان لێکراوە، جارێکی دیکە هاتوونەتەوە و ویستوویانە نزیک ببنەوە، بەڵام هەڵاتوون و سوپاس بۆ خوا هێزەکانی ئێمە سەلامەتن و هیچ زیانێکمان پێنەگەیشتووە. "  عەمید جەمال وارانی ئاماژەی بۆ ئەوەشکرد، چەکدارانی داعش لە رێگەی مەفرەزەی بچووکەوە دەیانەوێت پەلاماری هێزەکانی پێشمەرگە و خەڵکی سڤیلی ناوچەکە بدەن، بەڵام هێزەکانی پێشمەرگە بۆ رێگەگرتن لەو هێرشانە سەنگەرەکانی قایمتر کردووە.  لە کۆتایی ساڵی رابردوو و ئەمساڵدا چەندینجار چەکدارانی داعش هێرشیان کردووەتە سەر هێزەکانی پێشمەرگە لەو سنوورە، بەڵام هێزەکانی پێشمەرگە ناو بە ناو کێوماڵی ناوچەکە دەکەن و دەست بەسەر شوێنەکانی خۆحەشاردانی داعشدا دەگرن.