موقەدەم سەفین تاهیر، بەڕێوەبەری بەڕێوەبەرایەتی بەرەنگاربوونەوەی تووندوتیژی دژی ئافرەتان و خێزان لە هەولێر، بە (تۆڕی میدیایی رووداو)ی راگەیاند، "ماوەیەک لەمەوبەر هاوژینەکەی سکاڵای لەسەر تۆمارکردووە لەسەر دوو بابەت یەکەم؛ دەڵێ پیاوەکەم هەڕەشەم لێدەکات بەوەی کۆمەڵێک وێنەم بڵاوبکاتەوە، بۆیە بەپێی ماددەی حەوت لە یاسای بەرەنگاربوونەوەی تووندوتیژی خێزانی، دادوەر فەرمانی دەستگیرکردنی بۆ دەرکردووە. هەروەها لە بەڕێوەبەرایەتی پۆلیسی هەولێر سکاڵای تۆمارکردووە بەو تۆمەتەی، کە گوایە پارەی بردووە، بۆیە دادوەر بەپێی ماددەی ٤٥٦ فەرمانی دەستگیرکردنی بۆ دەرکردووە".  بەڕێوەبەرایەتی پۆلیسی پارێزگای هەولێر روونکردنەوەیەکی بڵاوکردەوە و تێیدا دەڵێت: "لە هەندێک دەزگای راگەیاندن و ماڵپەڕ هەواڵێک بڵاوبووەتەوە، کە گوایە کەسێک بەناوی (عەلاء محەممەد حوسێن رەزا) ناسراو بە (عەلاء رەزا عەلوان) لەلایەن هێزە ئەمنییەکانی هەولێر لەسەر قسەکردن سەبارەت بە (میدیا و بابەتی رۆژنامەوانی) دەستگیرکراوە، بەڵام ئەم هەواڵە هیچ بنەمایەکی نییە و دوورە لە راستی، بەڵکو تۆمەتباری ناوبراو لە بەڕێوەبەرایەتی پۆلیسی پارێزگای هەولێر بەپێی ماددە (٤٥٦) لە یاسای سزادان داوا کراوە، هەروەها لە بەڕێوەبەرایەتی بەرەنگاربوونەوەی توندوتیژی خێزانی بەپێی ماددە (٧) داوا کراوە".  دەستگیرکردنی عەلا رەزا، لە تۆڕە کۆمەڵایەتییەکان و میدیاکانی عێراقی دەنگدانەوەی هەبووە و داوایانکردبوو روونکردنەوە بدرێت.  روانگەی عێراقی بۆ ئازادی رۆژنامەوانی لە راگەیێندراوێکدا داوای لە دەسەڵاتدارانی هەرێمی کوردستان کرد روونکردنەوە بدات لەبارەی ئەو رووداوە. وەک لە راگەیێندراوەکەدا هاتووە، عەلا رەزا، خاوەنی کافتریای رەزا عەلوانە یەکێک لە کافتریا دیارەکانی ناوچەی کەڕادە، چەند لقێکی لە بەری کەرخ و رەسافە کردووەتەوە و ئەندامی سەندیکای رۆژنامەنووسانی عێراقە.   روانگەی عێراقی بۆ ئازادی رۆژنامەوانی داوا لە دەسەڵاتدارانی هەرێمی کوردستان دەکات دەستبەجێ ناوبراو ئازاد بکەن و بیگەڕێننەوە بەغدا و هۆکاری دەستگیرکردنەکەشی روون بکەنەوە.