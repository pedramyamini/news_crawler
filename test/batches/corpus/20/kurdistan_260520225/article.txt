والیە هیدایەت کوڕەکەی لە لیوای سێی پیادە پێشمەرگە بوو، رۆژی ٠١ - ٠٧ - ٢٠٢١ لە ناو بارەگای لیواکەی کۆتایی بەژیانی خۆی هێنا.  والیە هیدایەت، دایکی عەباس دەڵێت: "کوڕەکەم بێتاوان بوو کوڕەکەم پاک بوو خوا خۆی شاهدە، عەیب لە هەردوو چاوم بێت لە کوڕەکەم نەبوو، خوای گەورە چۆن جەرگم بڕاوە نە شەوم شەوە نە رۆژم رۆژە، خولەک بە خولەک من عەباس لەسەر زمانمە، دەگریم داد ئەکەم هاوار دەکەمە خوا بەس کاک مەسعود بێتە هانامەوە. "  عەباس عەبدوڵڵا تەمەنی ٤٠ ساڵ بوو، باوکی دوو کوڕ دوو کچە. لە بەرواری ٢١ - ٠٦ - ٢٠٢١ بە بردنی چەک لە لیوای سێی پێشمەرگە تۆمەتبار دەکرێت، بەڵام دوای ١٠ رۆژ لە تۆمەتبارکردنی کۆتایی بە ژیانی خۆی هێنا.   ویداد خوداداد، هاژینی عەباس دەڵێت، "هەرگیز ئەم پیاوەم هیچی حەرامی نەهێناوەتەوە بۆ ماڵ.. مەعاش بۆ مەعاش چاوەڕێمان دەکرد، قەت پێویستمان بە کەس نەبوو، هەرگیز پارەی حەرامی وەرنەگرتووە، گوتی تاسەرم لەدنیابێت من بم پارەی حەرام ناهێنمەوە بۆ ماڵەوە".  کەسوکارەکەی لەبەردەم بارەگای لیوای سێ کۆبوونەتەوە و داوادەکەن ئەو لیژنەیەی ١٠ مانگە دۆسیەکەیان لەلایە، خێرابکەن لە یەکلاییکردنەوەی دۆسیەکە.  حەسەن عەبدوڵڵا، برای عەباس دەڵێت: " ١٥ ساڵ پێشمەرگە بوو، هیچ عەیبی نەبوو، ئەفسەرەکان هەموویان باش دەیناسن، براکەی من لەماڵ بووە چەکەکە دزراوە، هاتووەتەوە حجزیان کردووە، بوختانیان بۆ کرد، گوتیان، ' تۆ چەکەکەت دزیوە لەگەڵ دوو کەسی دیکە '، رۆژ سێشەممە سوێنیان داوە دوای سوێنەکە سووکایەتییان پێکردووە تۆ کاکەیت و تۆ چیت دوای ئەوە پێنجشەمە خۆی کوشتووە. تائێستا حکومەت هیچی بۆیە نەکردووە، داواکارم لە کاک مەسرور بەزووترین کات هەقمان بسێنێت".  ئەو چەکەی کە لە لیوای سێی پێشمەرگە دیار نەمابوو لە جۆری دۆشکەی M ٢٩٤ ئەمریکییە و نرخەکەی نزیکە ١٦٠ هەزار دۆلارە.  جگە لە وەزارەتی پێشمەرگە کەسوکاری عەباس سكاڵایان لە دادگە تۆمارکردووە، گوتەبێژی وەزارەتی پێشمەرگە دەڵێت، لێکۆڵینەوەیان دەستپێکردووە لەسەر بردن و هێنانەوەی چەکەکە و خۆکوشتنی پێشمەرگەکە، چاوەڕێی دەرئەنجامی لێکۆڵینەوەکەن.