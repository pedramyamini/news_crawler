بە گوتەی دۆناڵد ترەمپ، سەرۆکی ویلایەتە یەکگرتووەکانی ئەمریکا، تورکیا ئەندامێکی باشی هاوپەیمانێتییەکەیە و لە داهاتووشدا ئەندامێکی باش دەبێت.  لەبارەی ئەو لێدوانەی ئیمانوێل ماکرۆن، سەرۆککۆماری فەرەنسا لەسەر رێکخراوی ناتۆ، کە رێکخراوەکەی بە "مێشکێکی مردوو" وەسفکردبوو، ترەمپ رایگەیاند "ئەو لێدوانانە زۆر قێزەونانە و بێڕێزی بوون. هیچ کەسێک هێندەی فەرەنسا پێویستی بە ناتۆ نییە".  پێشتر مارک ئیسپەر، وەزیری بەرگریی ئەمریکا رایگەیاند، پشتگیری لەوە ناکات کە یەکینەکانی پاراستنی گەل - یەپەگە، بە رێکخراوێکی تیرۆریستی بناسرێت تاوەکو گرێکوێرەکە بکرێتەوە.  وەزیری بەرگریی ئەمریکا گوتیشی "هەموو کەسێك ئەو هەڕەشانە نابینێت کە تورکیا دەیانبینێت. پەیامەکەمان بۆ تورکیا ئەوەیە کە ئێمە پێویستمان بەوەیە سەبارەت بە پلانەکانی ناتۆ بەرەو پێشەوە بڕۆین، ناکرێت ئەو پرۆسەیە لەسەر بنەمای نیگەرانییە تایبەتەکانی ئەوان بووەستێندرێت".  حکومەتی تورکیا پشتگیرییەکانی بۆ پلانی بەرگریی ناتۆ تایبەت بە ناوچەی بەلتیک و هەروەها پۆڵەندا لەبەردەم هەژموونی رووسیا، بە پشتگیری ناتۆ بۆ ئۆپەراسیۆنە سەربازییەکانی دژ بە یەپەگە لە رۆژئاوای کوردستان و باکووری رۆژئاوای سووریا بەستووەتەوە.  ئەمڕۆ سێشەممە ٣ - ١٢ - ٢٠١٩ کۆبوونەوەی لووتکەی ناتۆ بە بەشداریی ٢٩ ئەندامی رێکخراوی ناتۆ لە لەندەن بەڕێوەدەچێت. ئەمریکا لەسەر ئاستی سوپا گەورەترین ئەندامی رێکخراوەکەیە و بەدوای ئەمریکاش تورکیا دووەم گەورەترینی ناتۆیە.