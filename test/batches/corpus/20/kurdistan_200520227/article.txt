ئەمڕۆ هەینی ٢٠ - ٠٥ - ٢٠٢٢ ژیار جەلال، بەڕێوەبەری چاودێریی کۆمەڵایەتیی سلێمانی بە تۆڕی میدیایی رووداوی راگەیاند: "دوای بەردەوامیی لێکۆڵینەوەکان، دادوەری دۆسییەی مردنی لیا عەلیی تەمەن ١٠ ساڵ بڕیاریداوە گۆڕی ئەو منداڵە هەڵبدرێتەوە و دووبارە پشکنین بۆ تەرمەکەی بکرێت".  ژیار جەلال ئاماژەی بەوەکرد: "کۆبوونەوەیەکیان هەبووە لەگەڵ بنەماڵەی لیا و ئەو بنەماڵەیەش کە سەگەکانی ئەوان لیای خواردووە و بڕیارە کاژێر ١٦: ٠٠ی ئەمڕۆ بە ئامادەیی ئاسایش و پۆلیس و نوێنەری هەردوو بنەماڵەکە لە گۆڕستانی راپەڕین لە سلێمانی بڕیارەکە جێبەجێ بکرێت و گۆڕەکە هەڵبدرێتەوە".  ژیار جەلال باسی لەوەکرد: "ئێمە پێشتر لێکۆڵینەوەی تەواومان کردووە، کامێرا چاودێرییەکانیشمان بینیوە، گوتەی هەردوو بنەماڵەکەمان وەرگرتووە و کەس سکاڵای نییە، ئەمڕۆ شۆک بووین کە دادوەری ئەو بڕیارەی داوە و پێمان وایە گوشارەکانی سۆشیال میدیا و کۆمێنتی فەیسبووک کاریگەری لەسەر بڕیاری بەڕێز دادوەر هەبووە بۆ دووبارە هەڵدانەوەی گۆڕەکە".  بەڕێوەبەری چاودێریی کۆمەڵایەتیی سلێمانی، باسی لەوەشکرد، "هەرچۆنێک بێت بڕیاری دادوەر بۆ ئێمە یەکلاکەرەوەیە و گۆڕەکە هەڵدەدەینەوە و لێکۆڵینەوەی نوێ دەکرێت تاوەکو هەموو لایەک لەو بابەتە دڵنیا بن".