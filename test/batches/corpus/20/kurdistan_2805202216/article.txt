١٠ رۆژ پێش ئێستا عەبدوڵڵا ئیسماعیل دوای چوونەدەرەوەی لە ماڵیان لە کۆمەڵگەی چڕەی سەر بە ناحیەی قەسرۆک بۆ ماوەی سێ رۆژ بێسەروشوێنبوو. دواتر تەرمەکەی لە نزیک ناحیەی ئەلقوشی سەر بە قەزای تلکێف لە پارێزگای نەینەوا دۆزرایەوە.   مەھران نێروەیی، بەڕێوەبەری ناحیەی قەسرۆک بە تۆڕی میدیایی رووداوی راگەیاند، ھەفتەیەک بوو تەرمەکەی بۆ توێکاری لە داد پزیشکیی دھۆک بوو، بۆ لێکۆڵینەوە لە ھۆکار و چۆنێتیی گیانلەدەستدانی و ئەمڕۆ رادەستی کەسوکاری کرایەوە.   سەبارەت بە چۆنێتیی گیانلەدەستدانی، بەڕێوەبەری ناحیەی قەسرۆک گوتی، راگەیێندراوێک لەبارەی راپۆرتی پزیشکی دەردەچێت و ھۆکارەکەی بەتەواوەتی رووندەکرێتەوە، بەڵام بەپێی گوتەی پزیشک ٩٠ % ئەگەری ئەوە ھەیە کە گیانی لەدەستدابێت و نەکوژرابێت.  عەبدوڵڵا ئیسماعیل تەمەنی ٦١ ساڵ بوو، سێ ھاوژینی ھەبوون لەگەڵ ٢٣ منداڵ و دانیشتووی کۆمەڵگەی چڕە.