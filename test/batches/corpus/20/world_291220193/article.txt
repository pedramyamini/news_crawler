هەرچەند تادێ دەنگی دژە کۆچبەری لە ئەڵمانیا بەرزتر دەبێ، بەڵام لەکۆی ئەو کۆچبەرانەی چوونەتە ئەڵمانیا، لە ساڵی ٢٠١٥ وە تاوەکو ئێستا زیاتر لە ٤٣٠ هەزار کۆچبەریان لەسەر کارن، ئەوەش قوڵایی پێویستیی ئەڵمانیا بە هێزی نوێی کار دەردەخات.  هێنین ڕێباوم، ئه‌ندام په‌رله‌مانی پارتی كریستیان دیموكرات بە تۆڕی میدیایی رووداوی راگەیاند "ئێمه ئێستا به‌روون و ئاشكرا ده‌ڵێین، به‌ڵێ ئێمه وڵاتێكی كۆچبه‌رین و پێویستمان به‌و كه‌سانه‌یه كه پیشه‌یه‌ك ده‌زانن و ده‌یانه‌وێت لێره کاریان دەستکەوێت. هاوكارده‌بین له فێركردنی زمان و به‌ره‌وپێشبردنی پیشه‌كه‌یان و پێدانی خول، جگه له‌وه‌ش به‌ڵێن ده‌ده‌ین كه كه‌ش و هه‌وایه‌كی كۆمه‌ڵایه‌تییان بۆ بڕەخسێنین كه هه‌ست به خۆشی بكه‌ن لەگەڵمان. بۆیه ده‌بێت پرۆسه‌ی قبوڵكردنی بڕوانامه‌كان خێراتربكه‌ین، باڵیۆز و كۆنسوڵخانه‌كان ده‌بێت كارئاسانی بكه‌ن له دانی ڤیزه، بۆئه‌وه‌ی ئه‌و كه‌سانه‌ی پێویستمان پێیانه بێن بۆ ئه‌ڵمانیا".  خاوەنکار و خاوەن کارگەکانی ئەڵمانیا گلەیی کەمی کرێکاری بەهرەمەند دەکەن و تێبینیی ئەوان بووەتە مەرجی سەرەکیی وەرگرتنی کرێکاری بیانی، کە پێویستە بڕوانامە و شارەزایی تەواوی لە پیشەیەکدا هەبێت.  گیۆرگ  بێرگهاوزن، سه‌رۆكی ژووری بازرگانیی شاری دوسلدۆرف بە تۆڕی میدیایی رووداوی گوت "مه‌رجه‌كان له چوارچێوه‌ی ئه‌م یاسایە گۆڕانكارییان به‌سه‌ردا هاتووە، گرنگترین خاڵ بڕوانامه‌یه، واتە ده‌بێت ئه‌و كه‌سه له پیشه‌كه‌یدا خاوه‌نی بڕوانامه‌بێت و خۆی بۆ شوێنی كار هه‌وڵبدات، ئه‌وكات ده‌توانێت بێت بۆ ئه‌ڵمانیا، بەڵام ئێمه وه‌ك ژووری بازرگانی هه‌م له ئه‌ڵمانیا هاوكاریی كۆمپانیاكان ده‌كه‌ین بۆ دۆزینه‌وه‌ی كارمه‌ند و هه‌م له وڵاتانی ده‌ره‌وه‌ی ئه‌ڵمانیاش هاوكاریی ده‌ستی كار ده‌كه‌ین بۆ دۆزینه‌وه‌ی كار".  سەرۆکی ژووری بازرگانیی شاری دوسلدۆرف گوتیشی "ئێمه وه‌ك ژووری بازرگانی، كارئاسانی ده‌كه‌ین له پرۆسه‌ی قبووڵكردنی بڕوانامەكانیان بۆئەوەی بە ئاسانی بێنه ناو بازاڕی كاری ئه‌ڵمانیا، هه‌روه‌ها له پرۆسه‌ی دروستكردنی په‌یوه‌ندی له نێوان ده‌ستی كار و كۆمپانیاكانی ئه‌ڵمانیا رۆڵێكی گرنگمان هه‌یه. ئه‌وانه‌ی ده‌یانه‌وێت بێن بۆ ئه‌ڵمانیا ده‌توانن له وڵاته‌كانیان سه‌ردانی بنكه‌ی ژووری بازرگانیی ئه‌ڵمانیا بكه‌ن و له‌وێ پرسیار بكه‌ن چ كۆمپانیایه‌ك ده‌ستی كاری پێویسته، پاشان ده‌توانێت سیڤیی خۆی پێشكه‌ش بكات و ئێمه هاوكارده‌بین".  لە ٢٢ % ی دانیشتووانی ئەڵمانیا تەمەنیان سەرووی ٦٥ ساڵە. رێژەیەک کە ساڵ لەدوای ساڵ زیاتر دەبێ، ئەوەش وایکردووە سیاسەتی سنوورداری وەرگرتنی کۆچبەر و کرێکار وەک پێویست نەتوانێت، پێداویستییەکانی کاری ئەڵمانیا پڕبکاتەوە.