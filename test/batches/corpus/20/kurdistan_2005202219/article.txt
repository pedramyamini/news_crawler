کاروان عەلی، دانیشتوویەکی گوندی هەرێنەیە و رووداوی گوت، "من هەموو رۆژێک کاژێر ٣: ٢٠ دەچمە مزگەوت و شەو نوێژ دەکەم، بە دوو گوللەهاوەن هێرشیانکردە سەر ماڵەکەم. لەبەر ئەوە دەڵێم گوللەهاوەن بوو، چونکە پارچەیمان دۆزییەوە و پۆلیسیش لێکۆڵینەوەی کردووە. زیانی گیانی نەبووە، تەنیا زیان بەر خانووەکەم کەوتووە. کێشەی تایبەتم لەگەڵ کەس نییە و داواکارم  هێزە ئەمنییەکان بکەرانی ئەو کارە ئاشکرا بکەن. "  هەرچەند کامێراکانی چاودێری ساتی کەوتنەخوارەوەی گوللە هاوەنەکانیان تۆماکردووە، بەڵام ئاراستەی هاویشتنەکە نادیارە.  جگە لە ماڵی کاروان، زیان بەر مزگەوت و چەند ماڵێکی گوندەکەش کەوتووە، پیاوێک شایەتحاڵێکی رووداوەکەیە و قسەی بۆ رووداو کردووە. محەممەد حەسەن دانیشتوویەکی گوندی هەرێنەیە و دەڵێت، "لەنێو حەوشەی مزگەوتەکە بووم کە دەنگەکە هات زۆر بەرز بوو دواتر وردە بەرد و پشکی ئاگری لەگەڵ بوو، خەڵک لە گوندەکانی دیکەوە بەهانامان هات، من بۆ خۆم زۆر ترسام و گوتم تەواو بەخوا مردم. "   گوندی هەرێنە نزیکەی ١٦ ماڵی تێدایە و زۆربەیان جووتیارن، گوندەکە لە ٢٠ کیلۆمەتر لە باکووری قادرکەرەم هەڵکەوتووە. بەگوتەی پۆلیسی ناحیەکە، رۆژی هەینی لە رووداوەکە ئاگادارکراونەتەوە و بە هاوبەشی ئاسایش دەستیان بە لێکۆڵینەوە کردووە، بەڵام هێشتا هیچ بەرچاو روونییەکانیان لەسەر هۆکار و بکەرانی رووداوەکە نییە.