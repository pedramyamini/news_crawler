گەرچی دیمەنی ئەو خۆپیشاندانانەی بەغدا و شارەکانی دیکەی ناوەڕاست و باشووری عێراقیان گرتووەتەوە بە رواڵەت لە خۆپیشاندانەکانی پێشووی ئەو وڵاتە جیاواز نین، بەڵام بوونی گەنجەکان هێزێکی دیکەی بە ناڕەزایەتییەکان بەخشیووە.  خۆپیشاندەرێکی خەڵکی بەغدا دەڵێت "ئێمەی گەنج هاتینە دەرەوە، ئێمە کۆمەڵێک گەنجی ئاشتیخوازین. هاتووین مافەکانمان وەربگرین؛ ئەو مافانەی کە ١٥ ساڵە لێمان زەوتدەکرێن. پارتە سیاسییەکان گەندەڵن، ئەوان ١٥ ساڵە بەڵێنی چاکسازی دەدەن، بەڵام جگە لە درۆ هیچ شتێکیان نەکردووە و هیچ چاکسازییەکی راستەقینەمان نەبینیووە".  گەورەبوون و کاریگەربوونی خۆپیشاندانەکان لەلایەن گەنجانەوە تەنیا تایبەتمەندی خۆپیشاندانەکانی عێراق نییە، بەڵکو ئەوە یەکێکە لە خەسڵەتەکانی بەشێكی بەرچاوی خۆپیشاندانەکانی شوێنەکانی دیکەی جیهان.  لە هۆنگ کۆنگ، زیاتر لە چوار مانگە خۆپیشاندان چەند رۆژێکی هەفتە هەیە و گەنجەکان رۆڵی سەرەکی تێدا دەگێڕن.  گەنجان بە شێوازی نوێ و سەردەمی گوزارشت لە تووڕەیی خۆیان دەکەن.  مایک چان، دیزاینەری تاتوو و وەک خۆپیشاندەرێک دەڵێت: "ئەمجۆرە تاتووانە کە تایبەتن بە بەرپەرچدانەوە و خۆڕاگری خۆپیشاندەران بێ بەرامبەر دروستدەکەم، چونکە پێموایە ئەمە بەشێكە لە بەشداریکردنم لە خۆپیشاندانەکان. ئەم خۆپیشاندانە؛ خۆپیشاندانی گەنجانە و منی گەنجیش بە دروستکردنی تاتوو وزە بەم جووڵەیە دەدەم".  دوای نزیکەی ٣٠ ساڵ لە جێبەجێکردنی رێکەوتنی تائیف کە کۆتایی بە شەڕی ١٥ ساڵەی ناوخۆی لوبنان هێنا، شەقامی بەیرووت و زۆربەی ناوچەکانی دیکەی لوبنان بە دەنگی گەنجانی لوبنانی تەنراون، ئەوان دەڵێن هەموو سیستمی سیاسی گەندەڵە و کاتی هاتووە ماڵئاوایی بکات.  خۆپیشاندەرێکی لوبنان دەڵێت "ئێستا ئێمە بەشداریمان لەم خۆپیشاندانەدا کردووە تاوەکو بڵێین، هەموویان هەموو گەندەڵن و دەبێت بڕۆن و وازبهێنن و گەندەڵکاران خۆیان باش خۆیان دەناسن".  لە شاری سانتیاگۆی چیلی لە ئەمریکای باشوور، بەشداریکەرێکی سەرەکی ناڕەزایەتییەکان گەنجن، کە داوای ئازادی و مافەکانی خۆیان دەکەن.  ئیدی سەردەمی گەنجانی تۆڕەکۆمەڵایەتییەکانە و گەنجانی کەتەلۆنی کە شەیدای سەربەخۆیی هەرێمەکەیانن لە ئیسپانیا، بە هەڵدان خێوەت و ژەنینی میوزیک، هەوڵی بەدەستهێنانی ئامانجەکانیان دەدەن.