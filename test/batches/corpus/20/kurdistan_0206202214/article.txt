محەممەد ئەمین، بەڕێوەبەری ناحیەی زیلکان - ی سەر بە قەزای شێخان ئەمڕۆ پێنجشەممە ٠٢ - ٠٦ - ٢٠٢٢، بە تۆڕی میدیایی رووداوی گوت، مووشەکەکە کاژێر ٠١: ٣٠ ـی دوای نیوەڕۆی ئەمڕۆ ئاراستەکراوە و لە سەربازگەکە کەوتووەتە خوارەوە.   سەربازگەی گوداد ھەندێکجار پێیدەگوترێت سەربازگەی باشیک، لە ساڵی ٢٠١٥ دروستکراوە و ھێزەکانی تورکیا لێی نیشتەجێن، ئەو کاتە بۆ ئەوە دروستکرابوو مەشق و راھێنان بە حەشدی وەتەنی بکەن، کە ھێزێکی سوننەی عێراقی بوون.  سەربازگەکەی سوپای تورکیا دەکەوێتە نزیک گوندی گوداد، ئەو گوندە پێنج کیلۆمەتر لە سەنتەری قەزای شێخان دوورە.  دوایینجار کە هێرشکرایە سەر بنکە سەربازییەکە لە ٢١ - ٠٥ - ٢٠٢٢ بوو کە ئەوکات محەممەد ئەمین، بەڕێوەبەری ناحیەی زیلکان بە رووداوی راگەیاند، "درۆنێک لەنێو سەربازگەی سوپای تورکیا کەوتووتە خوارەوە و کەسێک بریندار بووە و دواتر گیانی لەدەستداوە".