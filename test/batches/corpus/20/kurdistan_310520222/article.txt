بەشێک لە جووتیاران بڕیاریان داوە گەنمەکانیان نەدەنە سایلۆکانی حکومەت و لە بازاڕەکاندا ساخی بکەنەوە.  زیاد جەودەت پەرپیتانی، جووتیار بە تۆڕی میدیایی رووداوی گوت، "بەراورد بە ساڵانی پێشوو، ئەمساڵ بەرهەممان زۆر خراپ بووە. ئەمساڵ بۆ هەر عەربەیەک گەنم [کە هەر عەربەیەک گەنم، نزیکەی ٢٨٨ کیلۆگرامە]، سێ عەربەی لێ دەرچووە، کەچی سێ ساڵ لەمەوبەر بۆ هەر عەربەیەک ٢٥ تاوەکو ٢٩ عەربەی لێدەرچووە، ئەمە لەبری قازانج زەرەرە، چونکە پێداویستییەکانی کشتوکاڵی و پەینی کیمیایی زۆر نرخیان بەرزبووەتەوە. "  ئەو جووتیارە ئاماژەی بەوەش کرد، "ئێمە بڕیارمان داوە گەنمەکانمان رادەستی حکومەت نەکەین، تاوەکو پارەی گەنمی ساڵانی ٢٠١٤، ٢٠١٥، ٢٠١٦ و ٢٠١٧ نەدەنەوە پێمان. بەشێک لە جووتیاران ٣٠ تاوەکو زیاتر لە ١٠٠ ملیۆن دیناریان لای حکومەتی عێراقە و هێشتا وەریان نەگرتووەتەوە. "  بەگوێرەی ئاماری بەڕێوەبەرایەتیی گشتیی کشتوکاڵی پارێزگای هەولێر، زیاتر لە یەک ملیۆن و ٥٧ هەزار دۆنم زەویی کشتوکاڵی لە سنوورەکەدا هەن؛ بەڕێوەبەری گشتیی کشتوکاڵی هەولێر دەشڵێت، "ئاماری فەرمی بەردەست نییە، بەڵام زۆربەی زۆری زەوییەکان چێندراون. "  دەڤەری زرارەتی دەکەوێتە باکووری پارێزگای هەولێر و ناوچەیەکی بەرفراوان و بەپیتە بۆ کشتوکاڵ، بەتایبەت بۆ گەنم و جۆ، بەڵام زەوییەکانی ئەو ناوچەیە بەشی زۆریان دێمن و پێویستیان بە ئاوی بارانە، ئەمساڵ بەهۆی کەمیی رێژەی بارانبارین بە هەزاران دۆنم زەویی جووتیارانی سنوورەکە وشک بوون. بەشێک لەو بەرهەمانەشی کە ماون مەترسیی وشکبوونیان لەسەرە.