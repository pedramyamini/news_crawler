یەکەمین دانیشتنی دادگە لەسەر ئەو دۆسیەیە رۆژی سێشەممە ٣١ ـی ئایاری ٢٠٢٢، لە چوارەمین دادگەی سزاقورسەکانی ئەرزەڕۆم بە شێوەیەکی داخراو بەڕێوەچوو و نۆ کاژێری خایاند.   هاکان ئاسڵان کافا، کە وەک چاودێر لە شوێنی کۆرسێکی قورئانخوێندن کاری دەکرد، دوای تێپەڕبوونی پێنج مانگ لەبەردەم دادگە ئامادەبوو و لە یەکەمین دانیشتنی دادگەدا سزای ١١٩ ساڵ و شەش مانگ زیندانیکردنی بۆ بڕایەوە.  کەسوکاری منداڵەکان و پارێزەران ئامادەی دانیشتنەکە بوون، بەڵام چوارەمین دادگەی سزاقورسەکانی ئەرزەڕۆم داواکارییەکەی بەڕێوەبەرایەتیی کاروباری ئایینی ئەرزەڕومی رەتکردەوە کە داوای کردبوو لە دانیشتنەکەدا ئامادەبن، بە هۆکاری ئەوەی رووداوەکە زیانی بە بەڕێوەبەرایەتییەکە نەگەیاندووە.   هاکان ئاسڵان کافا لە ماوەی نێوان ئایار - کانوونی یەکەمی ٢٠٢١ دا لە یەکێک لە کۆرسەکانی خوێندنی قورئان لە شاری ئەرزەڕۆم کە سەر بە بەڕێوەبەرایەتیی کاروباری ئایینیی تورکیایە، دەستدرێژیی سێکسی کردبووە سەر هەشت منداڵ کە تەمەنیان لە خوار ١٢ ساڵان بووە.   هەشت منداڵەکە کوڕن و لە کۆرسی قورئانی "حاجی بەهادین ئەڤگی" لەشارۆچکەی پاڵاندۆکەن دەیانخوێند و لە بەشە ناوخۆییەکانی تایبەت بەو کۆرسە ئاینییە دەمانەوە. دوای ئاشکرابوونی تاوانەکەی، هاکان ئاسڵان کافا هەڵات و دواتر لە پارێزگای یۆزگاتی تورکیا دەستبەسەرکرا.