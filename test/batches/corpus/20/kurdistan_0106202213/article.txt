مەکتەبی سیاسیی پارتی دیموکراتی کوردستان ئەمڕۆ چوارشەممە ٠١ - ٠٦ - ٢٠٢٢، بەبۆنەی ٤٧ ـەمین ساڵیادی دامەزراندنی یەکێتیی نیشتمانیی کوردستان راگەیێندراوێکی بڵاوکردەوە و تێیدا وێڕای پیرۆزباییکردن لەو حیزبە و بەرزنرخاندنی رۆڵ و تێکۆشانیان لە بزووتنەوەی رزگاریخوازی گەلی کوردستاندا، هاوکات جەخت لە دۆستایەتیی نێوان خۆیان و سەرجەم لایەنەکانی دیکە دەکاتەوە. ئەوەش وەکو لە راگەیێندراوەکەدا هاتووە، "بۆ زیاتر هاودەنگی و یەکڕیزی و داکۆکیکردن لەو ئەزموونە و دەسکەوتەکانمان و پتەوکردنی گیانی یەکگوتاری و یەکهەڵوێستی سیاسی بۆ چارەسەرکردنی گیروگرفت و کێشەکان و، پاڵپشتیکردنی حکومەت و پاراستنی قەوارەی ھەرێمی کوردستان. "  دەقی پیرۆزبایی مەکتەبی سیاسیی پارتی دیموکراتی کوردستان بۆ یەکێتیی نیشتمانیی کوردستان:  بەڕێز / بافڵ تاڵەبانی، سەرۆکی یەکێتیی نیشتمانی کوردستان.  بەڕێزان / ئەندامانی مەکتەبی سیاسی و ئەنجوومەنی سەرکردایەتی و ئەنجوومەنی باڵای سیاسی و بەرژەوەندیی یەکێتیی نیشتمانی کوردستان.  بە بۆنەی (٤٧)ـەمین ساڵوەگەڕی دامەزراندنی یەکێتیی نیشتمانی کوردستان، گەرمترین پیرۆزبایی لە ئێوە و ئەندامان و لایەنگرانی حزبە تێکۆشەرەکەتان دەکەین و، هیوادارین لە کار و بەرنامە و چالاکییەکانی داھاتووتاندا بۆ خزمەتی گەلەکەمان بەردەوام و سەرکەوتووبن.  لەو دەرفەتەدا وێرای بەرزنرخاندنی ئەم یادە و تێکۆشانی یەکێتیی نیشتمانی لە بزووتنەوەی رزگاریخوازی گەلەکەماندا، دووبارە جەخت دەکەینەوە سەر هەماهەنگی و تەبایی و دۆستایەتی نێوانمان و تێکڕای هێز و لایەنە سیاسییەکانی کوردستان بۆ زیاتر هاودەنگی و یەکڕیزی و داکۆکیکردن لەو ئەزموونە و دەسکەوتەکانمان و پتەوکردنی گیانی یەکگوتاری و یەکهەڵوێستی سیاسی بۆ چارەسەرکردنی گیروگرفت و کێشەکان و، پاڵپشتیکردنی حکوومەت و پاراستنی قەوارەی ھەرێمی کوردستان.  دووبارە پیرۆزباییتان لێدەکەین.. هەر سەرکەوتوو بن..  مەکتەبی سیاسی پارتی دیموکراتی کوردستان