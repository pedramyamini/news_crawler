هێرشەکە شەوی رۆژی دووشەممە، لە گوندی سامی عاسی لە سنووری بەشیر ئەنجامدراوە. باوک و کوڕە کوژراوەکە بۆ درووێنە چووبوونە ئەو زەوییە و کەوتنە بۆسەی داعشەوە، سێ پۆلیسەکەش بە تەقەکردن چوون بەهانایانەوە و ئەوانیش کوژراون.   موراد حەیدەر، کوڕی یەکێک لە کوژراوەکان بە رووداوی راگەیاند، "ئاگر لە زەوی و دەغڵمان کەوتەوە بۆ کوژاندنەوەی چووین، بەڵام ئۆتۆمبێلەکەمان گەرماوی بەرزبووەوە لە نزیک سەنگەرێک دامنا و چووینە سەر زەوییەکان. تەلەفۆنیان کرد وتم منیش وا دێم کە چووم زۆر بەدوایاندا گەڕام، بەڵام نەمدۆزینەوە. من لە رێگەیەکی دیکەوە چووم کە گەیشتم هەواڵی کوژرانیان پێدام. لەنێو ئۆتۆمبێلەکە سووتێندرابوون. "   حەشدی شەعبی کە ئەرکی پاراستنی ئەو سنوورەی لە ئەستۆیە، کەمبوونەوە ئاستی بینین بەهۆی خۆڵبارینەوە بە هۆکاری رووداوەکە دەزانن و دەڵێن، "ئەگەر هێزەکانی ئێمە نەبووایە رووداوەکە قوربانی زیاتری لێدەکەوتەوە. "   عەمار تازەلی، فەرماندەی فەوجی سێی لیوای ١٦ ـی حەشدی شەعبی دەڵێت، "لەلایەکەوە دەغڵەکەیان سووتاند بوو، تاوەکو هێزەکانمان گەیشتبوون ئەوان پێکرابوون، یەکێکیان بە قەناس لەنێو دەڕاسەکەدا کوژرا بوو، کوڕەکەشی لەسەر رێگەیەک کوژرا بوو. ئەو سەربازانەش کە بۆ هاوکاری هاتبوون ئەوانیش کوژران و سێ کەسیش رزگار کران. ئەگەر حەشد نەبوایە زیانەکان زیاتر دەبوون چونکە دوای پێنج خولەک حەشد گەیشتوونەتە شوێنی رووداوەکە. "   گوندی سامی عاسی بە دووری ٣٠ کیلۆمەتر دەکەوێتە باشووری کەرکووک، دوای رووداوەکە هێزێکی زۆری سەربازی بۆ گەڕان بەدوای چەکدارەکانی داعش لە سنوورەکە ئۆپەراسیۆنی ئەمنییان ئەنجامدا. لەگەڵ ئەو هێرشەی کەرکووک چەکدارانی داعش لە موسڵ و دیالەش سێ هێرشی دیکەیان ئەنجامدا.