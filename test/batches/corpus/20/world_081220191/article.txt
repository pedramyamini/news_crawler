ئیسپەر: هێرشی تورکیا بۆ سەر باکووری سووریا هەڵەبوو  لە وەڵامی ئەو پرسیاری "تاوەکو چەندە هەست بەوە دەکەن خیانەتیان لە کورد کردووە کە لە سووریا بەجێیان هێشتووە؟ " مارک ئیسپەر، وەزیری بەرگریی ئەمریکا رایگەیاند "بەدڵنیاییەوە لە رووی تاکتیکییەوە هەستبەوە دەکەین. ئێمە لەگەڵ ئەوان بووین و پێکەوە لە شەڕی دژی داعش خوێنمان رشتووە، بەڵام ئەگەر لە دوورەوە سەیری بکەین، ئێمە بۆ بەرژەوەندییەکی هاوبەش چووینە ئەوێ کە تێکشاندنی داعش بوو. بەدڵنیایەییەوە داعش خاکی زۆری کەوتە ژێر دەست و هەسەدەش لە شەڕی دژی ئەوان قوربانیی زۆریان بەرکەوت".   وەزیری بەرگریی ئەمریکا ئاماژەی بەوەش کرد "پێمان نایە سووریا و یەکگرتنمان لەگەڵ هەسەدە بووە هۆی ئەوەی بەشێوەیەکی گەورە داعش تێک بشکێنین، بەڵام هەرگیز نەمانگوتووە ئێمە لێرەین بۆ ئەوەی دەوڵەتێکی کوردیی سەربەخۆ بۆ ئێوە رابگەیەنن. هەرگیز نەمانگوتووە لە دژی تورکیا بەرگریتان لێدەکەین کە ٧٠ ساڵە هاوپەیمانی ناتۆیە. بەڵام ئێمە ئەمڕۆ لە نزیکەوە لەگەڵ هەسەدە کاردەکەین و ئەو هاوبەشییەمان پاراستووە".  لەبارەی هێرشی تورکیا بۆسەر رۆژئاوای کوردستان، ئێسپەر رایگەیاند "پێموایە تورکیا خودی خۆی خستووەتە ئەو پێگەیەی کە زیانی بەربکەوێت. پێمانوابوو ئەو هێرشەی کردییە سەر باکووری سووریا هەڵەبوو و دەبێتە هۆی هەڵهاتنی داعشە زیندانیکراوەکان و درووستبوونی پشێوی لە ناوچەکە".  ئیسپەر: خۆپێشاندەرانی عێراق دەیانەوێت ئێران لە وڵاتەکەیان بچێتە دەرەوە   وەزیری بەرگریی ئەمریکا ئاماژەی بەوە کرد "نزیکەی چوار هەفتە لەمەو بەر لە عێراق بووم و لەگەڵ سەرۆکوەزیران کۆبوومەوە. ئەو کات قسەمان لەسەر زۆر بابەتکرد. دڵنیایم دایێ کە ئێمە رێز لەسەروەریی خاکی عێراق دەگرین. ئێمە نامانەوێت ببینین عێراق بڕووخێت. ئەوان هاوبەشی باشی ئێمەبوونە. دەمانەوێت بەوشێوەیەی ئێستا لە پاڵپشتیکردنیان بەردەوامبین".  وەزیری بەرگریی ئەمریکا ئەوەی خستەڕوو چەند جارێک بینیویانە موشەک لە نزیک باڵیۆزخانەی ئەمریکا لە بەغدا کەوتوونەتە خوارەوە و ئەوە نیشانەی ئەوەیە ئێران بە ئاسانی دەستی بەوان دەگات.   مارک ئیسپەر، وەزیری بەرگریی ئەمریکا رایگەیاند "ئێمە لەوێین بۆ ئەوەی لە رووی مەشق و راوێژکارییەوە یارمەتیی عێراق بدەین تاوەکو ئێران و گرووپە میلیشیا شیعەکان لەو وڵاتە دووربخەینەوە. ئەوەی ئێستا لەسەر شەقامەکان دەبینرێت، خەڵکن لەسەرتاسەری عێراق خۆپیشاندان لە دژی چەند کێشەیەک دەکەن، وەکو بێکاری و قەیرانی ئابووری، بەڵام ئەوانە دەشڵێن دەمانەوێت ئێران لە وڵاتەکەمان بچێتە دەرەوە، ئەمە نیشانەی دیارن لەنێوان دوو وڵاتی شیعەنشین و بوونی ئەو پشێوییە لەنێو حکومەتدا شتێکی باش نییە".   ئیسپەر: ئەگەر پێویست بکات، هێز دژی ئێران بەکاردەهێنین  ئیسپەر ئاماژەی بەوەش کرد، لە مانگی ئایارەوە ١٤ هەزار سەربازیان لە رۆژهەڵاتی ناوەڕاست بۆ رێگریکردن لە ئاژاوەگێڕییەکانی ئێران بڵاوکردوونەتەوە و ئەو هێزانەش کاریگەرییان هەبووە.  وەزیری بەرگریی ئەمریکا رایگەیاند "ئەگەر چاو بە مانگی حوزەیران یان تەمووزدا بخشێنینەوە، فڕۆکەیەکی بێفڕۆکەوانمان خرایە خوارەوە، ئێرانمان دەبینی دەستی بەسەر کەشتییەکاندا دەگرت یان رێڕەوی بازرگانیی لە گەرووی هورمز دادەخست. ئەوانە وایانکرد ئێمە هەڵوێست بنوێنین و هێزی زیاتر لە ناوچەکە بڵاوبکەینەوە. لەو کاتەوە لە ڕووی بەئامانجگرتنی ئێمە یاخود هاوپەیمانەکانمان لە ناوچەکە کە ئارامکۆ یەکێک بوو لەو ئامانجانە، کار و چالاکیمان لێیاننەبینیوە کە ئەوەش شتێکی باشە".  وەزیری بەرگریی ئەمریکا ئەوەیشی خستەڕوو بۆ بەرگریکردن لە خۆیان و هاوپەیمانەکانیان لە ناوچەکە، ئەگەر پێویست بکات، ئامادەن هێز بەکاربهێنن.   مارک ئیسپەر، وەزیری بەرگریی ئەمریکا رایگەیاند "جارێکی دیکە دەیڵێمەوە، ئێمە  لە چاودێریکردنی دۆخەکە بەردەوامدەبین. دڵنیاییدەدەین لە بڵاوکردنەوەی هێزی پێویست بۆ شكستهێنان بە ئاژاوەگێڕییەکانی ئێران. ئەگەر پێویستیش بکات وەڵامیان بدەینەوە، وەڵامەکەش لە رێگەی هێزەوە بێت بەو شوێوەیەی ئێمە لێی تێدەگەین، ئەوا ئێمە سوورین لە بەرگریکردن لە دۆست و هاوپەیمانەکامان و رێ لە پشێوییەکانی ئێران دەگرین".  ئیسپەر رەتیدەکاتەوە هێرشی سەر بنکە سەربازییەکەی فلۆریدا تیرۆرستی بێت  وەزیری بەرگریی ئەمریکا رەتیدەکاتەوە هێرشی سەر بنکەی سەربازیی هێزی دەریایی ئەمریکا لە فلۆریدا تیرۆرستی بێت کە بەهۆیەوە سێ ئەمریکی گیانیان لەدەستدا.  مارک ئیسپەر لەو بارەیەوە رایگەیاند "بەر لە هەموو شتێک، ئەمە رووداوێکی ترایژیدی بوو کە سێ کەس مردن و هەشت کەس برینداربوون. بەدڵنیاییەوە هاوخەمیی خۆمان ئاراستەی کەسوکاری قوربانییان و هێزەکانمان دەکەین کە لەوێ جێگیرکراون، بەڵام ناتوانم بڵێم ئەمە هێرشێکی تیرۆرستی بووە. پێموایە دەبێت لێبگەڕێین ئێف بی ئای لێکۆڵینەوەی خۆی بکات و راستییەکانمان پێبڵێت. دوایی ئێمەش بڕیارێک دەردەکەین".  دەگوترێت هێرشکارەکە پێشتر لە تویتەر پۆستی کردووە و ستایشی ئوسامە بن لادنی کردووە، بەڵام ئیسپەر پێیوایە دەبێت دەزگاکانیان لێکۆڵینەوەی خۆیان بکەن، ئینجا بڕیار بدەن ئاخۆ کێ دەستی لەپشت ئەو هێرشەوەیە.