فارس حەجی، جووتیارێکی سنووری قەزای سێمێلە، بەرهەمی گەنمی ئەمساڵی بەدڵە و دەڵێت، "زۆرینەی گەنمی ئەم سنوورە نادوورێنەوە، بەڵام من گەنمی خۆمم ئاو داوە، هەندێک شوێنی دیکەشم هەبوون، لەگەڵ ئەوەی کە بێخێر بوون [بەرهەمەکەی باش نەبوون]، بەڵام هەر ئاوم دان. ئەمساڵ بەهۆی ئەوەی باران کەمبوو، بۆریش گرانبوو. "  بەگوێرەی کشتوکاڵی ناحیەی باتێل، ٩٠ % ـی زەوییە کشتوکاڵییەکانی سنوورەکە بەهۆی وشکەساڵییەوە، وشکبوون، جووتیارانیش هاندەدەن کە بۆ ساڵی داهاتوو ئامێری رشاندن بۆ زەوییەکانیان دابین بکەن.  وەلید عەرەب، بەڕێوەبەری هۆبەی کشتوکاڵ لە ناحیەی باتێل دەڵێت، "ئەگەر پڕۆژەی ستراتیژی لەسەر رووبار دروستبکرێت، ئەوە دەتوانرێت ئاو بگەیێندرێتە ١٥٠ هەزار دۆنم زەویی سنوورەکە. "  بەگوێرەی ئاماری بەڕێوەبەرایەتیی کشتوکاڵی دهۆک، ٣٥ % ـی بەرهەمی گەنمی ئەمساڵ لە سنوورەکە دروێنە ناکرێت.