بۆریس جۆنسن، سەرۆکوەزیرانی بەریتانیا رایگەیاند، ئێستا وڵاتەکە هەنگاوێک لە جێبەجێکردنی برێکزیت نزیکتربووەتەوە.   جێرمی کۆربین، سەرۆکی پارتی کرێکارانی بەریتانیا بە ئەندام پەرلەمانەکانی راگەیاندبوو کە دەنگ بە رێککەوتنەکە نەدەن، چونکە رێگەیەکی باشتر و دادپەروەرانەتر هەیە بۆ جێبەجێکردنی رێککەوتنەکە، بەڵام شەش لە ئەندام پەرلەمانەکانی پشتگیری بڕیارەکەی حکومەتیان کرد.   ئەمە لەکاتێکدایە دوای ئەنجامدانی هەڵبژاردنی پێشوەختەی پەرلەمانی بەریتانیا لەسەر داخوازی سەرۆکوەزیران لە هەفتەی رابردوو، بۆریس جۆنسن، سەرۆکوەزیرانی بەریتانیا سەرکەوتنێکی گەورەی بەسەر رکابەرەکانیدا بەدەستهێنا.   لە حوزەیرانی ٢٠١٦ دا گشتپرسییەک ئەنجامدرا و ٥٢ % ی بەشداربووانی پشتگیریان لە چوونە دەرەوەی بەریتانیا لە یەکێتیی ئەوروپا کرد و ٤٨ % ـی دیکەیان لەگەڵ مانەوەی بەریتانیا لەچوارچێوەی یەکێتیی ئەوروپادا بوون.   لەو کاتەوە ئامانجێکی سەرەکی حکومەتی بەریتانیا بووەتە جێبەجێکردنی برێگزیت و دەکرێت ئەنجامی هەڵبژاردنە پەرلەمانییەکەی چەند رۆژێک پێش ئێستاش هۆکارێک بێت بۆئەوەی بۆریس جۆنسن بتوانێت جێبەجێیبکات.