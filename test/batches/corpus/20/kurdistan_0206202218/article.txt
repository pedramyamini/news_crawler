مەسرور بارزانی، سەۆکی ئەنجوومەنی وەزیرانی هەرێمی کوردستان، ئەمڕۆ پێنجشەممە ٠٢ - ٠٦ - ٢٠٢٢ سەردانی وەزارەتی ناوخۆی هەرێمی کوردستانی کرد و بە ئامادەبوونی وەزیری ناوخۆ لەگەڵ بریکاری وەزارەت، پارێزگارەکان، سەرپەرشتیارەکانی ئیدارە سەربەخۆکان، راوێژکاران و بەڕێوەبەرە گشتییەکانی وەزارەت کۆبووەوە.  لەو کۆبوونەوەیەدا، بەگوێرەی راگەیێندراوێکی ئەنجوومەنی وەزیران، سەرۆکی ئەنجوومەنی وەزیران جەختی لەوە کردووەتەوە کە "دەبێت یاسا بە یەکسانی بە سەر هەموو کەسێکدا جێبەجێبکرێت و نابێت کەس لە سەرووی یاساوە بێت. "  هەروەها وەک لە راگەیێندراوەکەشدا ئاماژەی پێکراوە، مەسرور بارزانی بەرپرسانی وەزارەتی ناوخۆشی راسپاردووە کە لە جێبەجێکردنی یاسا و سزادانی تاوانباران، "ئەوانەی بوونەتە مایەی هەڕەشە بۆ سەر ژیانی هاووڵاتییان و کۆمەڵگە، زۆر تووند بن و هیچ چاوپۆشیکردن و کەمتەرخەمییەک نەکەن لە بە سزاگەیاندنیان، بە تایبەتی نەهێشتنی تووندوتیژی بەرامبەر ئافرەتان و هەروەها رووبەڕووبوونەوەی ئەوانەی تاوانی رێکخراو ئەنجامدەدەن و بازرگانی بە ماددەی هۆشبەر دەکەن و لەو رێگەیەوە دەیانەوێ شیرازەی کۆمەڵگەی کوردستان تێک بدەن، بۆیە دەبێ بە تووندترین شێوە بەرەنگاری ئەم جۆرە تاوانانە ببنەوە. "  لە بەشێکی دیکەی کۆبوونەوەکەدا سەرۆکی ئەنجوومەنی وەزیران باسی لە زۆربوونی رووداوەکانی هاتووچۆ کردووە و جەختیشی لە گرنگیی جێبەجێکردنی رێنوێنییەکانی هاتووچۆ و سزادانی ئەو شۆفێرانە کردووەتەوە کە زۆر بەخێرایی و سەرەڕۆییانە و دوور لە هەموو رێنوێنییەک شۆفێری دەکەن، ئەوە بەپێی راگەیێندراوەکەی حکومەت.  مەسرور بارزانی، سەرۆکی ئەنجوومەنی وەزیرانی هەرێمی کوردستان دووپاتیکردووەتەوە کە "پێویستە لە فەرمانگەکانی حکومەت، زۆر بە رێزەوە پێشوازی لە هاووڵاتییان بکرێت و بە باشترین و شایستەترین شێوە، خزمەتیان بکرێت و پێویستە خزمەتکردن و بەدەستهێنانی رەزامەندی هاووڵاتییان، ئامانجی سەرەکیی بەرپرسان و فەرمانبەرانی حکومەت بێت. "