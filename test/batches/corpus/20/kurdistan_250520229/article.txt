ئەمڕۆ چوارشەممە، ٢٥ - ٥ - ٢٠٢٢، زەردەشت رەفیق، گوتەبێژی شارەوانیی سلێمانی بە تۆڕی میدیایی رووداوی راگەیاند، لە ١٠ - ١ - ٢٠٢٢، شارەوانیی سلێمانی بە هاوکاری بەڕێوەبەرایەتیی ژینگەی سلێمانی، زەوییەكیان بە رووبەری پێنج دۆنم لە نزیك بازگەی عەربەت وەکو شەڵتەرێک بۆ لەخۆگرتنی سەگی بێلانە دابینكردووە، بەڵام هەندێک کەموکورتی تێدایە و پێویستە چارەسەر بکرێن بۆ ئەوەی دووبارە دەست بە کۆکردنەوەی سەگەکان بکرێت، بەڵام بەهۆی نەبوونی بودجە کەموکورتییەکان چارەسەر نەکراون، بۆیە پرۆسەی کۆکردنەوەی سەگی بێلانە لە سلێمانی راگیراوە.  بەگوتەی گوتەبێژی شارەوانیی سلێمانی، بۆ ئەوەی چارەسەری ئەو کەموکورتییانە بکەن و دووبارە دەست بە کۆکردنەوەی سەگی بێلانە بکەن، نزیکەی دوو مانگە داوای بودجەیەکیان لە وەزارەتی شارەوانی کردووە، "بەڵام هێشتا وەڵام نەدراونەتەوە". گوتیشی، بۆ ئەوەی دەستبکەنەوە بە کۆکردنەوەی سەگە بێلانەکان پیویستیان بە ٢٠ کارمەند و سێ ئۆتۆمبێلە کە ئەوە لە لایەن شارەوانی سلێمانییەوە دابینکراوە.  ئەو شەڵتەرەی کە رووبەری پێنج دۆنم زەوییە، بەگوتەی گوتەبێژی شارەوانیی سلێمانی نزیکەی سێ هەزار سەگ لە خۆدەگرێت و ئێستا نزیکەی ٣٠٠ سەگی تێدایە.  زەردەشت رەفیق لە بارەی مەترسیی بڵاوبوونەوەی سەگی بێلانە لە سلێمانی گوتی، "ئێستا مەترسی زیاتریان دروستکردووە لە هەموو جێگە و کۆڵان و گەڕەکەکانی سلێمانی سەگی بێلانە دەبینرێت، کە زیانیان بۆ هاونیشتمانییان هەیە و هەندێ کات هاونیشتمانییانیش زیان بەوان دەگەیێنن. "   دیارترین ئەو رووداوانەی کە ١٦ - ٥ - ٢٠٢٢ بەهۆی پەلاماردانی سەگ لە سلێمانی دەنگدانەوەی بە دوایخۆیدا هێنا، پارچە پارچەکردنی لیای ١٠ ساڵان بوو لە لایەن سەگی پۆلیسییەوە کە لە ماڵەوە دەردەچێت و چووبووە باخی ماڵی دراوسێیەکیان کە سەگی پۆلیسییان هەیە، ئەوانیش پەلاماری دەدەن و بەهۆی سەختی برینەکەیەوە، لیا گیانی لەدەستدا.