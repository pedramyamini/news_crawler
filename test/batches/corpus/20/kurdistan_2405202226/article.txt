رۆژی سێشەممە ٢٤ ـی ئایاری ٢٠٢٢، مستەفا سەید قادر، جێگری سەرۆکی هەرێمی کوردستان پێشوازی لە دیوو تایانتواچ، بەرپرسی سیاسیی کۆنسوڵخانەی ئەمه‌ریکا لە هەرێمی کوردستان کرد.   سەرۆکایەتیی هەرێمی کوردستان لە راگەیێندراوێکدا ئاماژەی بەوە کرد، "لە دیدارێکدا دوایین پەرەسەندنە سیاسی و ئابووری و ئەمنییەکانی ھەرێمی کوردستان و عێراق، هەڵبژاردنی داهاتووی پەرلەمانی کوردستان، لەمپەرەکانی بەردەم پێکھێنانی حکومەتی نوێی عێراق، ھەڵبژاردنی سەرۆککۆمار، یەکڕیزیی لایەنەکان و هەڵوێستی سەرۆکایەتیی هەرێمی کوردستان لەبارەیانەوە، تاوتوێ کران. "   مستەفا سەید قادر پێیوایە، "شەفافیەت لە داهات، رێگەگرتن لە بەهەدەردانی سامانی گشتی، چاکسازی، بە دامەزراوەیکردنی حکومڕانی و یەکخستنی هێزەکانی پێشمەرگە کاریگەریی راستەوخۆی لەسەر باشتركردنی خزمەتگوزاری، مووچە و گوزەرانیی خەڵک دەبێت و متمانەی هاونیشتمانیان بە حکومەت و سەقامگیریی سیاسی زامنتر دەکات. "   بەگوێرەی سەرۆکایەتیی هەرێمی کوردستان، "هەردوولا لەسەر پشتیوانیکردنی دیالۆگێکی نیشتمانیی بونیادنەرانە، پێویستیی دۆخی عێراق و هەرێمی کوردستان بە لێکتێگەیشتنی هاوبەش لەپێناو پێکهێنانی حکومەتێک کە خزمەتگوزاری و ئاسایش و سەقامگیری بۆ خەڵکەکەی دەستەبەر بکات، هاوڕابوون. "   رۆژی یەکشەممە ٢٢ - ٥ - ٢٠٢٢، نێچیرڤان بارزانی، سەرۆکی هەرێمی کوردستان سەردانی شاری سلێمانی کرد و لە گوتارێکدا لە رێوڕەسمی دەرچوونی خولی ٦ ـی ئەفسەران و خولی ١٦ ـی پێشمەرگە لە کۆلێژی سەربازیی ٣ ـی قەڵاچوالان هۆشداریی لە یەکنەخستنی پێشمەرگە و هێز و دامەزراوە ئەمنییەکاندا و گوتی "وایکردووە هەموو ناکۆکییە سیاسییەکان لە هەرێمی کوردستان راستەوخۆ کار لەسەر ئاسایش و دەروونی هاووڵاتییان و بازاڕ و بازرگانی و کەسابەتی خەڵکی ئەم وڵاتە بکات. " هەروەها سەرۆکی هەرێمی کوردستان داوای لە پارتی و یەکێتی کرد دەستی حیزب لەسەر پێشمەرگە هەڵبگرن.   لە کۆبوونەوەکەی جێگری سەرۆکی هەرێمی کوردستان و بەرپرسی سیاسیی کۆنسوڵخانەی ئەمه‌ریکا، سەردانی نێچیرڤان بارزانی، سەرۆکی هەرێمی کوردستان بۆ سلێمانی و بەشداریكردنی لە مەراسیمی دەرچوونی پۆلێک ئەفسەر و گفتوگۆکردن لەگەڵ لایەنە سیاسییەکان بە "ئەرێنی" نرخێنرا.