عوسمان خەلیلی، ئەندامی کۆمیتەی ناوەندیی کۆمەڵەی زەحمەتکێشانی کوردستان گوتی، "ئەم شەرایەتە کە ئێستا ئێمە تێیداین، باوی نەماوە، هیچ بیانوویەکی نییە لەنێو خەڵکدا، هیچ رێز و شکۆیەک ناگەڕێنێتەوە بۆ هیچ لایەنێک، بەتایبەت بۆ کۆمەڵەکان. "  دوو لایەنی کۆمەڵە لەسەر ناوی رێکخراوەکە، سکرتێر، جێگرەکەی، مێژووی ١٥ ساڵی رابردووی دوو لایەن، بەرنامە و پێڕەوی نێوخۆ و کۆنگرەی داهاتوویان رێککەوتن و لێکتێگەیشتن هەیە. کۆنگرەی هاوبەشیان بەپێی رێککەوتنی پێشوەختە دەبێت، تەنانەت بە رێبەرایەتییەکەشیەوە.  دوو لایەن پێشتر جارێکی دیکەش هەوڵی یەکگرتنەوەیان داوە، بەڵام سەرکەوتوو نەبووە. ئەمجارە شێوازی کاریان بۆ یەکگرتنەوە جیاوازە، ئەمەش هەوڵەکانیان بە جیدیتر دەنوێنێ. ئەو دوو لایەنە شاندێکی هاوبەشیان بۆ یەکگرتنەوە هەیە، هەر لایەنێک سێ ئەندامی تێدا هەیە و عەبدوڵڵا موهتەدی، سکرتێری کۆمەڵەش سەرۆکایەتی دەکات.   سامان ریشەساحێب، ئەندامی کۆمیتەی ناوەندیی کۆمەڵەی شۆڕشگێڕی زەحمەتکێشانی کوردستانی ئێران باسی لەوە کرد، "هیچ لەمپەرێک لەبەردەم رێگەی یەکگرتنەوە نییە، بۆخۆتان دەزانن پرسی یەکگرتنەوە پرۆسەیەکە، پرۆسەش کاتی پێویستە، ئێمە ساڵانێکی زۆر لەیەک دوور بووین، دوو حیزب بووین لە دوو قەوارەی جیاواز، بەڵام خۆشبەختانە توانیمان تاوەکو ئێستا چەند قۆناخێکی باش تێپەڕکەین. "  یەکگرتنەوە لە ریزەکانی دوو لایەنی کۆمەڵە ویستێکی گشتییە. ژیلا خەڵکی سنەیە، هەشت ساڵە پێشمەرگەی کۆمەڵەی زەحمەتکێشانە، لەبەشی پەروەردەیی کۆمەڵەدا کار دەکات، دەڵێت، بە یەکبوون کۆمەڵە بەهێز دەبێت.  ژیلا ئەحمەدی، پێشمەرگەی کۆمەڵەی زەحمەتکێشانی کوردستان ئاماژەی بەوە کرد، "یەکگرتنەوەکە زۆر باشترە، چونکە ئەو لەت لەتبوونە، ئەو جیابوونەوە و لێکترازانە باش نییە، خەڵکیش چاوەڕێی کۆمەڵەیەکی گەورەن. "  ئەفشین دادوەند، پێشمەرگەی کۆمەڵەی شۆڕشگێڕی زەحمەتکێشانی کوردستانی ئێرانیش دەڵێت، "پرسی یەکگرتنەوەی کۆمەڵە لەئێستادا وەزەبەخشی هەموو بەشەکانی تەشکیلاتی کۆمەڵەیە، چ لەنێوخۆی کوردستانی رۆژهەڵات و چ بەشی پێشمەرگەی ئاشکرا. "  بۆ یەکگرتنەوە، کاری کۆمەڵەی شۆڕشگێر ئاسانترە. دوایین کۆنگرەیان بڕیاری بۆ یەکگرتنەوە داوە و بۆ ئەوەی کۆسپ نەمێنێت، ئەندامانی رێبەریش دەستلەکارکێشانەوەی خۆیان پێشکێش بە سکرتێر کردووە، بەڵام کۆمەڵەی زەحمەتکێشان لەمێژە کۆنگرەی نەگرتووە و بۆ یەکگرتنەوە، دەبێت بڕیار لە کۆنگرەیەکی نوێ وەربگرن.