دوێنێ سێشەممە بارانێکی بەخوڕ شارۆچکەی بازیدی سەر بە پارێزگای ئاگریی باکووری کوردستانی گرتەوە و بووە هۆی دروستبوونی لافاو. ئەوە وایکرد زۆر لە خانەوادەکانی ئەو گەڕەکانەی ئاستی ئاو زیاتر بوو، ماڵەکانیان چۆڵبکەن.   بەهۆی لافاوەکەوە ژمارەیەک خانوو زیانیان بەرکەوت، زیانەکان تەنیا شارۆچکەکەی نەگرتەوە، بەڵکو زیان بە چەند گوندێکی دەوروبەریش گەیشت. لە گوندی بڕنێڕەش منداڵێکی تەمەن هەشت ساڵان بە ناوی دێڤران ئۆزتورک بێسەروشوێن بوو.   هاونیشتمانییان دەستیان بە گەڕان بەدوای ئەو منداڵەدا کرد و بەرەبەیانی ئەمڕۆ چوارشەممە تەرمی منداڵەکەیان لە نزیک گوندەکە دۆزییەوە. تیمەکانی شارەوانی و چەند رێکخراوێک گەیشتوونەتە شارۆچکەی بازید و دەوروبەری و زەرەر و زیانی هاونیشتمانییان تۆماردەکەن.   ئەمساڵ چەندجارێک لافاو زیانی بەو ناوچەیەی باکووری کوردستان گەیاندووە. رۆژانی ٦ و ٧ ـی نیسانی ٢٠٢٢ لافاو لە چەند شوێنێکی پارێزگای قەرس دروستبوو. بەوهۆیەوە هاتوچۆ لەڕێگەی سەرەکیی قاقزمان - سەلیم و سالیم - ئیستاسیۆنیان وەستێنرا. هەروەها گەشتەکانی شەمەندەفەر و بارهەڵگر لە نێوان ئەرزەڕۆم - قەرس راگیران.