بەرپرسێکی باڵای بەڕێوەبەرایەتیی خۆسەریش بە رووداوی گوت، ئەوان ئەم هەفتەیە لەگەڵ بەرپرسانی سوێد کۆدەبنەوە بۆ ئەوەی گفتوگۆ لە بارەی داهاتووی "پاڵپشتییەکانی" سوێد بۆ کوردی رۆژئاڤا بکەن، گومانی خۆیشی نەشاردەوە کە رەنگە سوێد بۆ بەدەستهێنانی رەزامەندیی تورکیا بۆ بەئەندامبوونی لە ناتۆ، سازش لەسەر ئەو "پاڵپشتییانە" بکات.   کاروان فەیزی دری، لە بەشی ئینگلیزیی پۆرتاڵی رووداو لە رێگەی ئیمەیڵێکەوە پرسیاری لە وەزارەتی دەرەوەی سوێد کرد کە تا چەند ئەگەری ئەوە هەیە وڵاتەکەیان بۆ بەدەستهێنانی رەزامەندی تورکیا لەسەر بە ئەندامبوونی سوێد لە ناتۆ، پاڵپشتییەکانیان بۆ رۆژئاڤای کوردستان رابگرن، لە وەڵامدا وەزارەتەکە دەڵێت، وڵاتەکەیان هیچ یارمەتیێکی دارایی یان سەربازی راستەوخۆ بە بەڕێوەبەرایەتیی خۆسەر، مەسەدە، هەسەدە یان یەپەگە و یەپەژە نادات، بەڵکو لە رێگەی رێکخراوە مرۆییەکانەوە یارمەتییەکانی دەگەیێنێتە تەواوی ناوچەکانی سووریا و کوردی رۆژئاوای کوردستانیش بەو شێوەیە لێی سوودمەند دەبن.  بەگوێرەی وەزارەتەکە، لە نێوان ساڵانی ٢٠١٦ و ٢٠٢٣ ـدا، لە رێگەی ئاژانسی رێکخستنی گەشەپێدانی سەر بە حکومەتی سوێد (سیدا)، ستۆکهۆڵم بە نزیکەی ٣٧٦ ملیۆن دۆلار یارمەتیی بۆ سووریا و رۆژئاوای کوردستان دیاریکردووە.   هاوکات بەرپرسێکی باڵای رۆژئاڤای کوردستان کە نەیویست ناوی ئاشکرا بکرێت، بە رووداوی راگەیاند، ئەم هەفتەیە لەگەڵ بەرپرسانی سوێد کۆدەبنەوە بۆ ئەوەی گفتوگۆ لەسەر داهاتووی ئەو "پاڵپشتیانە" بکەن، کە ستۆکهۆڵم  بە رۆژئاڤای کوردستانی دەدات.   وەزارەتی دەرەوەی سوێد دەڵێت، لە ساڵی ٢٠٢١ ـدا، بە زیاتر لە ١٠ ملیۆن دۆلاری ئەمریکی، بە پڕۆژەی جۆراوجۆرەوە، یارمەتیی دانیشتووانی ناوچەکانی ژێر کۆنتڕۆلی بەڕێوەبەرایەتیی خۆسەر داوە.  هەروەها جەخت لەوە دەکاتەوە کە "کوردانی سووریا سوود لەو یارمەتییە وەردەگرن کە بە تایبەتی دەدرێتە باکووری رۆژهەڵاتی سووریا، بەڵام سوێد هیچ پاڵپشتیێک راستەوخۆ بە کوردانی سووریا یان لایەنە سیاسی و سەربازییەکانی باکووری رۆژهەڵاتی سووریا نادات. "  بەرپرسەکەی رۆژئاڤای کوردستان ئاماژەی بەوە کرد کە رەنگە سوێد بۆ بەدەستهێنانی گڵۆپی سەوزی تورکیا بۆ بەئەندامبوون لە هاوپەیمانیی ناتۆ، سازش لەسەر ئەو "پاڵپشتیانە" بکات.   بە گوتەی وەزارەتەکە، سوێد بەخشەرێکی "سەرەکیی مرۆییە لە رووبەڕووبوونەوەی قەیرانی سووریا و لە رێگەی رێکخراوە مرۆییەکانەوە، بەشێوەیەکی سەرەکیش رێکخراوەکانی سەر بە نەتەوە یەکگرتووەکانەوە یارمەتییەکانی دەگەیێنێت کە لەو ناوچەیە کاردەکەن، لە نێویشیاندا لە تورکیا".   بەشێکی زۆری ئەو یارمەتییە، واتە نزیکەی نیوەی، دەخرێتە ئەو پڕۆژانەوە کە پاڵپشتیی پەنابەران و کۆمەڵگە خانەخوێکانیان لە وڵاتانی دراوسێ دەکەن، بەشێوەیەکی سەرەکیش لە لوبنان و ئوردن، ئەوە وەک لە وەڵامی وەزارەتی دەرەوەی سوێد بۆ رووداو هاتووە.   هەر لە نامەکەدا هاتووە، سوێد "بەشێوەیەکی سەرەکی هاوئاهەنگی لە رێگەی نەتەوە یەکگرتووەکان و رێکخراوە نێودەوڵەتییەکانەوە" هاوئاهەنگی لەگەڵ لایەنە پەیوەندیدارەکانی بەڕێوەبەرایەتیی خۆسەر دەکات.  وەزارەتی دەرەوەی سوێد ئەوەشی بە رووداو راگەیاند کە "سیدا هیچ پڕۆژەیەکی یارمەتیی مرۆیی تایبەت بە خۆی نییە، بەڵکو یارمەتییەکانی بە هاوبەشەکانی دەدات و لە رێگەی ئەوانیشەوە دەیانگەیێنێت، کە ئەوانیش بریتین لە:  - رێکخراوی هاندیکاپی نێودەوڵەتی   - یەکێتیی بەرخودانی سووریا  - رێکخراوی هاریکاریی خەڵکی نەرویج (NPA)  - رێکخراوی پاڵپشتیکاری میدیا (IMS)  - رێخراوی راگەیاندنی ئازادی بێسنوور (FPU)  سیدا و ئەو رێکخراوانە، بەگوێرەی وەزارەتی دەرەوەی سوێد لە دابینکردنی ئاو و ئامرازەکانی پاکوخاوێنی، پەروەردە، راهێنانەوەی نڤیشکان، دروستکردنی دەرفەتی کار، میدیای ئازاد و سەربەخۆ، بەهێزکردنی کۆمەڵگەی مەدەنی و پەرەدان بە ئازادیی رۆژنامەڤانی.  دەقی وەڵامەکەی وەزارەتی دەرەوەی سوێد بۆ رووداو:  سوێد هیچ یارمەتیێکی دارایی یان سەربازی بە بەڕێوەبەرایەتیی خۆسەری باکوور و رۆژهەڵاتی سووریا، ئەنجوومەنی دیموکراسی سووریا (مەسەدە)، هێزەکانی سووریای دیموکرات (هەسەدە) یان یەپەگە و یەپەژە نادات.   سوێد بەرنامەیەکی ستراتیژیی گەشەپێدانی هەرێمی بۆ قەیرانی سووریا هەیە کە ئامانج لێی پاڵپشتیکردنی خەڵکی سووریا و پەنابەرە سوورییەکان و کۆمەڵگە خانەوخوێیەکانیانە لە وڵاتانی دراوسێ.   لە نێوان ساڵانی ٢٠١٦ و ٢٠٢٣، قەبارەی بەرنامەکە بە گشتیی بە ٣.٢١ ملیار کرۆنی سوێدی دیاریکراوە، کە دەکاتە نزیکەی ٣٧٦ ملیۆن دۆلاری ئەمریکی.   کوردی سووریا سوود لەو یارمەتییە وەردەگرن کە بە تایبەتی دەدرێتە باکووری رۆژهەڵاتی سووریا، بەڵام سوێد هیچ پاڵپشتیێک راستەوخۆ بە کوردی سووریا یان لایەنە سیاسی و سەربازییەکانی باکووری رۆژهەڵاتی سووریا نادات.   سوێد بەخشەرێکی سەرەکیی مرۆییە لە رووبەڕووبوونەوەی قەیرانی سووریا و لە رێگەی رێکخراوە مرۆییەکانەوە، بە شێوەیەکی سەرەکیش رێکخراوەکانی سەر بە نەتەوە یەکگرتووەکانەوە یارمەتییەکانی دەگەیێنێت کە لەو ناوچەیە کاردەکەن، لە نێویشیاندا لە تورکیا.    بەشێکی زۆری ئەو یارمەتییە، واتە نزیکەی نیوەی، دەخرێتە ئەو پڕۆژانەوە کە پاڵپشتیی پەنابەران و کۆمەڵگە خانەخوێکانیان لە وڵاتانی دراوسێ دەکەن، بە شێوەیەکی سەرەکیش لە لوبنان و ئۆردن.   سەبارەت بەو پاڵپشتییەی دەنێردرێتە سووریا، ئاژانسی رێکخستنی گەشەپێدانی سەر بە حکومەتی سوێد (سیدا) پاڵپشتی لە چالاکییەکان دەکات لە هەموو بەشەکانی وڵاتەکە کە پێویستییان بە یارمەتیی گەورەیە، واتە لە باکووری رۆژئاوا، باکووری رۆژهەڵات و ناوچەکانی ژێر کۆنتڕۆلی رژێمی لە سووریا.   نزیکەی سێیەکی ئەم پاڵپشتییە بۆ باکووری رۆژهەڵاتی سووریا دەڕوات: لە ساڵی ٢٠٢١ ئەو یارمەتییە گەیشتە نزیکەی ١٠٠ ملیۆن کرۆنی سوێدی (١٠.١٢ ملیۆن دۆلار).   لە باکووری رۆژهەڵاتی سووریا بەشێوەیەکی سەرەکی هاوئاهەنگی لە رێگەی نەتەوە یەکگرتووەکان و رێکخراوە نێودەوڵەتییەکانەوە دەکرێت.   سوێد هیچ پاڵپشتیێک راستەوخۆ بە کوردی سووریا یان لایەنە سیاسی و سەربازییەکانی باکووری رۆژهەڵاتی سووریا نادات، بەڵکو دانیشتووانی ئەو ناوچانە بەشێوەیەکی سرووشتی سوود لەو پڕۆژە هاریکاریانە وەردەگرن.  سیدا هیچ پڕۆژەیەکی یارمەتیی مرۆیی تایبەت بە خۆی نییە، بەڵکو یارمەتییەکانی بە هاوبەشەکانی دەدات و لە رێگەی ئەوانیشەوە دەیانگەیێنێت.    ئەمانەی خوارەوە ئەو هاوبەشە سەرەکییانەن کە سیدا لە باکووری رۆژهەڵاتی سووریا پاڵپشتیی پڕۆژەکانیان دەکات، لەگەڵ بوارە هەرە گرنگەکانی هاوئاهەنگی (واتە ئاو و ئامرازەکانی پاکوخاوێنی، پەروەردە، راهێنانەوەی نڤیشکان، دروستکردنی دەرفەتی کار، میدیای ئازاد و سەربەخۆ، بەهێزکردنی کۆمەڵگەی مەدەنی و پەرەدان بە ئازادیی رۆژنامەڤانی.)   ئەو هاوبەشە سەرەکییانەی کە سیدا هاوئاهەنگیی لەگەڵیاندا هەیە:  - رێکخراوی هاندیکاپی نێودەوڵەتی   - یەکێتیی بەرخودانی سووریا  - رێکخراوی هاریکاریی خەڵکی نەرویج (NPA)  - رێکخراوی پاڵپشتیکاری میدیا (IMS)  - رێکخراوی راگەیاندنی ئازادی بێسنوور (FPU)