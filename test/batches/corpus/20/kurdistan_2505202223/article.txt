ئەوە ٢٧ ەم خولی دەرچوونە، ئامادەکاری بۆ رێوڕەسمەکە کراوە. کەسوکاری دەرچووەکان ئامادە دەبن، ئەفسەرەکان بە ناو گۆڕەپاندا دەڕۆن، یەکەمەکان خەڵات دەکرێن کە پلەی بەرزیان بەدەستهێناوە.  جومعه عه‌بدولكه‌ریم، ده‌رچووییەکی ئەکادیمیای سەربازی دەڵێت، "پێشتر لە شەڕدا من پێشمه‌رگه بووم، هەندێک ئەرک هەبوو ١٠٠ % نەماندەتوانی جێبەجێی بکەین، بەڵام ئێستا هاتینە خولی فێربوون و ئەو ئەرکانە فێربووین. "  نێچیرڤان بارزانی، سەرۆکی هەرێمی کوردستان و فەرماندەی گشتیی هێزەکانی پێشمەرگە بەشداریی رێوڕەسمەکە دەکات. پێشتریش رۆژی یەکشەممە بەشداریی رێوڕەسمی دەرچوونی خولی ٦ ـی ئەفسەران و خولی ١٦ ـی پێشمەرگە لە کۆلێژی سەربازیی ٣ ـی قەڵاچوالان کرد.  وه‌زیر محه‌ممه‌د ئه‌مین، ئەفسه‌رى خولى ٢٧ دەڵێت، "هاتنی بەڕێز نێچیرڤان بارزانی بۆ ئێمە خەڵاتە".  سامان سه‌ردار، ئەفسه‌رى خولى ٢٧ دەڵێت، "بەشداریکردنی جەنابی سەرۆک [سەرۆکی هەرێمی کوردستان] گڕوتینە بۆمان، هەروەها لەلایەکی دیکەوە بۆ خێزانەکشمان جێگەی دڵخۆشییە".  رێباز خدر، ئەفسەرێكی دیکەیە دەڵێت، "داواکاریی ئێمە لە نێچیرڤان بارزانی ئەوەیە کە بەردەوام گرنگی بە مەشق و راهێنانی هێزەکانی پێشمەرگە بدات".  به‌ره‌ڤان شاكر، ئەفسەرێکی دیکەیە و دەڵێت، "ئێمە داوا لە جەنابی سەرۆکی هەرێمی کوردستان دەکەین جیاوازی لە نێوان هێزەکانی پێشمەرگە نەکرێت، هەمووان لەژێر چاودێڕی و فەرماندەیی ئەو بە یەک لیست خزمەت بکەن".  دەرچووانی خولی ٢٧ی ئەکادیمیای سەربازیی زاخۆ دوو ساڵ و چوار مانگ مەشق و راهێنانی سەربازییان کردووە. لەو ماوەدا فێری نوێترین زانستی سەربازی بوون. چۆنێتیی رووبەڕووبوونەوەی دووژمن و سەرپەرشتیکردنی شەڕ ئەو وانانەن بوون کە راهێنانیان لەسەر کردووە.  ئەکادیمیای سەربازیی زاخۆ لە ساڵی ١٩٩٦ لەلایەن پارتی دیموکراتی کوردستانەوە دامەزراوە. لە ساڵی ٢٠٠٤ چووە سەر وەزارەتی بەرگریی عێراق، لەو کاتەوە نزیکەی هەشت هەزار ئەفسەری لەو ئەکادیمیاوە چوونەتە وەزارەتی پێشمەرگە و وەزارەتی بەرگریی عێراق.