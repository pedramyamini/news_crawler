بیرۆکەی کردنەوەی بەشێک لە دووکان و مارکێتەکانی ئەو ناوچەیەش لەدوای ئەوە هات کە ژمارەیەکی زۆر کورد روویان لە ناشڤێل کرد و لەو ناوچەیە مانەوە.  جەلال یوسف، خاوەن مارکێتە و دەڵێت، "بیرۆکەی مارکێت وەکو بیرۆکەی کردنەوە ئێمە سەیرمانکرد، کۆمەڵگەی کوردی لێرە زۆرە، کورد زیاتر لە ناشڤێل کۆبوونەتەوە، هەندێکجار پێشی دەڵێن: کوردستانی بچووک. هەروەها خەڵک لە ویلایەتەکانی دیکەشەوە روویان لێرە دەکرد. بۆیەش ئەو بیرۆکەیە لای ئێمە دروستبوو، کە مارکێتێکی کوردی بکەینەوە، چونکە ئەمریکا زۆر دوورە و شتی کوردیش دەستنەدەکەوتن، بۆنموونە تەحین، سماق و کشمش، ئەو شتانە نەبوون، بۆیە بیرمانکردەوە کە مارکێتێکی کوردی بکەینەوە و شتی کوردی بۆ بهێنین. "  لە سەرەتادا کڕیاری سەرەکیی ئەو مارکێتانە زیاتر کوردبوون، بەڵام دواتر بەشێک لە ئەمریکییەکان، ئەفغانی و خەڵکی وڵاتانی رۆژهەڵاتی نێوەڕاستیش روویان لە بازاڕی کوردی کردووە.  هەندێک لەو کاڵا و بەرهەمانەی کە لەو بازاڕە دەفرۆشرێن، لە بازاڕەکانی دیکەی ناشڤێل دەستناکەون، ئەمەش وایکردووە کڕیارێکی تایبەت بە خۆیان هەبێت، بەگوتەی چەند خێزانێکی کوردیش، ٨٠ % ـی بازاڕکردنیان لە مارکێتە کوردییەکانە.  پەیمان رەمەزان، کڕیارە و باسی لەوە کرد، "کاتێک ئێمە دێینە بازاڕی کوردی لە ناشڤێل لە ئەمریکا، هەست دەکەم لە کوردستانم. ئێمە واهەست دەکەین کوردستانێکی بچووکە لێرە، خەمی دووریی ئێمە کەمتر دەکاتەوە، زۆر خۆشە، ئێمەش هەر شتێکمان پێویست بێت، سوپاس بۆخوا لێرە هەیە، وەکو دووکانەکانی کوردستانن.''  هەبوونی بازاڕێکی کوردی لە ناشڤێل، وایکردووە کوردی ئەو شارە کەمتر هەست بە دوورییان لە کوردستان بکەن و هەر شتێکی کوردی لە کوردستان هەبێت، لەوێش بە ئاسانی دەستیان دەکەوێت.