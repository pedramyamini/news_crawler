مایک پۆمپەیۆ، وەزیری دەرەوەی ئەمریکا لە کۆنفرانسێکی رۆژنامەڤانی هاوبەشدا لەگەڵ مارک ئێسپەر، وەزیری بەرگری و  سوپاسالاری وڵاتەکە رایگەیاند: " ئەو هێرشەی کراوەتە سەر دامەزراوەیەکی عێراق دوای هەڕەشە بوو بۆ سەر هێزە ئەمریکییەکان، ئەمە چەند هەفتەیەکە ئەو هەڕەشانە بەردەوامن، ئەو زنجیرە هێرشانە یەکەم جار نین دەکرێنە سەر ئەو رێکخراوە بە تایبەت و گرووپی دیکە کە مەترسی لەسەر ئەمریکییەکان دروست دەکەن".  پۆمپەیۆ گوتی: "ئەمڕۆ ئەوەی ئێمە کردمان وەڵامێکی یەکلاکەرەوە بوو، هەروەها بەڕوونی ئەو گوتانەی سەرۆکیشی دووپات کردەوە کە چەند مانگێکە لەوبارەوە دەیکات، پەیامەکەش ئەوەیە ئێمە دەستەوەستان نابین بەرامبەر کۆماری ئیسلامی ئێران لە هەر کردەوەیەک کە ژن و پیاوی ئەمریکی بخاتە مەترسی، ئێمە بەردەوام رێزی ئەو پابەندبوونەمان دەگرین بۆ ئەوەی کردەوەی یەکلاکەرەوەمان هەبێت کاتێک ئەو هەڕەشانە هەبن، هەروەها بەردەوامیشین لە داوای ئەوەی کۆماری ئیسلامی ئێران بەجۆرێک رەفتار بکات وەکو ئەوەی لە ئایاری ٢٠١٨ ئاماژەم پێدا، پێشبینی دەکەین ئێران بەوشێوەیە رەفتار بکات، بۆ ئەوەی بتوانێت بگەڕێتەوە ریزی کۆمەڵگەی نێودەوڵەتی".  هەروەها مارک ئێسپەر وەزیری بەرگری ئەمریکا وردەکاری نوێی لەسەر هێرشەکە ئاشکرا کرد و گوتی: "وەزارەتی بەرگری ئۆپەراسیۆنی بەرگری لە کارمەند و بەرژەوەندییەکانمان ئەنجامداوە لە عێراق، ئەویش بە بۆردوومانی ٥ پێگەی سەر بە کەتایبی حیزبوڵڵا لە رێگەی فڕۆکەی ئێف ١٥ وە، ئەو گرووپە کەتایبی حیزبوڵڵا گرووپێکی شیعەی سەر بە ئێرانە، ئامانجەکان بەوشێوەیە بوون، سیانیان لە رۆژئاوای عێراق، دووی دیکەش لە رۆژهەڵاتی سووریا، ئەو پێگانە یان بارەگای فەرماندەیی یان کۆگای چەکی کەتایبی حیزبوڵڵا بوون، بۆردوومانەکان بەسەرکەوتوویی ئامانجەکەیان پێکا، فڕۆکەوان و فڕۆکەکانیش بە سەلامەتی گەیشتنەوە بنکەی ئاسمانی".  وەزیری بەرگری ئەمریکا ئاماژەی بە گفتوگۆکانی لەگەڵ سەرۆکی ئەمریکا کرد لەوبارەوە و گوتی: "ئەمڕۆ لە گفتوگۆمان لەگەڵ سەرۆک، تاوتوێی بژاردەی دیکەی بەردەستمان کرد لەوبارەوە، دەمەوێت ئاماژە بەوەش بدەم هەنگاو و کرداری دیکەش دەگرینەبەر بەگوێرەی پێویست بۆ دڵنیابوون لە بەرگری لە خۆکردن و بەرپەرچدانەوەی کرداری خراپی ئەو گرووپە چەکدارانەی سەر بە ئێران".  بەگوێرەی زانیارییەکان چوار سەرکردە لەنێو کوژراونی کەتایبی حیزبوڵڵا هەن، پێنتاگۆن دەڵێت هێرشەکان لە وەڵامی ئەو هێرش و هەڕەشانەن لەلایەن ئەو گرووپانەوە دەکرێنە سەر بنکە و سەربازانی ئەمریکا لە عێراق.