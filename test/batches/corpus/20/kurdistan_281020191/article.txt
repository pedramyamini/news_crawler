ئەندامێکی لیژنەی بەرگریی لە پەرلەمانی فیدراڵی ئەڵمانیا رەخنەی لە ئەوروپا گرت کە گوتارێکی یەکگرتوویان لەبارەی هێرش بۆ سەر کورد نییە و داوادەکات لەبارەی پێشنیازەکەی وەزیری بەرگریی ئەڵمانیا بۆ دروستکردنی ناوچەی ئارام کاری زیاتر بکرێت.  ماركوس ڤاینبێرگ، ئه‌ندامی لیژنەی بەرگریی لە په‌رله‌مانی ئه‌ڵمانیا رایگەیاند: "پێشنیازی وەزیری بەرگریی ئەڵمانیا بۆ دروستکردنی ناوچەی ئارام، پێشنیازێکی زۆر باشە. من داوادەکەم بە جیدی کاری بۆ بکەین و بزانین بە چ شێوەیەک دەتوانین ئەو ناوچەیە بە هاوبەشی دروستبکەین. دوو سێ هەفتەی رابردوو بەڕاستی ناوخۆش بوو کە ئێمە نەمانتوانی وەک پێویست لە ئەوروپا پشتگیری کوردان بکەین".  سەرۆکی فیدراسۆنی کوردی ئەڵمانیا، کاندیدی پارتەکەی مێرکڵ بۆ هەرێمی هامبورگ و پارێزەری مافی کورد، هاوسۆزی رای گشتی ئەڵمانیا و کوردانی نیشتەجێی ئەو وڵاتە بۆ رۆژئاوای کوردستان بەرزدەنرخێنێت.  عه‌لی ئه‌رتان تۆپراك، سه‌رۆكی فیدراسیۆنی جڤاكی كوردی له ئه‌ڵمانیا رایگەیاند: "تراژدیایەکی مەزن بوو بۆ ئێمەی کورد بەڵام پشتیوانی رای گشتی ئەڵمانیا دڵگەرمی بوو بۆمان. لە سۆشیاڵمیدا، بە ئیمەیل و تەلەفۆن نامەیەکی زۆرمان بەدەست گەیشت لەلایەن خەڵکی ئەڵمانیاوە لە هەموو چین و توێژەکان. ئەوان دەیانگوت شەرم لە خۆمان دەکەین کە ئەوروپی و ئەڵمانین. بەڵام بزانن لە گەلی ئەڵمانیا لەپشت کوردەوەیە".  هاوسۆزی و پشتگیری رای گشتی ئەڵمانیا و جیهان بۆ کورد وادەکات سیاسییەکان ناچاربن بڕیاری رێگریکردن لە پێشێلکردنی مافی کورد بدەن.