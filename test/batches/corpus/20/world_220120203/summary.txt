لەبەرامبەر ئەو باڵەخانەیەی جاران ئۆفیسی سەرەكیی نەتەوە یەكگرتووەكان بووە لە كۆسۆڤۆ، پەیكەرێك و وێنەیەكی گەورە دانراون. پەیكەرەكە هی مادلین ئۆڵبرایت، وەزیری پێشووتری دەرەوەی ئەمریكایە، ئەو ژنەی لە سەردەمی سەرۆك بێل كلینتندا بە هەوڵە دیپلۆماسییەكانی گەلی كۆسۆڤۆی لە قڕكردن پاراست. كاتێك بەسەر پەیكەری ئۆڵبرایتدا چاو هەڵدەبڕی، وێنەیەكی گەورەی پیاوێكی ریشدار دەبینی كە بە دیواری سەر دەرگای گەورەی یاریگای نێودەوڵەتیی پریشتیناوە هەڵواسراوە. ئەو پیاوە ئادەم یەشارییە كە قارەمانێكی سەردەمی خەباتی چەكدارییە و كۆسۆڤۆییەكان وەكو گیڤارای خۆیان تەماشای دەكەن. لەو یاریگایەی جاران تەنیا بۆ یارییە لۆكاڵییەكانی نێو یۆگۆسلاڤیا بەكاردەهات، لە ماوەی رابردوودا هەردوو هەڵبژاردەی ئینگلتەرا و كۆسۆڤۆ یارییان كردووە. كۆسۆڤۆیەك كە دوازدە ساڵە سەربەخۆیی جاڕداوە و لە سربیا جیابووەتەوە، هێشتا نەیتوانیوە ببێتە ئەندامی نەتەوە یەكگرتووەكان. ئەو كۆسۆڤۆیەی بۆ من وەك كوردێك ئەزموونێكی دەوڵەمەندی هەیە بۆ ئەوەی لێیەوە فێربین.