رۆژی سێشەممە، ٣١ی ئایاری ٢٠٢٢ حوسێن قائید، بەڕێوەبەری نووسینگەی رزگاركردنی رفێندراوانی کوردی ئێزدی لەبارەی ئازادکردنی رفێندراوانی کوردی ئێزدی لەدەستی داعش لە ساڵی ٢٠١٤ وە تاوەکو ئێستا، بە رووداوی گوت، توانیویانە ٣٥٥٢ رفێندراو رزگار بکەن، کە ١٢٠٧ کەسیان ژن و ٣٣٩ پیاو بوون، هەروەها ١٠٥٠ منداڵی کچ، ٩٥٦ منداڵی کوڕیشیان رزگار کردووە.  سەبارەت بەو کەسانەی کە لەلایەن داعشەوە کوژراون و توانراوە تەرمەکانیان بدۆزرێتەوە، باسی لەوە کرد، " ١٤٦ ئێزدی کە کوژراون، توانیومانە تەرمەکانیان بدۆزینەوە. "  بە گوتەی بەڕێوەبەری نووسینگەی رزگاركردنی رفێندراوانی ئێزدی ٢٧١٩ کوردی ئێزدی تاوەکو ئێستا بێسەروشوێنن، کە ١٢٧٤ کەسیان ژن و ١٤٤٥ کەسیان پیاون. گوتیشی، ژمارەی ئێزدییەکان بەگوێرەی ئامارێکی نووسینگەی رزگاركردنی رفێندراوانی ئێزدی نزیکەی ٥٥٠ هەزار کەس دەبن، کە بەهۆی داعشەوە ٣٦٠ هەزاریان ئاوارە بوون و ١٠٠ هەزاریشیان چوونەتە دەرەوە.  لە هێرشی داعش بۆسەر شنگال لە ساڵی ٢٠١٤، داعش ژمارەیەکی زۆر کوردی ئێزدی رفاند و ژمارەیەکیشی لێ کوشتن، هەروەها بەشێک لە رفێنراوەکانیشی کوشت. بە گوتەی حوسێن قائیدی، کوژراوەکان لەنێو ٨٢ گۆڕی بەکۆمەڵدان.