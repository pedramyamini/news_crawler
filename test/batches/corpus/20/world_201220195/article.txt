ئورسولا مولەر، یاریدەدەری سکرتێری گشتیی نەتەوەیەکگرتووەکان بۆ کاروباری مرۆیی رایگەیاند "لە سەرانسەری سووریا، داوا لە دەوڵەت و گرووپە چەکدارەکان دەکەم ژیانی مەدەنییەکان و شوێنە مەدەنییەکان بپارێزن. بەبێ دروستکردنی هیچ بەربەستێک کارئاسانی بۆ چالاکییە مرۆییەکان بکەن. لەبەر هۆکارە مرۆییەکان و هەروەها وەک پرسێکی یاسایی نێودەوڵەتیش، دەبێت ئازارەکانی مرۆڤ کەمبکرێنەوە".  مولەر لە گوتەکانیدا ئاماژەی بەوە دا، خەریکە هاوکارییە مرۆییەکان بۆ سوورییەکان کۆتاییان پێدێت. دەبێت وڵاتان هاوکاربن و هاوئاهەنگییە نێودەوڵەتییەکان بۆ هاوکاریکردنی مەدەنییەکان لە سووریا زیاتربکرێن. هەروەها ئاماژەی بە دۆخی ئابووریی سووریا و دابەزینی نرخی لیرە و کاریگەرییەکانی لەسەر ژیانی خەڵکی ئەو وڵاتە دا.   ئورسولا مولەر ئەوەی خستەڕوو "دراوی سووری لەم ساڵدا نیوەی بەهاکەی لەدەستداوە. هۆکارەکانی پشت ئەم شۆکە ئابوورییە رەنگە قسەی لەسەر کرابێت، بەڵام ئاماژە سەرەتاییەکان لەبارەی دۆخی ئابووری بۆ مەدەنییەکان لە سووریا ئەمانەن: بژێوی ژیان گرانبووە، داهات کەمبووە و دراوەکەش نرخەکەی لەدەستدەدات".  بەپێی ئەو ئامارانەی لە کۆبوونەوەکەی ئەنجوومەنی ئاسایش خرانەڕوو، نزیکەی ١١ ملیۆن کەس لە سووریا پێویستیان بە هاوکاریی مرۆییە و لە ساڵی ٢٠٢٠ دا سووریا یەکێک دەبێت لەو وڵاتانەی زۆرترین هاوکاریی مرۆیی پێویستدەبێت.