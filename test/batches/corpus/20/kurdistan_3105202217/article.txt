ئاری هەرسین، ئەندامی ئەنجوومەنی سەرکردایەتیی پارتی لە سلێمانی بە رادیۆی رووداوی راگەیاند، "سەردانی سەرۆکی هەرێمی کوردستان بۆ سلێمانی کاریگەریی ئەرێنیی هەبووە. نەک لای یەکێتی، بەڵکو لای کادیرانی پارتییش هیوایەکی دروست کردووە کە پارتی و یەکێتی لەسەر زۆر شت رێکبکەون. "   بەپێی زانیارییەکانی رووداو، بڕیارە سەرەتای مانگی حوزەیران یەکێتی و پارتی جارێکی دیکە کۆببنەوە.  ئەندامەکەی ئەنجوومەنی سەرکردایەتیی پارتی لە سلێمانی گوتی، "کاک نێچیرڤان بارزانی ئەو بەستەڵەکەی دروست بووبوو تاواندیەوە و یەکەم هەنگاوی نا بۆ دروستکردنی متمانە لەنێوان لایەنە سیاسییەکاندا. متمانەیش گرنگترین شتە بۆ دڵنیاییدان. "  ئەوەی لەسەر شانۆی سیاسیی نێوان یەکێتی و پارتی دەبینرێت ئەوەیە کە ناکۆکیی سەرەکیی نێوانیان لەسەر پۆستی سەرۆککۆماری عێراقە کە هەریەکەیان خۆیان بە شایانی ئەو پۆستە دەزانن.  ئاری هەرسین گوتی، "ناکۆکیی سەرەکیی ئێمە لەسەر پۆستی سەرۆکۆمار نییە. سەرۆککۆمار بیانوو یان بەرئەنجامی ئەو ناکۆکییەیە کە لە پێش ئەوەدا لەنێوان ئێمە و یەکێتیدا هەر هەبووە. ناکۆکی لەسەر پۆستی سەرۆککۆمار نیشاندەری ئەوەیە کە ناکۆکی لەنێوان ئێمە و یەکێتیدا هەیە. "  ئەو ئەندامەی ئەنجوومەنی سەرکردایەتیی پارتی لە سلێمانی جەختیشی لەوە کردەوە، "هەموو درزێک لەنێوان لایەنە سیاسییەکانی هەرێمی کوردستاندا لە قازانجی خەڵکەدا نییە. "   لەبارەی ئەجێندانی کورد بۆ چوونە بەغدا، ئاری هەرسین باسی لەوە کرد کە "دەبێت کورد بە ئەجێندایەکی یەکگرتووەوە بچێتە بەغدا نەک ئەوەی هەریەکەیان ئەجێندایەکی تایبەت بە خۆیی لە گیرفاندا بێت. "