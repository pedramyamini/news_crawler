لە بوولتەنی کاژێر ١٢: ٠٠ ـی رووداو کە سەنگەر عەبدولڕەحمان پێشکێشی دەکات باس لە دیداری یەکێتی و ئامادەکردنی بڕیار و راسپاردەکانی دیدارەکە، هەوڵەکانی لایەنەکان بۆ دەستپێکردنەوەی گفتوگۆکان لەبارەی پڕۆژەیاسای دەستووری هەرێمی کوردستان و بەرهەمی گەنمی جووتیاران کرا.   ئەمڕۆ یەکشەممە ٢٩ ـی ئایاری ٢٠٢٢، دووەم رۆژی دیداری یەکێتیی نیشتمانیی کوردستان سلێمانی بەرێوەچوو، ئەو لیژنانەی مابوون پێشنیازەکان بخەنەڕوو گفتوگۆیان لەبارەى پرسە جیاوازەکانی نێو یەکێتی کرد. بۆچوون و تێبینی ئەندامانی دیدارەکە ئەوانەی بەشدارن وەردەگیرێت و دواتر جارێکی دیکە لیژنەکان تێبینییەکان دەخەنە نێو راپۆرتەکانیان.  لە دیدارەکەدا ئەمڕۆ تەنها راپۆرتی لیژنەکان خوێندرایەوە و هەڵسەنگاندنییان بۆ کرا، رۆژی کۆتایی دیدار راپۆرتی کۆتایی لیژنەکان دەدرێتە بافڵ تاڵەبانی. دیداری یەکێتی تاکو دوو رۆژی دیکە بەردەوامدەبێت و لە رۆژی کۆتایی ئەنجامی دیدارەکە دەخرێتەڕوو.   لە بوولتەنی کاژێر ١٢: ٠٠، ئارێز عەبدوڵڵا، ئەندامی مەکتەبی سیاسی یەکێتیی نیشتمانیی کوردستان باسی لەوە کرد: ئێستا یەک کەس یەکێتی بەڕێوەدەبات ئەویش بافڵ تاڵەبانییە، بۆیە بەکردەوە ئەو سەرۆکە.   ئارێز عەبدوڵڵا لەبارەی کاری لیژنەکانی دیداری یەکێتییەوە گوتی: کاری لیژنەکان بۆ نووسینەوە و کۆکردنەوەی پێشنیاز و رەخنە و تێبینیەکانە و دواتر راپۆرتەکان ئاراستەی لیژنەی باڵای دیدار دەکرێت.  گوتیشی: ئامانجمان بووە سەرجەم هەڤاڵانمان بەشداربن لە داڕشتنەوەی سیاسەتەکانی یەکێتی، لە ئەنجامی ئەو گفتوگۆیانەدا پڕۆژە و پێشنیاز و راسپاردە دەدرێت، ئەو پڕۆژانەی پێویستی بە پەسندکردن بێت لەلایەن سەرکردایەتییەوە دەدرێنە ئەنجوومەنی سەرکردایەتی، بەشێکی دیکەیان کۆدەنگی لەسەرە و قبوڵکراوە، ئەوەی پەیوەندی بە پەیڕەوی ناوخۆوە هەبێت ئەنجوومەنی سەرکردایەتی دەتوانێت هەمواری بکاتەوە، بەپێی ئەو بڕیار و راسپاردانەی کە هەیە.  ئارێز عەبدوڵڵا دەڵێت: نزیکەی چوار هەزار کەس لە دیداری یەکێتیدا بەشداربووە و دابەشکراون بەسەر ١٣ لیژنەدا، مەبەستمانە هەڤاڵانمان لە داڕشتنەوەی سیاسی یەکێتی بەشداربن. نەتوانراوە ئەو دەرفەتە لە کۆنگرەدا بڕەخسێندرێت و کۆی ئەو بڕیار و راسپاردانەی لە دیداردا ئامادە دەکرێن دەخرێنە پلانی کاری ئایندەی یەکێتیی نیشتمانیی.  لەبارەی هەموارکردنەوەی پەیڕەوی ناوخۆی یەکێتییەوە، ئەندامەکەی مەکتەبی سیاسی یەکێتی ئاماژەی بەوە کرد: لە کۆنگرەدا دەسەڵات بە ئەنجوومەنی سەرکردایەتی دراوە کە پەیڕەو هەمواربکرێتەوە، ساڵی رابردوو بەهۆی ئەو رووداوانەی روویاندا نەمانتوانی پەیڕەو هەمواربکەینەوە و ئێستا لە بەرنامەدایە.  سەبارەت بە لابردنی پێشناوی هاوسەرۆک بۆ بافڵ تاڵەبانی و گۆڕینی بۆ سەرۆک دەڵێت: هەندێک گرفتی کەڵەکەبوو هەبوو لەنێو یەکێتی وایکرد کە هەندێک بڕیار بدرێت لە کۆنگرە کە رەنگە هەڵەی تێداکرابێت. من ئەوکاتە و ئێستاش لەگەل هاوسەرۆکیدا نەبووم، هاوسەرۆکی بۆ راگرتنی باڵانسی هێز نەبوو، ئەزموونمان نەبوو، دواتریش دەرکەوت کە ئەزمونێکی سەرکەوتوو نەبوو.  ئارێز عەبدوڵڵا دەشڵێت: ئەو هەڤاڵانەی بەشدار نەبوون رەنگە بە هۆی نەخۆشی یان سەفەرکردنیانەوە نەیانتوانی بێت بەشداربن، ئەگەرنا هیچ دژایەتییەک نییە، پشت بەستن بە بڕیارەکانی ئەنجوومەنی سەرکردایەتی هەموو بڕیارەکانی بافڵ تاڵەبانی بڕیاری سەرکردایەتی یەکێتییە.  عەبدولسەلام بەرواری: لەنێو فراکسیۆنەکان و حیزبەکان گفتوگۆ لەبارەی دەستوورەوە دەستیپێکردووە  ساڵیادی دامەزراندنی رووداو یەکێکی دیکە بوو لە تەوەرەکانی بوولتەنی کاژێر ١٢: ٠٠ سەنگەر عەبدولڕەحمان لە ٢٩ - ٥ - ٢٠١٣ یەکەم ڤیتی لەبارەی هەوڵەکان بۆ نزیکبوونەوەی حیزبەکان لەبارەی دەستووەی هەرێمی کوردستانەوە ئامادەکردبوو لە یەکەم بوولتەنی هەواڵی تۆڕی میدیایی رووداودا کە کاژێر شەشی ٢٩ - ٥ - ٢٠١٣ پەخشکرا بڵاوکرایەوە، پاش تێپەڕینی نۆ ساڵ تاوەکو ئێستا لایەنەکان لەبارەی دەستووری هەرێمی کوردستان نەگەیشتوونەتە رێککەوتن.  لەبارەی هەوڵەکان بۆ دەستپێکردنەوەی گفتوگۆی نێوان حیزبەکان لەبارەی دەستووری هەرێمی کوردستان، عەبدولسەلام بەرواری، ئەندامی پێشووی پەرلەمانی کوردستان لە بوولتەنی کاژێر ١٢: ٠٠ دا باسی لەوە کرد: لە خولی رابردوو لەسەر راسپاردەی سەرۆک بارزانی لیژنەیەک لەسەر دەستوور پێکهێنرا و لیژنەکە لەسەر نزیکەی ٧٠ ماددە رێککەوتبوون.  عەبدولسەلام بەرواری گوتیشی: لایەنەکان تەنیا گرفت بۆ یەکتر دروستدەکەن، ئەگەرنا هیچ لایەنێک بۆچوونێکی جیاوازی لە خاڵێکی گرنگدا نەماوە.  ئاماژەی بەوەش کرد: بە هاندانی دەستەی سەرۆکایەتی پەرلەمان لە نێو فراکسیۆنەکان و حیزبەکان گفتوگۆ لەبارەی دەستوورەوە دەستیپێکردووەتەوە، بۆچوونێک هەیە کە فراکسیۆنەکان لەگەڵ حیزبەکانیان دابنیشن و لەسەر ئەو خاڵانەی تێبینیان لەسەر هەیە نوسراو پێشکێش بکرێت.   عەبدولسەلام بەرواری دەشڵێت، "ئێمە لە بۆشایی دەستووریدا نین، بەڵام گرنگە دەستوورمان هەبێت. "   هەر تۆنێک گەنمی جووتیارانی هەرێمی کوردستان بە ٨٥٠ هەزار دینار وەردەگرێت  مژارێکی دیکەی بوولتەنی کاژێر ١٢: ٠٠ پرسی وەرگرتنی گەنمی جووتیارانی هەرێمی کوردستان بوو، حکومەتی هەرێمی کوردستان بڕیاری وەرگرتنی گەنمی جووتیارانی داوە و رایگەیاندووە، هەر تۆنێک بە ٨٥٠ هەزار دینار وەردەگرێت بەبێ پۆلێنکردن، جووتیاران دەڵێن، "ئەگەر حکومەت پارەی گەنم بدات ئەوە ئامادەین بەرهەمەکانمان بدەینەوە بە حکومەت، بەڵام ئەگەر وەکو ساڵانی رابردوو پارەکانمان دابیننەکان ئەوا بەنرخێکی هەرزانتر لە بازاڕی رەش دەیفرۆشین. "   جووتیارانی هەرێمی کوردستان لە وەرگرتنی پارەی گەنم دڵنیانین هەر بۆیە دەیانەوێت بەرهەمەکانیان لە بازاڕ بفرۆشن لەبەر ئەوەی راستەوخۆ پارەکەی وەردەگرنەوە.  وەزارەتی بازرگانیی عێراق پێشبینی دەکات بەرهەمی گەنمی خۆماڵی تێکڕای عێراق ئەمساڵ بگاتە یەک ملیۆن و ٨٠٠ هەزار تۆن کە ٥٠٠ هەزار تۆنی لە هەرێمی کوردستان دابین دەکرێت، بۆیە عێراق پێویستی بە هاوردەکردنی ٣ ملیۆن تۆن گەنمە بۆ پڕکردنەوەی پێویستی خۆی.  محەممەد حەنوون، بەڕێوەبەری کۆمپانیای گشتیی دانەوێڵە و گوتەبێژی وەزارەتی بازرگانیی عێراق رایگەیاند: لەم وەرزەدا تاوەکو ئێستا یەک ملیۆن و ٣٠٠ هەزار تۆن گەنممان لە جووتیاران کڕیوە، هەر لەم وەرزەدا پێشبینی دەکەین بەرهەمی گەنمی جووتیارانی هەرێمی کوردستان بگاتە ٥٠٠ هەزار تۆن، بۆیە چاوەڕوانین ئەمساڵ بەرهەمی گەنمی جووتیارانی عێراق بە تێکڕا بگاتە زیاتر لە یەک ملیۆن و ٨٠٠ هەزار تۆن، حکومەتیش هەر تۆنێک گەنمی خۆماڵی بە ٨٥٠ هەزار دینار لە جووتیاران دەکڕێت.  محەممەد حەنوون گوتیشی: ئەو بڕە گەنمە بەشی پێویستی ساڵانەی عێراق ناکات، بۆیە پێشنیازەیاسای پشتیوانیی خێرای ئاسایشی خۆراک کە ئێستا لە پەرلەمانی عێراق تاوتوێ دەکرێت، رێگە بە وەزارەتی بازرگانی دەدات ٣ ملیۆن تۆن گەنم هاوردە بکات، ئەگەر ئەو پێشنیازەیاسایە لەم هەفتەدا پەسندبکرێت، ئەوا هیچ مەترسییەک سەرهەڵنادات سەبارەت بە دابینکردنی ئارد لە عێراق.