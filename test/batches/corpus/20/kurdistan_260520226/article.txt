رۆژی پێنجشەممە ٢٦ - ٠٥ - ٢٠٢٢، لەمیانی بەڕێوەچوونی رێوڕەسمی دەرچووانی خولی ٢٧ی بنەڕەتیی ئەکادیمیای سەربازیی زاخۆ، سیروان بارزانی، سەرپەرشتیاری میحوەری مەخموور - گوێڕی پێشمەرگە لە لێدوانێکدا بە رووداوی راگەیاند، "هەموو کاتێک یەکخستنەوە و رێکخستنەوەی هێزەکانی پێشمەرگە شتێکی گرنگە، دەرچووانی ئەو دوو خولە لە کاتێکدایە چاکسازی لە وەزارەتی پێشمەرگەدا دەکرێت لەلایەن هاوپەیمانانەوە. "  سیروان بارزانی دەڵێت، "ئێمە رۆژ بە رۆژ پێویستیمان بە ئەفسەرانی ئەکادیمی هەیە، دوای دەرچوونیشیان ئەو ئەفسەرانە پەیوەندی بە سەنگەرەکانی پێشمەرگەوە دەکەن و هاوکارێکی باش دەبن بۆ هێزەکانی پێشمەرگە بەو پێیەی مەشق و راهێنانی ئەکادیمییان بینیوە. "  سەبارەت بە کاردانەوەی گوتارەکەی سەرۆکی هەرێمی کوردستان بەمەبەستی یەکخستنەوەی هێزەکانی پێشمەرگە، سەرپەرشتیاری میحوەری مەخموور - گوێڕی پێشمەرگە گوتی، "ئەوەندەی ئێمە بینیومانە کەسێک نەبووە پێی خۆش نەبێت هێزەکانی پێشمەرگە یەکبخرێنەوە، جەنابی سەرۆکی هەرێمی کوردستان و جەنابی سەرۆک هەموویان لە یەکەم رۆژەوە تاوەکو ئەمڕۆ پشتگیریی ئەو پرۆسەیەیان کردووە، بەڵام بەهۆی ئەو ساردییەی لەنێوان پارتی و یەکێتی هەبوو ئەو پرۆسەیە سستیی تێکەوتبوو. "  سیروان بارزانی لە درێژەی قسەکانیدا ئەوەی خستەڕوو، "دووپاتکردنەوە لەسەر یەکخستنەوەی هێزەکانی پێشمەرگە جێگەی دڵخۆشیی هەموو پێشمەرگەیەک و جەماوەری کوردستان بوو و هاندەرێکیشە، تەنانەت بۆ هاوپەیمانانیش جێگەی دڵخۆشی بوو بۆئەوەی ئەو پرۆسەیە خێراتر ببێت. "