بەڵام نوێنەرانی شەش وڵاتی ئەوروپی لە راگەیێندراوێکی هاوبەشدا داوایانکرد تورکیا هێرشەکەی بۆ سەر رۆژئاوای کوردستان رابگرێت، هەروەها نوێنەری رووسیا لە نەتەوە یەکگرتووەکان رایگەیاند، ئۆپەراسیۆنەکە بەهۆی سیاسەتی هەڵەی لایەنی کوردی دەستیپێکردووە.   یۆرگن شۆڵتز، جێگری باڵیۆزی ئەڵمانیا لە نەتەوەیەکگرتووەکان دەڵێت، ئێمە داوا لە تورکیا دەکەین ئەم کردەوە سەربازییە تاکلایەنانە بووەستێنێت.   بەریتانیا یەکێک بوو لەو وڵاتانەی کە واژۆی لەسەر ئەو هەڵوێستە کردبوو، بەڵام باڵیۆزەکەی ئیدانەی تورکیا و داوای راگرتنی شەڕی نەکرد.   رووداو: بەڕێز باڵیۆز دەربڕینی نیگەرانی و داوای دانبەخۆداگرتن مانای چی دەگەیێنێت؟ بە مانای ئەوە دێت کە تورکیا هەڵمەتەکە بووەستێنێت؟   کارن پیرس، باڵیۆزی بەریتانیا لە نەتەوەیەکگرتووەکان دەڵێت "من ناچمە وردەکاری ئەو بابەتە، چونکە من بەباشی لەسەر دۆخەکە زانیاریم نییە و لەم کۆبوونەوەیە زیاتر دەزانین. بەڵام یەکێک لە مەبەستەکانمان لە داواکردنی بۆ دانبەخۆداگرتن ئەوەیە کە بەگوێرەی یاسا نێودەوڵەتییە مرۆییەکان مامەڵە بکەن".  بەریتانیا زۆر پشتگیری کورد نەبوو، بەڵام وەکو رووسیاش دژایەتی نەدەکرد.  رۆژی پێنجشەممە لێدوانەکانی نوێنەری رووسیا لە هی نوێنەری تورکیا دەچوو، ڤاسلی نابینزیا  کوردی بە دەرکردنی عەرەب و گۆڕینی دیموگرافیا تۆمەتبارکرد.   ڤاسلی نابینزیا، باڵیۆزی رووسیا لە نەتەوەیەکگرتووەکان گوتی "ئەم ئۆپەراسیۆنە دەرئەنجامی دەستکاریکردنی بە پلانی دیموگرافیایە، کە هەندێک لە هاوبەشەکانی هاوپەیمان لە باکووری رۆژهەڵاتی سووریا ئەنجامیاندا. ئێمە زوو هۆشدارییمان پێیاندا کە ئەو جۆرە تاقیکردنەوەیە ئەنجام نەدەن. جێگەی ئەو هۆزە عەرەبیانەی کە لە مێژە لەو ناوچانە دەژین نەگۆڕنەوە بە هی کوردی. ئێستا هاوپەیمانێتی نێودەوڵەتی دەرئەنجامی سیاسەتە دیموگرافییەکانیان دەبینن لەو بەشەی سووریا".   هەروەها بۆ رووسیا ئەوەی بەسەر کورد دێت لە رۆژئاوا وانەیەکە بۆ هەر لایەنێک لە ناوچەکە کە هاوپەیمانێتی ئەمریکا هەڵبژێرێت و رووسیای نیمچەزلهێز و هاوپەیمانی ئەسەد پشتگوێبخات.  باڵیۆزی رووسیا لە نەتەوەیەکگرتووەکان دەشڵێت "ئێمە هانی کورد دەدەین کە دیالۆگی راستەوخۆ لەگەڵ حکومەتی سووریا ئەنجامبدەن، بەڵام وەکو دەزانیت ئەوان لایەنی دیکەیان هەڵبژارد بۆ خۆپاراستن و دەبینیت ئێستا چییان بەسەر دێت".  باڵیۆزی ئەمریکاش کە سەرۆکەکەی دوو کاژێر جارێک هەڵوێستی دەگوێڕێت، نەیتوانی باسی وردەکاری هەڵوێستی وڵاتەکەی بکات.  کێلی کرافت، باڵیۆزی ئەمریکا لە نەتەوەیەکگرتووەکان دەڵێت "سەرۆک ترەمپ بۆ حکومەتی تورکیا تەئکیدی کردەوە کە ئەوان بەرپرسیارێتی تەواویان لەسەرە بۆ پاراستنی دانیشتووانی کورد و کەمە ئایینییەکان لەوانە کریستیانەکان".  دوای کاژێرێک لەو لێدوانە بەرپرسانی وەزارەتی دەرەوەی ئەمریکا بە رۆژنامەنووسانیان گوت، کە دۆناڵد ترەمپ فەرمانی پێیانکردووە دەست بکەن بە ناوبژی لە نێوان تورکیا و کورد بکەن.