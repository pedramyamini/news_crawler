دۆناڵد ترەمپ، سەرۆکی ئەمریکا لە کۆنفرانسێکی رۆژنامەڤانیدا رایگەیاند، هەرگیز بیری لەوەنەکردووەتەوە هەڵبژاردنی ئەمریکا دوابخات، دەشڵێت بۆچی کارێکی لەم شێوەیە بکەم.  سەرۆکی ئەمریکا راشیگەیاندووە، ئەو چاوی لەوەیە لە ٣ی نۆڤێمبەر هەڵبژاردن بەڕێوەبچێت، ئەو قسانەش کە کراون لەسەر دواخستنی هەڵبژاردنەوە لەلایەن ئەوەوە تەنیا پروپاگەندەن.  گوتەکانی ترەمپ لە کاتێکدان، پێشتر جۆ بایدن، کاندیدی دیموکراتەکان بۆ هەڵبژاردنی سەرۆکایەتی رایگەیاندبوو، رەنگە دۆناڵد ترەمپ هەوڵبدات بە پاساوی  ڤایرۆسی کۆرۆنا هەڵبژاردنی سەرۆکایەتی ئەمریکا بۆ کاتێکی دیکە دوابخات.  بڕیارە لە ٣ی نۆڤێمبەری ئەمساڵ هەڵبژاردنی سەرۆکایەتی لە ئەمریکا بەڕێووەبچێت، دۆناڵد ترەمپ کاندیدی کۆمارییەکان و جۆ بایدنیش کاندیدی دیموکراتەکانە.