ئەمڕۆ چوارشەممە ٢٥ - ٠٥ - ٢٠٢٢، نێچیرڤان بارزانی، سەرۆکی هەرێمی کوردستان پێشوازی لە شاندێكی پەرلەمانی یەكێتیی ئەوروپا بە سەرۆكایەتیی نارۆلی رواسۆ، سەرۆكی لیژنەی ئاسایش و بەرگری كرد. راگەیێندراوی سەرۆکایەتیی هەرێمی کوردستان لەبارەی سەردانەکەوە دەڵێت، "نێچیرڤان بارزانی سوپاسی هاوكاری و هاریكارییە مرۆیی و سەربازییەكانی وڵاتانی یەكێتیی ئەوروپا لە چوارچێوەی هاوپەیمانیی نێودەوڵەتی كرد بۆ هەرێمی كوردستان و پێشمەرگە لە شەڕی سەختی دژی داعش. "  هەروەها بەگوێرەی راگەیێندراوەکە، سەرۆکی هەرێمی کوردستان هاوئاهەنگیی نێوان پێشمەرگە و سوپای عێراقی لە ناوچەكانی ماددەی ١٤٠ بەرز نرخاند، بۆ رووبەڕووبوونەوەی مەترسییەكانیش، "بەردەوامیی هاریكاری و پشتیوانیی وڵاتانی یەكێتیی ئەوروپا بۆ عێراق و هەرێمی كوردستان لە بواری سیاسی و ئابووری و كۆمەڵایەتی و پەروەردەییەوە، بە پێویست زانی. "  شاندەکەی پەرلەمانی یەکێتیی ئەوروپا هەروەکو لە راگەیێندراوەکەدا ئاماژەی پێکراوە، مەبەستی سەردانەكەیان بۆ هەرێمی كوردستان خستەڕوو "كە لە نزیكەوە ئاگاداربوونی دۆخی ناوچەكەیە و گرنگیی سەقامگیریی ناوچەكەیان بۆ ئەوروپا باسكرد و رۆڵ و قوربانیدان و قارەمانێتیی پێشمەرگەی كوردستانیان لە رووبەڕووبوونەوەی داعش و تێڕوانینی واقعییانەی هەرێمی كوردستان بۆ دۆخی ناوچەكە بەرز نرخاند. "  لەبارەی کێشەکانی نێوان هەولێر و بەغدا، نێچیرڤان بارزانی لە کۆبوونەوەکەدا جەختی لە چارەسەركردنی كێشەكان لەسەر بنەمای دەستووری عێراق و گفتوگۆ كردووەتەوە، هەروەها پوختەیەكیشی دەربارەی دیدگەی هەرێمی كوردستان سەبارەت بە دۆخی گشتیی ناوچەكە خستەڕوو، "كە دەخوازێت فاكتەری سەقامگیری و ئارامیی ناوچەكە بێت و كێشەكانی ناوچەكە بە رێگەی لێكتێگەیشتن چارەسەر بكرێن. "  لە بەشێکی دیکەی کۆبوونەوەکەدا کە نوێنەری حكومەتی هەرێمی كوردستان لە بەلجیكا و نوێنەری نووسینگەی پەرلەمانی یەكێتیی ئەوروپا لە هەرێمی كوردستان ئامادەی بوون، "پرۆسەی سیاسیی عێراق، بڕیارەكانی دادگەی فیدراڵی، هاوكاریی وڵاتانی ئەوروپا و كۆمەڵگەی نێودەوڵەتی بۆ دەربازبوون لە دۆخی چەقبەستووی سیاسیی عێراق، لێكەوتەكانی شەڕی ئۆكراینا، پەرەپێدانی زیاتری پەیوەندییەكانی یەكێتیی ئەوروپا لەگەڵ عێراق و هەرێمی كوردستان، پرسی مافەكانی مرۆڤ و هاوسەنگیی جێندەری، تاوتوێکراون. "