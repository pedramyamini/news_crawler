ئەمڕۆ پێنجشەممە، ١٩ - ٥ - ٢٠٢٢، عەمار عەزاب، بەڕێوەبەری خانەی بەساڵاچووان لە بەغدا بە تۆڕی میدیایی رووداوی راگەیاند، کامل عەزیز، سەردانی بەغدای کردووە و بە دوای کاردا گەڕاوە، بەڵام بەهۆی ئەوەی هیچ کارێکی دەستنەکەوتووە لەسەر شەقامەکان ماوەتەوە.  کامل عەیز، خەڵکی سلێمانییە و لە دایکبووی ١٤ - ٧ - ١٩٥٨، ژیانی هاوسەرگیری پێکنەهێناوە.   بەگوتەی بەڕێوەبەری خانەی بەساڵاچووان لە بەغدا، کامل عەزیز نزیکەی ساڵێک لەمەوبەر چوو بووە خانەکە، بەڵام ١٠ - ٥ - ٢٠٢٢ تەندروستی تێکچووە و رەوانەی نەخۆشخانە کراوە، لەو بارەوە عەمار عەزاب گوتی: "بردمانە باشترین نەخۆشخانەی بەغدا، چەند رۆژێک لە چاودێری چڕ دەمایەوە، بەڵام ئەمڕۆ تەندروستی خراپتر بوو و  لە نەخۆشخانەی قادسیە لە شاری سەدر کۆچی دوایی کرد. "   کامل عەزیز، پێشتر لە شاری هەولێر کاریکردووە، لەو بارەوە بەڕێوەبەری خانەی بەساڵاچووان لە بەغدا دەڵێت: "پەیوەندیم بەو پیاوە کردووە کە پێشتر کامل لەگەڵیدا کاری کردووە، بەڵام ئەویش دەڵێت هیچ کەسێک لە کەسوکاری ناناسم. "  کامیل عەزیز لە شاری هەولێر لە مۆتێلێکدا کاری کردووە، محەممەد خەسرەو کە خاوەنی موتێلەکەیە، بە رووداوی گوت: "ماوەی ١٨ ساڵ کامل کاری لەگەڵ کردووم، هیچ کەسێکم لە کەسوکاری نەبینیوە لەو ماوەیە سەردانی بکەن، دوو خوشک و دوو برای هەبووە ئەوانیش گیانیان لەدەستداوە، جارێک نەخۆشکەوت پێیگوتووم پەیوەندی بە برازا و خوشکەزاکانم بکە لە شاری سلێمانی، بەڵام ئەوان گوتیان هیچ پەیوەندی بە ئێمەوە نییە و سەردانیشی ناکەین. "  بەڕێوەبەری خانەی بەساڵاچووانی بەغدا دەڵێت ئەوان ئامادەن هەموو تێچووی ناشتنی کامل لە ئەستۆ بگرن، بەڵام دەیانەوێت کەسوکاری ئاگادار بکەنەوە، هەرچەندە ئەو پێشتر پێیگوتبوون هیچ کەسێکی نییە.  بە گوتەی عەمار عەزاب، هەموو رێکارە یاساییەکانیان تەواو کردووە و بڕیاریانداوە رۆژی هەینی کاژێر ٦: ٠٠ی بەیانی لە  گۆڕستانی دۆڵی سەلام لە شاری نەجەف، تەرمی کامیل عەزیز بنێژن.