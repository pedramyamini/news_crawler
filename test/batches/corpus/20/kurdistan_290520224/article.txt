رۆژی یەکشەممە ٢٩ - ٠٥ - ٢٠٢٢، حوسێن حەمەکەریم، گوتەبێژی وەزارەتی کشتوکاڵ و سەرچاوەکانی ئاوی هەرێمی کوردستان، میوانی بوولتەنی هەواڵەکانی کاژێر ٠٨: ٠٠ ـی تۆڕی میدیایی رووداو بوو کە بێستوون عوسمان لە ستۆدیۆکانی سلێمانی پێشکێشی دەکات.  حوسێن حەمەکەریم لەبارەی ئەو گەنمەی لە سایلۆکان وەردەگیردرێت گوتی: "ئەمساڵ هەموو گەنمی بەرهەمهاتوو بە نمرە یەک وەردەگیردرێت، بەڵام بەپێی ئەو تایبەتمەندییانەی لەلایەن وەزارەتی بازرگانی عێراقەوە دیاریکراوە، ئەگەر گەنمەکە ئەو تایبەتمەندییانەی تێدابێت هەمووی وەکو گەنمی نمرە یەک وەردەگیرێت".  بە بڕوای حوسێن حەمەکەریم گەنمی ئەو ناوچانەی کە تاڕادەیەک ناوچەی مسۆگەری باران بوونە و بارانی باشی تێدا باریوە "بەشی زۆری بەرهەمی گەنمی ئەو ناوچانە بچێتە نمرە یەک و لەگەڵ بەرهەمی گەنمی بەراو. دوایین بارانبارینیش لەمساڵدا کاریگەرییەکی زۆری لەسەر ئەو بەرهەمە هەبوو، چ لەڕووی جۆرییەوە چ لە رووەکانی دیکەشەوە".  سەبارەت بە پێشبینییەکان بۆ بەرهەمی گەنم لەمساڵدا، گوتەبێژی وەزارەتی کشتوکاڵ دەڵێت: "بەپێی ساڵەکان گۆڕانکاری بەسەر بڕی گەنمی بەرهەمهاتوودا دێت، بەپێی پێشبینییەکانی ئێمە بۆ ئەمساڵ لە دەوروبەری ٣٥٠ هەزار تۆن دەبێت، ساڵی وا هەبووە زیاتر لە ملیۆنێک تۆن گەنم بەرهەمهاتووە. ساڵی رابردوو ئەوەی لای ئێمە تۆمارکرابوو ١٢٦ هەزار تۆن رادەستی سایلۆکان کراوە بۆ ئەوەی رادەستی بەغدا بکرێت، نزیکەی ٢٥ هەزار تۆنیش رادەستی دوو کۆمپانیاکەی ناوخۆ کرا".  حوسێن حەمەکەریم دەشڵێت: "ئەمساڵ بە شێوەیەکی گشتی پێشبینی دەکەین و ئاماژەکان دیارن کە بەرهەم لە ساڵی پار باشتر و زیاترە".  سەبارەت بە شێوازی رادەستکردنی گەنمەکەش بە سایلۆکان، حوسێن حەمەکەریم گوتی: "جووتیار سەرپشکە گەنمەکەی رادەستی ئەو سایلۆیانە بکات کە پەیوەستن بە وەزارەتی بازرگانی عێراق و لەڕێگەی وەزارەتی بازرگانی حکومەتی هەرێمی کوردستانەوە وەردەگیرێن، یان دەیدات بە کۆمپانیاکان و یانیش لە بازاڕی ئازاددا ساخی دەکاتەوە، خۆیان لەو بابەتە سەرپشکن".