ڕیچارد ئێنگڵ، ئه‌ندامی ئه‌نجوومه‌نی نوێنه‌رانی ئەمریکا لە دیمۆکراتەکان رایگەیاند: "ئه‌ردۆغان چه‌ته‌یه‌كی دیكتاتۆره. ده‌سه‌ڵاته‌كه‌ی په‌ڵه‌یه‌كی ره‌شی گه‌ورەی به‌سه‌ر نه‌ریتی عه‌لمانی و دیموكراسی توركیاوه جێهێشتووه. "   ئه‌م ئه‌ندامه‌ی كۆنگرێس یه‌كێك بوو له نوسه‌رانی ئه‌و پڕۆژه‌یاسایه‌ی كه زۆرینه‌ی ره‌های ئه‌ندامانی ئه‌نجوومه‌نی نوێنه‌ران رۆژی سێشه‌ممه ده‌نگیان پێدا بۆ ئه‌وه‌ی سزای تووند بخه‌نه سه‌ر توركیا.  نانسی پیلۆسی، سه‌رۆكی ئه‌نجوومه‌نی نوێنه‌ران گوتی: "به‌م سزا ئامانجدارانه، ئه‌مریكا به‌رپرسه باڵاكانی توركیا رووبه‌ڕووی به‌رپرسیارێتی ده‌كاته‌وه بۆ پێشێلكردنی مافی مرۆڤ و هێرشكردنه‌سه‌ر هاوپه‌یمانه كورده‌كانمان. سزا به‌سه‌ر دامه‌زراوه داراییه‌كانی توركیادا ده‌سه‌پێنین كه گه‌نده‌ڵی و خراپه‌كاری ئه‌ردۆغان درێژه پێده‌ده‌ن و رێگه‌ده‌گرین له فرۆشتنی چه‌ك به توركیا كه له سووریا به‌كاری بهێنێت. "  ئه‌م پرۆژه یاساییه كه ٩٦ % ـی ئه‌ندامانی كۆنگرێس ده‌نگیان پێدا ده‌ریخست په‌یوه‌ندییه‌كانی واشنتن له‌گه‌ڵ توركیای ئه‌ندامی ناتۆدا هاتووەته ئاستێكی چه‌نده نزم.   فرێدریكۆ بارتێڵس، پسپۆڕی سیاسه‌تی به‌رگری رایگەیاند: "ئه‌وه‌ی ده‌بینین جه‌ختكردنه‌وه‌ی ده‌سه‌ڵاتی كۆنگرێسه له‌سه‌ر سیاسه‌تی ده‌ره‌وه‌ی ئه‌مریكا. ئه‌مه‌ش شتێكی باشه. چونكه له سیسته‌می ئه‌مریكیدا، پێویستت به‌و چێك و باڵانسه هه‌یه له نێوان ده‌سه‌ڵاتی جێبه‌جێكردن و ده‌سه‌ڵاتی یاساداناندا".  ٤٠٣ ئه‌ندامی ئه‌نجوومه‌نی نوێنه‌ران ده‌نگیان به پڕۆژه‌یاساكه‌دا. زۆربه‌ی ئه‌ندامه‌كانی پارتی كۆمارییه‌كان، پارته‌كه‌ی سه‌رۆك تره‌مپ، له پشتی پڕۆژەیاساكه بوو.  ته‌نیا ١٦ ئه‌ندامی كۆنگرێس ده‌نگیان پێنه‌دا. یه‌كێكیان ژنێكی موسڵمانی به‌ڕه‌چه‌ڵه‌ك سۆماڵییه و وێنه‌ی له‌گه‌ڵ ئه‌ردۆغاندا هه‌یه.    هه‌ر هه‌مان رۆژ، ئه‌ندامانی ئه‌نجوومه‌نی نوێنه‌رانی ئه‌مریكا دانیان به‌جینۆسایدی ئه‌رمه‌نییه‌كاندا نا كه نزیكه‌ی سه‌ده‌یه‌ك پێش ئێستا به فه‌رمانی تورك ئه‌نجامدرا - ئه‌مه‌ش توركیای تووڕه‌كرد و وایكرد لێپێچینه‌وه له باڵیۆزی ئه‌مریكا له ئه‌نقه‌ره بكات.   بۆ ئه‌وه‌ی سزاكان بچنه بواری جێبه‌جێكردنه‌وه و ناساندنی جینۆسایدی ئه‌رمه‌نییه‌كان ببێته یاسا ده‌بێت له ئه‌نجوومه‌نی پیران په‌سه‌ند بكرێن. ژماره‌یه‌ك له سیناتۆره ناوداره‌كان پێشوازییان له بڕیاره‌كه‌ی ئه‌نجوومه‌نی نوێنه‌ران كرد و به‌ڵێنیانداوه به‌هه‌مانشێوه ده‌نگی بۆ بده‌ن.