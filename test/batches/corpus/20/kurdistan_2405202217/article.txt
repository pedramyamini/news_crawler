بارزان حامید، ئەندامی لیژنەی پلان و پرۆژەکان لە ئەنجوومەنی پارێزگای سلێمانی بە رادیۆی رووداوی راگەیاند: "لە سنووری پارێزگای سلێمانی بە هەڵەبجە و گەرمیان و راپەڕینەوە، چوار هەزار و ٩٢٠ یەکەی نیشتەجێبوون کەوتنە بواری جێبەجێکردنەوە. لەو ژمارەیە تەنیا ٩٦ یەکە تەواو بوون. لەو تەواوبووانەیش تەنیا ٤٨ ـیان لە رانیە دابەشکراون و ٤٨ ـەکەی دیکە دابەشنەکراون. "  ئەندامی لیژنەی پلان و پرۆژەکان لە ئەنجوومەنی پارێزگای سلێمانی ئاماژەی بەوە دا، لەبەر ئەوەی قەیرانی دارایی هاتە ئاراوە، حکومەت نەیتوانی پارەی بەڵیندەران دابینبکات، ئیتر ئەوانیش نەیانتوانی پرۆژەکان تەواو بکەن. هەندێک پرۆژەیان یەکەکان تەواو بوون، بەڵام خزمەتگوزارییان بۆ نەکراوە، هەندێکی دیکەیشیان هەم یەکەکان تەواو نەبوون هەم خزمەتگوزارییشیان نییە.    بارزان حامید باسی لەوە کرد، ئەگەر حکومەتی هەرێمی کوردستان ئەو پارەیە بۆ یەکەکان دابینبکات کە نزیکەی ١٠٣ ملیار دینارە و بە چەند قۆناخێک ئەم یەکانە تەواو بکرێن، ئەوا کرێنشینان و کەمدەرامەتان سوودیان لێوەردەگرن.  گوتیشی، پێشنیازێک هەبوو کە ئەو کرێنشینانە پێشەکی پارەیان لێوەربگیردرێت کە لە ٢٠ ملیۆن دینارەوە تاوەکو ٣٠ ملیۆن دەستی پێدەکرد، "بەڵام ئێمە ئەمە بە سەرپێچی لەو یاسایە دادەنێین کە نابێت پێشەکی لە سوودمەندانی ئەو پرۆژەیە وەربگیردرێت، هەروەها ئەوە بارگرانییەکیشە بۆ ئەو کەسانە، بۆیە ئێمە بە کۆی دەنگی ئەندامانی لیژنەکە ئەو بابەتەمان پێ باش نەبوو. "  ئەندامی لیژنەی پلان و پرۆژەکان لە ئەنجوومەنی پارێزگای سلێمانی گوتیشی: "ئێمە بە پێویستی دەزانین کە وەزارەتی ئاوەدانکردنەوە و وەزارەتی دارایی بابەتەکە ببەنە ئەنجوومەنی وەزیران و لەوێ پارەی بۆ تەرخان بکەن. بەشێکی زۆریش لەو یەکانەی کە تەواو بوون، لەبەر نەبوونی خزمەتگوزاری تێکچوون و ئەوانیش پێویستیان بە نۆژەنکردنەوەیە. "  بارزان حامید باسی لەوە کرد کە کاتی خۆی سەرنجیان لەسەر ئەو گرێبەستانە هەبووە کە لەنێوان کۆمپانیاکان و حکومەتدا کراون. نزیکەی ١٧ ملیۆن دۆلار لە پرۆژەی یەکەکانی سیتەک بە هەدەردراوە کە لەلایەن کۆمپانیاکەوە براوە کە کۆمپانیایەکی بیانی بووە.   ئەندامەکەی ئەنجوومەنی پارێزگای سلیمانی روونیکردەوە: "نەتوانرابوو لە گرێبەستەکەدا کۆمپانیاکە پابەند بکرێت کە ئەو "سولفە" گەورەیە وەرنەگرێت. کاتی خۆیشی ئەنجوومەنی وەزیران لیژنەیەکی بۆ بەدواداچوون بۆ ئەو کۆمپانیایە پێکهێنا و ناردیە دەرەوە بە دوایدا، بەڵام بەبێ ئەنجام گەڕانەوە. "  بە گوتەی بارزان حامید، یاسای وەبەرهێنان لە بەرژەوەندی وەبەرهێنەکان نووسراوە و کەمتر باسی مافی هاووڵاتییانی تێدا کراوە و بە پێویستی دەزانێت هەموار بکرێتەوە.