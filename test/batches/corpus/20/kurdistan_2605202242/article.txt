وارشین سەلمان، قایمقامی ئامێدی رۆژی پێنجشەممە ٢٦ - ٥ - ٢٠٢٢ بە تۆڕی میدیایی رووداوی گوت، ئەو رووداوی تەقەکردنە چەند کاژێرێک پێش ئێستا روویداوە و گوتیشی: "تەندروستی بریندارەکە باشە و رەوانەی نەخۆشخانە کراوە لە دهۆک. "  لەبارەی ئەو هێرشەی کە ئەمڕۆ کرایە سەر شوێنێکی گەشت و سەیرانی خەڵک و بەهۆیەوە دوو منداڵ گیانیان لەدەستدا، قایمقامی قەزای ئامێدی گوتی: "بەداخەوە ئەمجارەش لە قەزای ئامێدی چەندین هاووڵاتیی سڤیل بوونە ئامانجی چەکدارانی پەکەکە کە چەندین گوللە هاوەنیان ئاراستەی نێو گەشت و سەیرانی هاووڵاتییان لە گوندی زێوەی سەروو کرد؛ هاووڵاتییان بەمەبەستی گەشتکردن روویان لەو ناوچەیە کردبوو بۆئەوەی کاتی خۆش بەسەر ببەن، بەڵام بەداخەوە دوو هاووڵاتی شەهید بوون و منداڵێكی تەمەن ١٠ ساڵیش بریندار بوو. "  وارشین سەلمان رایگەیاند: "چەکدارانی پەکەکە هەوڵدەدەن زیاتر خەڵکی سڤیل بکەنە ئامانج؛ دوو رۆژ لەمەوبەر لە سنووری ئیدارەی سەربەخۆی زاخۆ، چەندین وێستگەی کەناڵی راگەیاندنیان کردە ئامانج و ئەوەی ئەمڕۆش لە ناوچەیەک بووە کە هەموو خەڵکی سڤیلی تێدابووە. "  د. عەلی تەتەر، پارێزگاری دهۆک لەبارەی هێرشەکەی ئێوارەی ئەمڕۆوە راگەیێندراوێکی بڵاوکردەوە و تێیدا دەڵێت، لە ئەنجامی هێرشێکی چەکدارانی پەکەکە بۆسەر شوێنێکی گەشت و سەیرانی خەڵک لە دەڤەری بامەڕنێ، دوو منداڵ گیان لەدەستدا و منداڵێکی دیکەش بریندار بوو، دەشڵێت، تاوەکو ئێستا نزیکەی ٣٣٠ گوند بەهۆی ئەو ئاڵۆزییانەوە چۆڵکراون.  پارێزگاری دهۆک لە بەشێکی دیکەی راگەیێندراوەکەیدا سەرکۆنەی ئەو کارانەی "پەکەکە" دەکات و دەڵێت، "دەیانەوێت شەڕی خۆیان بگوازنەوە نێو گوند و شارەکانی هەرێمی کوردستان و بەو شێوەیەش شکستی سەربازیی و سیاسیی خۆیان پەردەپۆش بکەن. "  گەنجێک کە وەکو شایەتحاڵی رووداوەکە لە گرتە ڤیدیۆیەکدا قسە دەکات، باڵی پیشان دەدات و دەڵێت: "یاری بالەمان دەکرد و دەنگێک هات؛ ئەمەی لەسەر دەستمە خوێنی ئەو دوو منداڵەیە کە کوژراون؛ ئێمە لە گەشت بووین، هەرکەسە و کەلوپەلەکانی جێهێشت؛ هێشتا ئۆتۆمبێلیش لەوێ ماوە و کەس بە هانامانەوە نەهاتووە. "  میران عەبدولڕەحمان، بەڕێوەبەری ناحیەی بامەڕنێ لەو گرتە ڤیدیۆیەدا قسە دەکات و دەڵێت: "ئەوانە خەڵکی شێلادزێن هاتوونەتە گەشت و سەیران؛ ئەم شوێنە نزیکی بۆمانە. خەڵکی ئەم سنوورە هەر دەچنە گەشت و سەیران؛ ئەمڕۆ هاتوونەتە ئێرە بۆ گەشت؛ تۆپێک بەناویان کەوت و تاوەکو ئێستا وەکو ئاشکرا بووە، دوو شەهید و بریندارێکیش هەیە. "  برقی عومەر، موختاری گوندی زێوەش لەو گرتە ڤیدیۆیەدا قسەی کردووە و دەڵێت: "ساڵی جارێک ئەو گەشتە دەکەین؛ دهۆک و تەناهی و شێلادزێ و دێرەلووک هەموو کۆدەبنەوە. لێرە لەسەر رەزامەندی خەڵکی و مۆڵەتمان لە خاوەن زەوییەکەش وەرگرتووە، گوندەکانی ئێمە دەڤەری نێروە و رێکان لەژێر دەسەڵاتی حکومەتی تورکیا و پەکەکەدان، شەڕ و بۆردوومان لەو ناوچەیە بەردەوامە".  پارێزگاری دهۆک لە بەشێکی دیکەی راگەیێندراوەکەیدا سەرکۆنەی ئەو کارانەی "پەکەکە" دەکات و دەڵێت، "دەیانەوێت شەڕی خۆیان بگوازنەوە نێو گوند و شارەکانی هەرێمی کوردستان و بەو شێوەیەش شکستی سەربازیی و سیاسیی خۆیان پەردەپۆش بکەن. "  بەگوتەی پارێزگاری دهۆک، بەهۆی ئەو ئاڵۆزییانەوە نزیکەی ٣٣٠ گوند لە سنووری پارێزگای دهۆک چۆڵکراون و خەڵکی ئەو گوندانە نزیکەی ٣٠ ساڵە نەیانتوانیوە بچنە سەر ماڵ و حاڵی خۆیان.