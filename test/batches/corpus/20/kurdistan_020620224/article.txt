ئەمڕۆ پێنجشەممە ٠٢ - ٠٦ - ٢٠٢٢ عەبدولحەکیم خەسرۆ، سکرتێری لیژنەی باڵای چاکسازیی حکومەتی هەرێمی کوردستان بە تۆڕی میدیایی رووداوی راگەیاند، سەرەتای هەفتەی داهاتوو، راپۆرتی سێیەمی چاکسازیی حکومەتی هەرێمی کوردستان رادەستی پەرلەمان دەکەن.   عەبدولحەکیم خەسرۆ، باسی ناوەڕۆکی راپۆرتەکەی نەکرد، بەڵام لەوبارەوە گوتی: "راپۆرتەکە لە چوارچێوەی یاسای چاکسازیدایە و لە پێشخستن و پەرەپێدان پێکهاتووە، ئێمە پێشتر دۆخێکی نموونەییمان نەبووە تاوەکو بیگەڕێنینەوە، بەڵکو هەنگاو بۆ باشتربوون دەنێین".  دوای پەسندکردنی یاسای چاکسازی، حکومەتی هەرێمی کوردستان بڕیاری دا هەر سێ مانگ  جارێك راپۆرتێك لەسەر چۆنێتی  جێبەجێكردنی یاساكە بداتە پەرلەمانی   كوردستان و دیوانی چاودێریی دارایی. رۆژی ٠١ - ٠٧ - ٢٠٢٠ یەکەمین راپۆرتی چاکسازیی درایە پەرلەمانی کوردستان.  یاسای چاكسازی لە ١٩ ماددە پێكهاتووە، لە ١٦ - ١ - ٢٠٢٠ لە پەرلەمان   دەرچووە رۆژی ٣ - ٢ - ٢٠٢٠ لەلایەن سەرۆكی هەرێمی كوردستان واژۆی لەسەر کرا، لە سەرەتای مانگی تەمموزی ٢٠٢٠ ەوە یاساكە چووەتە بواری  جێبەجێكردنەوە.   رۆژی ٢٦ی نیسانی ٢٠٢١ حکومەتی هەرێمی کوردستان راپۆرتی دووەمی لیژنەی باڵای چاکسازیی لە مووچە و دەرماڵە و بەخشین و ئیمتیازاتەکان و خانەنشینی لە هەرێمی کوردستان رادەستی پەرلەمان کرد.