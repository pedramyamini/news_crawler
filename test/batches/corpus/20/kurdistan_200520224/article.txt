ئاژەڵدارانی گەرمیان بەهۆی بێلەوەڕی، ئاژەڵەکانیان لەو زەوییانە دەلەوەڕێنن کە خۆیان کردوویانەتە گەنم و جۆ و ئەمساڵ بەرهەمیان نەبووە.  لە دوای گەنم و جۆ، ئاژەڵداری بە پلەی دووەم دێت لە گەرمیان. بەپێی ئاماری بەڕێوەبەرایەتیی گشتیی کشتوکاڵی گەرمیان ٧٠٠ هەزار سەر ئاژەڵ بە هەموو جۆرەکانی لە سنووری ئیدارەی گەرمیان هەن.  ئیدریس مەحموود، دانیشتووی گوندی قوولەسوتاوە لە کەلار چارەکە سەدەیەکی ژیانی بە ئاژەڵداری بەسەر بردووە، بەڵام هیچ ساڵێک وەک ئەمساڵ بۆ دابینکردی ئالیک تووشی قورسێتی نەبووە. بەهۆی کەمبارانی و وشکەساڵییەوە دوو ساڵە لە ماڵەوە ئالیک بە ئاژەڵەکانی دەدات، وەکو گوندنشینانی دیکە بەشێک لە ئاژەڵەکانی فرۆشتووە.  ئیدریس مەحموود دەڵێت، "هەندێك وڵاخم هەبوو لەبەر بێلەوەڕی هەموویم بە زیانێکی زۆر فرۆشتووە، ئێستاش جۆ بەم گرانییە دەیبینی دەیدەم بەم حەیوانانە ئەویش لە زیاندایە".  ئەحمەد حوسێن دووکاندار دەڵێت، ساڵی رابردوو ئەم کاتانە تۆنێک جۆ بە ٣٠٠ هەزار بوو، ئێستا ٨٣٠ هەزار دینارە. فەردەیەک ئاردی ئالیكی بە ١٣ هەزار بوو، ئێستا بە ٣٥ هەزار دینارە، نانەوشكە پار بە ٢٥٠ هەزار بوو ئێستا ٦٠٠ هەزار دینارە.  کشتوکاڵی گەرمیان داوای ١٠ ملیار دیناری کردووە بۆ رووبەڕووبوونەوەی وشکەساڵی و کڕینی ئالیک بۆ خاوەن ئاژەڵەکان، بەڵام تاوەکو ئێستا هیچیان بەدەست نەگەیشتووە.  ستار عەلی، گوتەبێژی کشتوکاڵی گەرمیان دەڵێت، "ساڵی رابردوو كە یەكەم ساڵی وشكەساڵی بوو داوامان كرد بڕێكی جۆ و ئالیك بۆ خاوەن ئاژەڵەكان دابین بكرێت، بەڵام بەداخەوە ئەو داواكارییەمان جێبەجێنەكرا، ئەمساڵیش داوامان كردووەتەوە [بۆ ئەوەی] ئەو خاوەن ئاژەڵانە زۆر زیان نەكەن، بەڵام دیار نییە حكومەت چ بڕیارێك دەدات".