حەیدەر محەممەد، بەرپرسی نووسینگەی هەولێری کۆمیسیۆنی باڵای سەربەخۆی هەڵبژاردنەکانی عێراق بە رادیۆی رووداوی راگەیاند: "ئامادەکارییەکان لای ئێمەوە تەواو بوون و لیستی سەرجەم چاودێرانی سندووقەکانی دەنگدانمان بۆ بانکەکان ناردووە و پارەکەیش ئامادەیە. "  بەرپرسی نووسینگەی هەولێری کۆمیسیۆنی باڵای سەربەخۆی هەڵبژاردنەکانی عێراق ئاماژەی بەوە دا، ئەگەر بانکەکەکان هیچ گرفتێکیان نەیەتە پێش، ئەوا کۆتایی ئەم مانگە پارەی هەموو چاودێران دەدرێت.  بەپێی ئامارەکانی کۆمیسیۆنی باڵای سەربەخۆی هەڵبژاردنەکانی عێراق، تەنیا لە سنووری هەرێمی کوردستان ١٧ هەزار کەس چاودێریی سندووقەکانی دەنگدانیان کردووە و بەشی زۆریان فەرمانبەری حکومەتن.  هەر چاودێرێک نووسراوێکی سوپاس و پێزانینی سەرۆکایەتیی ئەنجوومەنی وەزیرانی عێراقی دەدرێتێ. حەیدەر محەممەد باسی لەوە کرد، بڕی ١٥٠ هەزار دینار دەدرێتە ئەو چاودێرانەی فەرمانبەری حکومەتن و ٢٥٠ هەزار دیناریش دەدرێتە ئەو چاودێرانەی دەرچووی زانکۆن.