رۆژی چوارشەممە ٢٥ - ٥ - ٢٠٢٢ لوقمان وەردی، جێگری سەرۆکی فراکسیۆنی یەکێتی لە پەرلەمانی کوردستان لە کۆنگرەیەکی رۆژنامەڤانیدا رایگەیاند: "لە کۆبوونەوەی ئەمڕۆی سەرۆکی فراکسیۆنەکان لەگەڵ سەرۆکی فراکسیۆنەکان جەختمان لەوە کردەوە دانیشتنەکانی پەرلەمانی کوردستان بەردەوامبێت و لەسەر ئەو یاداشتەی لەلایەن پەرلەمانتارانەوە لەسەر گرفت و کێشەی هاووڵاتییان و خزمەتگوزارییە جۆراوجۆرەکان و گرفتی مووچە ئاڕاستەی سەرۆکایەتیی پەرلەمان کراون بۆ ئەوەی وەزیرە پەیوەندیدارەکان ئامادەی دانیشتنەکانی پەرلەمانبن، هەروەها ئەو پڕۆژەیاسایانەش کە خوێندنەوەی یەکەمیان بۆ کراوە، دانیشتنەکانی پەرلەمان بەردەوامبێت".  جێگری سەرۆکی فراکسیۆنی یەکێتی گوتی: "رێککەوتین بۆ ئەوەی جەخت لە رێککەوتنەکەی ٨ - ٢ - ٢٠٢٢ بکرێتەوە کە سەرجەم فراکسیۆنەکان واژۆیان کردووە، رێککەوتنەکە ئاماژەیە بەوەی پرسی هەڵبژاردن و کۆمیسیۆن دوو پرسی نیشتمانی و گرنگن و پەیوەندیدارن بە سەرجەم هێزە سیاسییەکان و هاووڵاتییان و داهاتووی هەرێمی کوردستان و دەبێ بە سازانی هەموو هێزە سیاسییەکان یەکلایی بکرێتەوە".  لوقمان وەردی ئاماژەی بە بەردەوامی کۆبوونەوەکانی پەرلەماندا و رایگەیاند: "دانیشتنەکانی پەرلەمانی کوردستان بەردەوامدەبن لەسەر ئەو کێشانەی پەیوەندیدارن بە ژیان و گوزەرانی هاووڵاتییان".  جێگری سەرۆکی فراکسیۆنی یەکێتی زیاتر روونیکردەوە: "لە کۆبوونەوەکەدا پێداگری کرایەوە کە ناکۆکیی هێزە سیاسییەکانی هەرێمی کوردستان نابێ کاریگەریی لەسەر قوتی ژیان و گوزەرانی هاووڵاتییان هەبێت و داهاتی هەرێمی کوردستان هی هەموو هاووڵاتییانی ئەو هەرێمەیە و دەبێ بە یەکسانی بەسەر هەموویاندا دابەش بکرێت".