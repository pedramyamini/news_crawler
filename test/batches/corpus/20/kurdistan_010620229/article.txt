رۆژی چوارشەممە ١ ـی حوزەیرانی ٢٠٢٢، رەحمان خانی، بەڕێوەبەری بەنداوەکانی هەرێمی کوردستان بە تۆڕی میدیایی رووداوی گوت: "ئێمە ساڵانە پلانمان هەیە بۆ بەردانەوەی ئاو، لە مانگی پێنجەوە دەستپێدەکات تاوەکو مانگی ١١ و شەش مانگ بەردەوامدەبێت".  گەورەترین بەنداوی هەرێمی کوردستان بەنداوی دووکانە کە توانای گلدانەوەی حەوت ملیار مەتر سێجا ئاوی هەیە، هەروەها بەنداوی دەربەندیخان دووەم گەورەترینە و توانای گلدانەوەی سێ ملیار مەترسێجا ئاوی هەیە، رەحمان خانی دەڵێت، بەنداوی دووکان دوو ملیار و نزیکەی ٩٠٠ ملیۆن مەتر سێجا ئاوی تێدایە و دەربەندیخانیش نزیکەی ملیارێک و ٢٠٠ ملیۆن مەتر سێجا ئاوی تێدایە، بەنداوی دهۆکیش کە توانای گلدانەوەی زیاتر لە ٥٠ ملیۆن مەتر سێجای هەیە، ٢٠ ملیۆن مەتر سێجا ئاوی تێدایە.  بە گوتەی بەڕێوەبەری بەنداوەکانی هەرێمی کوردستان لە مانگی حوزەیرانەوە بەردانەوەی ئاو کەمدەکەنەوە و زۆرترین بەردانەوەی ئاویان بە گوێرەی پلانەکانیان لە مانگی ئایاردا بووە. "تاوەکو مانگی ١١ هیچ مانگێک هێندەی مانگی ئایار ئاو بەرنادەینەوە".  بەراورد بە پار، بەنداوی دووکان و دهۆک کەمیان کردووە، وەکو رەحمان خانی گوتی، "تەنیا بەنداوی دەربەندیخان کەمێک زیاتری تێدایە".  لە هەرێمی کوردستان ١٧ بەنداو هەن، گەورەترینیان بەنداوەکانی دووکان و دەربەندیخانن؛ بەنداوی دووكان لە ساڵی ١٩٥٩ لەلایەن كۆمپانیایەكی بەریتانی وەكو   یەكەم بەنداو لەسەر ئاستی عێراق دروستكراوە و بەنداوی دەربەندیخانیش لە ساڵی ١٩٦١ لەلایەن كۆمپانیایەكی  ئەمریكییەوە دروستكراوە.