ئەمڕۆ ٤٦ ساڵ بەسەر دەستپێکی شۆڕشی گوڵان تێدەپەڕێت. مەسرور بارزانی، سەرۆکوەزیرانی هەرێمی کوردستان لەوبارەوە رایگەیاند، "لە ساڵیادی هەڵگیرسانی شۆڕشی گوڵاندا، بە رێز و پێزانینێکی زۆرەوە یادی هەموو پێشمەرگە قارەمان و بەشداربووانی ئەم شۆڕشە دەکەینەوە، لە سەرووشیانەوە شەهیدی سەرکردە ئیدریس بارزانی. "  لە بەشێكی دیکەی پەیامەکەیدا، مەسرور بارزانی رایگەیاند، "ئەمڕۆ لە کاتێکدا یادی ساڵڤەگەڕی شۆڕشی گوڵان دەکەینەوە، کە خەباتی گەلی کوردستان لە پێناو پاراستن و بەرگریگردن لە دەستکەوت و دامەزراوە شەرعییەکانی، بەردەوامە و پێویستە خەڵکی کوردستان بە هەموو لایەن و پێکهاتەکانیەوە، داکۆکی لە مافە دەستوورییەکانی بکات کە بە خوێنی هەزاران شەهید بەدەستهاتوون".  هەروەها سەرۆکوەزیرانی هەرێمی کوردستان دەشڵێت، "لەم پێناوەشدا قوربانییەکی زۆر درا و چەندین داستان و نەبەردی مەزنیش لە مێژووی خەباتی گەلی کوردستاندا تۆمار کران، دیارترینیان داستانی مێژوویی خواکوڕک بوو بە ڕابەرایەتی سەرۆک بارزانی. "   دوای رێككه‌وتنامه‌ی جه‌زائیر و نسكۆی شۆڕشی ئه‌یلوول، شۆڕشی گوڵان هه‌ڵسانه‌وه‌یەكی دیكه‌ی كورد بوو له باشووری كوردستان. ئەو شۆڕشه درێژه پێده‌ری شۆڕشی ئه‌یلوول بوو کە له ٢٦ی گوڵانی ١٩٧٦ به‌رپابوو.  مەسرور بارزانی ئاماژە بەوەش دەدات، "بەبۆنەی چل و شەشەمین ساڵیادی هەڵگیرسانی شۆڕشی گوڵان، گەرمترین پیرۆزبایی ئاراستەی جەنابی سەرۆک مەسعود بارزانی و پێشمەرگە قارەمانەکان و بەشدارانی شۆڕشەکە و کەسوکاری سەربەرزی شەهیدان دەکەم. "