نەبەز ئیسماعیل، گوتەبێژی وەزارەتی ئەوقاف و کاروباری ئایینی حکومەتی هەرێمی کوردستان بە تۆڕی میدیایی رووداوی راگەیاند، سعودیە بڕیاریداوە گەشتی عومرە دەستپێبکاتەوە، ئێمەش لە هەرێمی کوردستان چاوەڕێی نووسراوی فەرمی دەستەی باڵای حەجی عێراق دەکەین بۆ ئەوەی گەشتەکان دەستپێبکەینەوە.  نەبەز ئیسماعیل گوتی، "پێش سەرهەڵدانی کۆرۆنا، ساڵانە نزیکەی ١٠٠ کۆمپانیا گەشتی عومرەیان بۆ عومرەکارانی هەرێمی کوردستان رێکدەخست، بەڵام ئەمساڵ تەنیا ٩ کۆمپانیا خۆی تۆمارکردووە، هەروەها لە ساڵانی رابردوودا ٢٥ - ٢٦ هەزار کەس ساڵانی عومرەیان دەکرد، بەڵام لە شەش مانگی سەرەتای ئەمساڵدا تەنیا ٥٠٠ کەس گەشتی عومرەیان کردووە".  لە عومرەی ئەمساڵدا، بەهۆی کۆرۆناوە چەند مەرجێک سەپێنراون، لەوانە؛ هەموو عومرەکاران دەبێ هەردوو قورچکی ڤاکسینیان وەرگرتبێ، دەبێ عومرەکار تەمەنی لە سەرووی ١٨ ساڵ بێ، هەروەها کەرەنتینکردن نامێنێت و مەودا بۆ راوەستان و رۆیشتن و دانیشتنی عومرەکاران دیاریدەکرێت.  ئەمڕۆ یەکشەممە میدیای فەرمیی سعودیە رایگەیاند، سعودیە داواکاریی عومرە لە کەسانی دەرەوەی وڵاتەکە وەردەگرێت بە مەرجی ئەوەی بەڵگەنامەی وەرگرتنی ڤاکسینیان پێبێت.  بڕیارە لە سەرەتاوە مانگانە رێگە بە ٦٠ هەزار کەس بدرێت عومرە بکەن، بەڵام دواتر ژمارەکە بەرزدەبێتەوە بۆ دوو ملیۆن سەردانکەر لە مانگێکدا.  عومرە رێوڕەسمێکی ئایینی ئیسلامە، موسڵمانان جگە لە وەرزی حەجکردن لە هەر کاتێکی ساڵ سەردانی مەککە و مەدینە دەکەن.   بڵاوبوونەوەی پەتای کۆرۆنا لە نێوەڕاستی ساڵی رابردوو بووە هۆی داخستنی کەعبە بە رووی موسڵمانانی دەرەوەی سعودیە. پێش بڵاوبوونەوەی پەتای کۆرۆنا وڵاتەکە ساڵانە نزیکەی ١٢ ملیار دۆلاری لە رێگەی حەج و عومرەوە دەستدەکەوێت.  رێوڕەسمی حەج ئەمساڵ و ساڵی رابردوو لە مانگی تەممووز بوو، کەعبە بە رووی ژمارەیەکی سنوورداری خەڵک کرایەوە. تاوەکو ئێستا نزیکەی ٥٣٢ هەزار تووشبووی کۆرۆنا لە سعودیە تۆمارکراون و نزیکەی هەشت هەزار و ٣٠٠ تووشبووش گیانیان لە دەستداوە.