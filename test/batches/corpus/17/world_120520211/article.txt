ئەمە دووەمین جارە لە ماوەی مانگێکدا هۆشداری لەو جۆرە بۆ ئیمانوێل ماکرۆن و حکومەتی فەرەنسا بنێردرێت.  مانگی رابردوو ژمارەیەک سەربازی خانەنشینی فەرەنسا لە نامەیەکی دیکەدا بە هەمانشێوە هۆشدارییان سەبارەت بە ئەگەرێکی لەو جۆرە دابوو. بەڵام ئەوانەی ئەمجارە نامەکەیان نووسیوە، هێشتا لە خزمەتی سەربازیی سوپای فەرەنسادا بەردوامن و رۆژی یەکشەممەی رابردوو نامەکەیان ئاڕاستەی سەرۆکی فەرەنسایان کردووە.  جێراڵد دارمانین، وەزیری ناوخۆی فەرەنسا لەو بارەیەوە ئاماژەی بەوە کردووە، نامەکە رەهەندێکی سیاسی هەیە و وەک مانۆرێکی سیاسی وایە. بەڵام مارین لۆپین، سەرکردەی راستڕەوی فەرەنسا پێیوایە ئەوەی سەربازەکان باسی دەکەن هەڕەشەیەکی جدییە لەسەر کۆمەڵگای فەرەنسی و تووندوتیژی ئیسلامی خەریکە لەناو فەرەسادا تەشەنە دەکات.  لە نامەی سەربازە فەرەنسییەکاندا بۆ ماکۆرن، هاتووە؛ "ئەوەی ئێمە باسی دەکەین پەیوەندی بە رزگارکردنی وڵاتەکەمانەوە هەیە". سەربازەکان دەڵێن؛ "ئەگەر شەڕی ناوخۆ لە فەرەنسا رووبدات، سووپا لەژێر فەرماندا ئامادە دەبێت بۆ پاراستن، شەڕی ناوخۆ یەخەی فەرەنسای گرتووە و ئێوە باش ئەوە دەزانن".  ئەو سەربازانە، کە ناویان ئاشکرا نەکراوە لە نامەکەیاندا نووسیویانە ئەوان لە دەرەوەی فەرەنسا لە مالی، ئەفغانستان و کۆماری ئەفریقای ناوەڕاست خزمەتی سەربازییان کردووە و هەندێکێشیان بەشێک بوون لەو هێزەی سەر بە سوپای فەرەنسا، کە لەکاتی هێرشە تووندوتیژییەکانی ساڵانی رابردوودا بەشدارییان لە پاراستنی دۆخی ئاسایشی پاریس و ناوچەکانی دیکەی فەرەنسادا کردووە.  سەبارەت بە بۆچوونی حکومەتی فەرەنساش لە بارەی نامەکە، میدیاکانی فەرەنسا دەڵێن حکومەت لەو نامەیە تووڕەیە و پێیوایە ئاشکرانەکردنی ناوی ئەوانەی نامەکەیان نووسیوە، دەیسەلمێنێت نووسەرانی نامەکە بوێرییان نییە کێشەکە روون بکەنەوە، ئەوەشی دەیکەن تەنیا پلانێکی سیاسی پەتییە و نیازێکی سیاسی راستڕەوەکانی لە پشتەوەیە.