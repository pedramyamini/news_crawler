هەرجارێک ئەم کۆچبەرانە لە هەوڵی پەڕینەوە بۆ رۆمانیا و بۆسنیا شکستدەهێنن، دەگەڕێنەوە گوندی ماجدان؛ لەوێ پشوو دەدەن، جلەکانیان دەشۆن و بۆ هەوڵێکی دیکەی پەڕینەوە خۆیان ئامادە دەکەن.  کۆچبەری وا هەیە ٢٠ تاوەکو ٣٠ جار هەوڵی پەڕینەوەی داوە، لەلایەن پۆلیسەوە گەڕێندراوەتەوە.  ئادەم ئەحمەد، کۆچبەری سۆماڵییە و دەڵێت، "دێمە سەر سنوور و پۆلیسی رۆمانیا دەمانگرن و دەماننێرنەوە سربیا. دەگەڕێمەوە سربیا و لەم خانووە دەمێنینەوە و جلەکانم دەشۆم. خواردن لێدەنێم، بەڵام جارێکی دیکە خۆمی لێدەدەمەوە و هەوڵی رۆیشتن دەدەمەوە. "  نزیکەی ٢٠٠ کۆچبەر لەم ناوچەیەی سربیا گیریان خواردووە، خەونی هەریەکەیان پەڕینەوەیە بۆ وڵاتانی رۆژئاوای ئەوروپا.  لە گوندی ماجدان کۆچبەران کەلاوەی گوندنشینان بەکاردەهێنن کە مەترسی رووخانیان لەسەرە، بەڵام دەڵێن هێشتا ئەو ژیانەی ئەوێ خۆشترە لە ژیانی ئەو وڵاتانەی کە لێوەی هاتوون.  عەبدولفەتاح ئەحمەد، کۆچبەرێکی دیکەی سۆماڵییە و ئاماژە بەوە دەکات، "پۆلیسی رۆمانیا خەڵک دەگرن و دەیانگەڕێننەوە سربیا. لە سۆماڵ کێشەی زۆرمان هەیە، تەقینەوە و شت زۆرە. لە سۆماڵ ترس هەیە، ژیان خۆش نییە. ژیانی ئەوروپا خۆشە. هەست بە خۆشی دەکەین. "  مانگی تەممووزی ئەمساڵ چەند رێکخراوێک ماجدانیان خستە لیستی ئەو شوێنانەوە کە تێیدا مامەڵەی نامرۆیانە و پێشێلکاری دژی کۆچبەران تێدا ئەنجامدەدرێت.  راپۆرتێکی هاوبەشی نێوان ئەنجوومەنی پەنابەری دانیمارک و شەش رێکخراوی دیکەی کۆمەڵگەی ڤیل ئاماژە بەوەدەکەن، لە مانگی نیسان تاوەکو حوزەیرانی ٢٠٢١ زیاتر لە ٣٤٠٠ کۆچبەر لە چەند وڵاتێکی ئەوروپا رووبەڕووی چەندین جۆر تووندوتیژی و مامەڵەی تووند بوونەتەوە، لەوانەش جیاکردنەوەی دایک و باوکەکان لە منداڵەکانیان.