جۆ بایدن، سەرۆکی ئەمریکا کاتێک لە پشووەکەی گەڕایەوە، لە کۆنگرەیەکی رۆژنامەڤانیدا قسەی کرد، گوتی، "هیچ رێککەوتنێک نەبوو کە لەدوای ١ ـی ئایار هێزەکانمان پارێزراو دەبن، تەنیا راستیێکی تاڵ هەیە، یان دەبوو رێککەوتنی کشاندنەوەی هێزەکانمان جێبەجێ بکەین، یان دەبوو ئاگری شەڕمان خۆشکردبا و هەزاران سەربازمان بناردایەتەوە ئەفغانستان، شەڕەکەش پێی بنایەتە دە ساڵی سێیەم. من! بە تەواوی لە پشت بڕیارەکەم دەوەستمەوە. "  خەڵک و بەشێک لە سەرکردەکانی جیهان گلەییان هەبوو لە شێوازی کشانەوەی هێزە بیانییەکان لە ئەفغانستان، سەرۆکی ئەمریکا وەڵامی ئەمەشی دایەوە، گوتی هێزەکانیان چەندین ساڵە مەشق و راهێنان بە هێزە ئەفغانییەکان دەکەن و یەک تریلیۆن دۆلاریان لەو شەڕە خەرجکردووە، هەموو جۆرە چەکێکیان بە هێزەکانی ئەفغانستان داوە، ٣٥٠٠ سەربازیشیان لەو شەڕەدا کوژراون، کەچی سەربازانی ئەفغانی شەڕیان نەکردووە، بایدن دەڵێت "ئێمە ناتوانین خواستی شەڕ بە زۆر بدەین بە هێزە ئەمنییەکانی ئەفغانستان. "  بایدن ئاماژەی بەوە کرد، "ناکرێت سەربازانی ئەمریکی لە شەڕێکدا بجەنگن و لە شەڕێکدا بمرن کە هێزەکانی ئەفغانستان خواستیان لەسەری نەبێت تێیدا بجەنگن. "  جۆ بایدن بە وشە هەڵیکوتایە سەر ئەشرەف غەنی، سەرۆکی پێشووی ئەفغانستان، گوتی بانگهێشتی کۆشکی سپییان کردووە، بە دەم پێیان گوتووە "سازشی سیاسی لەگەڵ تاڵیبان بکات، گەندەڵی نەهێڵێت، خۆی بۆ شەڕی ناوخۆیی ئامادەبکات، کەچی ئەشرەف غەنی نەک شکستیهێنا لە جێبەجێکردنی ئەمانە، بەڵکو رایشی کرد لە وڵاتەکە. "  بە بڕوای بایدن، ئەوەی لە ئەفغانستان روویداوە، زووتر بووە لەوەی ئەوان چاوەڕوانی دەکەن، گوتی، "من هەمیشە بە خەڵکی ئەمریکام گوتووە کە لەگەڵتان راست دەبم. راستییەکە ئەوەیە رووداوەکان خێراتر لەوەی پێشبینیمان دەکرد روویدا. چی روویدا؟ سەرکردە سیاسییە ئەفغانییەکان خۆیان بەدەستەوەدا و لە وڵات رایانکرد. سوپای ئەفغانستان بەبێ هەوڵی شەڕ رووخا... "ئەگەر ئێستا ئەفغانستان نەتوانێت هیچ بەرگریێکی راستەقینە لە دژی تاڵیبان بکات، هیچ دەرفەتێک نییە ساڵیکی دیکە، یان پێنج ساڵی دیکە، یاخود ئەگەر ٢٠ ساڵی دیکەش سەربازانمان لەوێ مابانەوە، هیچ لە بابەتەکە نەدەگۆڕا. "  سەرۆکی ئەمریکا بە روونی ئاماژە بەوەدەکات کە ئەوان بۆ یەک ئامانج چوونەتە ئەفغانستان، ئەویش تێکشاندنی قاعیدەبوو، ئامانجەکەشیان پێکا.  بایدن پاڵپشتی خۆی بۆ خەڵکی ئەفغانستان لەدوای دەسەڵاتی تاڵیبانیش دووپاتکردەوە، گوتی بەردەوامدەبن لە ناردنی یارمەتیی مرۆیی، جەختی کردەوە کە تەنیا رێگە بۆ گەڕانەوەی خۆشگوزەرانی بۆ ئەفغانییەکان رێگەی دیپلۆماسییە. گوتی، ئەمریکا رابەرایەتی ئەو هەوڵە دیپلۆماسییانە دەکات.