جۆ بایدن، سەرۆکی ئەمریکا رایگەیاند، ئامادەم بەبێ دوودڵی پلانی بووژاندنەوەی ژێرخانی ئابووریی هەردوو پارتی کۆماری و دیموکرات پەسند بکەم، گوتیشی من هەرگیز نەمویستووە پلانە یەک ترلیۆنییەکە ڤیتۆ بکەم و پەسندکردنیشی بە پەسندکردنی پلانە ٤ ترلیۆنییەکەی ئیدارەکەمم نەبەستووەتەوە.  لەکاتێكدا بایدن پێشتر بە روونی رایگەیاندبوو، ئەگەر پاکێجە یەک ترلیۆنییەکەی کۆنگرێس بێتە بەردەمم ئەوا هەرگیز واژۆی لەسەر ناکەم و دەبێت پلانە ئابوورییە ٤ ترلیۆن دۆلارییەکەی ئیدارەکەشم لە کۆنگرێس پەسندبکرێت.  ئیدارەی بایدن پلانێكی ئابووریی گشتگیر بە بڕی ٤ ترلیۆن دۆلار ئامادەکردووە و تێیدا وەبەرهێنان لە قوتابخانە، رێگەوبان، کەرتی تەندروستی و دەیان کەرتی دیکەی ئەو وڵاتە دەکرێت، کە بایدن لێیان نیگەرانە و بارودۆخیان بە خراپ ناودەبات.