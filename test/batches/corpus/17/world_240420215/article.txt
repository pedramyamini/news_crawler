کەشتییە ژێردەریاییەکە رۆژی چوارشەممە بە ٥٣ سەرنشینەوە دیارنەما و بەرپرسانی ئەندەنووسی لەوە دەترسن نووقمی قووڵایی دەریا   بووبێت، بەشێوەیەک کە دۆزینەوەی زەحمەت بێت.   فەرماندەی هێزی دەریایی ئەندەنووسیا ئاماژەی بەوە کردووە، پێش ئەوەی دیارنەمێنێت، ژێردەریاییەکە ئۆکسجینی پێویستی تێدابووە و چاوەڕێدەکرا تا بەیانیی رۆژی شەممە ئۆکسجینەکەی بمێنێتەوە.   هاوکات جۆن کێربی، گوتەبێژی وەزارتی بەرگریی ئەمریکا - پنتاگۆن رایگەیاند، ئەمریکا لە رێگەی هێزی سەربازیی ئاسمانییەوە، لە گەڕان بە دوای ژێردەریاییەکەدا یارمەتیی ئەندەنووسیا دەدات.  جگە لە ئەمریکا، ژمارەیەک وڵاتی دیکەش ئامادەیی خۆیان دەربڕیوە لە دۆزینەوەی ژێردەریاییەکە یارمەتی حکومەتی جاکارتا بدەن.   جۆن کێربی، گوتەبێژی پنتاگۆن لە کۆنگرەیەکی رۆژنامەڤانیدا رایگەیاند، "لەسەر داوای حکومەتی ئەندەنووسیا، ئێمە لە ئاسمانەوە یارمەتییان بۆ دەنێرین، لە نێویشیاندا فڕۆکەی پاسەوانی دەریایی جۆری ' پی هەشت ' بۆ ئەوەی لە گەڕان بەدوای ژێردەریاییە ونبووەکەدا هاوکارییان بکەین".   هەروەها وەزیر ئۆستن، وەزیری بەرگریی ئەمریکا پەیوەندیی بە هاوتا ئەندەنووسییەکەی کردووە بۆ ئەوەی دڵنیایی پێبدات کە ئەو فڕۆکەیەیان بۆ دەنێرن، هەروەها بۆ ئەوەی ئامادەیی خۆی بۆ پێشکێشکردنی هاوکاریی زیاتریش دەرببڕێت.