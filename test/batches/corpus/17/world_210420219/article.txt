رێکخراوی ئەمنستی ئینتەرناشناڵ راپۆرتی ساڵانەی تایبەت بە ئامارەکانی لەسێدارەدان لە جیهاندا بڵاوکردەوە و بەپێی ئەو راپۆرتە  رێژەی لەسێدارەدان لە جیهاندا بەبێ چین بەڕێژەی % ٢٦ لەچاو ساڵی ٢٠١٩ کەمی کردووە.   ئەو راپۆرتە کە رۆژی چوارشەممە ٢١ی نیسان بڵاوکراوەتەوە باسی لەسێدارەدان دەکات کە لە ساڵی ٢٠٢٠ دا تۆمارکراون و دەڵێت، سەرباری بڵاوبوونەوەی پەتای کۆرۆنا و قەدەخەی هاتووچۆ لە جیهاندا، بەڵام هێشتا ئەو ئامارانەی لەسێدارەدان هێشتا لەڕووی مافی مرۆڤەوە مەترسیدارن و هەندێک وڵات بەردەوامن لە سزای لەسێدارەدان، ئەمە سەرباری ئەوەی ژمارەکە لەچاو ساڵی ٢٠١٩ کەمی کردووە.  بەپێی راپۆرتەکەی ئەمنستی، "چین پلەی یەکەمی گرتووە لە زۆرترین ژمارەی لەسێدارەدان، بەڵام ئامارەکان بەردەست نین و حوکمەتی چین هیچ زانیارییەک سەبارەت بە ژمارەی سزای لەسێدارەدان و جێبەجێکردنی ئاشکرا ناکات، بەڵام ئەوانەی لە چین لەسێداردراون بە زیاتر لە هەزار کەس دەخەمڵێنرێت. ئێرانیش بە ٢٤٦ لەسێدارەدان پلەی دووەمی گرتووە، بەدوای ئەوانیشدا میسر  بە ١٠٧ لەسێدارەدان لە پلەی سێیەم و عێراقیش بە لەسێدارەدانی ٤٥ کەس لە پلەی چوارەمە و سعودیەش لە ٢٠٢٠ دا بووەتە پلەی پێنجەم لەکاتێکدا لە ٢٠١٩ لە پلەی سێیەم بوو".   بەگشتی لە جیهاندا بەبێ چین، ٤٨٣ کەس لەسێدارەدراون، ١٦ لەوانە ژنن کە ٩ دانەیان لە ئێران لەسێدارەدراون، ٤ لە میسر، ٢ لە سعودیە و یەکێکیشیان لە عومان بووە.   ئەگەر چین لە ئامارەکەدا ئەژمار نەکرێت ئەوا بەپێی راپۆرتەکە، نزیکەی % ٩٠ی هەموو ئەوانەی لە ٢٠٢٠ لەسێدارەدراون خەڵکی رۆژهەڵاتی ناوەراست و باکووری ئەفریقیان.   عێراق هیچ کەیسێکی لەسێدارەدانی ژنانی تۆمار نەکردووە و ئاماری لەسێدارەدانیش لە عێراقدا ٤٥ کەس بووە لە ٢٠٢٠ لەکاتێکدا ١٠٠ کەس لە ٢٠١٩ لەسێدارەدرابوون، واتە رێژەکە زیاتر لە نیوە دابەزیوە.  سعودیەش بە هەمان شێوەی عێراق ئامارەکانی لەسێدارەدان کەمی کردووە، لە ١٠٧ کەسەوە لە ٢٠١٩ بۆ ٣٢ کەس لە ٢٠٢٠ دابەزیوە و بەمەش لەسێدارەدان لە سعودیە % ٨٥ کەمی کردووە.   بارودۆخەکە لە میسر جیاوازە، لەو وڵاتەدا رێژەی لەسێدارەدان لە ٢٠٢٠ بەرز بووەتەوە و لەچاو ٢٠١٩ نزیکەی سێ هێندە رێژەکە زیادیکردووە، بەو پێیەی لە ساڵی ٢٠١٩ لەو وڵاتە ٣٢ کەس لەسێدارەدرابوون، بەڵام لە ساڵی ٢٠٢٠ گەیشتووەتە ١٠٧ کەس، بەمەش میسر لە ساڵی ٢٠٢٠ لە ژمارەی لەسێدارەداندا پێش سعودیە کەوتووە و سێیەمی جیهانی گرتووە.  سودان یەکێک بووە لە وڵاتە پاکەکان کە لە ٢٠٢٠ دا هیچ کەیسێکی لەسێدارەدانی تێدا تۆمار نەکراوە. لە ٣٣ وڵاتی جیهانیش لێخۆشبوون بۆ حوکمی لەسێدارەدان تۆمار کراون کە سووریا و ئەفغانستانی تێدایە.  هەروەها سەبارەت بە حوکمی لەسێدارەدانیش ئەمنستی ئاماژەی بەوە کردووە، بەپێی ئامارەکان، لە ٥٤ وڵاتی جیهاندا دادگەکان سزای لەسێدارەدانیان بەسەر ١٤٧٧ کەسدا سەپاندووە، بەڵام هەموویان جێبەجێنەکراون. تاکە وڵاتیش کە کەسانی خوار ١٨ ساڵی لەسێدارەدابێت بەپێی راپۆرتەکەی ئەمنستی، "ئێرانە کە ژمارەیان سێ کەس بووە".  دادگاییکردنی نادادپەروەرانە  راپۆرتەکەی ئەمنستی ئینتەرناشناڵ باس لەوەش دەکات لەو وڵاتانەی رۆژهەڵاتی ناوەڕاست و باکووری ئەفریقیا کە لەسێدارەدانیان جێبەجێکردووە، کێشەی دادگاییکردنی دادپەروەرانەیان هەیە و زۆربەی حوکمەکان بەپێی ستانداردی جیهانی دادگاییکردن نەبوون، هەندێکیان بەهۆی هەندێک تاوانەوە لەسێدارەدراون کە نەدەبوو ئەو حوکمەیان بەسەردا جێبەجێ بکرێت.   بۆ نموونە لە میسر ٢٣ کەس لەو ١٠٧ کەسەی لە ٢٠٢٠ دا لەسێدارەدراون دۆسیەکانیان دۆسیەی سیاسین و بە پرۆسەیەکی دادگایکردنی نادادپەروەرانەدا رۆیشتوون و حوکم دراون. لە ئێرانیش سێ کەس لە خوار تەمەنی ١٨ ساڵییەوە لەسێدارەدراون کە بەپێی یاسا نیودەوڵەتییەکان حوکمدان بەسەر ئەو تەمەنەدا پێشێلکاریی مافی مرۆڤ و یاسا نێودەوڵەتییەکانی تایبەت بە مافی مرۆڤە.   هەروەها لە بەشێکی دیکەی راپۆرتەکەدا لەبارەی ئێران هاتووە، ئەو وڵاتە سزای لەسێدارەدانی وەک چەکێک بەکارهێناوە بۆ سەرکوتکردنی سیاسی، بەڵام  ئاماژەی بەوە نەکردووە چەند کەس بە هۆکاری سیاسی لە ئێران لەسێدارە دراون.   جگە لەوانەش لەمساڵدا لە جیهان ٣٠ کەس بەهۆی تاوانی پەیوەندیدار بە ماددەی هۆشبەرەوە لەسێدارە دراون، ئەوانیش لە چین، ئێران و سعودیە روویان داوە.   نزمترین ژمارە لە ١٠ ساڵدا:  هەرچەندە لە هەندێک وڵات ئامارەکان دروست نین، لە چین هیچ ئامارێکی دروست دەستناکەوێت، لە کۆریای باکوور، سووریا و ڤێتنامیش ئەو ئامارانەی دەستدکەون ئاماری راستەقینە نین، بەڵام لەگەڵ ئەوەشدا تۆمارکردنی ٤٨٣ لەسێدارەدان، کەمترین ژمارەی تۆمارکراوی لەسێدارەدانە لە ماوەی ١٠ ساڵی رابردوودا، کە زۆرترین ژمارە لە ٢٠١٥ تۆمارکرا و لەو ساڵەدا  ١٦٣٤ کەیسی لەسێدارەدان تۆمارکرابوون.   سەبارەت بە سێ مانگی یەکەمی ساڵی ٢٠٢١ ـیش هێشتا ئامارەکان بەردەست نین بەڵام ١٠٨ وڵاتی جیهان سزای لەسێدارەدانیان رەتکردووەتەوە کە پێدەچێت لەمساڵدا کاریگەریی لەسەر کەمبوونەوەی ژمارەی لەسێدارەدان لە جیهاندا هەبێت.   لە هەردوو کیشوەری ئەمریکای باکوور و ئەمریکای باشوور، ویلایەتە یەکگرتووەکانی ئەمریکا تاکە وڵاتە لە هەردوو کیشوەرەکە کە سزای لەسێدارەدانی جێبەجێکردبێت. ئەمەش ١٢ ـیەم ساڵە لەسەریەک کە لە هەردوو ئەمریکا تەنیا ویلایەتە یەکگرتووەکان لەسێدارەدان جێبەجێ دەکات و لە ساڵی ٢٠٢٠ یشدا سزای لەسێدارەدانی بەسەر ١٨ کەس سەپاندووە سزاکەش لەسەر ١٧ کەس جێبەجێکراوە، لەکاتێکدا لە ٢٠١٩ ئەوانەی لە ئەمریکا  لەسێدارەدران ژمارەیان ٢٢ کەس بوون.   ترینداد تۆباگۆ یەکێکە لەو وڵاتانەی کێشوەری ئەمریکا کە سزای لەسێدارەدانی سەپاندووە، بەڵام هیچ کەسێکی لەسێدارە نەداوە.