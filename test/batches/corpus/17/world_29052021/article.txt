لێدوانەکانی کریاکۆس میتسۆتاکیس، سەرۆکوەزیرانی یۆنان لە کاتێکدان، لە چەند رۆژی داهاتوودا مەولوود چاوشئۆغلۆ، وەزیری دەرەوەی تورکیا سەردانی ئەسینا، پایتەختی یۆنان دەکات.   ئەو دوو وڵاتە ئەندامەی ناتۆ رایانگەیاندووە کە دەیانەوێت لەگەڵ یەکدی ئاشت ببنەوە، ئەوەش دوای زنجیرەیەک لە ناکۆکیی یەک بە دوای یەک، لە نێویشیاندا پرسی گەڕان بە دوای سەرچاوە سرووشتییەکانی رۆژهەڵاتی دەریای نێوەڕاست.  سەرۆکوەزیرانی یۆنان پێیوایە کە تاکە رێگە بۆ لێکنزیکبوونەوەی ئەو دوو وڵاتە ئەوەیە، تورکیا واز لە "هەراسانکاری" یۆنان بهێنێت.   کریاکۆس میتسۆتاکیس رۆژی هەینی لە کاتی پێشوازیکردنی لە چارلس میشێل، سەرۆکی ئەنجوومەنی یەکێتیی ئەوروپا لە ئەسینای پایتەختی یۆنان گوتی، "تەنیا هەنگاوە دروستەکانی تورکیا هەنگاوەکانی ئەوروپا خێرا دەکەن" ئەوەش وەکو ئاماژەیەک بۆ پەیوەندییە گرژییەکانی نێوان تورکیا و یەکێتیی ئەوروپا.   مانگی ئاداری ئەمساڵ، یەکێتیی ئەوروپا هەندێ ئۆفەری پێشکێشی تورکیا کرد بۆ ئەوەی هاوئاهەنگیی نێوان خۆیان لە بواری کۆچبەران و بازرگانیکردندا پەرەپێبدەن، لە کاتێکدا کە گرژییەکانی یۆنان و قوبرس لەگەڵ تورکیا بەهۆی گەڕانی ئەنقەرە بەدوای نەوتدا لە رۆژهەڵاتی دەریای نێوەڕاست گەیشتبوونە لووتکە، بە جۆرێک کە کەشتییە سەربازییەکانیان دژی یەکدی جوڵاند.   یۆنان و تورکیا لەسەر چەندین پرس ناکۆکییان هەیە، لە نێویشیاندا سنوورە ئاوییەکانی دەریای ئیجە، سنووری ئاسمانی و مافی پێکهاتەکان.