باربارا ودوارد، باڵیۆزی بەریتانیا لە نەتەوە یەکگرتووەکان رایگەیاند، ئەوان بەڵگەیان هەیە کە ئێران لە پشت هێرشەکەوە بووە. ودوارد دەڵێت، "بەریتانیا دەزانێت کە ئێران بەرپرس بووە لەو هێرشە. ئێمە دەزانین هێرشەکە بە مەبەست و ئاراستەکراو بووە. "  ئەمریکا و وڵاتانی گرووپی حەوتیش بە هەمان شێوە ئێران بە هێرشکردنە سەر کەشتییەکە تۆمەتباردەکەن. فەرماندەیی ناوەندی ئەمریکا رایگەیاند، بەڵگەیان لەسەر هێرشەکەی ٢٩ی تەممووز بۆ سەر کەشتیی مێرسەر ستریت لە نێو دەریای عەرەبیدا لە نزیک عومان کۆکردووەتەوە.   هێرشەکە بووە هۆی کوژرانی دەریاوانێکی بەریتانی و یەکێکی دیکەی رۆمانی.   بە گوێرەی لێکۆڵینەوەکانی ئەمریکا، هێرشەکە بە درۆنێکی ئێرانیی بۆمبڕێژکراوە ئەنجامدراوە. ودوارد دەڵێت، ئەو تەقەمەنیەی لە هێرشەکەدا بەکارهێندراوە تەنیا لە ئێران دروستدەکرێت. کەشتییەکە سەر بە کۆمپانیایەکی ملیاردێرێکی ئیسرائیلییە.   ئیسرائیل و بەریتانیا، پێشتریش پەنجەی تۆمەتیان ئاراستەی ئێران کردبوو، بەڵام تاران تۆمەتەکانی رەتکردوونەتەوە.   باڵیۆزی بەریتانیا لە نەتەوە یەکگرتووەکان دەڵێت، "هەڵسەنگاندنی ئێمە نەگۆڕاوە. ئێمە دەزانین کە ئێران لە ئەنجامدانی ئەم هێرشە بەرپرسیار بووە و بەڵگەمان هەیە.. بە گوێرەی لێکۆڵینەوەکەمان کە پشتی بەو پاشماوانە بەستووە لەسەر کەشتیی مێرسەر ستریت کۆکراونەتەوە، ئەو درۆنەی کە بەکارهاتبوو درۆنی شاهد - ١٣٦ی ئێرانی بووە و ئەو درۆنانەش تەنیا لە ئێران دروستدەکرێن. "