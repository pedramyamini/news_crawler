دوای هێرشی رۆژی ٦ی مانگی کانوونی دووەمی ئەمساڵ کە کرایە سەر کۆنگرێس لەلایەن لایەنگرانی ترەمپەوە و لە دوای کۆمێنتەکانی ترەمپ لە فەیسبووک و ئینستاگرام، کۆمپانیاکە هەردوو هەژمارەکەی سەرۆکی پێشووی وڵاتی بۆ کاتێکی نادیار راگرت، بەڵام ئەو سزایە لەلایەن دەستەی چاودێریی فەیسبووکەوە رەخنەی لێگیرا و داوای دیاریکردنی کاتی هەڵپەساردنەکەی کرد.  رۆژی هەینی کۆمپانیای فەیسبووک رایگەیاند، هەردوو هەژمارەکەی ترەمپ تاوەکو سەرەتای ساڵی ٢٠٢٣ بە هەڵپەسێردراوی دەمێننەوە.  لە راگەیێندراوێکدا فەیسبووک کارەکانی ترەمپی بە پێشێلکردنی یاساکانی ناوبرد و رایگەیاند، " کارەکانی ترەمپ پێشێلێکی تووندی یاساکانی فەیسبووک بوون".  ترەمپ لە وەڵامدا بڕیارەکەی فەیسبووک بە هێرشکردنەسەر ملیۆنان ئەمریکی کە دەنگیان بۆ داوە لە هەڵبژاردنە سەرۆکایەتییەکەی ساڵی رابردوودا ناوبرد.  هاوکات کۆمپانیای فەیسبووک لە قۆناخی کۆتایی تاوتوێی هەڵگرتنی بەخشینی سیاسەتڤانانە لەو یاسایەی کە بەکارهێنەرانی فەیسبووک ناچاردەکات تێکست و کۆمێنتی میانڕەو و لەچوارچێوەی رێنوێنییەکانی فەیسبووک بنووسن و راشیگەیاند، چیدیکە ئەو پارێزبەندییە ناداتە سیاستەڤانان بەگوێرەی خواستی خۆیان بابەت بنووسن کە پێشتر لەسەر بنەمای ئەوەی لێدوانەکانیان هەواڵی سیاسی گرنگن پێیاندرابوو.