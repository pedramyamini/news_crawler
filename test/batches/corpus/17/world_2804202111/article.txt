بەپێی پرۆژە یاساکە، شەڕڤانانی هەسەدە پێویستە هەمان ئەو ڤیزایەیان پێ بدرێت کە ئەمریکا بە وەرگێڕە عێراقی و ئەفغانییەکانی داوە بەهۆی کارکردنیان لەگەڵ سەربازە ئەمریکییەکان و دروستبوونی مەترسی لەسەر ژیانیان لە وڵاتەکانی خۆیاندا.  پرۆژەیاساکە لەلایەن کۆنگرێسمانی دیموکرات جەیسن کرۆ و کۆنگرێسمانی کۆماری مایکڵ واڵتەوە پێشکێشی کۆنگرێس کراوە.  پێشتر هەمان پرۆژە یاسا لە ساڵی ٢٠١٩ و دوای کشانەوەی هێزەکانی ئەمریکا لە سووریا پێشکێشی کۆنگرێس کرا، بەڵام ئێستا جارێکی دیکە کۆنگرێسمانەکان دەیانەوێت پرۆژە یاساکە بخەنەوە بەردەستی کۆنگرێس.  لە بەیاننامەیەکی هاوبەشدا هەردوو کۆنگرێسمانەکە دەڵێن، "هاوپەیمانە کوردەکانمان ژیانی خۆیان خستە مەترسییەوە و خۆیان خستەبەر ئەگەری تۆڵە لێسەندنەوە بۆ ئەوەی شەڕی دووژمنەکانی ئێمە بکەن و بەرژەوەندییەکانمان پەرە پێ بدەن ئەوان شایەنی سوپاسگوزاری و هاوکاریی ئێمەن. کۆنگرێسی ئەمریکا پێویستە رێز لەوانە بگرێت کە لەگەڵ ئێمەدا جەنگاون".  ئەو ڤیزایەی کە پرۆژە یاساکە داوای دەکات، پێی دەگوترێت ڤیزای کۆچی تایبەت. وەرگرانی ڤیزاکە دەتوانن دوای شەش مانگ کارتی نیشتەجێبوونی هەمیشەیی وەرگرن و دوای پێنج ساڵ مانەوە لە ئەمریکا دەتوانن ببنە هاووڵاتی ئەمریکا.   لە دوای شەڕی ڤێتنام، ژمارەیەک لەو ڤێتنامییانەی کاریان بۆ ئەمریکا دەکرد، دوای کشانەوەی ئەمریکا لەو وڵاتە کوژران. بۆ دووبارە نەبوونەوەی هەمان سێناریۆ ئەمریکا لە شەڕی ئەفغانستان و عێراق لە رێگەی پرۆگرامی ڤیزای کۆچی تایبەتەوە، ژمارەیەکی بەرچاو لەو کەسانەی کە کاریان بۆ سوپا و حکومەتی ئەمریکا دەکرد بردە ئەمریکا.