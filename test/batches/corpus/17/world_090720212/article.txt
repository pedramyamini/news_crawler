لەگەڵ بەردەوامبوونی پرۆسەی کشانەوەی هێزەکانی ئەمریکا لە ئەفغانستان کە زیاتر لە ٩٠ % ی هێزەکانی لەو وڵاتە چوونەتە دەرەوە، بزووتنەوەی تاڵیبان ئۆپەراسیۆنەکانی لە سەرانسەری وڵات بۆ کۆنترۆڵکردنەوەی ویلایەتەکان دەستپێکردووە.  لەدوایین هێرشیدا، بزووتنەوەی تاڵیبان دەروازەی ئیسلام قەڵای سەر بە ویلایەتی هیرات لەسەر سنووری ئێران کۆنتڕۆڵکرد و پاسەوانە سنوورییەکانی سەر بە حکومەتی ئەفغانستان بەرەو ئێران هەڵاتن.  بە کۆنتڕۆڵکردنی ئەو دەروازەیەی هیرات، ئێستا تاڵیبان سێ دەروازەی سنووری لەژێر دەستدان، کە دووانەکەی دیکەیان هاوسنوورن لەگەڵ تاجیکستان و ئۆزبەکستان.  کۆنتڕۆڵکردنی هیرات لەدوای ئەوە دێت دوو رۆژ لەمەوبەر شاندێكی بزووتنەوەی تاڵیبان لە تاران، پایتەختی ئێران لەگەڵ شاندێكی حکومەتی ئەفغانستان کۆبووەوە و تێیدا ئێران داوای لە هەردوو شاندەکە کرد کێشەکانیان وەلابنێن.  شەوی رابردووش جۆ بایدن، سەرۆکی ئەمریکا دوای کۆبوونەوەی لەگەڵ تیمی ئاسایشی نیشتمانیی وڵاتەکەی لە بارەی رەوشی ئەفغانستان رایگەیاند، تاوەکو ٣١ی ئاب کشانەوەی هێزەکانیان لە ئەفغانستان تەواودەبێت.  تاوەکو ئێستا نزیکەی ٩٠ % ی هێزەکانی ئەمریکا لە ئەفغانستان کشاونەتەوە و بڕیارە نزیکەی ٦٠٠ تاوەکو هەزار سەربازی ئەمریکی لەو وڵاتە بمێننەوە بۆ پاراستنی باڵیۆزخانەی ئەمریکا.  بایدن لە گوتارەکەیدا لە کۆشکی سپی گوتی، ئەوان بۆ ئەوە نەچوونەتە ئەفغانستان تاوەکو "وڵاتێک بونیاتبنێن" و باسی لەوە کرد سەرکردەکانی ئەفغانستان خۆیان داهاتووی وڵاتەکەیان دیاریدەکەن.  بایدن ئاماژەی بەوەشکرد ئێستا تاڵیبان لە هەر کاتێکی دیکە بەهێزترە، بەڵام گوتیشی کۆنتڕۆڵکردنی تەواوی ئەفغانستان لە لایەن ئەو گرووپە چەکدارەوە شتێکی مسۆگەر نییە و ئەفغانستانیش وەکو هەر وڵاتێکی دیکە بۆ بەرگریکردن، سوپای خۆی هەیە.  سەرۆکی ئەمریکا ئاماژەشی بەوە کرد پاڵپشتییەکانیان بۆ خەڵکی ئەفغانستان بەردەوام دەبن و هاوکارییە مرۆییەکانیان ناوەستێنن. هەروەها گوتیشی ئەمریکا هاوئاهەنگی لەگەڵ هاوپەیمانەکانیدا دەکات بۆ ئەوەی فڕۆکەخانەی کابوول بپارێزن.   سەرۆکی ئەمریکا ئەوەشی خستەڕوو کە لە ٢٠ ساڵی رابردوودا بۆیان دەرکەوتووە شەڕکردن بۆ ماوەی ٢٠ ساڵی دیکە، کێشەی ئەفغانستان چارەسەر ناکات.   بەگوێرەی بایدن، بڕیاری کشانەوەی هێزەکانیان هۆکاری سەرەکیی وەستانی هێرشەکانی تاڵیبان بووە بۆ سەر بەرژەوەندییەکانی ئەمریکا لە ئەفغانستان. جەختیشی لەوە کردەوە ئەگەر هێزەکانیان لە ئەفغانستان بمێننەوە، ئەوا ژمارەیەکی زیاتری سەربازەکانیان دەکوژرێن.   وەزارەتی دەرەوەی ئەمریکا بەرگری لە سیاسەتەکانی ئیدارەی جۆ بایدن دەکات بەرامبەر بە ئەفغانستان و بەتایبەت پەلەکردن لە کشانەوەی سەربازانی ئەمریکا لەو وڵاتە.  نێد پرایس، گوتەبێژی وەزارەتی دەرەوەی ئەمریکا لە کۆنفرانسێکی رۆژنامەڤانیدا، رایگەیاند، هاوکارییەکانی ئەمریکا دوای کشانەوەی سەربازەکانیش بۆ ئەفغانستان بەردەوام دەبن، ئامانجی سەرەکی ئیدارەکەی جۆ بایدن لە کشانەوەی سەربازەکان، کردنەوەی بوارێکی دیپلۆماسییە کە تێیدا ئەفغانییەکان خۆیان پێکەوەکار بۆ داهاتووی وڵاتەکە بکەن.  پرایس ئاماژەی بەوەش کرد، ئەگەر ئەفغانییەکان پێکەوەکار بکەن ئامانجەکەی لەلایەن هەموو ئەفغانییەکانەوە قبوڵ دەکرێت و لە چاوی کۆمەڵگەی نێودەوڵەتییەوە دانی پێدا دەنرێت، بۆیە ئەمریکا دەیەوێت ئەفغانییەکان، لەڕێگەی دپلۆماسییەوە بە هاوبەشی هەموو ململانێ ناوخۆییەکانی ئەفغانستان چارەسەر بکەن.