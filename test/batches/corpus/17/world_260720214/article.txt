ژنەکە ناوی "سوهەیرە ئەدەن"ە، خاوەنی وڵاتینامەی ئوسترالی و نیوزیلەندی بووە، بەو پێیەی لە تەمەنی ٦ ساڵییەوە لە نیوزلاندوە کۆچی کردووە بۆ ئوسترالیا.  ئەو ژنە و منداڵەکانی لە شوباتی ئەمساڵەوە پەڕیونەتەوە تورکیا و لەلایەن هێزە ئەمنییەکانی تورکیا دەستگیرکراون و بە تیرۆرستیش ناوبراون،  نیوزیلاند لەسەر داوای تورکیا ژن و منداڵەکانی وەرگرتووەتەوە و دەڵێت زۆر بە وریایی مامەڵە لەگەڵ کەیسەکە دەکەن بۆ ئەوەی هیچ مەترسیێکی ئەمنی لەسەر نیوزیلاندییەکان دروستنەکات.  سکۆت مۆریسن، سەرۆکوەزیرانی ئەوکاتی ئوسترالیا وڵاتینامەی لە سوهەیرە سەندەوە، سکۆت کاتێک سەرۆکوەزیران بوو رایگەیاند: "ئەو تیرۆرستانەی کە لە ریزی رێکخراوە تیرۆرستییەکان شەڕیانکردووە، شانازی هاووڵاتیبوونیان لەدەستدەچێت. "  بەڵام جاسیندا ئاردێرن، سەرۆکوەزیرانی نیوزیلاند گوتی بە سەندنەوەی وڵاتینامە هاووڵاتییەکە بێ وڵات دەمێنێتەوە.  ئەم ژنە داعشە لە ٢٠١٤ ەوە لە ئوسترالیاوە چووەتە سووریا، سوهەیرە ساڵی ٢٠١٩ ئەوکاتەی لە کامپی هۆل بوو قسەی بۆ کەناڵی ئەی بی سی ئەمریکی کردووە و گوتوویەتی شووی بە چەکدارێکی داعشی بە رەچەڵەک سوێدی کردووە و دوو منداڵیشی هەیە.  سەرۆکوەزیرانی نیوزلاند پێشتر رەخنەی لە مامەڵەی "نابەرپرسیارانەی" ئوسترالیا لە بەرامبەر ژن و منداڵی چەکدارانی داعش گرتووە، دەڵێت کانیبێرا خۆی لە بەرپرسیارییەتی دەدزێتەوە.