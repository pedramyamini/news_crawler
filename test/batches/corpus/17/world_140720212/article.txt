ئەو جۆرەی ڤایرۆسی کۆرۆنا لە وڵاتانی ئەوروپا بەشێوەیەکی بەربڵاو تەشەنەی کردووە کە وایکردووە هەندێ وڵات جارێکی دیکە بیر لە راگەیاندنەوەی رێکارە تەندروستییەکان بکەنەوە. کۆرۆنا لە ساڵی رابردوو ئابووری ئەوروپای بە رێژەی ٦.٢ % پاشەکشە پێکرد کە هەندێ لە وڵاتان هێشتا لەژێر ئەو پاشەکشە گەورە ئابوورییەدان.  ناوندی رووبەڕووبوونەوەی نەخۆشییەکانی ئەوروپا رایگەیاند ژمارەی تووشبووانی هەفتانە بە ڤایرۆسی کۆرۆنای دەلتا لە ئەوروپا بەرزبووەتەوە بۆ نزیکەی  ٥٢ کەس لە هەر ١٠٠ هەزار کەس.   حکومەتی یۆنان بڕیاریداوە لەوە بەدواوە لە شوێنە گشتییەکان تەنیا رێگە بەو هاووڵاتییانە بدرێت کە ڤاکسینی کۆرۆنایان وەرگرتبێت.  کیریاکۆس میتسۆتاکیس، سەرۆکوەزیرانی یۆنان گوتی: "لە رۆژی هەینییەوە تاوەکو کۆتایی مانگی هەشت لە شوێنە گشتییە داخراوەکان وەک یانەکانی شەوانە، چێشتخانەکان، هۆڵەکانی شانۆ، بەزۆری رێگە بەو کەسانە دەدرێت کە قورچکی ڤاکسینی کۆرۆنای وەرگرتبێت. ئەو ئەپلیکەیشنە دیجیتاڵییەی کە ئەو کەسانە دەستنیشان دەکات ڤاکسینیان وەرگرتووە ئێستا کەوتووەتەکار. "  ئەڵمانیا و فەرەنسا و چەندین وڵاتی دیکەی ئەوروپی گەشتکردنیان بۆ وڵاتی پورتوگاڵ راگرتووە لەبەر ئەوەی ژمارەی تووشبوان بە ڤایرۆسی کۆرۆنا لەو وڵاتە زیادیکردووە. لەناوخۆی ئەو وڵاتانەشدا رێوشوێنی نوێ جێبەجێدەکرێت. ئیمانوێل ماکرۆن، سەرۆکی فەرەنسا دەڵێت دەبێت پرۆسەی دابەشکردنی ڤاکسینەکان خێرابکرێن.  ئیمانوێل ماکرۆن، سەرۆکی فەرەنسا گوتی: "بەهۆی ئەوەی کە هێشتا پرۆسەی ڤاکسینەکان زۆر بەخاوی بەڕێوەدەچێت گوشارێکی زۆر لەسەر نەخۆشخانەکان دروستبوون. هەر لەبەر ئەوەشە ئەنجوومەنی وەزیران بڕیاریداوە قەدەخەی هاتووچۆ رابگەیێنێت. "  هەفتەی رابردوو کۆمیسیۆنی ئەوروپا پێشبینییەکانی خۆی بۆ گەشەی ئابووری ئەوروپا لە ساڵی ٢٠٢١ دا بەرزکردنەوە بۆ سەدا ٤.٨.   ساڵی رابردوو بەهۆی بڵاوبوونەوەی خێرای ڤایرۆسی کۆرۆنا لە ئەوروپا، ئابووری وڵاتانی ئەوروپی بەرێژی سەدا ٦.٢ پاشەکشەی کرد. بەرپرسانی ئەوروپا هیوادارن رێوشوێنەکانی ئێستا بەس بن بۆ کۆنترۆڵکردنی کۆرۆنای دەلتا بۆ ئەوەی ناچار نەبن جارێکی دیکە رێکارەکان تووند بکرێنەوە.