لە چاوپێکەوتنێک لەگەڵ بەرنامەی ٦٠ خولەکی کەناڵی سی بی ئێسی ئەمریکی، ئانتۆنی بلینکن، وەزیری دەرەوەی ئەمریکا وەڵامی چەند پرسیارێکی دەربارەی چین دایەوە و گوتی ئەو وڵاتە باوەڕی وایە دەتوانێت ببێتە وڵاتێکی باڵادەست لە جیهاندا.  سەبارەت بە سووڕانەوەی فڕۆکە جەنگییەکانی چین بەسەر کەشتییە جەنگییەکانی ئەمریکا لە رۆژئاوای زەریای هێمن، پرسیار لە بلینکن کرا ئاخۆ لە رووبەڕووبوونەوەیەکی سەربازی لەنێوان چین و ئەمریکا نزیک دەبینەوە، وەزیری دەرەوەی ئەمریکا گوتی: "بەتەواوی پێچەوانەی بەرژەوەندییەکانی هەردوولایە بەو ئاراستەیە هەنگاو بنێن".  وەزیری دەرەوەی ئەمریکا جارێکی دیکە دووپاتیکردەوە ئەوەی بەرامبەر بە موسڵمانانی ئۆیگور لە چین دەکرێت "جینۆسایدە" و گوتی زیاتر لە ملیۆنێک کەس خراونەتە کامپەکان، لەو کامپانە پەروەردە دەکرێنەوە، کەچی چین ئەوان بە هەڕەشەی تیرۆر دەزانێت، بلینکن دەڵێت "ئێمە وای نابینین، ئەوان ئەو ملیۆن کەسە نین کە هەڕەشەن".