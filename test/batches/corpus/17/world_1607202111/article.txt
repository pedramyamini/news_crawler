شاندەكە لەلایەن د. عەبدولكەریم عومەر، هاوسەرۆكی فەرمانگەی پەیوەندییەكانی دەرەوە و فەنەر گعێت، یاریدەدەری هاوسەرۆك و سەنا دەهام، ئەندامی دەستەی كارگێڕیی فەرمانگەكە پێشوازییان لێكرا.  لە راگەیێندراوی بەڕێوەبەرایەتیی خۆسەردا هاتووە، "لە كۆبوونەوەكەدا گفتوگۆ لەبارەی چەندین دۆسیە و بابەتی جیاوازەوە كرا. گرنگترینیان، پرۆسەی سیاسی و بڕیاری ئەمدواییەی ئەنجوومەنی ئاسایشی نێودەوڵەتی لەبارەی بەكراوەیی هێشتنەوەی دەروازەی سنووریی باب ئەلهەوا بۆ گەیاندنی هاوكارییە مرۆییەكان و بەردەوامبوونی توركیا لە بڕینی ئاوی شاری حەسەكە و پێشێلكارییەكانی ئەو وڵاتە لە چەندین بواری دیکەدا".  هەروەها هەر لە کۆبوونەوەکەدا عەبدولكەریم عومەر رایگەیاندووە، خەڵكی ناوچەکانی ژێر دەسەڵاتی بەڕێوەبەرایەتیی خۆسەر نیگەرانن لە بڕیاری ئەنجوومەنی ئاسایشی نێودەوڵەتی بۆ بە داخراوی مانەوەی دەروازەی تل كۆچەر و پێیانوایە بە داخراوی هێشتنەوەی ئەو دەروازەیە ئەنجامی خراپی دەبێت؛ جەختیشی کردووەتەوە لە پێویستیی چاوخشاندنەوە بە بڕیارەكە و دۆزینەوەی رێگەچارەیەكی دیكە بۆ گەیاندنی هاوكارییەكان بۆ خەڵكی رۆژئاوای کوردستان و ناوچەکانی دیکەی ژێر دەسەڵاتی هەسەدە، بەتایبەتی ڤاکسینی دژی کۆرۆنا.  وەکو لە راگەیێندراوەکەدا هاتووە، لای خۆیەوە ئیریك دی میونیك رایگەیاندووە، بیروبۆچوونیان ئاڵوگۆڕكردووە لەبارەی شێوازی پشتیوانیكردنی بەڕێوەبەرایەتیی خۆسەر و هەبوونی پرۆسەیەکی سیاسیی گشتگیر بۆ گەیشتن بە چارەسەری هەمیشەیی و چارەسەركردنی قەیرانە هەنووكەییەكانی سووریا و دادگاییكردنی چەكدارە بیانییەكان كە لە ناوچەكەدا تاوانیان ئەنجامداوە؛ هەروەها باسیان لە گەیاندنی "هاوکارییە مرۆییەكان و بەڕێوەبردنی كەمپەکان و زاڵبوون بەسەر بیرۆکەی پەڕگیری و پاڵپشتیكردن لە منداڵان بۆ دەربازبوونیان لەو ژیانە سەختەی تێی کەوتوون، کردووە".  ئیریك دی میونیك رایگەیاندووە، بەلجیكا پشتیوانی لە چارەسەركردنی قەیرانی سووریا بە هێزی سەربازی ناكات و پێیوایە تەنیا لەڕێگەی پرۆسەی سیاسییەوە و بە پشتبەستن بە بڕیاری ٢٢٥٤ی ئەنجوومەنی ئاسایشی نەتەوە یەكگرتووەكان، کێشەی ئەو وڵاتە چارەسەر دەکرێت.  دی مونیك ئاماژەی بەوەش کردووە "بەلجیكا رۆڵی هێزەكانی سووریای دیموكرات - هەسەدە بەرز دەنرخێنێت لە بەرەنگاربوونەوەی تیرۆر و دووپاتیكردوەتەوە کە زۆر نیگەرانن لە دۆخی كەمپەكان و منداڵانی نێویان، بەتایبەتی لەم كاتەدا کە پەتای كۆرۆنا بەشێوەیەكی بەرچاو بڵاوبووەتەوە؛ كار بۆ ئەوە دەكەین کە چۆن بتوانین خزمەتگوزارییە پزیشكییەكان و ڤاكسینەكان بەزووترین كات بگەیێنینە ناوچەكە؛ هەروەها کار دەکەین بەمەبەستی هەبوونی پرۆژەی دوورخستنەوەی منداڵان لە ئایدیۆلۆژیای پەڕگیری".  لە كۆتایی سەردانەكەشدا، ژمارەیەك ژن و منداڵی كەسوكاری چەكدارانی پێشووی داعشی بە رەچەڵەك بەلجیكی رادەستی شاندە باڵاكە كرا و یاداشتنامەیەكی هاوبەشیش واژۆكرا.