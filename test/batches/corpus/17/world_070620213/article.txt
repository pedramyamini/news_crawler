لە نامەیەکدا بۆ بۆریس جۆنسن، سەرۆکوەزیرانی بەریتانیا کە میوانداری رێبەرانی وڵاتانی ئەڵمانیا، ئەمریکا، کەنەدا، فەرەنسا، ئیتاڵیا و ژاپۆن دەکات داوا دەکرێت لە کۆبوونەوەی ئەم رێبەرانەدا بڕیار لەسەر ئەوە بدرێت کە هاوکاری وڵاتانی هەژار بکرێت بۆ رووبەڕووبوونەوەی پەتای کۆرۆنا.   لەوەتەی ڤاکسینی کۆرۆنا بەردەستە، کەمتر لە ٢ % دانیشتووانی وڵاتانی هەژاری ئەفریقا ڤاکسینکراون، کەچی نزیکەی ٧٠ % ی دانیشتووانی بەریتانیا لانیکەم قورچکی یەکەمی ڤاکسینیان وەرگرتووە.  نامەی ئەم کەسایەتیانەی جیهان لە کاتێکدایە کە ژمارەیەکی پەرلەمانتاری بەریتانیا داوایان لە بۆریس جۆنسن کرد جارێکیتر هاوکاری مرۆیی ئەو وڵاتە بگەڕێنێتەوە بۆ ئاستی پێش پەتای کۆرۆنا.  بەریتانیا ساڵانە ٠.٧ % ی کۆی داهاتی وەک هاوکاری مرۆیی دەبەخشێتە وڵاتانی هەژار، بەڵام بەهۆی پەتاکەوە دایبەزاندوە بۆ ٠.٥ %. ئەمەش کاریگەری زۆری هەبووە لەسەر وڵاتانی هەژار. رۆژی یەکشەممە حکومەتی بەریتانیا رایگەیاند دابەزاندنی ئاستی هاریکارییەکە کاتییە.    گۆردن براون، سەرۆکوەزیرانی پێشووتری بەریتانیا، بانکی مون، سەرۆکی پێشووی نەتەوە یەکگرتووەکان، تۆنی بلێر، سەرۆکوەزیرانی پێشووتری بەریتانیا و ماری رۆبنسن، سەرۆکی ئێرلەندا لەو کەسایەتیانەن کە نامەکەیان واژۆ کردووە.