لە سەرەتای مانگی حوزەیرانی ئەمساڵەوە لانیکەم ١٢ جار بە مووشەک و درۆنی بۆمبڕێژکراو و بۆمبهەڵدەر هێرشکراوەتە سەر بنکە سەربازییەکانی ئەمریکا لە عێراق و هەرێمی کوردستان و سووریا، زۆربەیان ئامانجە سەربازییەکانیان نەپێکاوە و لە ناوچەکانی دەرووبەریان کەوتوونەتە خوارەوە.  جۆن کێربی، گوتەبێژی وەزارەتی بەرگریی ئەمریکا رایگەیاند: "ئەوان چەکی کوشندە بەکاردەهێنن، ناشزانم چ شتێک بڵێین جگە لەوەی ئەمە هەڕەشەیەکی مەترسیدارە".  ئەم هەفتەیە گرووپە چەکدارە شیعەکانی نزیک لە ئێران هێرشەکانیان بۆ سەر بەرژوەندییەکانی ئەمریکا لە عێراق و سووریا و هەرێمی کوردستان چڕکردنەوە.   شەوی سێشەممە، ٦ی ئەم مانگە بە درۆنێکی بۆمبڕێژکراو هێرشیان کردە سەر بنکەی سەربازیی هاوپەیمانان لە هەولێر. رۆژی دواتریش بنکەی ئاسمانی عەین ئەسەد لە ئەنبار بە ١٤ مووشەک کرایە ئامانج و بە چەند درۆنێکیش هێرشکرایە سەر ناوچەی کێڵگەی نەوتی ئەلعومەر لە دێرە زوور. هەروەها رۆژی ێنجشەممە بە سێ مووشەک هێرشکرایە سەر ناوچەی سەوزی بەغدا، کە ئۆفیس و باڵیۆزخانەی وڵاتانی لێیە.  ئەبوو عەلی عەسکەری، بەرپرسی نووسینگەی ئەمنیی کەتائیبی حیزبوڵڵای عێراق رۆژی پێنجشەممە لە هەژماری خۆی لە توویتەردا، راگەیێندراوێکی بڵاوکردووەتەوە و تێیدا هاتووە: "بەئامانجکردنی نێردە دیپلۆماسییەکان قبووڵکراو نییە و رەتکراوەیە لەلایەن بەرەی مقاوەمەی عێراقەوە. بڕیارەکەش تەنانەت سەربازگەی نێو باڵیۆزخانەی خراپەکارانی ئەمریکی لە بەغداش دەگرێتەوە".  لە تویتەکەی ئەبو عەلی عەسکەری زیاتر هاتووە، شەڕکردن لە دژی ' داگیرکاران ' بڕیارێکی تەواو عێراقییە، هیچ لایەنێکی دەرەکیی پەیوەندیی بەم بابەتەوە نییە، ئەو شەڕەش تاوەکو کشانەوەی دوایین سەربازی هێزەکانی داگیرکاران، بەردەوام دەبێت.