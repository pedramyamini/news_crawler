ئاژانسی کەشناسیی ئەو وڵاتە دەڵێت، پلەی گەرما لەم چەند رۆژەدا دەگاتە ٤٤ پلەی سیلیزی و لە هەندێ ناوچەش ٤٥ پلە تێدەپەڕێنێت. لە سەرانسەری ئەو وڵاتە ١٦٢ شوێن بۆ پێشكێشكردنی ئاوی سارد و فێنککردنەوەی هاووڵاتیان تەرخانکراوە.   خوان ڤیۆدرێس، دانیشتووێکی مەلەگا دەڵێت، "ئەم شەپۆلی گەرمایە زۆر بەهێزە. دوایینی وەکو ئەمە لە ساڵی ٢٠١٩ دا بوو. ساڵی رابردوو لەبەر کۆرۆنا هەستمان بە گەرما نەکرد، بەڵام وەکو ئێستاش گەرم نەبوو. ئەمساڵ پلەی گەرما بەرزبووەتەوە. "  لە رۆمای پایتەختی ئیتاڵیا پلەی گەرما بۆ سەرووی ٤٠ پلەی سیلیزی بەرزبووەتەوە. فەرمانگەی بەرگریی شارستانیی ئیتاڵیا لە چەندین شوێن ئاوی سارد بەسەر گەشتیاراندا دابەشدەکات.   هەروەها فەرمانگەی تەندروستیی نیشتمانیی ئەو وڵاتە داوای لە بەتەمەنەکان کردووە لە ماڵەکانیان بمێننەوە و بۆ شت کڕین پەیوەندی بەوانەوە بکەن تا بۆیان ببەن.   گەشتیارێکی ئەڵمانیش لە رۆما دەڵێت، ئەم گەرمایە بەهۆی گۆڕانی کەشوهەوایەوە. فلیپ کوتاسکی، گەشتیارێکی ئەڵمانی دەڵێت، "پێموایە باشترە کە دووانۆکسیدی کاربۆن کەمبکەینەوە و بە میترۆ هاتووچۆ بکەین. "  ئاژانسی کەشناسیی جیهانی هۆشداری دەدات کە لە داهاتوودا پلەی گەرمی لە کیشوەری ئەوروپا دەگاتە سەرووی ٥٠ پلەی سیلیزی.   بۆب ستێفانسکی، سەرۆکی بەشی کاروباری کەشوهەوا لە رێکخراوی نەیزەکناسی جیهانی دەڵێت، "لە راستیدا نیگەرانییەکە ئەوەیە کە ناتوانین بڵێین کەی ژمارەی پێوانەیی تۆماردەکرێت، بەڵام پێویستە خۆمان ئامادەبکەین، چونکە لە کۆتاییدا ژمارەی پێوانەیی هەر تۆماردەکرێت و پلەی گەرمی لە داهاتوودا لە ئەوروپا دەگاتە سەرووی ٥٠ پلەی سیلیزی. "  هاتنی بایەکی گەرم لە باکووری ئەفریقیاوە وایکردووە کە شەپۆلە گەرماکەی باشووری ئەوروپا دروستبێت. ئەوەش بووەتە هۆکارێک بۆ خێرا تەشەنەکردنی ئاگری دارستانەکان لە هەموو ئەو وڵاتانەی کە دەکەونە سەر دەریای نێوەڕاست.