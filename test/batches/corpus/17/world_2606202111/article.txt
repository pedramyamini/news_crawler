مات هانکۆک، وەزیری تەندروستیی بەریتانیا لە هەژماری خۆی لە تویتەر پەیامێکی ڤیدیۆیی بڵاوکردەوە، رایگەیاند کە "وەکو وەزیری تەندروستی و کارووباری کۆمەڵایەتی" دەستلەکاردەکێشێتەوە.  هانکۆک لە پەیامە ڤیدیۆیەکەیدا دەڵێت "ئەوەی رێسا و یاساکانی کۆرۆنای داناوە دەبێت پێشیانەوە پابەندبێت، هەر لەبەر ئەمە دەستلەکاردەکێشمەوە. "  ئەو وەزیرە بەریتانییە ستایشی ستاف و کارمەندانی کەرتی تەندروستی و هەموو ئەوانەی کرد کە رۆڵیان گێڕاوە لە بەرەنگاربوونەوەی کۆرۆنا، گوتی "زۆر شانازی بە خزمەتگوزاریی تەندروستیی نیشتمانی دەکەم کە ڤاکسینی کۆرۆنایان بەسەر خەڵكدا دابەشکردووە کە یەکێک بووە لە خێراترین (پرۆسەکان) لە جیهاندا. "  دوێنێ رۆژنامەی زە سەنی بەریتانی، ڤیدیۆیەکی مات هانکۆک، وەزیری تەندروستیی بەریتانیای لە کاتی ماچکردنی جینای یاریدەدەری بڵاوکردەوە کە لە ٦ ـی ئایار تۆمارکراون. مات داوای لێبووردنی کردووە، هەرچەندە بۆریس جۆنسن بەش بەحاڵی خۆی داوای لێبوردنی هانکۆکی قبووڵکرد، بەڵام تاوەکو کاتی دەستلەکارکێشانەوەی، گوشاری خەڵک بۆ دوورکەوتنەوە لەو پۆستە سیاسی و تەندروستییەی رووی لە زیادبوون بوو.   پارتی کرێکاران لە کۆمێنتێکدا دەربارەی ئەو رەفتارەی هانکۆک دەڵێت "ئەگەر وەزیری تەندروستی سەرقاڵی پەیوەندیی سۆزداری بووبێت، ئەی کێ کارەکانی وەزیری تەندروستی راپەڕاندووە. "  رەخنەکانی خەڵک و پەرلەمانتارەکان لەوەوە سەرچاوە دەگرن کە بەهۆی پەتای کۆرۆنا ماوەیەکی زۆر بازاڕەکانی بەریتانیا داخران و لایەنە تەندروستییەکانیش بەردەوام هۆشدارییان بە خەڵک دەدا کە دوورەپەرێزیی کۆمەڵایەتی بپارێزن.  تیم مۆنتگۆمێری، راوێژکاری پێشووی سەرۆکوەزیرانی بەریتانیا لەو بارەیەوە بە بی بی سی گوتووە، "کاتێک کە یاساکانی خۆی پێشێل دەکەیت، دەبێت بە خەڵکی پێشان بدەیت کە سەرپێچیت کردووە و دەستلەکاربکێشیتەوە. "  مات هانکۆک و جینا کۆلادانجێلۆ هەریەکەیان سێ منداڵیان هەیە و ژیانی هاوژینیشیان پێکهێناوە. مات لەبارەی بڵاوبوونەوەی وێنەکانەوە دەڵێت، "زۆر داوای لێبووردن دەکەم، خەڵکم نائومێد کرد. "  لە ئایاری ساڵی رابردوو پرۆفێسۆر نێیل فێرگێسۆن دەستی لە پۆستی گرووپی راوێژکاریی زانستیی حکومەت کێشایەوە، ئەوەش داوی ئەوە هات کە خانمێک چەند جارێک سەردانی ماڵی کردبوو، لەو کاتەشدا مات هانکۆک گوتی، کارێکی باشی کردووە کە دەستی لەکارکێشاوەتەوە.