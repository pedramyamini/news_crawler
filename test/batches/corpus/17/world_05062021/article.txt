بڕینەوەی دارەکان، سووتانی دارستانەکان و بەبیابانبوون بەشێکی سەرەکیی تێکچوونی ژینگەی زەوین، ئەنتۆنیۆ گوتێرێز، سکرتێری گشتیی نەتەوە یەکگرتووەکان دەڵێت، "ماوەیەکی درێژە مرۆڤایەتی دەستی بە بڕینەوەی دارستانەکان کردووە، رووبار و زەریاکانی پیسکردووە و گیا و رووەکەکانی پشتگوێخستووە. ئێمە خەریکە هەمان ئەو سیستەمە ژینگەییە لە نێودەبەین کە کۆمەڵگەکانمانی لەسەر بونیادنراوە. بە ئەنجامدانی ئەوەش، خۆمان خستووەتە مەترسیی بێبەشبوونمان لە خۆراک و ئاو و ئەو سەرچاوانەی کە بۆ مانەوەمان پێویستن. "  سکرتێری نەتەوە یەکگرتووەکان هۆشداری لەبارەی تێکچوونی ژینگە دەدات و دەڵێت، تێکچوونی سرووشت بەهۆی چالاکیی مرۆڤەوە هەڕەشە لە تەندروستی ٣ ملیار و ٢٠٠ ملیۆن کەس دەکات؛ لە هەر سێ چرکەدا، دارستانەکان هێندەی یارگەیەکی تۆپی پێ، رووبەرەکەیان لەدەستدەدەن؛ % ٥٠ ـی زەوییە شێدارەکان لەنێوچوون؛ نیوەی مەرجانەکانی نێو دەریا دیارنەماون و تاوەکو ساڵی ٢٠٥٠، ٩٠ % یان لەنێودەچن.   دروستکردنی کارگە هۆکارێکی سەرەکیی پیسکردنی ژینگەیە، لە گوندێکی سیرالیۆنی رۆژئاوای ئەفریقیا کە شوێنێکی گەشتیارییە و، چەندین جۆر مەیموون و دەیان جۆر باڵندەی تێدا دەژی. چین بە هاوئاهەنگی لەگەڵ حکومەتی ئەو وڵاتە بەنیازە بەندەرێکی پیشەسازی لەو گوندە بکاتەوە، ئەوەش دانیشتووانی گوندی بلاک جۆنسنی نیگەران کردووە.  تۆمی باندێوا، ماسیگرێکی گوندەکەیە دەڵێت، "ئەگەر چینییەکان بێنە ئێرە، ناوچەکە پڕ دەبێت لە نەخۆشی، ژینگەکە بۆگەن دەبێت و نەوەک تەنیا بلاک جۆنسن زیانی بەردەکەوێت، بەڵکو گوندەکانی دیکە و هەموو کەناراوەکان پڕدەبن لە بۆنی ناخۆش، چونکە ماسییەکان دەمرن و سەرئاودەکەون و دەگەنە لێواری دەریاکە؛ بۆیە هەموو ناوچەکە بۆگەن دەبێت. "  هەروەها لە ماوەکانی رابردوودا لە شاری نیگۆمۆبۆی سریلانکا کەشتییەک بە بارێکی گەورەی کەرەستەی خاوی پلاستیک و سووتەمەنییەوە لە نێوەڕاستی دەریاکە دوای گڕگرتنی نوقم بوو. چالاکڤانانی ژینگە هۆشداری دەدەن ئەو کەلوپەلانە کارەساتێکی ژینگەیی بۆ دەریاکە دروستبکەن.   هێمانسا ویسانێج، پسپۆڕی بواری ژینگە لەو بارەوە دەڵێت، "بڕێکی زۆری رۆنی ئۆتۆمبێلی تێدایە. زیاتر لە ٢٠ کۆگەی ئەو رۆنەی تێدابووە. هەروەها ٣٠٠ تۆن نەوتی خاوی هەڵگرتووە. ئەمانە هەموویان لە کەشتییەکەدان. ئەمە زۆر زۆر زیانبەخش دەبێت بۆ زیندەوەرانی نێو زەریاکە. "  لە سیئۆلی پایتەختی کۆریای باشوور، چالاکڤانان بە بۆنەی رۆژی جیهانیی ژینگەوە خۆپێشاندان دژی حکومەتی ژاپۆن دەکەن کە بڕیاریداوە ئاوی پاشماوەی وێستگەی ئەتۆمیی فۆکۆشیما فڕێبداتە نێو دەریاوە.