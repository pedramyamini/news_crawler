جۆ بایدن، سەرۆکی ئەمریکا دوای کۆبوونەوەی لەگەڵ تیمی ئاسایشی نیشتمانیی وڵاتەکەی لەبارەی رەوشی ئەفغانستان رایگەیاند، تا ٣١ی ئاب کشانەوەی هێزەکانیان لە ئەفغانستان تەواودەبێت.   بایدن لە گوتارەکەیدا لە کۆشکی سپی گوتی، ئەوان بۆ ئەوە نەچوونەتە ئەفغانستان تا "وڵاتێک بونیاتبنێن" و باسی لەوە کرد کە سەرکردەکانی ئەفغانستان خۆیان داهاتووی وڵاتەکەیان دیاریدەکەن.  بایدن ئاماژەی بەوەش کرد کە ئێستا تاڵیبان لە هەر کاتێکی دیکە بەهێزترە، بەڵام گوتیشی کە کۆنتڕۆڵکردنی تەواوی ئەفغانستان لەلایەن ئەو گرووپە چەکدارەوە شتێکی مسۆگەر نییە و ئەفغانستانیش وەکو هەر وڵاتێکی دیکە بۆ بەرگریکردن، سوپای خۆی هەیە.  سەرۆکی ئەمریکا ئاماژەشی بەوە کرد کە پاڵپشتیەکانیان بۆ خەڵکی ئەفغانستان بەردەوام دەبن و هاوکارییە مرۆییەکانیان ناوەستێنن.   جۆ بایدن باسی لەوەش کرد کە پێویستە وڵاتە هەرێمییەکان لە پێناو دۆخی ئەفغانستان بە رۆلی خۆیان هەستن. هەروەها گوتیشی ئەمریکا هاوئاهەنگی لەگەڵ هاوپەیمانەکانیدا دەکات بۆ ئەوەی فڕۆکەخانەی کابوول بپارێزن.   سەرۆکی ئەمریکا ئەوەشی خستەڕوو کە ٢٠ ساڵی رابردوو بۆ ئەوانی سەلماندووە کە شەڕکردن بۆ ماوەی ٢٠ ساڵی دیکە، کێشەی ئەفغانستان چارەسەر ناکات.   بە گوێرەی بایدن، بڕیاری کشانەوەی هێزەکانیان هۆکاری سەرەکیی وەستانی هێرشەکانی تاڵیبان بووە بۆ سەر بەرژەوندییەکانی ئەمریکا لە ئەفغانستان.   جەختیشی لەوە کردەوە کە ئەگەر هێزەکانیان لە ئەفغانستان بمێننەوە، ئەوا ژمارەیەکی زیاتری سەربازەکانیان دەکوژرێن.