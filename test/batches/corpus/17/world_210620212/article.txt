لە ئەمڕۆوە ماوەی رۆژ لە هەرێمی كوردستاندا درێژ دەبێتەوە بۆ نزیكەی ١٤ كاژێر و ٢٨ خولەك، شەویش كورت دەبێتەوە بۆ نزیكەی ٩ كاژێر و ٢٣ خولەك.  ماوەی نێوان زەوی و خۆر زیاد دەبێت و دووری نێوانیان بەرەو زیادبوون دەچێت تاوەکو دەگاتە دوورترین خاڵ كە بە (Aphelion) ناسراوە، ئەمەش لە رۆژی ٢٠٢١.٧.٦ دەبێت و ئەوكاتە ماوەى نێوان زەوى و خۆر دەگاتە ١٥٢ ملیۆن و ١٠٠ هەزارو ٥٢٧ كیلۆمەتر.  هۆكاری گەرمبوونی نیوەگۆی باكوورى زەوی سەرەڕای دووركەوتنەوەی لە خۆر، دەگەڕێتەوە بۆ ئەوەی كەوا ئاستی خولانەوەی تەوەری زەوی بە رێژەی ٢٣.٥ پلە لارە لەسەر خولگەكەی بە دەوری خۆر و كشانى تیشكی خۆر لە (هێڵی كەمەرەیی) زەوی بۆ خولگەی (قڕژاڵ) لە پلەی ٢٣.٥ بەرەو باكوور و ستوونبوونى وادەكات پلەكانی گەرما لە نیوەگۆی باكوور زیاتر بێت، چونكە ماوەی مانەوەی خۆر لە ئاسماندا دوور و درێژتر دەبێت، بەمەش ئاستى وەرگرتنى رووى زەوى بۆ تیشكى خۆر زیاتر دەبێ و پلەى گەرمی بەرز دەبێتەوە.   لە هەمان كاتدا، هەرچەندە بەرەو ناوچەكانى باكوورى زەوی بڕۆین، ماوەى رۆژ درێژتر دەبێتەوە، بۆ نموونە ئەگەر لە وڵاتانى دەوروبەرى (دەریاى ناوەڕاست) ماوەى رۆژ لە سنوورى ١٥ كاژێر بێت، ئەوا لە وڵاتانى دەوروبەرى دەریاى (بەلتیك) دەگاتە ١٨ كاژێر و هەرچی وڵات هەیە لەنێو بازنەى پانى ٥٥ پلەى باكووردا بن، لەنێو دیاردەى ناسراو بە (شەوانى سپی) دا دەژین، چونكە دواى ئاوابوونیشی، خۆر بە تەواوى لە ئاسۆدا ون نابێت و شەفەقى سوورى دواى ئاوابوون دەمێنێتەوە و لە رۆژئاواوە بەرەو باكوور ئینجا بەرەو رۆژهەڵات دەخزێ و جارێكی دیكە خۆر دووبارە هەڵدێتەوە.  ئەو وڵاتانەى دەكەونە نێو بازنەى ٦٦.٥ پلەى باكوور، وەك وڵاتانى (ئیسكەندەنافیا، ناوچەكانى باكوورى رووسیا، كەنەدا و ئەلاسكا) خۆر لە ئاسۆیاندا ئاوا نابێ، بەڵكو لەگەڵ نزیك بوونەوەى لە ئاوابوونیدا، دیسكى خۆر لە ئاسۆى رۆژئاواوە دەڕوات بەرەو باكوور و پاشان بۆ رۆژهەڵات و لەوێوە جارێكى دیكە بەرز دەبێتەوە ئاسمان، بۆیە، خۆر بەبەردەوامی و بۆماوەی نزیكەی ٦ مانگ لە ناوچەكانی جەمسەری بەستووی باكووردا ئاوا نابێت.  لە هەمان رۆژ، بەڵام لە نیوەگۆی باشوورى زەویدا، حاڵەتەكە بەتەواوی پێچەوانەیە، چونكە تیشكی خۆر سەردەكەوێت لە (خولگەی كاوڕ) بۆ (هێڵی كەمەری زەوی)، بەمەش بڕێكی كەمتر لە تیشكی خۆر بەر نیوەگۆی باشووری زەوی دەكەوێت، بۆیە لەنیوەگۆی باشوور ئەمە دەبێتە (هەڵگەڕانەوەی زستانە) (Winter Solstice) واتە دەستپێكی زستانە لەو ناوچانە و لە هەمان كاتیشدا، تیشكی خۆر بۆ ماوەی شەش مانگ لە ئاسمانی كیشوەری بەستووی باشوور (ANTARCTICA) نابینرێت و دەبێتە شەوێكی شەش مانگیی دوور و درێژ.