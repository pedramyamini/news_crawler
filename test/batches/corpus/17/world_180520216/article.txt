فەرماندەی هێزی دەریایی رووسیا دەڵێت، ئەوان رووبەڕووی هەڕەشە دەبنەوە، چونکە کەشتییە سەربازییەکانی ناتۆ چالاکییەکانیان لەنزیک سنوورەکانیان زیادکردووە.  ئەدمیرال ئەلێکساندەر مۆیسیێڤ، فەرماندەی کەشتیگەلی سەربازیی باکووری رووسیا دەڵێت "لەم چەند ساڵەدا، چالاکیی وڵاتە بیانییەکان لەنزیک کەنارەکانمان زیادیان کردووە، بەتایبەتیش لە دەریای بارێنتز و جەمسەری باکوور. هێزە دەریاییەکانی ئەمریکا و ناتۆ دەستیان بە جوڵەپێکردنی چەندین کەشتیی جەنگی کردووە. لەدوای جەنگی دووەمی جیهانییەوە شتی لەم شێوەیەمان نەبینیوە".  سنوورە ئاوییەکانی جەمسەری باکوور یەکێکە لەو شوێنانەی بووەتە خاڵی هەستیاری نێوان هێزی دەریایی هێزەکانی ناتۆ و رووسیا.  لەپێناو ئەوەشدا، دانیمارکی ئەندامی هاوپەیمانێتییەکە، بڕی ٢٤٠ ملیۆن دۆلاری بۆ بەهێزکردنی بەرگریی سەربازیی دوورگەکانی گرینلاند و فارۆی تەرخانکردووە، کە هەردووکی سەر بەو وڵاتەن، ئەوەش هەنگاوێکە کە ئەمریکا دەستخۆشیی لێدەکات.  ئەنتۆنی بلینکن، وەزیری دەرەوەی ئەمریکا رایگەیاند "ئێمە بەردەوام دەبین لە پێکەوەکارکردنی لەنزیکەوە لەگەڵ ئەنجوومەنی جەمسەری باکوور، بۆئەوەی دڵنیابینەوە لەوەی هیچ ململانێیەکی تێدا دروستنابێت و وڵاتان پێکەوە و بە بەرپرسیارێتییەوە لەو شوێنە هەنگاو دەنێن".  رووسیا یەکێکە لەو وڵاتانەی کە هاوپەیمانیی ناتۆ دەیەوێت تاوەکو ساڵی ٢٠٣٠ تواناکانی خۆی بۆ رووبەڕووبوونەوەی، زیادبکات. بابەتەکەش یەکێک دەبێت لە تەوەرە سەرەکییەکانی کۆبوونەوەی لیژنەی سەربازیی ناتۆ کە لە برۆکسلی پایەتەختی بەلجیکا بەڕێوەدەچێت.  هاوکات بڕیارە لە کۆبوونەوەکەدا باس لە ئەندامبوونی ئۆکراینا و جۆرجیا لە هاوپەیمانێتییەکەدا بکرێت، ئەمەش لەکاتێکدایە کە رووسیا جێگیرکردنی هێزەکانی ناتۆ لە ئۆکراینا بە هێڵی سووری ئاسایشی خۆی دەزانێت.  هەروەها بڕیارە سوپاسالارەکانی وڵاتانی ئەندام لە ناتۆ لە کۆبوونەوەکەیاندا باس لە رووبەڕووبوونەوەی چین، هێرشە سایبەرەکان (ئەلیکترۆنییەکان) و چالاکییەکانی هێزەکانیان لە رۆژهەڵاتی نێوەڕاست بکەن.