رۆژنامەی واشنتن پۆستی ئەمریکی ئاشکرایکردووە، رووسیا، ئەمریکا و ٢٣ وڵاتی دیکەی جیهان، لەنێویاندا چین، رێککەوتوون لەسەر گرنگیی کارکردن بەو پرەنسیپ و ستانداردە نێودەوڵەتییانەی کە رێگە بە هێرشی ئەلیکترۆنی بۆسەر ژێرخانی وڵاتانی یەکدی نادەن؛ ئەو وڵاتانەش، لە سەرووی هەموویانەوە رووسیا و ئەمریکا، جەختیان لەو پرەنسیپانە کردووەتەوە و دانیان بەوەدا ناوە کە نابێت ئەو وڵاتانە ببنە پەناگەیەک بۆ هێرشبەرە ئەلیکترۆنییەکان.  وێڕای جەختکردنەوەی رووسیا و وڵاتانی دیکە، بەڵام تاوەکو ئێستا نازانرێت ئایا ئەو جەختکردنەوەیە پابەندبوونی رووسیا و وڵاتانی دیکەی وەکو چینی بەدواوە دێت یاخود نا، هەروەها نازانرێت رێککەوتنی ئەو وڵاتانە لەڕووی یاساییەوە بەدواداچوونی دەبێت یاخود نا.  ئیدارەی بایدن لە پابەندبوونی رووسیا بە گومانە و جەیک سۆلیڤان، راوێژکاری ئاسایشی نیشتمانیی ئەمریکا لەوبارەیەوە دەڵێت، "ئەو هێرشە ئەلیکترۆنیانەی دەکرێنە سەر هەندێک دامەزراوە و ژێرخانی گرنگی ئەمریکا، مەترسیدارن، تەنانەت ئاستی مەترسییان زۆر لە قەبارەی ئەو نیگەرانییەی کە ئێمە دەرمانبڕیوە زیاتر و بەرزترە".  بە گوتەی سۆلیڤان، ئەوان ناڵێن رووسیا لەدوای هێرشە ئەلیکترۆنییەکانی ئەمدواییەی سەر چەند دامەزراوەیەکی ئەمریکا بووە، "بەڵام دەزانین کە هێرشەکە لە رووسیاوە کراوە و ئێمە باوەڕمان وایە حکومەتی رووسیا دەتوانێت و دەشبێت لەو بوارەدا هەنگاو بنێت".  لەلایەکی دیکەوە، پووتین لە نوێترین چاوپێکەوتنیدا ئامادەیی وڵاتەکەی خستەڕوو بە رادەستکردنی هێرشبەرە ئەلیکترۆنییەکانی نێو وڵاتەکەی بە ئەمریکا، ئەگەر بێتو ئەمریکا رازیبێت بە رادەستکردنی هێرشبەرەکانی نێو ئەو وڵاتە.  پووتین گوتیشی، لە کۆبوونەوە چاوەڕوانکراوەکەی لەگەڵ بایدن، ئەو پرسە دەخاتەڕوو و هیواشی خواست ئیدارەی بایدن لەو چوارچێوەیەدا هەنگاوی ئەرێنی بنێن.  بڕیارە رۆژی ١٦ی ئەم مانگە جۆ بایدن، سەرۆکی ئەمریکا لەگەڵ ڤلادیمیر پووتین، سەرۆکی رووسیا لە جنێڤ کۆببێتەوە و پرسی هێرشە ئەلیکترۆنییەکان بابەتی سەرەکیی نێوان هەردوولا دەبێت.