رووسێل دەیڤس، جێگری بەڕێوەبەری پۆلیسی سانتا کلارا لە کالیفۆرنیا لەبارەی رووداوەکەوە رایگەیاند، کارمەندێکی وێستگەیەکی گواستنەوە تەقەی لە ٨ کارمەندی دیکەی وێستگەکە کردووە و دواتر خۆیشی کوشتووە. تەقەکەرەکە ناوی سام کاسیدییە، تەمەنی ٥٧ ساڵە، پۆلیس دەستی بە لێکۆڵینەوە لە هۆکارەکانی ئەو کۆمەڵکوژییە کردووە.  لە سەرەتای ئەم هەفتەیە لانیکەم ٢٠ کەس لە ٥ ویلایەتی ئەمریکا لە رووداوی تەقەکردن کوژراون، لە ماوەی دوو رۆژدا لە هەر یەک لە ویلایەتی مینیسۆتا، ئۆهایۆ، نیوجێرسی، جۆرجیا و کارۆلینای باکوور رووداوی تەقەکردن هەبووە و بەو هۆیەوە ١٢ کەس کوژراون، ئەم ئامارە لەکاتێکدایە، ساڵێکە رووداوی تەقەکردن و هەروەها فرۆشتنی چەک بەشێوەیەکی هەڕەمەکی لە ئەمریکا زیادیکردووە.  دوایین رووداوی تەقەکردن رۆژی یەکشەممە لە ئۆهایۆ روویداوە، سێ کەس کوژران و سێ کەسی دیکەش برینداربوون، رووداوەکە لە بارێک روویدا.  رۆژێک پێش ئەم رووداوە لە جۆرجیا لە رووداوێکی دیکەی تەقەکردندا سێ کەس کوژران، رۆژی شەممە لە چەند شوێنێکی دیکە رووداوی تەقەکردن روویداوە، لە کارۆلینای باکوور کچێکی ١٤ ساڵان کوژرا، لە نیوجێرسی دوو کەس کوژران و ١٢ کەسی دیکەش برینداربوون، لە ئۆهایۆ کوڕێکی ١٦ ساڵان کوژرا، لە مینیسۆتاش دوو کەس کوژران و ٨ی دیکەش برینداربوون.  بەپێی ئاماری ماڵپەڕی "gunviolencearchive" لە ساڵی ٢٠١٩ دا ٣٩ هەزار و ٥٦٠ کەس لە ئەمریکا بە چەک کوژران یان خۆیان کوشتووە، بەڵام لە ساڵی رابردوو ٤٣ هەزار و ٥٥٣ کەس کوژراون یان خۆیان کوشتووە.