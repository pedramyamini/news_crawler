ئەندرو کومۆ، حاکمی ویلایەتی نیویۆرک ماوەی چەند مانگێکە بەهۆی ئەو تۆمەتانەی کە لەبارەی گێچەڵکردن بە چەند ئافرەتێک دراوەتە پاڵی، لەلایەن خەڵک و دەسەڵاتی یاساییەوە رووبەڕووی رەخنەی تووند بووەتەوە و داوای دەستلەکارکێشانەوەی لێدەکرێت.  ئەو حاکمە لە ساڵی ٢٠١١ ـەوە لەو پۆستە کار دەکات، ئەمڕۆ سێشەممە ١٠ - ٠٨ - ٢٠٢١ لە ڤیدیۆیەکدا دەستلەکارکێشانەوەی راگەیاند، لە لێکۆڵینەوەکاندا دەرکەوتووە کە کومۆ چەند ژنێکی بەبێ ویستی خۆیان ماچ کردووە و قسەی لەبارەی شێوازی سێكسکردنەوە کردووە.  پێشتر جێن ساکی، گوتەبێژی کۆشکی سپی لە کۆنگرەیەکی رۆژنامەڤانیدا رایگەیاند، "پەیامی سەرۆک، جێگری سەرۆک و پەیامی شەخسی خۆشم ئەوەیە، ئەو ژنانەی دووچاری ئەو جۆرە گێچەڵە سێکسییە بوونەتەوە، ئینجا تەنیا گێچەڵێک بێت، یاخود بەکارهێنان بێت یاخود لە خراپترین سیناریۆدا دەستدرێژی بێت، دەبێت گوێ بۆ قسەکانیان بگیرێت، بەڕێز و شکۆوە مامەڵەیان لەگەڵدا بکرێت. "  بەگوێرەی راپرسیێکی سەنتەری کوینیپیاج، لە هەر ١٠ نیویۆرکی، ٧ کەسیان لەگەڵ دەستلەکارکێشانەوەی ئەندرۆ کومۆن. نیکۆ، دانیشتوویێکی نیویۆرک دەڵێت، "روونە کە کەسێکە لە خراپبەکارهێنانی پیشەکەی بەردەوامدەبێت، بۆیە پێموایە نابێت لەو پۆستە سیاسییەی بمێنێتەوە، بەتایبەتی ئەگەر بەردەوام رەتیبکاتەوە کە دەستی لەم کارەبووە، ئەمە تەنیا پەردەپۆشکردنی ئەو ئەزموونە تاڵەیە کە هەندێ کەس چەشتوویانە"  دەگوترێت زۆربەی ئەو ژنانەی  کە گێچەڵی سێکسیان پێکراوە، لەماوەی سێ خولی حوکمڕانیدا لەگەڵ ئەندرو کومۆ کاریان کردووە.