عومەر دەڵێت: "ئەگەر تاڵیبان بێت بە دڵنیاییەوە دەبێت ئێمەش بەجێی بهێڵین، چونکە لەمەترسیدا دەبین. ئەوان دەمانکوژن. ئەوان ناپرسن بۆ رۆژێک ئەو کارەت کردووە یان چیت کردووە. "  کاتێک لە مانگی نیساندا  جۆ بایدن، سەرۆکی ئەمریکا بڕیاری دا سەرجەم سەربازانی وڵاتەکەی تاوەکو ١١ی سێپتەمبەر لە ئەفغانستان بکشێنێتەوە، هیچ ئاماژەیەکی بە پاراستنی سەلامەتی ئەو وەرگێڕانە نەکرد، کە لە ماوەی  ٢٠ ساڵی رابردوودا لەگەڵ هێزەکانی ئەمریکا کاریان کردووە.  نیگەرانی دروستبوو، چەندین خۆپیشاندان کران، تاوەکو وای لێهات سەلامەتی وەرگێرەکان بووە پرسێکی جیدی نێودەوڵەتی و هەفتەی رابردووش وەزارەتی دەرەوەی ئەمریکا بە فەرمی دەستپێکردنی پرۆسەی گواستنەوەی وەرگێرەکانی راگەیاند.  نێد پرایس، گوتەبێژی وەزارەتی دەرەوەی ئەمریکا رایگەیاند: "لەسەر بڕیاری سەرۆک، وەزارەتی دەرەوە کار بۆ وەرگرتنی ئەو هاووڵاتییە ئەفغانییانە و خێزانەکانیان دەکات کە خوازیارن و ناویان گەڕاوەتەوە و ڤیزەی تایبەتی کۆچبەرییان پێدراوە، "  سەربازانی ئەمریکی کەمتر لە ٥٠ رۆژیان لە ئەفغانستان ماوە. واشنتن کێبڕکێی کات دەکات بۆ ئەوەی تەواوی وەرگێڕە ئەفغانییەکان لەم ماوەیەدا بگوازێتەوە.  کۆشکی سپی لە رێگەی پرۆگرامێکەوە بەناوی "ڤیزەی کۆچبەری تایبەت" وەرگێڕە ئەفغانییەکان دەگوازێتەوە وڵاتەکەی.  جێن ساکی، گوتەبێژی کۆشکی سپی رایگەیاند: "کاتێك هاووڵاتییە ئەفغانییەکان بەدواداچوونی ئەمنییان بۆ کرا، ئیدی پڕۆسەیەکی دیکە دەستپێدەکات و دەکرێت هەندێکیان بچنە خانەی بواری مرۆییەوە. لەو چوارچێوەیەشدا دەکرێت خەڵکێکی زۆر راستەوخۆ بۆ بنکەیەکی سەربازی لە ئەمریکا بگوێزرێنەوە و لەوێ پشکنینی تەندروستیان بۆ دەکرێت. ئەوانەی بەڵگەنامەکانیان تەواو نەکردوون، یەکەمجار لە ئەفغانستانەوە دەگوازرێنەوە بۆ یەکێک لە بنکە سەربازییەکانی ئەمریکا لە وڵاتانی دەرەوە یان بۆ وڵاتانی سێیەم. ":  ١٨ هەزار وەرگێڕ لە ئەفغانستان لە چاوەڕوانی گواستنەوەیاندان، لەگەڵ خێزان و کەسوکاریان ژمارەیان دەگاتە نزیکەی ٨٠ هەزار کەس.  یەکەم کاروانی وەرگێڕە ئەفغانییەکان لە ٢٥٠٠ کەس پێکدێن و ئێستا سەرقاڵی مامەڵەی گواستنەوەیانن.  تاڵیبان یەک لەسەر سێی خاکی ئەفغانستانی کۆنتڕۆڵکردووە و پێشڕەوی زیاتری گرووپە چەکدارییەکە واتە گەورەبوونی مەترسی سەر ژیانی وەرگێڕە ئەفغانییەکان.