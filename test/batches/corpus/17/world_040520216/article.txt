وەزارەتی دەرەوەی ئەمریکا رایگەیاند، سەردانەکەی بلینکن، '' بۆ دووپاتکردنەوەی پشتیوانییەکانی ئەمریکایە بۆ یەکپارچەی و سەروەریی خاکی ئۆکراینا" دژی رووسیا.  ئەمە لەکاتێکدایە کە لە چەند هەفتەی رابردوودا، بەهۆی کۆکردنەوەی هێز لەلایەن مۆسکۆوە لە نزیک سنووری ئۆکراینا، پەیوەندییەکانی نێوان ئەمریکا و رووسیا گرژیی زیاتریان تێکەوت.   ئەمریکا دژی ئەوەیە رووسیا هاوکاریی ئەو چەکدارە جوداخوازانە بکات کە لە هەرێمی دۆنباس و دۆنێتسکی رۆژهەڵاتی ئۆکراینا، شەڕی حکومەتی کیێڤ دەکەن.   ئەنتۆنی بلینکن، وەزیری دەرەوەی ئەمریکا رایگەیاند، "سەرۆک بایدن لەمێژە زۆر روون و راشکاو بووە، تەنانەت پێش ئەوەی ببێتە سەرۆکیش، گوتوویەتی کە ئەگەر رووسیا کاری بێباکانە و شەڕانگێزانە بکات، ئەوا ئێمە وەڵامی دەدەینەوە. بەڵام نامانەوێت گرژییەکان زیاتربن. پێمان باشترە پەیوەندییەکی سەقامگیرترمان هەبێت. ئەگەر رووسیا بەو ئاراستەیەدا بڕوات، ئێمەش هەمان شت دەکەین. "  هاوپەیمانی ناتۆش لەگەڵ ویلایەتە یەکگرتووەکانی ئەمریکا هاوڕایە و پێیانوایە دەبێ مۆسکۆ بە بڕیارەکانیدا بچێتەوە. دۆمینیک راب، وەزیری دەرەوەی بەریتانیا لەو بارەوە رایگەیاند، "ئەوەی کە پێویستە بگۆڕدرێت، رەفتارەکانی رووسیان، وەکو ئەندامێکی هەمیشەیی ئەنجوومەنی ئاسایش کە ئەو رەفتارانە دژی یاسای نێودەوڵەتین. چ گەیشتن بە لێواری جەنگ بێت لەسەر سنووری ئۆکراینا، یان هێرشی سایبەری و بڵاوکردنەوەی زانیاریی هەڵە بێت، یانیش ژەهرخواردکردنی ئەلێکسی ناڤالنی بێت کە ئەوە نەک تەنیا پێشێلکردنی مافی مرۆڤ بوو، بەڵکو بەکارهێنانی چەکی کیمیایش بوو لەسەر خاکی رووسیا. "  ئێستا رووسیا سەربازەکانی لە نزیک سنووری رۆژهەڵاتی ئۆکراینا کشاندووەتەوە. بەڵام شەڕی کیێڤ لەگەڵ جوداخوازەکانی لایەنگری مۆسکۆ کۆتاییی نەهاتووە. ڤۆلیدمیر زێلنسکی، سەرۆکی ئۆکراینا دەڵێت: "ئێستا شەڕ لە رۆژهەڵاتی ئۆکراینا بەردەوامە. هەموو کەسێک دەزانێت ئەم شەڕە لەپێناو سەربەخۆیی ئۆکراینا دەکرێت. "  لەو شەڕەدا، ئەمریکا لە رێگەی پێدانی چەک هاوکاریی ئۆکراینا دەکات. ئیدارەی بایدن لە مانگی ئاداردا پاکێجێکی ١٢٥ ملیۆن دۆلاری لە بودجەی بەرگریی ئەمریکادا بۆ هاوکاریکردنی سوپای ئۆکراینا تەرخانکرد، کە خۆی لە پێدانی چەک بە سوپای ئەو وڵاتە و بەرزکردنەوەی تواناکانیدا دەبینێتەوە.