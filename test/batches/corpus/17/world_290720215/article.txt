ویلایەتەکان یەکە بە یەکە بڕیاری ماسک بەستن جێبەجێ دەکەن. جەی ئنسلی، حاکمی ویلایەتی واشنتن رایگەیاند "ئێمە دەزانین دەبێت کردار بنوێنین. دەزانین کە ژیانی دەیان هەزار کەسمان رزگار کردووە لەبەرئەوەی دوای زانست کەوتووین. ئەمڕۆ جارێکی دیکە ئەم کارە دەکەینەوە. بۆیە ئەمڕۆ رایدەگەیێنین لەسەر رێوشوێنی سەلامەتیی بەستنی ماسک بۆ قوتابیان و خەڵکی لاو بەردەوام دەبین، داوا لە خەڵک دەکەین لەگەڵ رێنوێنیی سەنتەری کۆنترۆڵکردنی نەخۆشییەکان ماسک ببەستن".  بڕیاری گەڕاندنەوەی ماسک بەستن لە ئەمریکا لە کاتێکدایە، لە ماوەی یەک هەفتەی رابردوودا لە هەر ١٠٠ هەزار کەسێک ٥٠ تاوەکو ٩٩ کەس تووشی کۆرۆنا بوون، سەرەڕای ئەوەی ١٦٣ ملیۆن ئەمریکی کە دەکاتە ٤٩.٨ % ی ژمارەی دانیشتووانی، بە تەواوی بە ڤاکسین کوتراون.  سەرهەڵدانەوەی کۆرۆنا سەرەڕای پرۆسەیەکی خێرای کوتینی خەڵک بە ڤاکسین، دەمەقاڵەی خستەوە نێو کۆنگرێسی ئەمریکا.  کۆمارییەکان گومان لە قسەکانی ئانتۆنی فاوچی دەکەن و دەڵێن، کەسانێک ڤاکسینیان وەرگرتبێت بۆچی ماسک ببەستن، ئەگەر ڤاکسینەکان بە راستی بەرگری لە دژی کۆرۆنا پەیدا دەکەن؟ وەڵامی دیموکراتەکان ئەوەیە کە گۆڕاوی دەلتا کە بەم دواییانە لە جیهاندا بڵاوبووەتەوە، هەموو هاوكێشەکەی گۆڕیوە و جیاوازە لە کۆرۆنا رەسەنەکە کە بە ڤاکسین دەوەستا.  چیپ رۆی، کۆنگرێسمانی کۆماری دەڵێت، "ناتوانم کارە دەستوورییەکانم راپەڕێنم ئەگەر دەمامک نەبەستم، ئێستا پێمان بڵێن کامیان؟ ڤاکسین یاخود ماسک؟ ڤاکسینەکان کاریگەرن یان نا؟ دەمەوێت بزانم چۆنە. دەمەوێت دکتۆر فاوچی بێتە ئێرە و وەڵامی ئەو تاکە پرسیارە بداتەوە سەبارەت بە بەرگریی جەستە. ئەگەر پێشتر کۆرۆنات هەبووبێت، بەرگریشت پەیداکردووە یاخود نا؟ یان هەر بۆ خۆیان دەخولێنەوە و بە خەڵک دەڵێن ڤاکسین لە خۆتان بدەن. دواییش دەڵێن، ئای ببورن ڤاکسینەکان ئیشی خۆیان ناکەن، دەبێت دەمامک ببەستن".  بڕیارە نوێیەکەی ئەمریکا دوای ئەوە دێت کە دەلتا کۆرۆنا تەنگی بە خەڵکی سەرتاسەری جیهان هەڵچنیوە، لە ئەمریکا ٨٥ % ی تووشبووان هەڵگری دەلتا کۆرۆنان. پزیشکێک لە ئالاباما دەڵێت، تووشبووان دەپاڕێنەوە ڤاکسینی کۆرۆنایان پێبدەین.  لە نیویۆرک لە ترسی دەلتا کۆرۆنا هەر هاووڵاتییەک ڤاکسین لە خۆی بدات، بڕی ١٠٠ دۆلاری پێدەدرێت.  لە هەمووشی ترسێنەرتر قسەی پسپۆڕانە کە دەڵێن، دەلتا کۆرۆنا تووشی گەنج و منداڵانیش دەبێت. لە نەخۆشخانەیەکی ئارکانساس ٢٤ منداڵ بەهۆی کۆرۆناوە خەوێندراون، حەوتیان رەوانەی چاودێریی چڕ کراون، دووانیان لەژێر ئامێری هەناسەدانی دەستکردن.  دەلتا کۆرۆنا بە مەترسیدارترین گۆڕاوی کۆڤید - ١٩ هەژمار دەکرێت، کە لە زیاتر لە ١٩٠ وڵاتی جیهان بڵاوبووەتەوە.