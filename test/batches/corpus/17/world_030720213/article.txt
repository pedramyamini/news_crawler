ئەو پردەی ئەسیوپیای بە هەرێمی تیگرەی لە باکووری وڵات دەبەستەوە رووخێندراوە؛ بە رووخانی پردەکە ئیدی گەیاندنی هاوکارییە مرۆییەکان لەلایەن رێکخراوە نێودەوڵەتییەکانەوە بە تیگرەییەکان قورستر بووە.  نازانرێت کێ پردەکەی رووخاندووە، بەڵام هەرچۆنێك بێت ئەنجامەکەی بۆ ژیانی نزیکەی ملیۆنێک تیگرەیی لە کۆی ٧ ملیۆنیان، کە تووشی برسێتی بوون قورس دەبێت.  ئەنجوومەنی ئاسایشی نێودەوڵەتی یەکەمین کۆبوونەوەی تایبەت بە تاووتوێکردنی بارودۆخی مرۆیی هەرێمی تیگرەی ئەسیوپیا ئەنجامدا و تێیدا رامیش راجێندرا، بریکاری ئەمیندارێتیی گشتیی نەتەوە یەکگرتووەکان بۆ کاروباری مرۆیی ئاشکرایکرد بارودۆخی مرۆیی لە تیگرەی بە قۆناخێكی مەترسیداردا تێدەپەڕێت و شەڕ و پێکدادان زیاتر لە ٤٠٠ هەزار دانیشتووانی تیگرەی برسی کردووە.  ئێری کانیکۆ، یاریدەدەری گوتەبێژی سکرتێری گشتی نەتەوە یەکگرتووەکان دەڵێت، "سەبارەت بە ئەسیوپیا، رێکخراوە مرۆییەکان بارودۆخی مرۆیی تیگرەی بە نالەبار و کارەساتبار ناودەبەن، راستە شارە گەورەکان تا رادەیەک ئارامن، بەڵام لە ناوچەکانی باشوور و باکووری رۆژئاوای تیگرەی هێشتا شەڕ و پێکدادان هەیە".  رووخاندنی پردەکە کە ئاستەنگی بۆ گەیاندنی هاوکارییەکان دروستکردووە لەلایەک و درێژەدان بە شەڕکردن لە لایەکی دیکەوە،   گومانەکان لەسەر حکومەتی ئەسیوپیا زیاتر کردووە و بە هەوڵدان بۆ برسیکردنی گەلی تیگرەی تۆمەتبار دەکرێت، تۆمەتێک کە ئەدیس ئابابا رەتیدەکاتەوە.  دیمیک میکۆنین، جێگری سەرۆکوەزیرانی ئەسیوپیا دەڵێت، "ئەوە ئاماژەپێکردنە کە گوایە ئێمە دەمانەوێت گەلی تیگرەی بخنکێنین هیچ راست نییە، هەروەها ئەو قسانەی کە دەکرێن گوایە رێگە بە گەیشتنی هاوکارییە مرۆییەکان و بەکارهێنانی برسێتی وەک چەکی گوشار دوورن لە راستی. گەلی تیگرەی گەلی ئێمەن و بە هەموو شێوەیەک دەیانپارێزین".  بەڵام واقیعی ئەمڕۆی نێوان هەرێمی تیگرەی و حکومەتی ئەسیوپیا هیچ ئاماژەیەک لەسەر پێکەوەبوون یان دۆستایەتی نادات.  لە دوای نزیکەی ٨ مانگ لە ئاوارە و دەربەدەربوون، هێزەکانی بەرگریی تیگرەی بە پاڵپشتی ناڕاستەوخۆی ئەریتریا و چاوپۆشی کۆمەڵگەی نێودەوڵەتی توانیان مکلی، پایتەختی تیگرەی کۆنتڕۆڵ بکەنەوە. ئێستا ئاگربەست راگەیێندراوە و  هەرێمی تیگرەی بە تەواوی لەژێر کۆنترۆڵی هێزە چەکدارەکانی خۆیەتی، کە لە ساڵی ١٩٩١ وە هەرێمەکە بەڕێوەدەبەن و ژیانێكی تاڕادەیەک باشیان بۆ گەلەکەیان دابینکردووە.  نزیکەی ٣٣ هەزار منداڵ بە سەختی تووشی بەدخۆراکی بوون و زیاتر لە ١.٨ ملیۆن کەسی دیکەش لەسەر لێواری برسێتیدان.  هاوکات لە هەمان کۆبوونەوەدا رامیش راجاسینگام رایگەیاند، "دوو هەفتە لەمەوبەر لە ١٥ی حوزەیراندا بە ئەنجوومەنی ئاسایشی نێودەوڵەتیمان راگەیاند کە زیاتر لە ٣٥٠ هەزار خێزان لە تیگرەی لە بارودۆخێكی کارەساتباردا دەژین و لەو کاتەوە رۆژ بە رۆژ بارودۆخەکە خراپتر دەبێت. زیاتر لە ٢ ملیۆن کەس هێشتا ئاوارەن، زیاتر لە ٥.٢ ملیۆن کەس هێشتا پێویستیان بە هاوکاری مرۆیی هەیە".