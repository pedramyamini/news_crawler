پۆلیسی ئەمستەردام بڵاویکردەوە، کاژێر ١١ی شەوی رابردوو بە کاتی نێوخۆی هۆڵەندا، کەسێك بە چەقۆ هێرشیکردە سەر خەڵک و لە ئەنجامی هێرشەکەدا کەسێک گیانی لەدەستدا و چوار کەسی دیکەش برینداربوون.  پۆلیسی ئەمستەردام رایگەیاند، هێرشەکە لە شەقامی فێردیناند بۆلسترات ئەنجامدرا و هێزەکانی پۆلیس هێرشبەرەکەیان دەستگیرکردووە.  پۆلیسی ئەمستردام زانیاریی لەبارەی هێرشبەرەکە و هۆکاری سەرەکیی هێرشەکەی ئاشکرانەکردووە، بەڵام دەڵێت، لێکۆڵینەوەکان لەو چوارچێوەیەدا بەردەوامن.   رۆژی چوارشەممەی رابردووش لە نزیک ئەمستەردام رووداوێک روویدا و لە ئەنجامدا کەسێک کوژرا و دوو کەسی دیکەش برینداربوون.   بەرپرسانی هۆڵەندا گوتیان، ژمارەیەک کەس هەوڵیانداوە دزی لە ئۆتۆمبێلێک بکەن کە کەلوپەلی بەنرخی گواستووەتەوە و لە ئەنجامی رووبەڕووبوونەوەیان لەگەڵ پۆلیسدا کەسێکیان کوژراوە و شەش کەسی دیکەیان دەستگیرکراون، کە دووانیان برینداری بوون.