لەو راپۆرتەدا ئەمریکا بەدواداچوونی بۆ ئازادیی ئایینی لە نزیکەی ٢٠٠ وڵاتی جیهان کردووە و ئاماژە بەوە دەکات، هێشتا لە ٥٦ وڵاتی جیهان ئازادییە ئاینییەکان سەرکوت دەکرێن و رێگە نادرێت پێکهاتە ئاینییەکان بە ئازادی مومارەسەی ئایینی خۆیان بکەن.   ئەنتۆنی بلینکن وەزیری دەرەوەی ئەمریکا، هەر دوای بڵاوکردنەوەی راپۆرتەکە رایگەیاند، بەبێ تێگەیشتن لە مافی مرۆڤ ناتوانرێت مافە ئاینییەکان پەرەیان پێبدرێت و هەر وڵاتێکیش مافی مرۆڤی تێدا سەرکوت بکرێت، ئازادییە ئایینییەکانیش پێشێل دەکات.   بلینکن دەڵێت لە وڵاتێکی وەک ئێراندا هێشتا پێشێلکاری ئایینی دەکرێت، ئەندامانی پێکهاتەی ئایینی وەک کریستیان، جوو، بەهایی، زەردەشتی، سوننەی موسوڵمان و سۆفیزمیش دەستگیردەکرێن و رێگەیان لێدەگیرێت یادی بۆنە ئاینییەکانی خۆیان بکەنەوە. هەروەها میانماریش یەکێکە لەو شوێنانەی سەرکوتکردنی ئازادیی ئایینی تێیدا زۆر زەقە و موسوڵمانەکانیش قوربانی ئەو جۆرە سیاسەتەن لە میانمار.  سعودیەش یەکێکی دیکەیە لە نیگەرانییەکانی وەزارەتی دەرەوەی ئەمریکا لەرووی ئازادیی ئایینییەوە و ئاماژە بەوەکراوە سعودیە تاکە وڵاتی جیهانە، کە هیچ کەنیسەیەکی تێدا نییە، لەکاتێکدا زیاتر لە یەک ملیۆن کریستیان لەو وڵاتە دەژین.   چینیش لە هەرێمی شینجیانگ موسوڵمانەکان سەرکوت دەکات و بەپێی راپۆرتەکەی وەزارەتی دەرەوەی ئەمریکا، موسوڵمانانی ئۆیگور رووبەڕووی تووندوتیژی و جینۆساید دەبنەوە.   ئەو راپۆرتە تایبەتە بە ساڵی ٢٠٢٠ و لە ١ی یەکی ٢٠٢٠ ەوە تاوەکو ٣١ی دیسەمبەری هەمان ساڵ. زانیارییەکانیش لە باڵیۆزخانە و نوێنەرایتییەکانی ئەمریکاوە لە وڵاتانی جیهانەوە بە هاوکاری داتا و زانیاریی رۆژنامەڤانان، رێکخراوە ناحکومییەکان، میدیا، لایەنە ئەکادیمییەکان و گرووپە جیاوازەکانی چاودێریی مافی مرۆڤ لە جیهاندا، کۆکراونەتەوە.  سەبارەت بە عێراق، راپۆرتەکەی وەزارەتی دەرەوەی ئەمریکا ئاماژەی بەوە کردووە، کە دەستووری عێراق لەسەر بنەمای ئایینی ئیسلام دامەزراوە و رێگا بەهیچ یاسایەکیش نادات، کە پێچەوانەی بنەماکانی ئیسلام بێت. لەو راپۆرتەدا هاتووە "دەستوور رێگە بە ئازادی بیروباوەڕی ئایینی و مومارەسەی ئایین دەدات بۆ موسوڵمان، کریستیان، ئێزدی و سابیئە، بەڵام ناوی پەیڕەوانی ئاینییەکانی دیکە یان بێباوەڕەکان نەهاتووە".  دەشڵێت لەلایەن هیزە ئەمنییەکانی عێراقەوە هەراسانکردن و پێشێلکردنی مافی ئایینی روویانداوە، بەتایبەت لە ئەنبار، سەلاحەدین، کەرکووک و نەینەوا. باس لەوەش دەکات لە هەندێک لە ناوچە سوننەنشینەکانی عێراق، هێزەکانی سەر بە حەشدی شەعبی بەزۆرەملێ سوننەکانیان لەشوێنی خۆیان وەدەرناوە. هەر هەمان گرووپ پێشێلکارییان دژ بە کریستیان و ئێزدی ئەنجامداوە.  راپۆرتەکە دەڵێت "ئێزدی و کریستیان رووبەڕووی هەراسانکردن و بێزارکردنی فیزیکی بوونەتەوە لەلایەن ئەندامانی سەر بە حەشدی شەعبیەوە".   کاکەییەکان پێکهاتەیەکی دیکەی ئاینییە کە رووبەڕووی کێشە بوونەتەوە، راپۆرتەکەی ئەمریکا ئاماژەی بەوە کردووە، لە هێرشێکدا لە ئایاری پاردا لە نزیک خانەقین داعش هێرشی کردووەتە سەر ژمارەیەک گوندی کاکەیی و ١٣ کەسی لێکوشتوون.   هەروەها کوردانی ئێزدی هێشتا لە عێراق قوربانین، بەردەوام گۆڕی بەکۆمەڵی ئەوان دەدۆزرێنەوە، هێشتاش ٢٨٧٤ ئێزدی بێسەروشوێنن. کریستیانەکانی نەینەواش لە عێراق کێشەی جیدییان هەیە و بەپێی توێژینەوەکان دەرکەوتووە ٨٧ % ی کریستیانەکانی دەشتی نەینەوا هەست بە سەلامەتی ناکەن و بەردەوام ترسیان لەوە هەیە لەلایەن گرووپە شیعیە میلیشیاکانەوە رووبەڕووی تووندوتیژی ببنەوە.   لەو راپۆرتەدا باس لەوەش کراوە، کە "باڵیۆزخانەی ئەمریکا لە بەغدا نیگەرانییەکانی ئەمریکای سەبارەت بە ئازادیی ئایینی و دۆخی پێکهاتە ئایینییەکانی گەیاندووەتە بەرپرسانی بەغدا و پاراستنی پێکهاتە ئایینییەکانی عێراقیش بووەتە بەشێک لە دیالۆگی ستراتیژی نێوان عێراق و ئەمریکا".   سەبارەت بە ژمارەی پێکهاتە ئایینییەکان، ٩٧ % ی عێراق موسوڵمانن، ٥٥ % شیعەن کە زۆربەیان عەرەبن و هەندێکێشیان تورکمان و کوردی فەیلین. سوننە لە عێراق % ٤٠ی دانیشتوان پێکدەهێنن، لەو رێژەیەشدا ٢٤ % عەرەبن و لە ١٥ % کوردن و ١ % تورکمانن. ئەوەی دیکەی دەمێنێتەوە لەنێو کریستیان، ئێزدی، کاکەیی، شەبەک و ئەوانی دیکەدا دابەش دەبن کە بەمجۆرەن..   کریستیان ٢٥٠ هەزار، لەکاتێکدا پێش ٢٠٠٣ ژمارەیان زیاتر لە یەک ملیۆن بووە.   کوردانی ئێزدی ژمارەیان لەنێوان ٤٠٠ بۆ ٥٠٠ هەزار دەبێت  شەبەک لە نێوان ٢٥٠ بۆ ٤٠٠ هەزار دەبێت  کاکەیی کە بە یارسانیش ناسراون ژمارەیان لەنێوان ١٢٠ هەزار بۆ ١٥٠ هەزار کەس دەبن.   سابیئە نزیکەی ١٥ هەزار دەبن  هەروەها ئەرمەنییەکان کە ئاینیان کریستیانە ٧٠٠٠ کەس دەبن و بەهاییەکانیش کەمتر لە ٢٠٠٠ کەسن.  سەبارەت بە جووەکانی عێراقیش راپۆرتەکە دەڵێت تەنیا ٦ ئەندامی جوو لە عێراق ماون، کە لە بەغدا دەژین.  ئاماژە بەوەش دەکات کە "بەگوێرەی هەماهەنگکاری راسپاردە نێودەوڵەتییەکان نزیکەی ٨٠ خێزانی جوو لە هەرێمی کوردستان هەن، هەرچەندە زۆربەی ئەوانە ناتوانن بە ئاشکرا باسی ئایینی خۆیان بکەن". راپۆرتەکە دەڵێت "بەگوێرەی وەزارەتی ئەوقاف و کاروباری ئایینی هەرێمی کوردستانیش ژمارەی جووەکان لەوەش زیاترە، هەروەها نزیکەی ٦٠ خێزانی زەردەشتی لە هەرێمی کوردستان دەژین".   لە راپۆرتەکەدا، ئێرانیش هاوشێوەی عێراق وەك وڵاتێک باسکراوە، کە خاوەنی دەستوورێکی ئیسلامییە و لەسەر بنەمای ئایینی ئیسلام هەموو یاسا و رێنماییەک دەردەکات، بەڵام جیاوازییەکە ئەوەیە، لە ئێران، هاوشێوەی عێراق دان بە ئایینەکانی دیکەدا نەنراوە و هەندێک پێکهاتی ئایینی وەک، کریستیان، زەردەشتی و جوو، تەنیا وەها باسکراون، کە رێگەیان پێبدرێت بە سنوورداری عیبادەتی خۆیان بکەن.  وەزارەتی دەرەوەی ئەمریکا دەڵێت "لە ئێران، سووننەکان زیاتر سەرکوت دەکرێن و سەرباری ئەوەی ئایینیشیان ئیسلامە، بەڵام رووبەڕووی پێشێلکاری زۆر دەبنەوە. باس لە مامۆستایەکی ئایینی کوردیش دەکات بەناوی مامۆستا رەسوڵ حەمزەپوور، کە لە شاری پیرانشاری رۆژهەڵاتی کوردستان لە ئۆکتۆبەری ٢٠٢٠ لەلایەن دەسەڵاتدارێتی ئێرانەوە  دەستگیرکراوە و تاوەکو ئێستاش دۆسیەکەی بە نهێنی ماوەتەوە". جگە لەو مامۆستایەش ژمارەیەکی دیکەی مامۆستای ئایینی سونی لە ئێران بە تۆمەتی پروپاگەندە دژ بە دەوڵەتی ئێران دەستگیرکراون.   بەپێی راپۆرتەکە یەکێک لەو شتانەی وایکردووە، ئێران پێکهاتە ئایینییەکان و سەرکردەکان سەرکوت بکات، دانانی زاراوەی وەک دوژمنانی خودایە لەلایەن ئێرانەوە، کە بەکاریدەهێنن بۆ تۆمەتبارکردن و تاوانبارکردنی ئەوانەی ئێران بە دوژمنیان دەزانێت، هەروەها زاراوەی پروپاگەندە دژ بە ئیسلام زاراوەیەکی دیکەیە، کە ئێران بەکاریدەهێنێت. راپۆرتەکەی وەزارەتی دەرەوە دەڵێت حکومەتی ئێران زۆر جار چالاکڤانە کوردەکان بەم دوو زاراوەیە تۆمەتبار دەکات و دەستگیریان دەکات. "نموونە لەو دۆسیانەش، دۆسیەی  چالاکڤانی کورد هیدایەت عەبدوڵڵاپوورە، کە لەلایەن ئێرانەوە لە ١٠ی حوزەیران لە شاری شنۆی رۆژهەڵاتی کوردستان دەستگیرکرا و تۆمەتی سیاسی درایە پاڵ و دواتر لە ١١ی ئایاری ٢٠٢٠ لەسێدارەدرا".   بەپێی راپۆرتەکەدا هەر لە ٢٠٢٠ دا ئێران سێ چالاکڤانی دیکەی کوردی بە تۆمەتی دوژمنایەتیکردن لەگەڵ خودا لەسێدارە داوە. جگە لە کوردی سوونی لە ئێران کوردانی یارسانیش بەهەمان شێوە رووبەڕووی پێشێلکاری و تووندوتیژی دەبنەوە، یەکێک لەو نموونانەش کە وەزارەتی دەرەوەی ئەمریکا باسی دەکات، دۆسیەی موژگان کاووسی ژنە چالاکڤانی کورد و فیلمسازی یارسانییە، کە لە ٢٠١٩ ەوە دەستگیرکراوە و دواتر دادگای نۆشەهر تۆمەتی بڵاوکردنەوەی پروپاگەندی دژ بە دەوڵەتی دایە پاڵ و سزای ٥ ساڵی بەسەردا سەپاند و ئێستا لە زیندانی ئەڤین زینداینکراوە.   نموونەی دیکەی ناو رپۆرتەکە بریتین لە دۆسیەی دەستگیرکردنی سێ چالاکڤانی ئایینی دیکەی کورد لە ئورمییە، بەناوەکانی سیاوەش، بەهزاد تەلایی و فەرشاد فەتاحی، کە دواتر تۆمەتی پەیوەندی بە گرووپی ئیسلامی تووندڕەویان دراوەتە پاڵ.  یەکێکی دیکە نموونەکان دەستگیرکردنی دوو برا بووە لە مانگی ئەیلوولی ٢٠٢٠ بەناوەکانی سالار غەزالی و سامان غەزالی لە شاری مەهاباد، کە ئەوانیش بە تۆمەتی پروپاگەندە دژ بە دەوڵەت دەستگیرکران.   جگە لە دەستگیرکردن، زیندانیکردن و لەسێدارەدان، وەزارەتی دەرەوەی ئەمریکا دەشڵێت، ئێران هەوڵیشی داوە رێگری بکات لەوەی لە قوتابخانەکانی رۆژهەڵاتی کوردستاندا  ئەدەبی ئایینی سوونی بخوێنرێت و منداڵان فێری رێورەسمەکانی تایبەت بە سوونە بکرێن.   وەزارەتی دەرەوەی ئەمریکا باس لەوەش دەکات، جگە لە کورد، عەرەبی سوونی، ئازەری و پێکهاتە ئایینییەکانی دیکەش بە هەمان شێوە مامەڵەیان لەگەڵ دەکرێت و بە تۆمەتی جیاواز راپێچی زیندان دەکرێن و سزای تووندیان بەسەردا دەسەپێنن.  هەروەها ئەو پارێزگایانەی زۆرینەی دانیشتوانەکانیان سونەن، وەک پارێزگاکانی کوردستان، سیستان و بەلوجستان، بەردەوام رووبەڕووی سەرکوتکردن دەبنەوە لەلایەن دەسەڵاتی دادوەری و هێزە ئەمنییەکانەوە، چەندین جاریش خەڵک لەو شارانە رووبەڕووی دەستگیرکردن، ئەشکەنجەدان و کوشتنیش دەبنەوە، ئەمە جگە لە جیاکاریکردن لەچاو پارێزگاکانی دیکەدا و نەبوونی خزمەتگوزاری گشتی و نەبوونی پرۆژەی ژێرخان لەو ناوچانەدا. دەشڵێت زۆربەی راپۆرتەکانی مافی مرۆڤ دەڵێن، بەشی هەرەزۆری ئەوانەی لەئێران لەسێدارەدەدرێن زیاتر سوونین، بەتایبەت کورد و بەلوچ و عەرەب.