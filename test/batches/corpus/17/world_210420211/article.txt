ئەگەر ئەو داواکارییانەی نێچیرڤان بارزانی جێبەجێبکرێن و ئەنجوومەنی ئاسایشی نێودەوڵەتی بەفەرمی پشتگیری لە رێککەوتنی نێوان هەولێر و بەغدا بکات، بودجە و دابەشکردنی سامانە سرووشتییەکان، بێگومان پەیوەندییەکانی نێوان هەولێر و بەغدا بە نێودەوڵەتی دەبێت و نەتەوەیەکگرتووەکان دەکرێت ئەو رۆڵەی هەبێت بۆ گەیشتن بە چارەسەری درێژخایەن بۆ کێشەکانی نێوان حکومەتی هەرێمی کوردستان و حکومەتی عێراق. بەڵام پرسیار لێرەدا ئەوەیە ئایا سکرتاریەتی نەتەوەیەکگرتووەکان و بەرنامەی نەتەوەیەکگرتووەکان لە عێراق ئەو توانایەیان هەیە کە ئەو رۆڵە بگێڕن؟ تاوەکو چەند ئەوان دەتوانن لە لایەنی پراکتیکییەوە سەرکەوتووبن و دەرئەنجامی باش بۆ هەرێمی کوردستان بەدەستبێنن؟   ستێفان دووژاریک دەڵێت، نەتەوەیەکگرتووەکان لە عێراق توانای جێبەجێکردنی داواکارییەکانی سەرۆکی هەرێمی کوردستانی هەیە، بەڵام بۆ جێبەجێکردنی بەشێکیان رەزامەندیی ئەنجوومەنی ئاسایشی نێودەوڵەتی پێویستە. ستێفان دووژاریک، گوتەبێژی نەتەوەیەکگرتووەکان دەڵێ، "یۆنامی دەسەڵات و توانایەکی سیاسی زۆری هەیە بۆ دابینکردنی ئامۆژگاری و پشتگیری و یارمەتی بۆ حکومەت و خەڵکی عێراق بۆ پێشخستی دیالۆگێکی سیاسیی فرەلایەن و بۆ ئاشتەوایی نیشتیمانی و ناوخۆیی و، بێگومان ئەو توانایانەمان بۆ جێبەجێکردنی ماددەکانی دەستوور و هەروەها چارەسەکردنی ناکۆکییەکان لەسەر سنوورە ناوخۆییەکان. "   هەر لە وەڵامی نامەکەی سەرۆکی هەرێمی کوردستان، گوتەبێژی نەتەوەیەکگرتووەکان بۆ یەکەمین جار پشتگیری سکرتێری گشتیی نەتەوەیەکگرتووەکانی راگەیاند بۆ رێککەوتننامەی بودجەی ئەم دواییەی نێوان هەولێر و بەغدا و داوای هەنگاوی پۆزەتیڤی زیاتری کرد.  ستێفان دووژاریک گوتەبێژی نەتەوەیەکگرتووەکان دەڵێت، "پەسندکردنی بودجەی ساڵی ٢٠٢١ جێگەی پێشوازی لێکردنە و، ئێمە هیوادارین کە دەسەڵاتدارانی فیدراڵی و هەروەها حکومەتی هەرێمی کوردستان لەسەر ئەم پێشهاتە پۆزەتیڤە کاری دیکە ئەنجامبدەن بۆ گەیشتن بە رێککەوتنی بەردەوام لەسەر کێشە درێژخایەنەکانی دیکە و، روونە بەرپرسی بەرنامەکەمان لە عێراق و هەموو بەرنامەکە ئامادەن بۆ یارمەتیدانی ئەنجامدانی دیالۆگ لەنێوان حکومەتی فیدراڵی و حکومەتی هەرێمی کوردستان".  ئینجا بە هەر رێگەیەک، بەبێ بوونی ویست و بەرژەوەندییەکی سیاسیی راستەقینە لە بەغدا و هەولێر و تەنانەت تاران و ئەنکەرا، نێوەندگیری نەتەوەیەکگرتووەکان زەحمەتە بتوانێت سوودێکی کردەیی هەبێت بۆ ناکۆکییە قووڵەکان لەسەر کەرکووک و بابەتی سەربەخۆبوونی ئابووریی باشووری کوردستان، بەڵام سەرەڕای ئەو تەگەرانە ژەنەراڵ دەیڤد پەترایۆس گەشبینە بەو رۆڵەی نەتەوەیەکگرتووەکان کە نێچیرڤان بارزانی داوای دەکات.   ژەنەراڵ دەیڤ پەترایۆس، بەڕێوبەری پێشووی دەزگای هەواڵگریی ئەمریکا CIA دەڵێت، "نێردەی ئێستای نەتەوەیەکگرتووەکان لە عێراق کەسێکی نایابە. ئینجا من ئەم قسەیە دەکەم وەکو کەسێکی بە رەچەڵەک هۆڵەندی، چونکە ئەویش هۆڵەندییە. من دەیڵێمەوە، نەتەوەیەکگرتووەکان دەکرێت چارەسەربێت ئەگەر دیپلۆماتکارێکی بێلایەنی کاریگەری نەتەوەیەکگرتووەکان و تیمێکی هاوشێوەی هەبێت بۆ دەستپێکردنی ئەو جۆرە گفتوگۆیە".  ئەم وەڵامەی ژەنەراڵ دەیڤد پەترایۆس بۆ تۆڕی میدیایی رووداو، لە ئەزموونی حوکمڕانی سەربازیی ئەوەوە هەڵدەقوڵێت کە لەسەردەمی شەڕی عێراق و پاشان ئەو زانیارییە نهێنییانەی کە وەک بەرپرسی پێشووی دەزگای هەواڵگریی ئەمریکا CIA لە بەردەستی  ژەنەراڵ دەیڤ پەترایۆس هەروەها دەڵێت، "سەرۆکوەزیران کازمی کەسێکی بەڕاستی نایابە. ئەو کەسێکە کە توانیی بگاتە پۆستی سەرۆکوەزیران بەبێ ئەوەی بەڕاستی سەر بە هیچ لایەنێکی سیاسیی سەرەکی بێت لە عێراق. وەک لە بیرتە ئەو سەر بە هیچ پارتێک نەبوو کاتێک بەڕێوەبەری هەواڵگریش بوو. بوونی ئەو جۆرە تیمە لە بەغدا دەکرێت ببێتە هۆی ئەنجامدانی دیالۆگێک کە ژمارەیەک لەو کێشانەی پێ چارەسەر بکرێت کە لەمێژە پەیوەندییەکانی نێوان هەولێر و بەغدایان ژەهراوی کردوون. "   عێراق هێشتا پێویستی بە پشتگیریی نەتەوەیەکگرتووەکان و زۆربەی وڵاتە زلهێزەکانی ئەندام لە ئەنجوومەنی ئاسایشی نێودەوڵەتی هەیە و نێودەنگیری فەرمیان دەکرێت بەغدا زیاتر پابەند بکات بە رێککەوتنەکانی لەگەڵ هەولێر.