هەمزە ماوەی ٥ ساڵە کاری یوتوبەری ئەکات. دوو کەناڵی لە یوتووب هەیە کە یەکیان تایبەتە بەو ڤیدیۆیانەی بە زمانی کوردی بڵاوی دەکاتەوە Scrubzah Kurdish و ئەوی دیکەشیان بە زمانی ئینگلیزییە Scrubzah. ڤیدیۆکانی هەمزە تایبەتن بە ناساندنی خواردنە جۆراوجۆرەکان و هەروەها ناساندنی ئەو جۆرە میوانەی کە زۆربەی خەڵک یان نەیانبینیوە یان تامیان نەکردووە. ئەو لە ڤیدۆکانیدا باسی خواردن و خواردنەوەکان دەکات و بە بینەرەکانی دەڵێت "خۆشە یان ناخۆشە".  هەمزە ئەحمەد لەبارەی خۆیەوە بە تۆڕی میدیایی رووداوی راگەیاند: "ئەندازیاریی کارەبام خوێندووە، حەزم لێ نەبوو بۆیە گۆڕیم و دەستم بە خوێندنی بزنس مارکێتینگ کرد".  لەبارەی بیرۆکەی دەستپێکردنی چالاکییەکانی لە یوتووب و تۆڕە کۆمەڵایەتییەکانی دیکە وەک تیکتۆک، هەمزە ئەحمەد دەڵێت، لەساڵی ٢٠١٦ ئەو کاتەی لە ١٢ ـی ئامادەیی دەیخوێند لەگەڵ چەند هاوڕێیەکی چاڵێنجێکی خواردنیان کردووە. چاڵێنجەکەیان تۆمارکردووە و لە ئەکاونتی یوتووبەکەی دایناوە. سەرەتا تەنیا قوتابیانی قوتابخانەکەی بینیویانە. ئەوە بووەتە سەرەتایەک بۆ ئەوەی تاوەکو ئەمڕۆ لەکارەکەی بەردەوام بێت و ئێستا کەناڵەکەی ١.٨ m سەبسکرایبی لە یوتووب هەیە.  هەمزە ئەحمەد باس لەوە دەکات کە دوو خەڵاتی لەلایەن یوتووبەوە پێدراوە، یەکێکیان کاتێک بووە کە گەیشتووەتە ١٠٠ هەزار سەبسکرایب و ئەوەی دیکەشیان ئەو کاتە بووە کە کەناڵەکەی گەیشتووەتە  ١ ملیۆن سەبسکرایب.  هەمزە جگە لە یوتووب ڤیدۆکانی لە ئەکاونتی تیکتۆک دادەنێت کە لە تیکتۆکیش ٥٢١.٦ K فۆلۆ و ٤.٤ m لایکیشی هەیە. ئەو دەڵێت ئامانجیەتی یوتووبەکەی بگاتە ١٠ ملیۆن سەبسکرایب و بتوانێت بە هۆیەوە داهاتێک پەیدا بکات کە یارمەتیی کەسانی هەژار و کەمداهات لە کورستان بدات.   لەبارەی داهاتی ئێستای لە بڵاوکردنەوەی ڤیدیۆکانی لە یوتووب، هەمزە ئەحمەد دەڵێت، مانگانە بەپێی بینەری ڤیدیۆکانی داهاتەکەشی دەگۆڕدرێت، بەڵام بەشێوەیەکی گشتیی مانگانە سەروو ١٥٠٠ دۆلار داهاتیەتی.  ئەو گەنجە کوردە وەک خۆی دەڵێت، دایک و باوکی زۆر یارمەتی دەرین بۆ ئەوەی لە کارەکەی بەردەوامبێت. دایکی هەمزە دەڵێت هەمزە سینگڵە و زۆر داوای ژنمان لێدەکات، بەڵام پێمان دەڵێت حەز دەکەم کچێکی کورد ببێتە هاوژینم، هەروەها پییخۆشە لە دوای هەوسەرگیریشی لەکارەکەی بەردەوام بێت و لەگەڵ هاوژینەکەی کارەکانی بکات.  هەمزە هەوڵی داوە برا بچووکەکەشی بهێنێتە نێو کاری یوتووبەری. براکەی ناوی وەلیدە و تەمەنی ٩ ساڵە. خاونی ٢٠٠ هەزار سەبسکرایبە لە یوتووب و کەناڵەکەی بە ناوی (BabyScrubz) ـە کە تایبەتە بە یاری و ڤیدیۆی منداڵان، هەروەها لەلایەن یوتووبەوە خەڵات کراوە بەهۆی گەیشتنی بە ١٠٠ هەزار سەبسکرایب.  هەمزە ئەحمەد هەروەها دەڵێت، جگە لە کاری یوتووبەری حەزی لە ماسی گرتنیشە و زۆرجار لەگەڵ هاورێکانی دەچێت بۆ ماسی گرتن.