سیئۆل دەیەوێت سوود لەو سیستەمەی ئیسرائیل وەربگرێت، کە تاوەکو ئێستا سیستەمێکی سەرکەوتوو بووە بۆ بەرگریکردن لە بەرامبەر هێرشی مووشەکی حەماسدا لە رابردوودا.  کۆریای باشووریش هاوشێوەی ئیسرائیل لە بەردەوام هەڕەشەی مووشەکیی کۆریای باکوور دایە، کە بەپێی ئەو زانیارییانەی لەسەر موووشەکی کۆریای باکوور بڵاوکراوەنەتەوە باس لەوە دەکەن ئەو وڵاتە نزیکەی ١٠ هەزار تۆپخانەی هەیە و ئەمەش بووەتە مەترسیی بۆ سەر سیئۆل.  حکومەتی کۆریای باشوور مانگی رابردوو رایگەیاند پلانیان هەیە بۆ دامەزراندنی سیستەمی بەرگری هاوشێوەی مۆدێلی ئایرن دۆم، ٢ ملیار و ٥٠٠ ملیۆن دۆلار خەرج دەکات کە بۆ توێژینەوە و پەرەپێدان و دامەزراندنی سیستەمەکە دابین دەکرێت. چاوەرێش دەکرێت ساڵی ٢٠٣٥ سیستەمەکە جێگیر بکرێت.  کێشەکانی کۆریای باکوور و باشوور لە دوای شەڕی سەرەتای پەنجاکانی سەدەی رابردوو هێشتا چارەسەر نەکراون، بۆیە تاوەکو ئیستاش حکومەتی سیئۆل، کۆریای باکوور وەک هەڕەشەیەک دەبینێت، بەتایبەت کە ئێستا پیۆنگیانگ بەردەوامە لە پەرەپێدانی سیستەمی مووشەکیی تۆپخانە و بەرنامە ئەتۆمییەکەی. بەشێکی زۆری تۆپخانەکانی کۆریای باکووریش لە نزیک سنوورەکانی کۆریای باشوور جێگیرکراون.   ئەو سیستەمەش کە کۆریای باشوور دەیەوێت دایبمەزرێنێت، ئامانجی سەرەکیی پاراستنی سیئۆلی پایتەخت و ژێرخانی سەربازی و ئاسایشی وڵاتەکەیە، لە بەرامبەر هەڕەشەکانی کۆریای باکوور.  بەڵام لەبەرئەوەی توانای سەربازیی کۆریای باکوور لە توانا سەربازییەکانی بزووتنەوەی حەماس بەهێزترە، بۆیە کۆریای باشوور بیر لەوە دەکاتەوە، مۆدێلی ئایرن دۆم وەربگرێت، بەڵام بە توانایەکی بەرزتر.  لەو بارەیەوە کۆلۆنیل سو یۆنگ ئۆن، گوتەبێژی ئیدارەی نەخشەدانانی بەرگریی کۆریای باشوور دەڵێت: "ئارۆن دۆمی ئیسرائیل بە باشی وەڵامی مووشەکەکانی حەماسی داوەتەوە، بۆیە هەندێک لە بەشەکانی سیستەمەکەی ئێمە هاوشێوەی ئایرۆن دۆم دەبێت، بەڵام نیازمان هەیە دیزاینی سیستەمەکە بەجۆرێك بێت توانای بەرگری هەبێت لە بەرامبەر جۆری مووشەکەکانی کۆریای باکووردا، ئەمەش پێویستیی بە تەکنەلۆژیایەکی ئاست بەرزترە".  هەربۆیە تاوەکو دامەزراندنی سیستەمەکە، کۆریای باشوور پارەیەکی زۆر زیاتر لە ئیسرائیل  خەرج دەکات بۆ دروستکردنی ئەو گومەزە ئاسنینە.  شارەزایانی سەربازیی کۆریای باشوور، کە قسەیان بۆ رۆژنامەی هانیۆری کۆری کردووە، دەڵێن ئیسرائیل و کۆریای باشوور رووبەڕووی دوو هەڕەشەی جیاواز بە توانای جیاواز دەبنەوە، بۆیە کۆریای باشوور پێویستیی بە وەڵامدانەوەیەکی بەهێزترە، باسیان لەوەش کردووە لە دوایین پێکدادانەکانی حەماس و ئیسرائیلدا لە مانگی ئایاری ئەمساڵ، حەماس لە ماوەی ١٠ رۆژدا ٤٣٠٠ مووشەکی گرتە ئیسرائیل، بەڵام بە رەچاوکردنی تواناکانی کۆریای باکوور، مەزەندە دەکرێت ئەو وڵاتە لە ماوەی تەنیا یەک کاژێردا بتوانێت ١٦,٠٠٠ مووشەک بهاوێژێت.  بۆیە پێیانوایە ئایرن دۆمی کۆریای باشوور دەبێت لە هەمانکاتدا دژە مووشەک بێت و توانای تێکشاندنی مووشەکی گەورەی دوورهاوێژیشی هەبێت، ئەمەش واتە پارەیەکی زۆر لەوە زیاتر لەسەر سیئۆل دەکەوێت کە راگەیێندراوە.  بۆ ئەو مەبەستەش، وەزارەتی بەرگریی کۆریای باشوور دەستی بە پرۆگرامێکی نوێی گەشەپێدانی سەربازی کردووە، کە ساڵانە نزیکەی ٥٠ ملیار دۆلاری پێویستە.  هەر لە پاڵ ئەو سیستەمەشدا، کۆریای باکوور بیر لە گەشەپێدانی کەشتی جەنگیی دەریایی دەکاتەوە بۆ ئەوەی لە هەمانکاتدا جگە لە بەکارهێنانی سیستەمی بەرگری، توانای ئەوەشی هەبێت لەکاتی هێرشی کۆریای باکووردا لە دەریاشەوە هێرش بکاتە سەر سەرچاوەی هەڕەشەکان لەناو خاکی کۆریای باکوور.