سەرۆکی ئەمریکا لە راگەیێندراوێکدا دەڵێت پێشێلکردنی مافەکانی مرۆڤ و تووندوتیژی سێکسی لە هەرێمەکە بە ئەندازەیەکی گەورە دەکرێت و جێگەی قبوڵکردن نییە، دەبێت کۆتایی پێبهێندرێت.  بایدن داوای لە هێزەکانی ئەریتریا و ئەمهاراش کرد لە هەرێمی تیگرای بکشێنەوەو  دەستبەجێ رێگە بە گەیشتنی یارمەتی مرۆیی بدەن بۆ ئەوەی "وشکبوونەوە لە برسان لە ناوچەکە روونەدات. "  لە نۆڤەمبەری ٢٠٢٠ ەوە لەوەتەی هێزەکانی ئەسیوپیا هێرشیانکردووەتە سەر هەرێمی تیگرای، هەزاران کەس گیانیان لەدەستداوە و سەدان هەزاری دیکەش دەربەدەربوون.  راگەیێندراوەکەی سەرۆکی ئەمریکا دوای ئەوە دێت رۆژی دووشەممە ٢٤ - ٥ - ٢٠٢١ وەزارەتی دەرەوەی ئەمریکا رایگەیاند، سزای ئابووری و ئەمنی بەسەر ئەسیوپیا دەسەپێنێت، پێدانی ڤیزاش بە بەرپرسانی ئێستا و پێشووی ئەسیوپیا و ئەریتریا و بەرپرسە ئەمنییەکانی ئەو دوو وڵاتە هەڵدەپەسێرێت.  ئانتۆنی بلینکن , وەزیری دەرەوەی ئەمریکا رایگەیاند، ئەو سزایانە بۆ ئەوەن گوشار بۆ چارەسەربوونی دۆخی ناهەمواری ئەسیوپیا دروستبکەن.  بەرپرسانی ئەسیوپی وەڵامی بایدنیان دایەوە و دەڵێن دەستوەردان لە کاروباری ناوخۆی وڵاتەکەیان قبوڵکراو نییە.  وەزارەتی دەرەوەی ئەسیوپیا لە راگەیێندراوێکدا دەڵێت: "هەوڵی دەستوەردانی ئەمریکا لە کاروباری ناوخۆدا نەک تەنیا ناشیاوە، بەڵکو بەهیچ شێوەیەکیش جێگەی قبوڵکردن نییە. "