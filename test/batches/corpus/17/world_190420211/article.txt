ڤاکسینی جۆنسن ئاند جۆنسن، لەسەر بنەمای گومانی ئەوەی کە دەبێتە هۆی تووشبوون بە جەڵتە، لەلایەن دەسەڵاتە پزیشکییەکانی ئەمریکاوە راگیرابوو.  ئەنتۆنی فاوچی کە هاوکات راوێژکاری پزیشکیی کۆشکی سپییە، رایگەیاند "پێشبینی دەکەم تاوەکو رۆژی هەینی ڤاکسینی جۆنسن ئاند جۆنسن بەکاربهێندرێتەوە". فاوچی ئاماژەی بەوەش کرد، بەکارهێنانەوەی ڤاکسینەکە لەوانەیە بە هەندێک مەرج و تایبەتمەندی بێت و چالاککردنەوەی بە هەندێک مەرجی پەیوەست بە تەمەن و رەگەز ببەسترێتەوە.  راوێژکاری پزیشکیی کۆشکی سپی گوتیشی، پێموانییە راگرتنی بەکارهێنانی ڤاکسینی جۆنسن ئاند جۆنسن زیاتر لە رۆژی هەینی درێژە بکێشێت و بەمزووانە لیژنەی شارەزایانی پزیشکی دادەنیشن و لەوبارەیەوە بڕیار دەدەن.  رۆژی سێشەممەی رابردوو، ئەمریکا بڕیاری راگرتنی ڤاکسینی جۆنسن ئاند جۆنسنی ئەمریکیی دا، ئەوەش لەدوای تووشبوونی شەش ژن بە جەڵتە و مردنی یەکێکیان لەدوای وەرگرتنی ڤاکسینەکە.