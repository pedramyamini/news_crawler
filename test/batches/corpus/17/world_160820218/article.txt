بەهۆی شەپۆلی پێنجەمی کۆرۆنا لە هەندێک وڵاتی ئەوروپی و ناچارکردنی گەشتیاران بە هەبوونی پاسپۆرتی ڤاکسین، گەشتکردن بۆ زۆربەی وڵاتانی ئەوروپی ئاسان نییە. ئەمە سعودییەکانی هانداوە کە بەدوای وڵاتێکی وەکو ئۆکراینادا بگەڕێن بۆ بەسەربردنی پشووەکانیان.  ئەو گەشتیارانەی کە سەردانی ئۆکراینا دەکەن تەنیا پێویستە تێستێکی کۆرۆنا بکەن و بیسەلمێنن کە هەڵگری ڤایرۆسی کۆرۆنا نین؛ جگە لەم ئاسانکارییانە، گەشتیارانی سعودی هۆگری کولتووری نەریتی و کۆنی ئۆکراینان.  فەرهاد ئەلدۆساری، گەشتیاری سعودی دەڵێت "لە هەندێک شاری ئەوروپی تۆ ناتوانیت کولتوور ببینیت. کولتوور لەوێ کۆتاییهاتووە. لێرە لە ئۆکراینا دەتوانیت هەستی پێبکەیت. کولتوور لەنێو خەڵکدا دەبینیت. لێرە لە هەموو شوێنێک کولتوور دەبینیت. کولتوورێکی راستەقینەت هەیە. دەبینی هەندێک وڵات لە یەک دەچن، بەڵام ئەگەر من جلێکی ئۆکراینی ببینم، ئەوا دەیناسمەوە و دەڵێم ئەمە هی ئۆکراینایە".  لە مانگی شەشی ئەمساڵەوە گەشتی راستەوخۆی نێوان سعودیە و ئۆکراینا دەستیپێکردەوە و ئێستا رۆژانە چەندین فڕۆکە لەنێوان پایتەختی ئەو دوو وڵاتەدا دێن و دەچن.  یەکێک لەو هەڵکەوتە جوگرافییانەی کە سەرنجی گەشتیارانی سعودیی بەلای خۆیدا راکێشاوە، دیمەنە ناوازەکانی چیای کاپاسیانن. لەو ناوچەیە هۆتێل و شوێنەکانی مانەوەی گەشتیاران، ئامادەکاریی تەواویان بۆ گەشتیارانی سعودی کردووە.  یوری سیمباڵ، بەڕێوەبەری هۆتێلی کارپاتی رایگەیاند، "شتی لەو جۆرەمان هێناوەتە نێو ژوورەکانەوە کە زۆر تایبەتە، وەکو قیبلەنما. هەموو ئەمانە ئەنجامی باشی هەبووە. هەروەها ژەمەکانی خواردنیشمان گۆڕیوە، بۆئەوەی گونجاتر بن بۆ میوانەکان. مینیوی خواردنەکانیشمان بە زمانی عەرەبی داناوە".  ئۆلێکساندەر کاچینکۆ، وەزیری کولتوور و زانیاریی ئۆکراینا دەڵێت، لە رێگەی گەشتیاری عەرەبەوە ئەو وڵاتە داهاتی ٤٠ ملیۆن دۆلاری بەدەستهێناوە و چاوی لەوەیە ژمارەی گەشتیاران بۆ وڵاتەکەی زیاتر بێت.