وەزارەتی دادی ئەمریکا لە راگەیێندراوێکد رایگەیاند، چیدیکە وەزارەتەکەمان بۆ مەبەستی لێکۆڵینەوە پەنا نابەتە بەر دزەکردن بۆ زانیاریی نێو ئیمەیڵ و پەیوەندییە تەلەفۆنییەکانی رۆژنامەڤانان.  ئەم هەفتەیە نیویۆرک تایمز بڵاویکردەوە کە لە سەردەمی ئیدارەی ترەمپدا وەزارەتی داد چاودێری بەسەر مۆبایل و ئیمەیڵی رۆژنامەڤانان دەکرد و ئەو پرۆسەیە هەتاوەکو هاتنە سەر دەسەڵاتی جۆ بایدنیش بەردەوامبوو.   ئامانج لەو کارەی وەزارەتی داد دەستکەوتنی ئەو سەرچاوانە بوو، کە زانیاریی نهێنییان لە سەرچاوەکانیان وەرگرتووە کە ئەمریکا بە "دزەپێکردنی زانیاری" ناوی بردووە.  جین ساکی، گوتەبێژی کۆشکی سپی رایگەیاند، پرسی گوێگرتن بۆ تۆماری رۆژنامەڤانان وەکو لێکۆڵینەوە لە دزەپێکراوەکان لەگەڵ ئاراستەی سیاسی سەرۆک ناگونجێت.  جۆ بایدن، سەرۆکی ئەمریکا لەگەڵ دەستبەکاربوونی زۆر جەخت لە ئازادیی رۆژنامەگەری دەکات و پاراستنی نهێنیی رۆژنامەڤانانیش لە چوارچێوەی ئەو سیاسەتەوە دێت، بەڵام ئاژانسی ئەسۆشیەتدپرێس لە بابەتێکی شیکاریدا دەڵێت، زۆر ئەستەمە بتوانرێت ئەو پەیمانە ببرێتە سەر بەو پێیەی ئیدارەی کۆماری و دیموکراتەکانی ئەمریکا هاوشێوەی یەک پشتیان بە تاکتیکی دۆزینەوە سەرچاوەی دزەپێکردن بە زانیاریی زۆر نهێنی بەستووە.  ئەم گۆڕانکارییەی کە لە بەرژەوندیی ئازادیی رۆژنامەگەریدایە، لەکاتێدایە وەزارەتی دادی ئەمریکا چەند هەفتەیەک لەمەوبەر ئاشکرایکرد کە لێکۆڵەرە فیدڕاڵییەکان بە نهێنی تۆماری پەیوەندییە تەلەفۆنییەکانی رۆژنامەڤانانی هەریەک لە "واشنتن پۆست، نیویۆرک تایمز و سی ئێن ئێن"یان بەدەستهێناوە بۆ ئەوەی ئەو سەرچاوە بدۆزنەوە کە هەندێ زانیاریی نهێنی لەسەر ئاسایشی نیشتیمانی لە سەرەتاکانی ئیدارەی دۆناڵد ترەمپ بڵاوکردەوە.