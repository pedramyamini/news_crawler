نوێنەرانی ٢٧ وڵاتە ئەندامەکە لە ئەنجوومەنی یەکێتیی ئەوروپا پێشنیازێکی کۆمیسیۆنی یەکێتییەکەیان پەسندکرد کە رۆژی ٣ی ئایار پێشکێشیکردبوو بۆئەوەی رێگە بەو کەسانە بدرێت کە ڤاکسینیان وەرگرتووە بتوانن گەشت بۆ نێو سنوورەکانی یەکێتیەکە بکەن.   هەروەها بە گوێرەی پێشنیازەکە، یەکێتیی ئەوروپا بنەماکانی دیاریکردنی ئەو وڵاتانەی بە "سەلامەت" دادەنرێن، ئاسانتر دەکات بۆئەوەی رێگە بە هاووڵاتیانی ژمارەیەک زیاتری وڵاتانی دەرەوەی یەکێتییەکە بدرێت گەشتی بۆ بکەن.   بە گوێرەی ئەو داتایانەی کە ناوەندی ئەوروپی بۆ کۆنتڕۆڵکردن و رێگەگرتن لە نەخۆشییەکان بڵاویکردوونەتەوە، بەریتانیا و ژمارەیەک وڵاتی دیکە دەچنە نێو لیستی وڵاتانی "سەلامەت"، بەڵام ئەمریکا لە دەرەوەی لیستەکە دەمێنێتەوە، بەڵام ئەو ئەمریکیانەی ڤاکسینیان وەرگرتووە رێگەی گەشتکردن بۆ ئەوروپایان پێدەدرێت.   بە گوێرەی ئەو رێکارانەی کە تا ئێستا کاریان پێکراوە، خەڵکی حەوت وڵات، لە نێویشیاندا ئوسترالیا، ئیسرائیل و سەنگاپوور دەتوانن گەشت بۆ یەکێتیی ئەوروپا بکەن بێ گوێدانە ئەوەی کە ئایا ڤاکسینیان وەرگرتووە یان نا.   بە پێی رێکارە کارپێکراوەکان، لە هەر وڵاتێک لە ماوەی چواردە رۆژی رابردوودا، لە هەر ١٠٠ هەزار کەس ٢٥ کەس تووشی کۆرۆنا بووبن، ئەوا رێگە بە هاووڵاتیانی نادرێت سەردانی یەکێتیی ئەوروپا بکەن.   هەروەها ئەوانەی کە ڤاکسینیان وەرگرتووە و دەیانەوێت سەردانی ٢٧ وڵاتە ئەوروپیەکەی نێو یەکێتییەکە بکەن، پێویستە ئەو ڤاکسینانەیان وەرگرتبێت کە لە لایەن ئاژانسی دەرمانی ئەوروپا و رێکخراوی تەندروستیی جیهانییەوە مۆڵەتی بەکارهێنانیان پێدراوە.