ئەم هەنگاوەی ئەنجوومەنی پیران چەند رۆژێک دوای راپۆرتی وەزارەتی دەرەوەی ئەمریکا دێت سەبارەت بە رێگریکردن لە جینۆساید لە جیهاندا، کە تێیدا هەرێمی شینجیانگی چین وەکو یەکێک لەو ناوچانە دیاریکرا کە جینۆسایدی تێدا ئەنجامدراوە.  بەگوێرەی وەزارەتی دەرەوەی ئەمریکا، حکومەتی چین لەو هەرێمە تاوانی مرۆیی دژ بە موسڵمانان ئەنجامداوە و سەرکوت و  جینۆسایدی کردوون، هەربۆیە ئەنجوومەنی پیران وەکو کاردانەوە و سزادانێکی چین و هەرێمەکەش، پرۆژەیاساکەی پەسندکرد.  پرۆژەیاساکە رۆژی چوارشەممە لە ئەنجوومەنی پیران پەسندکرا، دەگەڕێندرێتەوە بۆ ئەنجوومەنی نوێنەران و لەوێشەوە دوای تێپەڕاندنی دەنێردرێت بۆ کۆشكی سپی و دوای واژۆکردنی لەلایەن جۆ بایدن، سەۆرکی ئەمریکاوە دەبێتە یاسا.  راپۆرتەکەی ئەمریکا باس لەوە دەکات، حکومەتی چین رێگری دەکات لە موسڵمانانی ئۆیگور لە شینجیانگ کە ئایینی خۆیان پەیڕەو بکەن و سەرکوتیان دەکات، کاری زۆرەملێیان پێدەکات و لە نەریت و کولتووری خۆیان دایاندەبڕێت، هەروەها بەردەوام مافەکانیان پێشێل دەکرێت، ئەمەش بە جینۆسایدی موسڵمانەکان ناودەبات.