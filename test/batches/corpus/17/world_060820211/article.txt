ستیفان دوژاریک، گوتەبێژی سکرتێری گشتیی نەتەوە یەکگرتووەکان رایگەیاند، "هاوڕێکانمان لە ئاژانسە مرۆییەکان پێمان دەڵێن، تاوەکو ئێستا ١٧٥ ئۆتۆمبێلی بارهەڵگری پڕ لە خۆراک و هاوکاریی دیکە گەیشتوونەتە میکەلە، پایتەختی هەرێمی تیگرای؛ ٥٠ یان مانگی رابردوو چوونە نێو هەرێمەکەوە و ١٢٥ یان لە چەند رۆژی رابردوودا".  ئەو گوتەبێژەی سکرتێری گشتیی نەتەوە یەکگرتووەکان ئاماژەی بەوەش کرد، هاوکارییەکان لە کۆی ٢٢٣ ئۆتۆمبێلی سەر بە نەتەوە یەکگرتووەکان و رێکخراوە ناحکومییەکانن کە گەیێندراونەتە تیگرای.  دوژاریک باسی لەوە کرد، راستە کە ئەمە هەنگاوێکی ئەرێنییە، بەڵام هێشتا بەس نییە، "چونکە پێویستە رۆژانە ١٠٠ ئۆتۆمبێلی بارهەڵگر بچێتە نێو تیگرای، تاوەکو بتوانین هاوکاریی بەپەلە بگەیێنینە ٥.٢ ملیۆن کەس".  هەروەها ئاماژەی بەوەش کرد، دوو بارهەڵگر لەو هاوکارییانە "لەلایەن هەندێک کەسەوە تاڵان کراون".