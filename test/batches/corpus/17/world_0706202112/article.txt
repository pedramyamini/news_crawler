جێف بێزۆس، خاوەن و بەڕێوەبەری کۆمپانیای ئەمازۆن لە ڤیدیۆیەکی ئینستاگرامدا رایدەگەیێنێت کە دەیەوێت لە ٢٠ ـی تەممووز لە رێگەی یەکێک لە کۆمپانیا ئاسمانییەوانییەکانی گەشت بۆ بۆشایی ئاسمان بکات و ئاماژە بەوەش دەدات کە دەیەوێت براکەی لەگەڵدا بێت.  ئەو سەرمایەدارە جیهانییە بەشێکی زۆری سامانەکەی لە رێگەی کۆمپانیا ئەمازۆن بەدەستهێناوە کە کۆمپانیای گەیاندنی کەلوپەل و شتومەکە و لە ساڵی ٢٠٢٠ بەهۆی کەرەنتین و قەدەخەی هاتووچۆوە قازانجێکی گەورەی کرد و شوێنی خۆی لەنێو دەوڵەمەندترین پیاوەکانی جیهان کردەوە و ئێستا خاوەنی ١٨٧ ملیار دۆلارە.  ئەگەر بێزۆس گەشتەکەی بکات، دەبێتە یەکەم ملیاردێر کە گەشتێکی لەو شێوەیەی کردبێت. ئەو ملیاردێرە خاوەنی کۆمپانیای ئاسمانیی بلو ئۆریجنە کە ماوەی دوو دەیەیە سەرمایەیەکی زۆری لەو کۆمپانیایە خەرجکردووە کە بە ساڵانە ملیارێک دۆلار دەخەمڵێنرێت.  بێزۆس لە ساڵی ١٩٩٤ بە بڕی ٢٥٠ هەزار دۆلار دەستی بە دروستکردنی کۆمپانیای ئەمازۆنی کە سەرەتا کاری گەیاندن و فرۆشتنی کتێب بوو بە ئۆنلاین، لە ساڵانی رابردوودا توانیی کۆمپانیاکە بکاتە یەکێک لە گەورەترین کۆمپانیاکانی جیهان.