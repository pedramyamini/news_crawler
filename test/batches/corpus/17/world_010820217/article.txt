ئەمڕۆ یەکشەممە ٠١ - ٠٨ - ٢٠٢١ سەعید خەتیبزادە، گوتەبێژی وەزارەتی دەرەوەی ئێران لە کۆنگرەیەکی رۆژنامەڤانیدا رەتیکردەوە ئێران هێرشیکردبێتە سەر ئەو کەشتییەکە، خەتیبزادە گوتی، "ئەوە یەکەمجار نییە رژێمی زایۆنی ئەو تۆمەتانە ئاراستەی ئێران دەکات".  نەفتالی بێنێت، سەرۆکوەزیرانی ئیسرائیل بە میدیای وڵاتەکەی راگەیاندووە، بەشێوازی خۆیان وەڵامی ئێران دەدەنەوە، هەروەها دەشڵێت، بەپێی بەڵگە هەواڵگیرییەکان ئێران بە درۆن کەشتییەکەی کردووەتە ئامانج و دەستی لە هێرشەکەدا هەیە  رۆژی شەممە یایر لاپید، وەزیری دەرەوەی ئیسرائیل پەیوەندییەکی تەلەفۆنیی لەگەڵ ئەنتۆنی بلینکن، وەزیری دەرەوەی ئەمریکا لەبارەی ئەو هێرشەوە ئەنجامدا کە تێیدا دوو دەریاوان گیانیان لەدەستدا. نێد پرایس، گوتەبێژی وەزارەتی دەرەوەی ئەمریکا لە کۆنگرەیەکی رۆژنامەڤانیدا رایگەیاند، لە پەیوەندییەکەدا تاوتوێی وەڵامێکی هاوبەش بۆ ئەو هێرشە کراوە.  قسەکانی خەتیبزادە لە کاتێکدایە کەناڵی ئەلعالەمی ئێرانی کە بە زمانی عەرەبی بابەتەکانی بڵاودەکاتەوە، دوێنێ بابەتێک بڵاوکردەوە و ئاماژەی بەوە دا، "سەرچاوەیەکی ئاگادار لە ناوچەکە"  بە ئەوانی راگەیاندووە کە هێرشەکە لە بەرامبەر بۆردوومانی ئیسرائیل بووە بۆ سەر فڕۆکەخانەی دەبعە کە تێیدا دوو ئەندامی "بەرەی بەرهەڵستکاری" وەکو خۆی ناویدەبات، کوژرابوون.   ململانێکانی نێوان ئێران و ئیسرائیل تەنیا لەسەر وشکانی نییە، لە مانگی شووباتی ئەمساڵەوە تاوەکو ئێستا حەوت جار هێرشیانکردووەتە سەر کەشتی یەکدی. لەو ماوەدا پێنج کەشتی ئیسرائیلی هێرشکراوەتە سەری کە ئێرانی پێ تۆمەتبارکراوە و دووجاریش هێرشکراوەتە سەر کەشتیی ئێرانی.