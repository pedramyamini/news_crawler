بڕیارەکە هەر لە ئەمڕۆوە دەچێتە بواری جێبەجێکردنەوە و لەومەودوا فڕۆکەکانی بیلارووس ناتوانن لە ٢٧ وڵاتە ئەندامەکەی یەکێتیی ئەوروپادا بنیشنەوە و بفڕن و بەسەر ئاسمانەکەیانیشدا تێپەڕبن.   ئەم هەنگاوەی یەکێتیی ئەوروپا بەشێکە لە کۆمەڵێک سزا کە بەسەر حکومەتی ئەلێکساندەر لوکاشینکۆ، سەرۆکی بیلارووسیادا سەپێنراون، ئەوەش لە بەرامبەر ناچارکردنی فڕۆکەیەکی ئەوروپی کە ٢٣ی ئایار لە ئەسینا بۆ ڤییەننا بەڕێککەوتبوو تا لە مینسک بنیشێتەوە، کە دواتر رۆمان پرۆتاسیڤیچی رۆژنامەڤانی رەخنەگر لەگەڵ خۆشەویستەکەی تێیدا دەستگیرکران.   هەروەها بەرپرسانی یەکێتیی ئەوروپا لەسەر ئەوەش رێککەوتن کە لیستی ئەو بەرپرسە بیلارووسیە سزادراوانە بەرفراوان بکەن کە سامانیان سڕکراوە و پێدانی ڤیزایان لێ قەدەخەکراوە، ئەمە جگە لەوەی کە چەند کەرتێکی گرنگی ئابووریی ئەو وڵاتە بکەنە ئامانجی سزاکانیان.     بڕیارە هەفتەی داهاتوو یەکێتیی ئەوروپا ژمارەیەک بەرپرس و دامەزراوەی دیکەی بیلارووس بخاتە لیستی سزاکانیەوە.   بە گوێرەی بەرپرسانی ئەوروپی، لە نێو ئەو کەسانەدا لانیکەم ١٠ بەرپرس هەن کە لە ناچارکردنی فڕۆکە ئەوروپییەکەدا تێوەگلاون و دەیانی دیکەشیان ئەوانەن کە لە لایەن یەکێتیی ئەوروپاوە بە سەرکوتکردنی ئەو خۆپێشاندانانە تۆمەتباردەکرێن کە لە دوای هەڵبژاردنەکانی ئابی ساڵی رابردووەوە دژی ئەنجامەکان دەستیان پێکرد.   بەرپرسانی برۆکسل لەم کاتەدا پێشنیازێک بۆ سەپاندنی سزای ئابووری بەسەر ئاڵوگۆڕی بازرگانیی سەر سنووری بێلارووسدا ئامادەدەکەن کە بڕیارە لەم مانگەدا بچێتە بواری جێبەجێکردنەوە و پیشەسازیی پەینی کیمیایی و قەواڵەی دارایی وڵاتەکە دەگرنەوە.   یەکێتیی ئەوروپا پێشتر ٨٨ بەرپرسی بێلارووسی سزاداوە، لە نێویشیاندا ئەلێکساندەر لوکاشینکۆی سەرۆکی ئەو وڵاتە.