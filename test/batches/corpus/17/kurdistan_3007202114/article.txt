پیاوەکە لە ماوەی چەند مانگێکدا لە شاری برایتۆن ئەو پشیلانەی کوشتبوو، ئەوەش ترسێکی گەورەی لە نێو خاوەن پشیلەکانی ئەو ناوچەیەی باشووری ئینگلتەرا دروستکردبوو.   بە گوێرەی فەرمانگەی لێپێچینەوەی شاهانە، ستیڤن بۆکێت، کە تەمەنی ٥٤ ساڵە، ئەفسەرێکی پێشووی پۆلیسە، جگە لە کوشتنی ئەو ٩ پشیلەیە، ٧ی دیکەشی بریندارکردبوو.   خاوەنی پشیلەکان لە دادگاییکردنەکەدا بەشداربوون و بە دەستەی دادوەرانی دادگەی شاهانەی هۆڤیان گوت کە چۆن پشیلەکانیان لە بەردەرگای ماڵەکانیاندا دۆزیوەتەوە کە بە چەقۆ خەڵتانی خوێن کرابوون.   دادوەر جێرمی گۆڵد گوتی، کوشتنی ئەو پشیلانە لە ماوەی نێوان تشرینی یەکەمی ساڵی ٢٠١٨ و حوزەیرانی ٢٠١٩ لە لایەن بۆکێتەوە، "شتێکی دڕندانە بووە و هێرشێک بووە بۆ سەر دڵی خێزانەکان. "  بۆکێت تاوانی زیانپێگەیاندنی تاوانکارانە و بەکارهێنانی چەقۆی بەسەردا ساخبووەوە.   فەرمانگەی لێپێچینەوەی شاهانە رایگەیاند، تاوانی زیانپێگەیاندنی تاوانکارانە لە بری تاوانی بەکارهێنانی تووندوتیژی دژی ئاژەڵان بەسەر بۆکێتدا ساخکرایەوە، چونکە تاوانکار خاوەندارێتیی هیچ یەک لەو پشیلانەی نەکردووە، هەروەها تاوانی یەکەمیان سزاکەی لە دووەمیان قورسترە.  بۆکێت زۆربەی کات بە شەوان ئەو کارانەی کردووە، بۆیە پۆلیس لە سەرەتادا نەیتوانی بە ئاسانی هیچ سەرەداوێک بدۆزێتەوە.  دواتر لە کامێرای چاودێریی خاوەنی یەکێک لە پشیلەکاندا دەرکەوت کە پیاوەکە لە پشیلەیەک نزیکدەبێتەوە، دواتر چەقۆیێک لە جانتای پشتی دەهێنێتە دەرەوە و لە پشیلەکە دەدات. پشیلەکە رادەکاتە ماڵەوە و دەمرێت. خاوەنەکەی بە دوای رێچکەی دڵۆپەخوێنەکاندا رۆیشت تا گەیشتە شوێنێک کە لە کامێراکەی لێوە دیاربوو. دوو رۆژ دوای ئەوە، خاوەنەکە بۆکێتی لە شەقامێکی نزیک ماڵەکەی دیت و پەیوەندیی بە پۆلیسەوە کرد.   هێشتا دیار نییە کە چ هۆکارێک وای لە پیاوەکە کردووە ئەو پشیلانە بکوژێت، ئەگەر چی پۆلیس چەندین گرتە ڤیدیۆی هێرشی سەگ بۆ سەر پشیلەی لە لاپۆتەکەیدا دۆزینەوە.   جەین چیۆفی، یەکێک لە لێکۆڵەرانی باڵای شاهانە، دەڵێت، "هیچ یەک لە ئێمە تێناگات کە چی وای لە بۆکێت کردووە ئەمە بەسەر ئاژەڵە ماڵیەکاندا بێنێت. "  بۆکێت لە کاتی لێپێچینەوەکەیدا تۆمەتەکانی رەتکردنەوە و گوتی کە "بێتاوانە"، بەڵام پۆلیس وێنەی یەکێک لە پشیلە کوژراوەکانی لە مۆبایلەکەیدا دۆزییەوە.  فەرمانگە دادوەرییە بەریتانیەکە رایگەیاند، چەقۆیێک لە ماڵەکەیدا دۆزرایەوە کە خوێنی پشیلەی لەسەر بوو، هەروەها داتاکانی مۆبایلەکەی سەلماندیان کە بۆکێت لە کات و شوێنی کوشتنی پشیلەکانی دیکەدا ئامادەبووە.   دادوەر لە کاتی دادگاییکردنەکە گوتی، دەکرێت ژمارەی پشیلە کوژراوەکان زۆر زیاتر بن لەوەی کە زانراوە.   کوشتنی پشیلەکان لە سەرانسەری شانشینی یەکگرتووی بەریتانیا بووە هۆی ترس و دڵەڕاوکێ لە کاتێکدا کە بە گوێرەی ئامارە فەرمیەکان % ٢٤ی خەڵکی شانشینەکە پشیلە بەخێودەکەن.