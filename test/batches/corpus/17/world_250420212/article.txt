نیکۆل پاشینیان، سەرۆکوەزیرانی ئەرمینیا لە راگەیێندراوێكیدا دەستلەکارکێشانەوەی لە پۆستی سەرۆکوەزیران راگەیاند، گوتی، "ئەمڕۆ من دەست لە کارەکەی خۆم وەک سەرۆکوەزیرانی ئەرمینیا دەکشێنمەوە تاوەکو رێگە بدەم هەڵبژاردنی پێشوەختەی پەرلەمان لەکاتی دیاریکراوی خۆیدا بەڕێوەبچێت. "  بڕیارە رۆژی ٢٠ ـی مانگی حوزەیرانی ئەمساڵ، هەڵبژاردنی پەرلەمانیی پێشوەختە ئەنجامبدرێت.  پاشینیان ئاماژەی بەوەکرد، هەر وەک پێشتر لە ١٨ ـی مانگی ئاداری ئەمساڵ رایگەیاندبوو، "ئەمڕۆش لەدوای گفتوگۆکردنم لەگەڵ سەرۆکی وڵات و سەرکردەی فراکسیۆنەکانی نێو پەرلەمان، بڕیارمدا بە دەستلەکارکێشانەوەم لە پۆستەکەم. "  بە گوێرەی دەستووری ئەرمینیا، هەڵبژاردنی پێشوەختە ئەنجامنادرێت بەر لەوەی سەرۆکوزیرانی وڵات دەستلەکاربکێشێتەوە، دواتر پەرلەمان کۆدەبێتەوە و بە گوێرەی یاسا خۆی هەڵدەوەشێنێتەوە.