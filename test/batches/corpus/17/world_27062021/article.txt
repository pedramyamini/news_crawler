بەرنامەی پارێزگاری هێزی جوڵاوی سەر بە وەزارەتی بەرگریی ئەمریکا رایگەیاند، سیستمی دژە فڕۆکەی بێفڕۆکەوانیان بە سەرکەوتوویی تاقیکردووەتەوە.   ئەو پێشکەوتنە سەربازییەی ئەمریکا لەکاتێکدایە، هێرشی فڕۆکەی بێفڕۆکەوان بۆ سەر بەرژەوەندییەکانی ئەمریکا لە ناوچەکە و بە تایبەتیش لە عێراق رووی لە زیادبوونە، لە ئەمساڵدا لانی کەم دووجار بە فڕۆکەی بێفڕۆکەوان هەوڵدراوە هێز و دیپلۆماتکارانی ئەمریکی لە هەولێر بکرێنە ئامانج.  کێنیس ماککێنزی، فەرماندەی هێزەکانی ناوەندیی ئەمریکا دەڵێت، "گوشارێک لە گرووپە چەکدارییەکانی سەر بە ئێرانەوە دەبینین کە دەیانەوێ ئێمە لە عێراق دەرکەن، دوایین ئامرازیان بەکارهێنانی سیستمێکی ئاسمانیی بچووکی بێفڕۆکەوان بووە یاخود درۆنەکان. هەندێکیان زۆر بچووکن، هەندێکیان تۆزقاڵێک گەورەترن. دەکرێت هەموویان بکوژ بن. ئەمان ئەو تەکنیکە تاقیدەکەنەوە، چونکە نەیانتوانیوە حکومەتی عێراق ناچاربکەن وابکات ئێمە بەجێبهێڵین. بۆیە بەکارهێنانی گوشاری سیاسی بۆ ئەوان سەرکەوتوو نەبووە: ئێستا ئەوان گوشاری هێز بەکاردەهێنن، ئەمەش جێگەی ئەوپەڕی نیگەرانییە بۆمن. وەکو هەمیشە، ئێمەش رێگەی جیاوازمان هەن بۆ ئەوەی بەرگری لە خۆمان بکەین. "  سەنتەری توێژینەوەی پێنتاگۆن ناسراو بە DARPA رایگەیاند، مەبەست لە دروستکردنی ئەو جۆرە سیستمە "پارێزگاریکردنە لە شاندە باڵاکان کە بەنێو ناوچە پڕدانیشتووانەکان جووڵە دەکەن. "  بەرەبەیانی رۆژی شەممە ٢٦ - ٦ - ٢٠٢١، لە چوار درۆنی ئاراستەکراو، دووانیان گەیشتنە گوندی براغ کە چەند کیلۆمەترێک دوورە لە کۆنسوڵخانەی نوێی ئەمریکا لە باکووری رۆژهەڵاتی هەولێر و لەسەر ماڵی هاووڵاتیێک کەوتنەخوارەوە.  لە ناوەڕاستی مانگی نیسانیش بۆ یەکەمجار فڕۆکەی بێفڕۆکەوان بۆمبیان لە نزیک بنکەیەکی سەربازیی هێزەکانی ئەمریکا لە هەولێر فڕێدایە خوارەوە و مووشەکیشیان گرتە بنکەیەکی سەربازیی هێزەکانی تورکیا لە باشیک و سەربازێکی تورکیایان کوشت.  بەرپرسێکی سەربازیی ئەمریکی لە چاوپێکەوتنێکدا لەگەڵ رووداو ئەو هێرشانەی بە پەیامێکی روونی گرووپە میلیشیاکانی سەر بە ئێران لە دژی واشنتن و تاقیکردنەوەی سیاسەتی جۆ بایدن ناوبرد، بەڵام کێشە گەورەکەی کورد ئەوەیە هێرشەکان لەسەر خاکی ئەوان ئەنجامدەدرێن.  کێن شۆکلی، شرۆڤەکاری سەربازییە و بە تۆڕی میدیایی رووداوی راگەیاند، "ئەمریکا دەتوانێت سەرکەوتووبێت لە ناوچەکەدا و کۆتایی ئەم جۆرە هێرشانە بێنێت و پاڵپشتی لە دۆستەکانی لە هەولێر بکات.... (ئەمریکا) پاڵپشتی لە هێزە کوردییەکان دەکات و وەڵامیش دەداتەوە بۆ ئەوەی دڵنیابێت کە هیچ هێرشێکی فڕۆکەی بێفڕۆکەوان لە ناوچەکە سەرکەوتوو نابێت. "  ئەمریکا لەماوەی رابردوو رێگەی جیاوازی بۆ وەستاندنی هێرشی گرووپە چەکدارییەکان تاقیکردەوە، لە کۆتایی شوباتی ئەمساڵ رایگەیاند، لە تۆڵەی هێرشێکی مووشەکی بۆ سەر هێزەکانی ئەمریکا، گرووپێکی میلیشیای شیعی لەسەر سنووری عێراق - سووریا کردووەتە ئامانج،.  تا دێت، گرووپە شیعییەکان لق و پۆپی زیاتریان لێدەبێتەوە و تۆڵەسەندنەوەکانی ئەمریکاش نەک تەنیا هێرشە مووشەکییەکانی کۆتایی پێنەهێنا، بەڵکو وایلێهاتووە، هێرشی فڕۆکەی بێفڕۆکەوان لەلایەن چەکدارانی نەناسراوەوە لە هێرشی لەناکاوەوە خەریکە دەبێتە چەکێکی باو بۆ بەئامانجگرتنی بەرژەوەندییەکانی ئەمریکا.  تاقیکردنەوەی ئەو سیستمە پێشکەوتووە دژە درۆنە لە بنکەی ئاسمانیی ئیگلن دوایین هەوڵی ئەمریکایە بۆ پووچەڵکردنەوەی هێرشی فڕۆکەی بێفڕۆکەوان و هەروەها لە چاوەڕوانیی هەرێمی کوردستانیشدایە نیگەرانییان لە بەرامبەر هەڕەشە و مەترسیی هێرشی فڕۆکەی بێفڕۆکەوان بڕەوێنێتەوە.  شەوی رابردوو، سەرۆکوەزیرانی هەرێمی کوردستان لە تویتێکدا لەبارەی هێرشی سەر گوندێکی سنووری هەولێر بە فڕۆکەی بێفڕۆکەوان رایگەیاند، "سوپاسی هەموو ئەو لایەنانە دەکەم کە سەرکۆنەی هێرشە ترسنۆکەکەی سەر هەولێریان کرد، بەڵام سەرکۆنەکردن بەس نییە و پێویستە وەڵامی ئەم کارە تێکدەرانەیە بدرێتەوە. "  لە تویتەکەیدا، مەسرور بارزانی، سەرۆکوەزیرانی هەرێمی کوردستان ئەوەشی نووسیبوو، "بەردەوامبوونی ئەم هێرشە تیرۆریستییانە کە لە لایەن گرووپە لە یاسادەرچووەکان ئەنجام دەدرێن، شكۆ و توانای دەسەڵاتی حکومەتی فیدراڵی دەخاتە ژێر پرسیارەوە و سەقامگیریی عێراقیش تێکدەدات. "