گرینگترینی ئەو پرۆژانەش، پرۆژەی کێڵگەی بایە لە ناوچەی کوچانگ لە کەنارە ئاوییەکانی ئەو وڵاتە کە حکومەتی کۆریای باشوور دەڵێت، گەورەترین پرۆژەی لەو چەشنەیە لەسەر ئاستی جیهاندا.  جان وانگ سوک، سەرۆکی پرۆژەی کێڵگەی بای کۆریای باشوور دەڵێت، "وزە بەردەوامەکان بوونەتە ئاراستەیەکی نێودەوڵەتی. تۆرباینەکانی با شوێنێکی کەمتر دەگرن و دەتوانن قەبارەیەکی زۆر وزە بەرهەمبهێنین. کەواتە باشتر لە سەرچاوەکانی دیکەی وەک هەتاو و بەرای من پەرەدەستێنێت. "  پڕۆژەی گەورەی کێڵگەی بای کۆریای باشوور بڕیارە تاوەکو کۆتایی ئەم دەیە تەواو بکرێت و ٨ گێگاوات کارەبا بەرهەمبهێنێت. کۆریای باشوور دەکاتە یەکێک لە ٥ وڵاتە گەورەکەی جیهان، کە لەم بوارەدا پێشکەوتنی بەرچاویان بەدەستهێناوە. بەڵام جێبەجێکردنی ئەو پرۆژەیە رووبەڕووی چەندین کێشە بووەتەوە، لە نێوانیشیاندا ئەو ماسیگرانەی کە تۆرباینەکانی با ناهێڵێت رۆژانە کاری خۆیان بکەن.  ماسیگرەکان بەمەبەستی دەربڕینی ناڕەزایی خۆپێشاندان دەکەن و جان گیون بای، سەرۆکی خۆپێشاندەران: "کێ رێگەی بە دامەزراندنی تۆرباینەکانی با داوە؟ حکومەت بەبێ ئەوەی پرس بکات بە ئێمە، تاکلایەنە ئەم پرۆژەیە جێبەجێدەکات. "  پرۆژەکە ٤٣ ملیار دۆلاری تێدەچێت تاوەکو تەواودەکرێت و بڕیاربوو لە ساڵی ٢٠١٧ وە تاوەکو ٢٠٢٠ ماسیگران قەرەبوو بکرێنەوە. بەڵام هێشتا حکومەت و ماسیگران نەگەیشتوونەتە رێککەوتن لەسەر ئەو پرسە ناڕەزایەتیی ماسیگرانیش بەردەوام تووندتر دەبێت.  لی سانگ تای، کە بەشداری خۆپێشاندانەکانی کردووە دەڵێت، "لەبەر ئەوەی کە تۆرباینەکانی با شوێنێکی زۆردەگرن، ناوچەی ماسیگرتن بەرتەسک دەکەن لەناو زەریاکاندا. ئەمەش زیانی گەورە لەو کەسانە دەدات، کە ژیانیان لەسەر راوەماسییە. "  حکومەتی کۆریای باشوور جگە لەو ٨ گێگاواتە، مۆڵەتی بە ٣٠ پرۆژەی دیکەی لەو چەشنە داوە، بۆ ئەوەی ٤ گێگاوات کارەبای دیکە لەرێگەی وزەی باوە بەرهەمبێت، بەڵام هیچ یەک لەو ٣٠ پرۆژەیەی مۆڵەتی پێدراوە لەبەر کێشەی قەرەبووکردنی ماسیگران دەستی پێنەکردووە.  بەپێی راپۆرتێکی حکومەتی بەریتانیا و چەندین لێكۆڵینەوەی زانستی دیکە لە بواری پیشەسازیی بەرهەمهێنانی کارەبا لە رێگەی وزەی با، نارەزایەتیی ناوخۆ دواجار دەبێتە بەربەستی گەورە بۆ ئەوەی حکومەتی کۆریای باشوور ئامانجەکانی لەو بوارە بەدیبهێنێت.