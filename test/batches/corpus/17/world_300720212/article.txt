کارین ژان پییەر، جێگری گوتەبێژی کۆشکی سپیی ئەمریکا لە وەڵامی پرسیارێک سەبارەت بە ئەگەری وەستانی گفتوگۆ ئەتۆمییەکان، گوتی "ئێمە ئامادەین بەرەو پێشەوە بڕۆین و پێکەوە لەگەڵ ئێران لە یەک کاتدا بگەڕێینەوە بۆ رێککەوتنە ئەتۆمییەکە. هەر کاتێک سەرۆکی نوێی ئێران دەستبەکاربوو، ئەو کاتە ئێمە پلانی گەڕانەوەمان بۆ ڤیەننا بۆ ئەنجامدانی گفتوگۆکانمان دادەنێین".  قسەکانی پییەر لە کاتێکدان، عەلی خامنەیی، رێبەری باڵای ئێران رۆژی سێشەممە لە کۆبوونەوەیەک لەگەڵ کابینەی حەسەن رووحانی، رایگەیاند کابینەی داهاتوو نابێت وەکو ئەو کابینەیە متمانە بە ئەمریکا و رۆژئاوا بکات.  رۆژی ٢٩ی تەممووزی ٢٠٢١، ئەنتۆنی بلینکن، وەزیری دەرەوەی ئەمریکا لە کوەیتەوە رایگەیاند، تۆپەکە لە گۆڕەپانی ئێرانە بۆ گەڕانەوە بۆ رێککەوتنی ئەتۆمی و ئەگەر ئێران لە پێشێلکردنی ئەتۆمی بەردەوامبێت لەوانەیە بگەینە خاڵێک نەتوانین رێککەوتنی ئەتۆمی زیندوو ببێتەوە، بلینکن گوتیشی، "دەستپێشخەریی ئەمریکا بۆ ئێران بۆ هەتا هەتا نییە".  پێشتر غەریب ئابادی، نوێنەری ئێران لە ریکخراوە نێودەوڵەتییەکان لە ڤییەننا رایگەیاند، "ئەمریکا ئامادە نییە سوپای پاسدارانی لە لیستی رێکخراوە تیرۆریستییەکان دەربێنێت، گەمارۆ لەسەر ٥٠٠ کەسایەتیی ئێرانی لابدات، دەیەوێت خاڵێک لە رێککەوتنەکەدا هەبێت کە دواتر دانوستاندن لەسەر بەرنامە مووشەکی و دەستێوەردانە ناوچەییەکانی ئێران بکرێت، گەمارۆی چەک لەسەر ئێران هەڵناگرێت، ئەمریکا دانوستاندن لەسەر ئەو زەرەر و زیانانە ناکات کە بەهۆی گەمارۆکانەوە بەر ئێران کەوتووە، ئەمریکا گەرەنتی بە ئێران نادات جارێکی دیکە لە رێککەوتنی ئەتۆمی نەکشێتەوە، ئەمریکا یاسای بەرەنگاربوونەوەی دووژمنان لەڕێگەی گەمارۆکانەوە لەسەر ئێران هەڵناگرێت و هەروەها نایەوێت دوای لاچوونی گەمارۆکان ئێران راستی و دروستییان هەڵسەنگێنێت و ئەوجا بۆ رێککەوتنی ئەتۆمی بگەڕێتەوە".  دانوستاندنەکانی رێککەوتنی ئەتۆمی، دوای بەڕێوەچوونی شەشەمین خولی، زیاتر لە مانگێکە راوەستاوە. بە هاتنە سەر کاری حکومەتی نوێ لە ئێران، روون نییە دانوستاندنەکان بەرەو کوێ بچن، ئیبراهیم رەئیسی پێداگری دەکات کە ئەمریکا دەبێت بۆ پابەندییەکانی بگەڕێتەوە، بەم پێیە بنبەستی رێککەوتنی ئەتۆمی بە ئاسانی ناشکێت.