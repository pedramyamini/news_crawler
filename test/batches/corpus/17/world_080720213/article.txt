لە کاتێکدا، کە ئەمڕۆ لە رۆژئاوای وڵاتەکەی پێکدادانی تووند بەردەوام بوو، غەنی لە گوتارێکیدا لە کابوڵی پایتەخت گوتی: "ئەوەی کە ئێمە دەیبینین یەکێکە لە دۆخە هەرە سەختەکان لە سەر رووی زەوی".  هاوکات بڕیارە ئەمڕۆ جۆ بایدن، سەرۆکی ئەمریکا لەگەڵ تیمی ئاسایشی نیشتمانیی وڵاتەکەی کۆبێتەوە و دواتریش گوتارێک لە بارەی کشانەوەی هێزەکانیان لە ئەفغانستان و دۆخی ئەو وڵاتە پێشکێشبکات.  بەگوێرەی بەرپرسانی ئەمریکا، زیاتر لە ٩٠ % ی کشانەوەی هێزەکانیان لە ئەفغانستان تەواو بووە. هەروەها ئەمڕۆ پێنجشەممە بۆریس جۆنسن، سەرۆکوەزیرانی بەریتانیا رایگەیاند کە زۆربەی هێزەکانیان ئەفغانستانیان جێهێشتووە.   لە ماوەی دوو مانگی رابردوودا، تاڵیبان دەستی بەسەر زیاتر لە ١٥٠ ناوچەی ئەفغانستاندا گرتووە. ئەمڕۆش شەڕو پێکدادانی سەخت لە شاری قەلای نوێی ناوەندی پارێزگەی بەغدیسی رۆژئاوای وڵات بەردەوام بوو.   دوای ئەوەی کە دوێنی چەکدارانی تاڵیبان بۆ ماوەی چەند کاژێرێک شارەکەیان کۆنتڕۆlکرد، هێزەکانی ئەفغانستان توانییان شارەکە کۆنتڕۆڵبکەنەوە. ئەمڕۆش سەدان هێزی کۆماندۆی ئەفغانستان بە فڕۆکە گوێزرانەوە ئەو شارە.   بەگوێرەی بەرپرسانی تەندروستیی پارێزگەی بەغدیس، لە سەرەتای دەستپێکردنی شەڕەکەوە، ١٠ کەسی سڤیل بە برینداری گەیێنراونەتە نەخۆشخانە.   حوسامەددین شەمس، پارێزگاری بەغدیس بە ئاژانسی فرانس پرێسی گوتووە: "تاڵیبان لە ژمارەیەک بەرەیەوە بە چەکی سووک و قورس لە هێرشەکانی بەردەوامبووە. هێزەکانمان بوێرانە رووبەڕوویاندەبنەوە و پاشەکشە بە دوژمن دەکەن. ئەوان رادەکەن. ئێمە گورزێکی گەورە لە دوژمن دەدەین. "  رۆژی چوارشەممە، چەکدارانی تاڵیبان دەستیان بەسەر بارەگای پۆلیس و نووسینگەی خۆجێیی ئاژانسی هەواڵگیری لە شاری قەڵای نوێدا گرت، بەڵام درێژەی نەکێشا و دواتر پاشەکشەیان پێکرا.   بەگوتەی عەزیز تەوەکولی، یەکێک لە دانیشتووانی شارەکە، چەکدارانی تاڵیبان هێشتا بە ماتۆرسیکلەوە هاتووچۆ بەنێو شەقامەکانی شارەکەدا دەکەن.   ئەو هاووڵاتییە ئەفغانییە باس لەوەش دەکات، ژمارەیەکی زۆری دانیشتووانی شاری قەلای نوێ لەبەر ماڵەکانیان جێهێشتووە و هەڵاتوون بۆ شارۆچکەکانی دەوروبەر یان بۆ پارێزگەی هیرات.   ٧٥ هەزار کەس لە شاری قەلای نوێ دەژین.  بە گوێرەی دانیشتووانی شارەکە، فرۆشگاکان داخراون و خەڵک لەسەر شەقامەکان نابینرێت.   زیا گول حەبیبی، ئەندامی ئەنجوومەنی پارێزگەی بەغدیس، دەڵێت، لە شەڕەکەی ئەم دوو رۆژەدا کوژراو و بریندار هەبووە، بەڵام هێشتاش دەوری شارۆچکەی قەلای نوێیان داوە. ئەو ژنە لە بارەی چەکدارانی تاڵیبانەوە دەڵێت: "هەموو شارۆچکەکان لە ژێر کۆنتڕۆلی ئەواندان. خەڵک لە ترسێکی گەورەدایە. "  پارسیلا هیراوی، چالاکڤانی مافی مرۆڤ لەو شارە نیگەرانی خۆی بۆ سەلامەتیی خەڵکەکە دەردەبڕێت، بە تایبەتیش ژنان. ئەو ژنە چالاکڤانە دەڵێت: "ئەمە بارێکی لەناکاوە بۆ هەموو ژنان، بە تایبەتیش چالاکڤانەکان. ئەگەر تاڵیبان نیازی وا بێت لە شارەکەدا بمێنێتەوە، ئێمە ناتوانین کار بکەین. "  بەرپرسانی شارەکە دەڵێن، هەندێ لە ئەندامانی هێزە ئەمنییەکان خۆیان بەدەست تاڵیبانەوە داوە و چەکدارەکانیش دەرگای زیندانەکانیان کردووەتەوە و سەدان بەندکراویان ئازادکردووە.   دوای گرتنەوەی شارەکە، زۆربەیان لە لایەن هێزە ئەمنییەکانەوە دەستگیرکراونەتەوە، ئەمە بە گوێرەی بەرپرسانی شاری قەلای نوێ.   لە پارێزگەی هیرات، کە هاوسنوورە لەگەڵ پارێزگەی بەغدیس، بەرپرسانی کابوول دان بەوەدا دەنێن کە تاڵیبان دوو شارۆچکەی کۆنتڕۆڵکردووە.   پاتریسیا گۆسمان، یاریدەدەری بەڕێوەبەری رێکخراوی مافی مرۆڤ نیگەرانی خۆی دەردەبڕێت کە رەنگە تاڵیبان هەوڵی تۆڵەسەندنەوە لەو کەسانە بدات کە پشتگیری حکومەتیان کردووە، دەشڵێت: "سەرکردایەتیی تاڵیبان دەسەڵاتی ئەوەیان هەیە کە ئەم پێشێلکاریانەی چەکدارەکانی رابگرێت، بەڵام تائێستا خواستی ئەنجامدانی ئەوەیان نیشاننەداوە. "  لەم سەروبەندەشدا، هەر ئەمڕۆ، پێنجشەممە ٨ی تەمووز، کۆبوونەوەی نێوان شاندی حکومەتی ئەفغانستان و نوێنەرانی تاڵیبان لە تارانی پایتەختی ئێران کۆتاییهات. بەگوێرەی میدیای فەرمیی ئێران، هەردوو لایەنە دژبەرەکە داوای راگرتنی شەڕ و ئەنجامدانی گفتوگۆی زیاتر دەکەن.