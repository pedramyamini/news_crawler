ماوەی چەند ساڵێکە لوبنان بە دەست قەیرانی داراییەوە دەناڵێنێت، لەم دواییانەشدا قەیرانی بەنزین خەڵکی وڵاتەکەی هەراسانکرد، بەجۆرێک کە چەندین رووداوی شەڕ بەهۆی نەمانی بەنزین لە نێوان خەڵک روویدا.  بانکی جیهانی قەیرانەکەی لوبنان بە یەکێک لە خراپترین هەڵاوسان لە مێژووی مۆدێرنی وڵاتەکە ناودەبات. دراوی وڵاتەکە نزیکەی ٩٠ % ـی بەهاکەی لەدەستداوە و زیاتر لە نیوەی دانیشتووانەکەی چوونەتە ژێر هێڵی هەژاری.  حەسەن دیاب، سەرۆکوەزیرانی لوبنان لە کۆبوونەوەی لەگەڵ باڵیۆزان و دیپلۆماتکاران لە بەیرووت وێڕای داوای هاوکاری لێیان، رایگەیاند، "لوبنانییەکان بە تەنیایی رووبەڕووی ئەم چارەنووسە رەشە بوونەتەوە".  حەسەن دیاب لە دوای تەقینەوە گەورەکەی بەیرووت وەکو سەرۆکوەزیرانی کاربەڕێکەر دەستبەکاربوو، لەو کاتەشەوە لایەنە سیاسییەکان نەیانتوانیوە لەسەر حکومەتێکی نوێ رێکبکەون. دیابیش دەڵێت، کابینەی نوێی حکومەت دەتوانێت دووبارە گفتوگۆ لەگەڵ سندووقی دراوی نێودەوڵەتی دەستپێبکاتەوە.  "ئەم حکومەتە مافی بەردەوامیدان بە دانوستاندن لەگەڵ سندووقی دراوی نێودەوڵەتی نییە کە بە مەبەستی جێبەجێکردنی پلانەکانی بووژانەوەی ئابووریی وڵاتەکەیە"، حەسەن دیاب وا دەڵێت.  مانگی رابردوو بەرپرسی پەیوەندییەکانی دەرەوەی یەکێتیی ئەوروپا گلەیی لە سەرکردەکانی لوبنان کرد بەهۆی قەیران و کێشە سیاسی و ئابوورییەکان و هەندێکیان دەبێت گەمارۆ بخرێتە سەریان ئەگەر بەردەوام بن لە رێگریکردن لە دروستکردنی حکومەتی نوێ.