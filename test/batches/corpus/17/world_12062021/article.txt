رۆژی دووشەممە ٠٧ - ٠٦ - ٢٠٢١ گەنجێکی ٢٠ ساڵی کەنەدی بە ئۆتۆمبیلەکەی خێزانێكی موسڵمانی شێلا و لە ٦ کەسیان دا، تەنیا کوڕێكی تەمەن ٩ ساڵان دەرباز بوو، ئەویش لە بارودۆخێکی خراپدایە. جەستن ترودۆ، سەرۆکوەزیرانی کەنەدا لەو بارەیەوە رایگەیاند، "ئەم کوشتارە رووداوێکی بە رێککەوت نەبوو. ئەمە هێرشێکی تیرۆرستی بوو کە لە نێوجەرگەی کۆمەڵانی خەڵکەکەماندا بە رق و کینە هاندرا بوو. "   فەیسەل جۆزێف، سەرۆکی پێشووی کۆمەڵەی موسڵمانانی تۆرینتۆ - کەنەدا دەڵێت، "ئەگەر ئەمە رێپێوانێكی پاڵپشتیکردن نەبووایە هەرگیز تێیدا بەشداریم نەدەکرد. ئەمە رێپێوانی سیاسی نییە بەڵکو یادکردنەوەیەکە. لێرە خێزانێكی جوان بە رەنگی جیاوازی مرۆڤایەتی کۆبوونەتەوە و دیمەنێكی نایابیان دروستکردووە".  ترودۆ بە ئاماژەدان بە ئیسلامۆفۆبیا (ترس و رق و کینە بەرامبەر ئیسلام) رایگەیاند، "ئیسلامۆفۆبیا راستییەکە و هەیە، رەگەزپەرستی هەیە، هەرچەندە نەدەبووایە ئەو دوو شتە لێرە لە کەنەدا کە وڵاتی خۆتانە بتانبینیایە، بەڵام بەداخەوە هەیە. ئێمە دژ بەوە دەوەستین و دەڵێین، ' نەخێر بۆ رق و کینە، نەخێر بۆ ئیسلامۆفۆبیا، نەخێر بۆ تیرۆر و رەگەزپەرستی ' ".  ژمارەی دانیشتووانی کەنەدا نزیکەی ٣٨ ملیۆن کەسە کە لەو ژمارەیە ملیۆنێکیان موسڵمانن. لە ٢٠١٥ دا وەزارەتی ناوخۆی کەنەدا ئاماژەی بە بوونی نزیکەی ١٠٠ گرووپی سپیپێستی رەگەزپەرست دەکرد کە دژ بە موسڵمانان کاریان دەکرد، ئێستا بەگوتەی هەمان وەزارەت زیاتر لە ٣٠٠ گروپ هەن.  نانسی دەیڤیس، بەشداربووێکی رێپێوانی پاڵپشتی لە موسڵمانان دەڵێت، "ئێمە لەگەڵ ئێوەدا خەمبارین و دەشترسین و تووڕەشین. هاتوومەتە ئێرە تاوەکو پاڵپشتی لە ئێوە بکەم و شایەتی لەسەر بەهێزیتان بدەم. موسڵمانان بەشێکی سەرەکیی کۆمەڵگەی ئێمەن. ئێوە هەموو کاتێك شیاوی ئەوەن لە ئاسایشدا بژین".  لە ماوەی ٤ ساڵی رابردوودا، نزیکەی لە ٤٣ % ی تاوانە ئەنجامدراوەکان لەسەر بنەمای رق و کینە دژ بە رەگەز و نەتەوە ئەنجامدراون و ئەنجوومەنی موسڵمانانی کەنەدا داوا لەلایەن و دامەزراوە حکومییەکان دەکەن، هەنگاوی رژدیتر بنێن بۆ وەستان لە بەرامبەر هەستانەوەی بە گڕوتینی گرووپە رەگەزپەرستەکان.