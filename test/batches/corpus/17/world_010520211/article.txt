لە سەردانێکیدا بۆ فەرماندەیی سەربازیی ئەمریکا لە دوورگەی هاوایی، لۆید ئۆستن، وەزیری بەرگریی ئەمریکا لە یەکەمین گوتاری سیاسیدا رایگەیاند، "شێوازی شەڕکردنمان لەو شەڕەی کە لە ئایندەدا رووبەڕوومان دەبێتەوە بەتەواوەتی لە شێوازی شەڕەکانی ساڵانی رابردوو جیاواز دەبێت".  هەرچەندە ئۆستن ئاماژەی بە هەردوو وڵاتی چین و رووسیا نەکرد، بەڵام لێدوانەکانی لەکاتێکدان ئەمریکا خۆی بۆ قۆناخێکی نوێی رکابەرایەتی ئامادەکردووە کە تێیدا ئەو دوو وڵاتەی خستووەتە بەرنامەی کاری لەپێشینەی خۆیەوە.  ئۆستن باسی لە شێوازی ئەو شەڕە نوێیە نەکرد، بەڵام داوای بایەخدانی زیاتری بە پێشکەوتنی تەکنەلۆژی و باشتر تێکەڵکردنی ئۆپەراسیۆنە سەربازییەکان لەسەر ئاستی جیهان کرد و رایگەیاند، "بەو جۆرە ئێمە دەتوانین بەشێوەیەکی خێراتر تێبگەین و بڕیاربدەین و کاریش بکەین".  ئۆستن گوتیشی، لەماوەی دوو دەیەی رابردوودا بەشداری لە "دوا شەڕە کۆنەکانی ئەمریکا کردووە" و شێوازی شەڕکردن لە ئایندەدا بەتەواوەتی جیاواز دەبێت.  ویلایەتە یەکگرتووەکانی ئەمریکا لە بواری سەربازییەوە پێشەنگی وڵاتانی جیهانە و بە گوێرەی ماڵپەڕی گلۆبەڵ فایەر پاوەر، ئەو وڵاتە خاوەنی ملیۆنێک و ٤٠٠ هەزار سەرباز، ١٣٢٣٣ فڕۆکەی سەرباز، ٥٨٠٠ بۆمبی ئەتۆمی هەیە.