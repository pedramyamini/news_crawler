ئەوە بە "سەرکەوتنێکی گەورە" بۆ تاڵیبان دادەنرێت، چونکە ئەمە یەکەمینجارە لە ماوەی ٢٠ ساڵی رابردوودا ناوەندی ویلایەتێک لە دەستی هێزە ئەمنییەکانی ئەفغانستان دەربهێنێت.  لە سەرەتادا حکومەتی ئەفغانستان رەتیکردەوە، تاڵیبان شارەکەی کۆنترۆڵکردبێت و رایگەیاند، شەڕ بەردەوامە، بەڵام دواتر سەرۆکی ئەنجوومەنی پارێزگەی نیمرۆز، سەرکەوتنی تاڵیبانی پشتڕاستکردەوە.   باز محەممەد ناسر، سەرۆکی ئەنجوومەنی پارێزگەی نیمرۆز رایگەیاند، "پایتەختی ویلایەتی نیمرۆز کەوتووەتە ژێر دەستی تاڵیبان؛ نووسینگەی حاکمی ویلایەتەکە، بنکەی سەرەکیی پۆلیس و هەموو یەکە ئیدارییەکانی شارەکە کەوتوونەتە دەستیان و ئەو ناوچانەیان کۆنترۆڵکردووە. "  تاڵیبان رایگەیاندووە، زیان بە خەڵکی شارەکان ناگەیێنن و لە تۆڕە کۆمەڵایەتییەکانیشەوە ژمارەیەک پەیوەندیی تەلەفۆنی بڵاوکردووەتەوە بۆئەوەی کارمەندانی حکومەت و ئەندامانی سوپا پەیوەندییان پێوە بکەن و خۆیان رادەستبکەن.  ئەفغانستان ٤٢١ یەکەی کارگێڕیی هەیە؛ نیوەی زیاتریان کەوتوونەتە دەستی تاڵیبان.   لە راپۆرتەکەدا نەخشەیەک دەبینن کە دەریدەخات، ناوچە زەردەکان لە ژێر دەستی حکومەتی ئەفغانستاندان. سوورەکان لە لایەن تاڵیبانەوە کۆنترۆڵکراون. خۆڵەمێشیەکانیش لەژێر دەستی هیچ کامیاندا نین و هێشتا یەکلانەبوونەتەوە.  سوپای ئەفغانستان بۆ پاشەکشەپێکردنی تاڵیبان، هێرشە ئاسمانییەکانی چڕکردووەتەوە. تاڵیبانیش رایگەیاندووە لە تۆڵەی ئەوەدا بەرپرسانی باڵای حکومەت دەکاتە ئامانج.   رۆژی سێشەممەی رابردوو تاڵیبان هێرشیکردە سەر ماڵی وەزیری بەرگریی بەوەکالەتی ئەفغانستان و لە ئەنجامدا هەشت کەس کوژران و ٢٠ ـی دیکەش برینداربوون.   رۆژی هەینیش ٦ - ٨ - ٢٠٢١، لە کابوول سەرۆکی نووسینگەی راگەیاندنی حکومەتی ئەفغانستانی لە هێرشێکدا کوشت. مەحموود شەریفی، شایەتحاڵە و دەڵێت، "ئەو لە ئۆتۆمبێلە گوللە نەبڕەکەی هاتە دەرەوە و سواری تەکسییەک بوو، پێموایە خۆی و شۆفێری تەکسیەکەش کوژران. ئەو خەڵکەی کە بۆ نوێژکردن لەوێ بوون هەوڵیاندا هێرشکارەکان بوەستێنن، بەڵام ئەوان گوتیان، ' لێمان گەڕێن ئەگەر نا ئێوەش دەکوژین. "  لە کۆبوونەوەی ئەنجوومەنی ئاساییشی نێودەوڵەتییدا، رۆژی هەینی نوێنەری تایبەتی نەتەوە یەکگرتووەکان بۆ کاروباری ئەفغانستان هۆشداریدا کە ئەو وڵاتە بەرەو قۆناخێکی مەترسیدار دەڕوات و باڵیۆزی ئەفغانستایش لە UN داوای کرد، تاڵیبان ناچار بکرێت هێرشەکانی رابگرێت.   دیبۆرا لایۆنس، نوێنەری تایبەتی UN بۆ کاروباری ئەفغانستان دەڵێت، "ئەفغانستان ئێستا لە وەرچەرخانێکی مەترسیداردایە. ئەوەی لەپێشمانە ئەوەیە کە یان دەبێت گفتوگۆی ئاشتی بکرێت، یانیش ژمارەیەک قەیرانی ئاڵۆز روودەدەن و ململانێیەکی دڕندانە دروستدەبێت کە دۆخێکی مرۆیی زۆر خراپ و چەندین پێشێلکاری دژی مافی مرۆڤی تێدا دەکرێن. "  غولام ئیسحاقزای، باڵیۆزی ئەفغانستان لە UN رایگەیاند، "ئێمە داوا لە ئەنجوومەنی ئاسایش دەکەین، ئامرازە بەردەستەکان بەکاربهێنێت، لەنێویشیاندا، جێبەجێکردنی یاسای سزاکان و پرۆژەیاسای ١٩٨٨ و پرۆژەیاسای ژمارەی ٢٥١٣ی ئەنجوومەنی ئاسایش بۆئەوەی گوشار لە تاڵیبان بکرێت تا لەگەڵ تیمی حکومەت دەست بە گفتوگۆی ئاشتی بکات. "  شەڕی نێوان حکومەتی ئەفغانستان و تاڵیبان زۆرترین نەهامەتیی بۆ خەڵکی سڤیل هەبووە کە سەتان هەزاریان ناچار بوون ماڵ و حاڵیان لە باکووری وڵات بەجێبهێڵن و روو لە باشوور بکەن.   ئەوە جگە لەوەی کە دەیانی دیکە بەهۆی شەڕەکەوە برینداربوون یان کوژراون.