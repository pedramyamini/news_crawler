بەپێی راگەیێندراوی حکومەتی هەرێمی کوردستان، لە کۆبوونەوەکەدا کە لە شاری برۆکسل بەڕێوەچوو، برەودان بە پەیوەندییەکانی نێوان هەرێمی کوردستان و فلاندەرز لە هەموو بوارەکاندا تاوتوێ کرا "سەرۆکوەزیرانی فلاندەرز خۆشحاڵیی خۆی بە سەردانی شاندی هەرێمی کوردستان نیشاندا و ئاماژەی بەوەدا کە شانازی بە پەیوەندییەکانیان لەگەڵ هەرێمی کوردستان دەکەن، ئامادەیيشی بۆ هەر هاوکاری و هەماهەنگییەک لەگەڵ حکومەتی هەرێم دەربڕی".  وەکو لە راگەیێندراوەکەدا هاتووە، مەسرور بارزانی، سەرۆکی حکومەتی هەرێمی کوردستان تیشکی خستە سەر کارنامەی چاکسازیی کابینەی نۆیەمی حکومەتی هەرێم، بەتایبەتی لە بواری هەمەجۆرکردنی سەرچاوەکانی داهات و پەرەپێدان و ئاسانکاریکردن بۆ وەبەرهێنەرانی ناوخۆیی و دەرەوە و سوودوەرگرتن لە شارەزایی و پسپۆڕیی وڵاتانی ئەوروپایی بۆ گەشەپێدانی ژێرخانی ئابووریی هەرێمی کوردستان.    پەیوەندییەکانی نێوان هەرێمی کوردستان و حکومەتی فیدراڵی، گرنگیی بەردەوامبوونی هاوکاری و پشتگیریکردنی پێشمەرگە بۆ رووبەڕووبوونەوەی تیرۆریستانی داعش و كۆمه‌ڵێك بابه‌تى دیکەی جێى بايه‌خى هاوبه‌ش، چه‌ند ته‌وه‌رێكى ديكه‌ى کۆبوونەوەکە بوون.  زنار شینۆ، پەیامنێری رووداو رایگەیاند: ئەمڕۆ چوارشەممە ٩ی حوزەیرانی ٢٠٢١ مەسرور بارزانی، سەرۆکوەزیرانی هەرێمی کوردستان بە یاوەری شاندێکی حکومی و بە سەردانێکی فەرمی گەیشتە برووکسلی پایتەختی بەلجیکا،  لەگەڵ یان بۆن یامبۆن، سەرۆکوەزیرانی هەرێمی فلاندەرز کۆبووەوە.  بە گوتەی پەیامنێری رووداو لە کۆبوونەوەکەدا پەیوەندییەکانی نێوان هەرێمی کوردستان و هەرێمی فلاندەرز تاوتوێ دەکرێت، لە ساڵی ٢٠١٤ وە تاوەکو ئێستا هەرێمی فلاندەرز لە ٥ پرۆژەی سەرەکیدا لەگەڵ هەرێمی کوردستان لە بواری جیادا بەشدارە. یەکێکە لەو هەرێمانەی کە پەیوەندییەکی بەهێزی لەگەڵ هەرێمی کوردستاندا هەیە.  پەیامنێری رووداو دەڵێ، بڕیارە هەر ئەمڕۆ ئەلێکساندەر دیکرۆ، سەرۆکوەزیرانی بەلجیکا پێشوازی لە مەسرور بارزانی و شاندی یاوەری بکات، بەلجیکا هەرێمی کوردستان بە یەکێک لەو وڵاتانەی پەیوەندیی بەهێزی هەیە دادەنێت، بەتایبەت لە بابەتی شەڕی رووبەڕووبوونەوەی داعش لە چوارچێوەی هاوپەیمانیی نێودەوڵەتی، بەڵام لە رووی دیپلۆماسییەوە پەیوەندییەکە بەهێز نییە، باڵیۆزخانەی بەلجیکا کە لە عەممانە کاروباری هەردوو وڵات بەڕێوەدەبات، واتە هەم ئوردن و هەم عێراق.  بۆیە یەکێک لە خاڵەکانی کۆبوونەوەی نێوان هەردوو سەرۆکوەزیرانی کوردستان و سەرۆکوەزیرانی بەلجیکا بەرزکردنەوەی ئاستی پەیوەندییە دیپلۆماسییەکانی نێوان هەردوولا بێت، رەنگە داوای ئەوەش بکرێت بەلجیکا کۆنسوڵگەری خۆی لە هەرێمی کوردستان بکاتەوە، بەو پێیەی کۆنسوڵگەری چەندین وڵاتی دیکەی ئەوروپا لە هەرێمی کوردستان هەن.  بەپێی راگەیێندراوی سەرۆکایەتیی حکومەتی هەرێمی کوردستان، مەسرور بارزانی لەو سەردانەدا لەگەڵ بەرپرسانی باڵای بەلجیکا کۆدەبێتەوە و گفتوگۆ لەبارەی پەرەپێدانی پەیوەندییەکانی نێوان هەرێمی کوردستان و بەلجیکا و بەردەوامبوونی هاوکاری و هاوئاهەنگیی هێزەکانی هاوپەیمانان لەگەڵ پێشمەرگە بۆ رووبەڕووبوونەوەی تیرۆر دەکرێت.   شاندی یاوەری سەرۆکی حکومەت پێکهاتوون لە دارا رەشید، وەزیری پلاندانان و سەفین دزەیی، بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان.  رۆژی دووشەممە ١٠ - ٠٥ - ٢٠٢١ مەسرور بارزانی و سۆفی ویڵمز، جێگری سەرۆکوەزیران و وەزیری دەرەوەی بەلجیکاوە پەیوەندییەکی تەلەفۆنییان ئەنجامدا، بەپێی راگەیێندراوی سەرۆکایەتیی حکومەتی هەرێمی کوردستان، هەردوولا هاوڕابوون لە سەر گرنگیی بەردەوامبوونی پەیوەندی و هەماهەنگیی بۆ ئەو بابەتانەی جێی بایەخی هەردوولان.    هەروەها لە پەیوەندییە تەلۆفۆنییەکەدا هەنگاوەکانی رووبەڕووبوونەوەی کۆرۆنا و هەڵمەتی کوتان بە ڤاکسینی کۆرۆنا تاوتوێ کران. مەسرور بارزانی داوای لە جێگری سەرۆکوەزیرانی بەلجیکا کرد کە لە رێگەی یەکێتیی ئەوروپا هاوکاریی پەنابەر و ئاوارەکانی نیشتەجێی هەرێمی کوردستان بکەن "بە تایبەتی کە تواناکانی هەرێمی کوردستان لەو بارەیەوە سنووردارن".