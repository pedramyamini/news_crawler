شەوی رابردوو دوای چەند کاژێرێک لە پێکدادانی نێوان هێزەکانی سەر بە بزووتنەوەی تالیبان و هێزەکانی سەر بە حکومەتی ئەفغانستان، چەکدارەکانی تاڵیبان دەڵێن کۆنترۆڵی شاری بەرکا و باغلانیان لە هەرێمی باغلان لە باکووری ئەفغانستان کردووە. بەڵام کەناڵی تلوعی ئەفغانستان دەڵێت تەنیا دوو بنکەی سەربازی سوپای ئەفغانستان لە شاری باغلان کەوتوونەتە دەست چەکدارانی تاڵیبان.  ئەم هێرشەی تاڵیبان لە باکووری ئەفغانستان هاوکات بووە لەگەڵ  هێرشێکی دیکەی ئەو بزووتنەوەیە لە ناوچەی هێلماند لە باشووری ئەو وڵاتە، کە بووەتە هۆی ئاوارەبوونی هەزاران کەس.  حکومەتی ئەفغانستان رایگەیاندووە لە ماوەی ٢٤ کاژێری رابردوودا چەکدارانی تاڵیبان لە  ناوچە جیاوازەکانی ئەفغانستاندا نزیکەی ١٠٠ هێرشیان کردووە، کە بەشێکیان هێرشی چەکداری رووبەڕوو بوون لەگەڵ سوپای ئەفغانستاندا و لە چەند ناوچەیەکیش لە رێگاکاندا بۆمبیان بە کاروانی سەربازانی ئەفغانستاندا تەقاندووەتەوە.  بەرپرسانی ئەفغانی ئاماژەیان بەوە کردووە، بەهۆی شەڕی باغلانەوە لە باکوور نۆ سەربازی ئەفغانی کوژراون و ژمارەیەک سەربازیش برینداربوون.   هێرشەکەی چەکدارانی تاڵیبان لەکاتێکدایە ئەمریکا بڕیاری داوە، بەپێی پلانی کۆشکی سپی لە ١١ی سێپتێمبەری ئەمساڵ هێزەکانی لە ئەفغانستان بکشێنێتەوە.  بەرپرسانی حکومەتی ئەفغانستان دەڵێن دوای ئەوەی  ئەمریکا بڕیاری دا وادەی کشانەوەی سەربازکانی لە ١ی ئایارەوە بۆ ١١ی  سێپتەمبەر درێژ بکاتەوە لە چەند رۆژی رابردوودا هێرش و چالاکییەکانی تاڵیبان لە ئەفغانستان زیاتر بوون.