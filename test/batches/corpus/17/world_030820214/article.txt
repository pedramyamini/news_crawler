ئەمڕۆ سێشەممە ٠٣ - ٠٨ - ٢٠٢١ نەفتالی بێنێت، سەرۆکوەزیرانی ئیسرائیل لە کاتی سەردانکردنی سنوورەکانی باکووری وڵاتەکەی لەگەڵ چەند فەرماندەیەکی باڵای سەربازی لەبارەی هەڕەشەکانی ئێران و وەڵامدانەوەی ئیسرائیل قسەی کردووە. سەرۆکوەزیرانی ئیسرائیل بە رۆیتەرزی راگەیاندووە، کار بۆ ئەوە دەکەن کە هەموو جیهانیان لەگەڵ بێت، "بەڵام لە هەمان کاتیشدا دەزانین چۆن بە تەنیا وەڵام بدەینەوە"، هەروەها دەشڵێت، "ئێران باجی هەڕەشەکردن لە ئاسایشی ئێمە دەزانێت. ئێرانییەکان دەبێت لەوە تێبگەن کە ناتوانن بە ئارامی لە تاران دابنیشن و ئاگر لە هەموو رۆژهەڵاتی نێوەڕاست بەربدەن. "  سەرۆکوەزیرانی ئیسرائیل رەخنەی لە یەکێتیی ئەوروپا دەگرێت، چونکە بڕیارە دیپلۆماتکارێکی باڵای یەکێتییەکە لە رێوڕەسمی سوێندخواردنی ئیبراهیم رەئیسی، سەرۆکی هەڵبژێردراوی ئێران بەشداریی بکات. رێوڕەسمەکەش بڕیارە لە ٠٥ - ٠٨ - ٢٠٢١ لە تاران بەڕێوەبچێت.  بێنێت لە قسەکانیدا ئاماژەی بەوە کردووە، "رەئیسی تووندئاژۆترین ئێرانییە کە تاوەکو ئێستا هەبووبێت.. لێرەوە بە یەکێتیی ئەوروپا دەڵێم، ئێوە ناتوانن لەبارەی مافی مرۆڤ قسە بکەن و لە هەمان کاتیشدا رێز لە بکوژێک بگرن کە سەتان کەسی دژی رژێمی [ئێران] ـی کوشتووە".  هەفتەی رابردوو لە دەریای عومان بە درۆن هێرشکرایە سەر کەشتییەکی ئیسرائیلی و دوو کەشتیوان کوژران. دوای رووداوەکە ئیسرائیل ئێرانی بە ئەنجامدەری هێرشەکە تۆمەتبار کرد. ئەنتۆنی بلینکن، وەزیری دەرەوەی ئەمریکاش لە هاوبۆچوون بوو و لە راگەیێندراوێکدا رایگەیاند، "بەپێی ئەو زانیارییانەی لەبەردەستدان، ئێمە دڵنیاین ئێران هێرشەکەی ئەنجامداوە".  لە بەرامبەر هەڕەشەکانی ئیسرائیل، ئێران رایدەگەیێنێت کە بێدەنگ نابن و دەستبەجێ وەڵام دەدەنەوە. رۆژی یەکشەممە ٠١ - ٠٨ - ٢٠٢١ سەعید خەتیبزادە، گوتەبێژی وەزارەتی دەرەوەی ئێران لە کۆنگرەیەکی رۆژنامەڤانیدا رەتیکردەوە ئێران هێرشیکردبێتە سەر ئەو کەشتییەکە، خەتیبزادە گوتی، "ئەوە یەکەمجار نییە رژێمی زایۆنی ئەو تۆمەتانە ئاراستەی ئێران دەکات".  ململانێکانی نێوان ئێران و ئیسرائیل تەنیا لەسەر وشکانی نییە، لە مانگی شووباتی ئەمساڵەوە تاوەکو ئێستا حەوت جار هێرشیانکردووەتە سەر کەشتی یەکدی. لەو ماوەدا پێنج کەشتی ئیسرائیلی هێرشکراوەتە سەری کە ئێرانی پێ تۆمەتبارکراوە و دووجاریش هێرشکراوەتە سەر کەشتیی ئێرانی.