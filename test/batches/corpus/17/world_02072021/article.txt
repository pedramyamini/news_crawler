سەبوور غانە، پارێزگاری هیراتی ئەفغانستان دەڵێت: "چیدیکە هێزە بیانییەکان لێرە نین. هێزە ئەمنییەکانی ئەفغانستان توانای زامنکردنی سەقامگیرییان هەیە. لێرە لە ناوچەی رۆژئاوا، بە تایبەتیش لە هیرات، هێزە ئەمنیەکانی ئەفغانستان هەموو ئەرکەکانی لەئەستۆ گرتووە و جمووجوڵەکانی تاڵیبانیان وەستاندووە. "  ئیتاڵیا ٩٠٠ سەرباز، ١٤٨ بارهەڵگری سەربازی و ٨ فڕۆکەی جەنگی لە چوارچێوەی کارەکانی ناتۆ لە ئەفغانستان جێگیرکردبوون.  لە ماوەی ٢٠ ساڵی رابردوودا، ٥٣ سەربازی ئیتاڵیا لە ئەفغانستان کوژراون و ٧٣٢ی دیکەش برینداربوون.   بەڵام رۆژی ٣٠ - ٦ - ٢٠٢١ هەموو هێزەکانی کشاندەوە و بنکە سەربازییەکانی رادەستی هێزە ئەمنیەکانی ئەفغانستان کردەوە.  ئەمریکا و وڵاتانی دیکەی هاوپەیمانیی ناتۆ مانگی نیسان بڕیاریاندا ئەو ٩ هەزار و ٦٠٠ سەربازەی لە ئەفغانستانن، تاوەکو ١١ی ئەیلوول بکشێننەوە.   تاوەکو ناوەڕاستی ئەم مانگە، لە کۆی ٤ هەزار سەربازی ئەمریکی، تەنیا ٦٥٠ یان بۆ پاراستنی باڵیۆزخانەی ئەمریکا و فڕۆکەخانەی کابوول لە ئەفغانستان دەمێننەوە.  کشانەوەکە لە یەکی ئایارەوە دەستیپێکردووە، لەو کاتەوە هێرشەکانی بزووتنەوەی تاڵیبانیش زیادیانکردووە.   نەتەوە یەکگرتووەکان ئاماژە بەوە دەکات، لەو کاتەوە تاڵیبان زیاتر لە ٥٠ شار و شارۆچکەی کۆنتڕۆڵکردووە.   یوو ئێن باس لەوە دەکات، دوای کشانەوەی هێزە بیانیەکان سیناریۆی خراپ چاوەڕێی ئەفغانستان دەکات.   ئەنجوومەنی ئاشتەواویی ئەو وڵاتەش کە هانی رێککەوتنی ئاشتیی نێوان حکومەتی کابول و تاڵیبان دەدات، ئەوە پشتڕاستدەکاتەوە.   عەبدوڵڵا عەبدوڵڵا، سەرۆکی ئەنجوومەنی ئاشتەوایی ئەفغانستان دەڵێت: "راستییەکە ئەوەیە، ئەمڕۆ ژیان، ئاسایش و یەکگرتوویی ئەفغانستان لەمەترسیدایە. دووبارەی دەکەمەوە، هیچ رێگەچارەیەکی باشتر لە ئاشتی نییە. "  زۆربەی ئەو ناوچانەی کە بزووتنەوەی تاڵیبان دەستیبەسەرداگرتوون، دەکەونە باکووری وڵات.   بەگوێرەی رێککەوتنی نێوانیان، پێویستبوو تاڵیبان لە بەرامبەر کشانەوەی هێزە بیانییەکان، هێرشەکانی بۆ سەر هێزەکانی حکومەتی ئەفغانستان رابگرێت.  ئێستاش ئەمریکا و وڵاتانی رۆژئاوا جەخت لەوە دەکەنەوە، دوای کشانەوەشیان، کابوول بەتەنیا جێناهێڵن و هاوکاری دەکەن.