سەردانەکەی چەنگ سی کیوون، سەرۆکوەزیرانی کۆریای باشوور لە چوارچێوەی هەوڵی تاران و سیئۆلە بۆ چارەسەرکردنی مەلەفی دارایی نێوانیان کە بریتییە لە ٧ ملیار دۆلار لە پارەی بلۆککراوی ئێران لە بانکەکانی کۆریای باشوور.  بلۆککردنی پارەی ئێران بەهۆی سزاکانی ئەمریکایە سەر ئەو وڵاتە کە کۆریای باشووری ناچارکرد رادەستکردنی پارەی تایبەت بە کڕینی نەوتی ئێران بوەستێنێت و بلۆکبکات.  ئیسحاق جەهانگیری، جێگری یەکەمی سەرۆکی ئێران رایگەیاند، بە لەبەرچاوگرتنی ئەو بۆشاییەی کە لە پەیوەندیی نێوان ئێران و کۆریای باشوور دروستبووە و لەچوارچێوەی دەستەبەرکردنی مافە رەواکانی گەلی ئێران، داوا لە حکومەتی کۆریا دەکەین بە خێرایی پارەی بلۆککراوی ئێران ئازاد بکات و کێشەکانی ئەمدواییە بە هەنگاوی کرداری قەرەبوو بکاتەوە.  چەنگ سی کیوون رایگەیاند، حکومەتی کۆریا سوورە لەسەر ئازادی کەشتیوانی لە ئاوی کەنداو و گەرووی هورمز چوونکە ئەوە ئاسایشی هەموو ناوچەکە دەپارێزێت، گوتیشی، کۆریا پاڵپشتی لە گفتوگۆ بنیاتنەرەکانی تایبەت بە رێککەوتنە ئەتۆمییەکە دەکات و نیازیشی هەیە لەگەڵ ئێران لەچەند بوارێكی جیادا کار بکات.  لە مانگی کانوونی دووەمی رابردوودا، ئێران کەشتییەکی کۆریای باشوور بە ٢١ سەرنشینەوە لە گەرووی هورمز دەستگیرکرد و لە مانگی شووباتدا ٢٠ لە تیمی نێو کەشتییەکەی ئازادکرد و لە هەفتەی رابردوودا، کەشتییەکە بە کاپتنەکەیەوە ئازاد کرد.