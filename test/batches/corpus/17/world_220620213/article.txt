ئەمە لەکاتێکدایە کە پێشتر ئەنقەرە بەڵێنیدابوو کە لە دوای کشانەوەی هێزەکانی ناتۆ، ئەرکی پاراستنی فڕۆکەخانە ستراتیژییەکە دەگرێتە ئەستۆ.   تورکیا رایگەیاندووە، دوای تەواوبوونی کشانەوەی هێزەکانی ئەمریکا لە ئەفغانستان، لە مانگی ئەیلوولی ئەمساڵەوە ئاسایش بۆ فڕۆکەخانەکە دابیندەکات، ئەوەش وەکو ئاماژەیەک بۆ بەرەوپێشچوونی پەیوەندییەکانی نێوان واشنتن و ئەنقەرە دەبینرێت.   سەرچاوەیەک لە وەزارەتی بەرگریی تورکیا، بێئەوەی وردەکاریی زیاتر ئاشکرا بکات، بە ئاژانسی فرانس پرێسی گوتووە، شاندە ئەمریکییەکە لەگەڵ بەرپرسانی تورکیا کۆدەبێتەوە.   سەردانەکە ١٠ رۆژ دوای کۆبوونەوەی سەرۆکەکانی هەردوو وڵات لە بروکسل دێت. لە کۆبوونەوەی رەجەب تەیب ئەردۆغان، سەرۆککۆماری تورکیا و جۆ بایدن، سەرۆکی ئەمریکا لە پەراوێزی لوتکەی ناتۆ، باس لە کۆمەڵێک پرس کرا، کە فڕۆکەخانەی کابول یەکێکیان بوو.   تورکیا وەکو ئەندامێکی هاوپەیمانیی ناتۆ، لە دوای ساڵی ٢٠٠١ ـەوە، رۆڵێکی سەرەکیی بینیوە، یەکێک لە ئەرکەکانیشی جێگیرکردنی سەرباز بووە لە ئەفغانستان بۆ ئەنجامدانی کاروباری دەرەوەی گۆڕەپانی جەنگ.   هەروەها تورکیا پێشنیازی کردووە کە میوانداریی کۆبوونەوەکانی داهاتووی نێوان حکومەتی ئەفغانستان و بزووتنەوەی تاڵیبان بکات، بەڵام کۆبوونەوەکە چەند جارێکە دواخراوە.   وێڕای هەبوونی بواری پێکەوەکارکردنیان لە ئەفغانستان، ژمارەیەک ناکۆکی لە نێوان تورکیا و ئەمریکادا ماونەتەوە، لە نێویشیاندا لەسەر کڕینی سیستەمی بەرگریی ئێس ٤٠٠ی رووسی لەلایەن ئەنقەرەوە کە واشنتن بەو هۆیەوە سزای بەسەردا سەپاندووە.   داواکاریی تورکیا بۆ پاراستنی ئاسایشی فڕۆکەخانەی کابوول لە کاتێکدایە پێشتر بزووتنەوەی تاڵیبان رایگەیاندبوو، دەبێت هێزەکانی تورکیاش لە ئەفغانستان بکشێنەوە.