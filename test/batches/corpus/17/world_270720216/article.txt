جۆ بایدن، سەرۆکی ئەمریکا دەڵێت، "ئێمە پاڵپشتی لە بەهێزکردنی پرۆسەی دیموکراسیی عێراق دەکەین و پەرۆشیشین لەوەی هەڵبژاردنەکان لە مانگی ئۆکتۆبەر بەڕێوەبچن و پابەندیشین بە هاوئاهەنگیی ئەمنیی نێوانمان. شەڕی هاوبەشی ئێمە لە دژی داعش بۆ سەقامگیریی ناوچەکە گرنگە و ئۆپەراسیۆنە هاوبەشەکانمان لە دژی تیرۆر گرنگە هەتاوەکو لەو کاتەش کە گۆڕانکاریێک بەسەر ئەرکەکانماندا دێن. "  گۆڕانکاری لە ئەرک و رۆڵی هێزەکانی ئەمریکا لەکاتێکدایە، هێرشی گرووپە میلیشیاکان سەر بە ئێران بەرژەوەندییەکانی ئەمریکا لە عێراق و هەرێمی کوردستان بەشێوەیەکی بەرچاو زیادیان کردووە.  مستەفا کازمی، سەرۆکوەزیرانی عێراق بەو هیوایەیە سەردانەکەی ببێتە مایەی کەمبوونەوەی هێرش و گوشاری ئەو گرووپە چەکدارانەی کە ناسەقامگیریی زیاتریان لە عێراق دروستکردووە.  مستەفا کازمی بە سەرۆکی ئەمریکای راگەیاند، "سوپاس بەڕێز سەرۆک، مایەی شانازییە کە ئەمڕۆ لەگەڵ دۆستە ئەمریکییەکانین؛ ئێمە هاوبەشییەکی ستراتیژییمان هەیە.. ئەمڕۆ پەیوەندییەکانی ئێمە بەهێزن و هاوبەشییەکانمان لە بواری ئابووری، ژینگە، تەندروستی، پەروەردە و کولتووریدان. بەڕێز سەرۆک هیوادارم پێکەوە هەردوو وڵاتمان زیاتر نزیک بکەینەوە لەپێناو بەرژەوەندیی عێراق و ئەمریکا".   تاوەکو ئێستا کۆشکی سپی راینەگەیاندووە کە چەند سەربازی لە عێراق دەمێننەوە، بەڵام جەخت دەکاتەوە ئەو گۆڕانکارییەی بەسەر رۆڵی هێزەکانیان دێت، هیچ کاریگەریی لەسەر پەیوەندییەکانی نێوان واشنتن و بەغدا نابێت.  ئەمریکا سەرەتا ٩ هەزار سەربازی لە عێراق هەبوون، ئێستا بۆ ٢٥٠٠ سەرباز کەمی کردووە. جێن ساکی، گوتەبێژی کۆشكی سپی دەڵێت، "بەرەو قۆناخێک هەنگاو دەنێین کە بەمانای کۆتاییهێنان بە هاوبەشی نێوانمان [ئەمریکا و عێراق] نایەت. پێگەمان لە عێراق دەهێڵینەوە، بەڵام بۆ مەبەستێکی دیکە، بەدڵنیاییەوە ئەمەش بە هاوئاهەنگی لەگەڵ سەرکردایەتیی عێراق، بەجۆرێک بتوانین لە شەڕی داعش و بەرەنگاربوونەوەی هەڕەشە مەترسیدارەکان کە لەلایەن ئێرانەوە دێن، سوود بگەیەنین. ئەمە گۆڕانکارییە لە ئەرکەکەمان. ئەمە بەواتای نەمانی هاوبەشیمان نییە یاخود نەهێشتنی پێگەمان یاخود پەیوەندیی تووندوتۆڵمان نییە لەگەڵ سەرکردە عێراقییەکان. "  فوئاد حوسێن، وەزیری دەرەوەی عێراق کە لە شاندی عێراق بوو لە سەردانەکەی کۆشکی سپی رایگەیاند، تاوەکو کۆتایی ئەمساڵ هیچ بنکەیەکی شەڕکەری ویلایەتە یەکگرتووەکانی ئەمریکا لە عێراق نامێنێت و ئەرکی هاوپەیمانان تەنیا بۆ راهێنان و راوێژکاری دەبێت. سەبارەت بە رێککەوتنی شنگالیش گوتی، کاری جیددی بۆ جێبەجێکردنی دەکرێت.  لە دوای تەواوبوونی ئەو کۆبوونەوەیە، مستەفا کازمی یەکەم پەیامی دەستخۆشی لەلایەن سەرۆکی رەوتی سەدر پێگەیشت.  موقتەدا سەدر، سەرۆکی رەوتی سەدر سوپاسی مستەفا کازمی کرد کە رێککەوتنی گۆڕانی ئەرکی سەربازیی ئەمریکای لە عێراق کردە راستی، لە پەیامەکەیدا دەڵێت، "با چاوەڕێی رۆژانی تەواوکردنی کشانەوەی هێزەکانی ئەمریکا بکەین. "