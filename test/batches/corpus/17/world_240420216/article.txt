لە راگەیێندراوەکەدا لەسەر زاری نێد پرایس، گوتەبێژی وەزارەتی دەرەوەی ئەمریکا هاتووە، "وەزیر بلینکن پابەندبوونی ئەمریکای بە سەقامگیریی عێراق و هەرێمی کوردستانی عێراق دووپاتکردەوە. "  بە گوێرەی راگەیێندراوەکە، ئەنتۆنی بلینکن و مەسرور بارزانی باسیان لە "هێرشە بەردەوامەکانی سەر هێزەکانی عێراق، ئەمریکا و هاوپەیمانان کردووە، لە نێویشیاندا هێرشەکەی سەر فڕۆکەخانەی نێودەوڵەتیی هەولێر لە ١٤ی نیسان. "  وەزارەتی دەرەوەی ئەمریکا دەڵێت، ئەنتۆنی بلینکن و سەرۆکوەزیرانی هەرێمی کوردستان هاوڕابوون کە "ئەم هێرشانە پێشێلکاریی گەورەی دژی سەرەوەریی عێراقن. "  هەڵبژاردنە گشتییەکانی داهاتووی عێراق بابەتێکی دیکەی پەیوەندییە تەلەفۆنییەکەی نێوان سەرۆکی حکومەتی هەرێمی کوردستان و وەزیری دەرەوەی ئەمریکا بووە.   وەزارەتی دەرەوەی ئەمریکا ئاماژە بەوە دەکات، ئەنتۆنی بلینکن "جەختی لە گرنگیی پاک و بێگەردیی هەڵبژاردە پەرلەمانییەکەی تشرینی یەکەمی عێراق کردووەتەوە. "  هەرەوەها وەزیری دەرەوەی ئەمریکا بە مەسرور بارزانی راگەیاندووە کە واشنتن بەغدا و هەولێر هاندەدات لە پێکەوەکارکردن و هاوئاهەنگی لەنزیکەوە لەگەڵ یەکدی بەردەوام بن بۆ چارەسەرکردنی پرسە هاوبەشەکانی نێوانیان.