کوردە یەشار، نوێنەری دەزگای لووتکە لە تورکیا، بە رادیۆی رووداوی راگەیاند، "هەموو ئەو زانیارییانەی لەسەر نوقمبوونی کەشتییەکە بڵاوکراونەتەوە، دوورن لە راستییەوە، ئێمە لە رێگەی قاچاخچییەکی عەرەب هەندێک زانیاریمان وەرگرتووە، ٤٥ کەس لەنێو کەشتییەکە بوون، کە زۆرینەیان خەڵکی رانیەن لە پارێزگای سلێمانی، تەنیا یەک ژنیان دیارنییە، ٥ کەسیشیان لە نەخۆشخانەن و تەندروستییان باشە. "  نوێنەری دەزگای لووتکە لە تورکیا گوتی: "سوپاسی رووداو دەکەین کە زانیاریی راست بڵاودەکاتەوە، چونکە دوێنێ هەندێک کەناڵ زۆر زانیاریی ناڕاستیان بڵاوکردەوە و خێزانی ئەو کەسانەیان تووشی دڵەراوکێی زۆر کردووە. هیچ کەسێکیش تاوەکو ئێستا نەچووەتە نێو کۆچبەرەکان و زانیاری دروستی لەسەریان نییە، ئەو کۆچبەرانە ئێستا لە یۆنانن و ئێمە بەردەوامین لە بەدواداچوون و وەرگرتنی زانیاری لەبارەی چارەنووسی ئەو کەسانە".  هەروەها هیوا خدر، بەرپرسی فیدارسیۆنی سەرانسەری پەنابەرانی عێراقی لە تورکیا بە رادیۆی رووداوی راگەیاند، شەوی پێنجشەممە بەلەمێکی کۆچبەران لە کەناراوەکانی یۆنان نقوومبووە، کە ٤٥ کۆچبەری هەڵگرتووە، ٣٢ کەسیان لەلایەن کەشتییەکی بازرگانی رزگارکراون، ٥ کەسیشیان بە هێلیکۆپتەرێکی یۆنانی رزگارکراون و بردراونەتە نەخۆشخانە، ٨ کەسیان تائێستا چارەنووسیان نادیارەو تا درەنگانی شەوی رابردووش تیمەکانی رزگارکردن بەدوایاندا گەڕاون.  بەرپرسی فیدارسیۆنی سەرانسەری پەنابەرانی عێراقی لە تورکیا گوتی: " بەپێی زانیارییەکانی ئێمە زیاتر لە ٣٠ کەسیان کوردن و خەڵکی باشووری کوردستانن، بەڵام تائێستا دیار نییە، لەو کەسانەی رزگار نەکراون کوردیان لەگەڵە یان خەڵکی وڵاتانی دیکەن".  هیوا خدر ئاماژەی بەوەکرد، ئەو کۆچبەرانە براونەتە کەمپێکی یۆنان و لەژێر چاودێری توونددان، بۆیە بەزەحمەت زانیاری لەبارەیانەوە دەستدەکەوێت، ئەوان ناتوانن هیچ پەیوەندییەک بە کەسوکارییانەوە بکەن.  لەبارەی زیادبوونی ژمارەی ئەو کەسانەی لەڕێگەی تورکیاوە بە قاچاخ کۆچ دەکەن، کوردە یەشار گوتی: " پار کۆچکردن زۆر کەمببووەوە، بەڵام ئەمساڵ رۆژانە نزیکەی ١٥٠ کەس بە قاچاخ و لەرێگەی ئاوەوە دەیانەوێت بچنە ئەوروپا، لەوانەش بەشێکی زۆریان کە دەگەنە یۆنان، لەلایەن حکومەتی یۆنانەوە دەستگیردەکرێن و دەنێردرێنەوە تورکیا".  وەزارەتی گواستنەوە و دەریاوانیی تورکیا ئاماژەی بەوە کردووە یەختی ئەو کۆچبەرانە لە کاژێر ٢١: ٠٠ ـی شەوی پێنجشەممە نقووم بووە.  زنار شینۆ، پەیامنێری رووداو لە ئەڵمانیا ئاماژەی بەوە کرد کە قسەی لەگەڵ پاسەوانیی دەریایی یۆنانەوە کردووە، ئەوان ئاماژەیان بەوە کرد کە ٣٧ کەس رزگارکراون و تەندروستییان باشە. ٣٢ کەسیان لە نەخۆشخانەیەکی دوورگەی کریتن و پێنج کەسیش لە دوورگەی کاراپاتۆس ماون. "