رۆژی یەکشەممە باهۆزی ئێلسا تێکەڵ بە بارانێکی بەلێزمە ناوچەکانی رۆژهەڵاتی کوبای گرتەوە، تاوەکو ئێستا سێ کەس گیانیان لەدەستداوە و زیاتر لە ١٨٠ هەزار کەسیش ئاوارە بوون.  حکومەتی کوبا پەناگە و کەمپی کاتی بۆ دەربەدەربووان کردەوە، هاوکات بەمەبەستی پاراستنی بەروبوومە کشتوکاڵییەکان، کە بە سەرچاوەی سەرەکی داهاتی وڵات دادەنرێت، حکومەت بەر لە دروستبوونی باهۆزەکە، دەیان کۆگای تایبەت بە کۆکردنەوەی بەروبوومە کشتوکاڵییەکان بەتایبەتی قامیشی شەکر و پێکهاتەی کاکاوی ئامادە کردووە.  بەهۆی بەهێزی باهۆزەکەوە، سەتان خێزان بە ناچاری روویانکردە ئەشکەوتەکانی ناوچە شاخاوییەکان و بەشێکیشیان لە دەرەوەی شوێنە قەرەباڵخەکان چادریان هەڵداوە.  بەگوێرەی زانیارییەکانی ناوەندی کەشوهەوای مەیامی،  باهۆزی ئێلسا سەرەتا بە خێرایی ٦٠ کیلۆمەتر لە کاژێرێکدا دەستیپێکردووە و ئێستا خێراییەکەی بۆ ٢٠ کیلۆمەتر لەکاژێرێکدا دابەزیوە و بەو خێراییەوە بەرەو ئەمریکا دەڕوات و پێشبینی دەکرێت، کە گەیشتە ئەوێ خێراییەکەی زیاتر ببێت.