پێشتر ئەڵمانیا، نەمسا، دانیمارک، بەلجیکا، هۆڵەندا و یۆنان بە برۆکسلیان گوتبوو، ئەوان دەیانەوێت بەردەوام بن لە دیپۆرتکردنەوەی ئەو پەناخوازە ئەفغانیانەی کە داواکاریی مافی پەنابەرێتییان رەتکراوەتەوە، بەڵام هۆڵەندا و ئەڵمانیا، بەهۆی دۆخی ئەمنیی ئەفغانستان، لەو هەڵوێستەیان پەشیمان بوونەوە و بڕیاریاندا پەناخوازەکان لەم کاتەدا نەنێرنەوە.   هۆرست زیهۆفەر، وەزیری نێوخۆی ئەڵمانیا، ئەمڕۆ، چوارشەممە، فەرمانی کرد بە هەڵپەساردنی دیپۆرتکردنەوەی پەناخوازە ئەفغانستانیەکان کە ژمارەیان نزیکەی ٣٠ هەزار کەسە.   لە هۆڵەنداش، ئانکی برۆکەرس کنۆڵ، وەزیری داد بە پەرلەمانی وڵاتەکەی گوتووە، لەبەر ئەوەی گۆڕانکارییەکانی ئەفغانستان چاوەڕواننەکراون، "بڕیاردرا بۆ وەستاندنی کاتیی نارندنەوە"ی پەناخوازەکان.   چەند بەرپرسێکی یەکێتیی ئەوروپا، بە رۆژنامەڤانانیان گوتووە، وڵاتانی ئەندام هیچ پاساوێکیان نییە بۆ بەردەوامیدان بە دیپۆرتکردنەوەی ئەو پەناخوازانە لە کاتێکدا کە شەڕ و پێکدادان لە ئەفغانستان بەردەوامە و تاڵیبان ناوەندی نۆ ویلایەتی کۆنتڕۆڵکردووە.   لەگەڵ ئەوەشدا، یەکێتیی ئەوروپا دەڵێت، وڵاتە ئەندامەکان سەرپشکن لە دیپۆرتکردنەوە یان مانەوەی پەناخوازە ئەفغانییەکان، ئەوەش بووەتە هۆی دروستبوونی ناڕوونی کە ئایا بڕیاری کۆتایی لە دەستی کۆمسیۆنی ئەوروپی دەبێت یان وڵاتانی ئەندام.  بەرپرسێکی یەکێتیی ئەوروپا لە برۆکسل ئاماژەی بەوە کردووە، "زەحمەتە" لەم کاتەدا بیر لە ناردنەوەی زۆرەملێی پەناخوازان بکەنەوە و ئێستا ئەوروپاش رووبەڕووی هیچ شەپۆڵێکی گەورەی پەناخوازە ئەفغانستانییەکان نەبووەتەوە.   شەش وڵاتی یەکێتیی ئەوروپا رۆژی ٥ی ئاب نامەیێکی هاوبەشیان بۆ کۆمیسیۆنی ئەوروپی ناردبوو و تێیدا هۆشدارییان دابوو کە نابێت ناردنەوەی خۆنەویستانەی پەناخوازە ئەفغانییەکان رابوەستێنرێت، هەروەها باسیان لەوە کردبوو کە وەستاندنی دیپۆرتکردنەوەیان دەبێتە هۆی راکێشانی زیاتری کۆچبەرە ئەفغانییەکان و ژمارەیەکی زیاتریان هاندەدات کە "وڵاتەکەیان بەرەو یەکێتیی ئەوروپا بەجێبێڵن. "  ئەڵمانیا، نەمسا، دانیمارک، بەلجیکا، هۆڵەندا و یۆنان واژۆیان لەسەر نامەکە کردبوو.   لە نامەی وەزیرانی نێوخۆی شەش وڵاتەکەدا هاتبوو: "دەمانەوێت جەخت لە پێویستیی بەپەلەی ئەنجامدانی ناردنەوەی خۆویست و خۆنەویستانە بۆ ئەفغانستان بکەینەوە. وەستاندنی ناردنەوەیان، ئاماژەیێکی خراپ دەنێرێت. "  بەگوێرەی بەرپرسانی یەکێتیی ئەوروپا، ئەمساڵ نزیکەی هەزار ٢٠٠ پەناخوازی ئەفغانی لە یەکێتییەکە دیپۆرتکراون. هەزاریان ئامادەبوون خۆویستانە بڕۆنەوە بۆ وڵاتەکەیان، بەڵام ٢٠٠ ـەکەی دیکە بە زۆر نێردرانەوە.   مانگی رابردوو، حکومەتی ئەفغانستان داوای لە وڵاتانی ئەوروپی کرد، دیپۆرتکردنەوە بوەستێنن و گوتی، ناتوانێت مامەڵە لەگەڵ ئەوەدا بکات لە کاتێکدا کە خەریکی شەڕی تاڵیبانە.   هەر ئەم مانگە، دادگەی یەکێتیی ئەوروپا بۆ مافی مرۆڤ داوای لە نەمسا کرد، کە بەردەوام نەبێت لە دیپۆرتکردنەوەی ئەفغانییەکان لانیکەم تاوەکو کۆتایی مانگ، ئەوەش بەهۆی هەبوونی مەترسی لەسەریان.   نەمسا دواتر رایگەیاند سەربازی زیاتر لەسەر سنووری نێوان خۆی سلۆڤینیا و هەنگاریا جێگیردەکات و هێزی پاسەوانی سەر سنوور بە رێژەی ٤٠ % زیاد دەکات.   سەرکردەکانی یەکێتیی ئەوروپا لەوە دەترسن قەیرانێکی نوێی کۆچبەران لە کیشوەرەکەیاندا دروست بێت، بۆیە سەرقاڵی تاوتوێکردنی رێککەوتنێکی دیکەی چەندین ساڵەن لەگەڵ تورکیا بۆ ئەوەی ئەنقەرە رێگە بە ئەفغانییەکان و کۆچبەرانی وڵاتانی دیکەش نەدات لەوێوە بگەنە ئەوروپا.