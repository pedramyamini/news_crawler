لەدوای کودەتا سەربازییەکەی سوپای میانمار لە ١ی مانگی شوباتی ئەمساڵ، ئەمڕۆ دووشەممە ئانگ سانگ سوچی، راوێژکاری میانمار بۆ یەکەمجار برایە بەردەم دادگا و لە یەکەمین لێدوانیدا جەختی لە رەوایەتی پارتەکەی بە بوونی لە دەسەڵات کردەوە و رایگەیاند، پارتەکەی ئەو هەمیشە لە دڵی خەڵکی میانماردا دەمێنێتەوە.  مین سوو، پارێزەری سوچی لە زاری ئەوەوە رایگەیاند، پارتی کۆمەڵەی نیشتمانی لە پێناو دیموکراسی بۆ خزمەتکردنی گەل دامەزراوە و تاوەکو ئەو دەمەی گەلی میانمار هەبێت، پارتەکەش دەمێنێتەوە.  دەسەڵاتیی سەربازیی میانمار، حکومەتی سوچی بە گەندەڵی و هێنانەناوەوەی بە قاچاخیی دەیان ئامێری بێتەل لە دەرەوەی وڵات بەبێ بوونی مۆڵەت و ئاشکراکردنی نهێنییەکانی دەوڵەت تۆمەتبار کردووە، بەڵام پارێزەرانی حکومەتەکەی سوچی ئەو تۆمەتانە رەتدەکەنەوە.  نزیکەی ٤ مانگە سوچی و هەروەها سەرۆکایەتیی میانمار دەستبەسەرن و لەو کاتەوە هیچ میدیایەک چاوی پێنەکەوتوون. تاکە دیداری سوچی ئەمڕۆ بووە کە بەر لە بەڕێوەچوونی دادگا لەگەڵ پارێزەرەکەی کردوویەتی و ماوەکەی تەنیا نیو کاژێر بووە؛ لەو بارەیەوە پارێزەرەکەی رایگەیاند باری تەندروستیی سوچی باشە.  لە یەکی شوباتی ئەمساڵ فەرماندە مین ئونگ هلیانگ سەرکردایەتیی کودەتایەکی سەربازیی کرد بەسەر حکومەتەکەی ئان سان سوچی، سەرۆکەکەی و بەشی زۆری دارودەستەکەی خستە زیندان.  لە رۆژی دوای کودەتاوە خۆپێشاندان لە میانمار دەستیپێکردووە، ئەمریکا و وڵاتانی دۆستیشی گوشار دەکەن، بەڵام سوپای میانمار گوشارەکانی واشنتن رەتدەکاتەوە و تاوەکو ئێستا بە کوشتنی زیاتر لە ٧٠٠ کەس و دەستگیرکردنی زیاتر لە ٤ هەزار کەس خۆپێشاندانەکانی سەرکوت و بێدەنگ کردووە.  سەرۆکی وڵاتانی ئەندام لە یەکێتیی ئاسیان کە لە ١٠ ئەندام پێکدێت، سەرکۆنەی کوشتار و پشێوییەکانی دەستی سوپای میانمار  دەکەن، داوای ئازادکردنی خۆپێشاندەر و سەرکردە سیاسییەکان دەکەن، ئامادەییشیان نیشانداوە هەموو هەوڵێک بدەن بۆئەوەی دۆخی وڵاتەکە ئاسایی ببێتەوە.  جۆکۆ ویدۆدۆ، سەرۆکی ئیندۆنیزیا رایگەیاند: "ئەو پەرەسەندنەی لە میانمار روودەدات جێگەی قبووڵکردن نییە و نابێت بەردەوامبێت. دەبێت تووندوتیژی بوەستێت، دەستبەجێ دیموکراسی و سەقامگیری و ئاشتی بۆ میانمار بگەڕێندرێتەوە. بەرژەوەندیی گەلی میانمار دەبێت هەمیشە کاری لەپێشینە بێت".  بۆ یەکەمجار لەدوای کودەتا سەربازییەکەی شوباتی ئەمساڵ، ئەو فەرماندە سەربازییەی کودەتاکەی کرد، رازی بووە لەگەڵ سەرۆکی وڵاتانی ئەندام لە یەکێتیی ئاسیان کۆببێتەوە.