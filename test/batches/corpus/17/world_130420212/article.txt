لە وڵاتێکی وەکو کۆسۆڤۆ کە ٩٥ % ی دانیشتووانەکەی موسڵمانە، تەنیا ژمارەیەکی سنووردار بۆیان هەیە بچنە نێو مزگەوتەکانەوە.  نایم تێرناڤا، بەرپرسی ئەنجوومەنی موسڵمانانی کۆسۆڤۆ دەڵێت "ئەنجوومەنی موسڵمانانی کۆسۆڤۆ داوای لە هەموو باوەڕداران کردووە رێز لە رێکارە تەندروستییەکان بگرن لەکاتی پێشوازیکردن لە رەمەزان و چوون بۆ مزگەوت؛ ئێمە لێرە دەبێت ماسک ببەستین و دوورەپەرێزی پەیڕەو بکەین، بەم جۆرە پێشوازی لەم مانگە پیرۆزە بکەین، چونکە پاراستنی تەندروستی لە ئیسلامدا کارێکی پیرۆزە".  حکومەتی کۆسۆڤۆ لە چوارچێوەی رێکارە تەندروستییەکاندا دەرگای قوتابخانە، زانکۆ و رێستۆرانتەکانی داخستووە، بەڵام بەهۆی مانگی رەمەزانەوە رێگەی داوە بەشێوەی سنووردار مزگەوتەکان بکرێنەوە.  لە هەندێک وڵاتی دیکە پێشوازییەکە جیاوازە، بۆ نموونە، لە قاهیرە شەوی پێش یەکەم رۆژی رەمەزان بەشێک لە بازاڕەکان زۆر قەرەباڵخ بوون، خەڵک ئەو خواردن و شتومەکانە دەکڕن کە تایبەتن بە رەمەزان، وەکو فانۆس، خورما و خۆراکە تایبەتەکانی رەمەزان بۆ پاشێو و بەربانگ.  قەمەر رۆستەم ژنێکی دانیشتووی قاهیرەیە و دەڵێت "کەشوهەوای رەمەزان ئەمساڵ لە ساڵی رابردوو باشترە. ساڵی پار سەرەتاکانی سەرهەڵدانی پەتای کۆرۆنا بوو، قەدەخەی هاتووچۆ بوو لێرە، زۆر خۆش نەبوو، بەڵام ئەمساڵ باشترە، خەڵک هۆشیارترن، ڤاکسین پەیدا بووە و خەڵکیش ئاگاداری رێکارەکانن".  لە تونس، بازاڕەکانی تایبەت بە رەمەزان کراونەتەوە، بەڵام کەمێک چۆڵتر دەبینرێن، چونکە لەلایەک رێکارە تەندروستییەکان و لەلایەکی دیکە گرانیی بازاڕ وایان کردووە خەڵک کەمتر بتوانن شتومەک بکڕن.  هاووڵاتییەکی تونس باس لەوە دەکات "هەموو شت گرانە. بیبەر، تەماتە، هەموو شت؛ هێلکە و  شیر و بەرهەمەکانی دیکەش بە هەمان شێوە نرخیان بەرزبووەتەوە".  هەرچەند رەمەزانی ئەمساڵ کەمێک جیاوازتر دەبیندرێت، بەڵام هێشتا رێکارە تەندروستییەکان وایان کردووە بۆ دووەمین ساڵ لەسەریەک موسڵمانان هاوشێوەی جاران نەتوانن پێشوازی لەم مانگە پیرۆزە بکەن.  کێشەیەکی دیکەی بەشێکی وڵاتانی زۆرینە موسڵمانیش بەرزبوونەوەی نرخی شتومەکە بەهۆی زۆریی خواست لەسەر خۆراک و پێداویستییەکان.