رۆژی پێنجشەممە، رۆژنامەی واشنتن پۆست بڵاویکردەوە کە مۆسکۆ ئامادەکاری دەکات بۆ ئەوەی مانگێکی دەستکرد لە جۆری کانۆپوس ڤی کە کامێرای توانا بەرزی تێدایە بە ئێران بدات و لەو رێگەیەوە تاران دەتوانێت چاودێریی دامەزراوەکانی هەموو نەیارەکانی لە رۆژهەڵاتی نێوەڕاست بکات.   پووتین کە بڕیارە لە چوار رۆژی دیکەدا لەگەڵ سەرۆکی ئەمریکا کۆبێتەوە، هەواڵەکەی بە "پڕوپووچ" ناوبرد، بەڵام ئەوەی نەشاردەوە کە وڵاتەکەی پلانی پێکەوەکارکردنی سەربازی و تەکنەلۆژی لەگەڵ ئێراندا هەیە.   سەرۆکی رووسیا رۆژی هەینی لە هەڤپەیڤینێکدا لەگەڵ کەناڵی ئێن بی سی نیوزی ئەمریکی گوتی، "ئەوە هەواڵێکی ناڕاستە. من هیچ لەبارەی ئەم جۆرە شتەوە نازانم. ئەوانەی کە لەو بارەوە قسە دەکەن رەنگە زیاتر بزانن. ئەو شتێکی بێمانا و پڕوپووچە. "  واشنتن پۆست بە پشتبەستن بە چەند بەرپرسێکی ئێستا و پێشووی ئەمریکا و رۆژهەڵاتی نێوەڕاست، نووسیبووی، دەکرێت مانگە دەستکردەکە لە ماوەی چەند مانگێکی کەمدا هەڵبدرێت و تەکنەلۆژیاکە دوای چەند سەردانێکی بەرپرسانی سوپای پاسدارانی ئێران بۆ رووسیا کڕدراوە.   بە گوێرەی راپۆرتی رۆژنامە ئەمریکییەکە، هەرچەندە مانگە دەستکردە رووسیەکە هاوشێوەی مانگە دەستکردەکانی ئەمریکا پێشکەوتوو نییە، بەڵام ئەگەر ئێران بیکڕێت، دەتوانێت بۆ چاودێریکردنی بنکە ئیسرائیلییەکان و هێزەکانی ئەمریکا لە عێراق بەکاری بێنێت.