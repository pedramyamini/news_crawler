دەسەڵاتدارانی یۆنان دەڵێن، ئاگرەکە لەنزیک شاری پاتراس کەوتووەتەوە کە سێیەم گەورەترین شاری وڵاتەکەیە. نزیکەی ١٤٥ ئاگرکوژێنەوە، ٥٠ ئۆتۆمبێلی تایبەت بە کوژاندنەوەی ئاگر و هەشت فڕۆکە و هێلیکۆپتەری ئاگرکوژێنەوە بۆ کۆنترۆڵکردنی ئاگرەکە جووڵەیان پێ کراوە.  ئاگرەکە لە دووریی ٢١٠ کیلۆمەتر لە ئەسینای پایتەختی یۆنان کەوتووەتەوە. دەسەڵاتداران دانیشتووانی چوار گوندی ناوچەکە و خەڵکی ناوچە گەشتیارییەکانی کەناراوەکانی لۆگۆسیان گواستوونەتەوە.  ئاگرکوژێنەوەکان بە ئاژانسی ئەسۆشیەیتد پرێسیان راگەیاندووە، ئاگرەکە گەورەیە و لە چەندین لاوە تەشەنە دەستێنێت.  نەخۆشخانەکانی شاری پاتراس و شاری ئایگیۆ خراونەتە حاڵەتی ئامادەباشی بۆ چارەسەرکردنی هەر کەسێک کە بەهۆی ئاگرەکەوە بریندار دەبێت، هێزەکانی سەر بە سوپای وڵاتەکەش جووڵەیان پێ کراوە بۆ رزگارکردنی خەڵک.  بەگوێرەی میدیاکانی یۆنان، رێگەی خێرای نێوان پێلۆپەنیس و هەرێمێکی یۆنان بەهۆی ئاگرەکەوە داخراوە. ئەمەش لە کاتێکدایە ساڵانە لە وەرزی هاویندا ئاگر لە دارستانەکانی یۆنان دەکەوێتەوە، بەڵام سارەزایان هۆشداری دەدەن لە بەرزبوونەوەی پلەی گەرمای گۆی زەوی.  لە رۆژی هەینییەوە شەپۆلێکی گەرما رووی لە یۆنان کردووە و کەشناسانیش دەڵێن، پلەی گەرماش گەیشتووەتە ٤٢ بۆ ٤٤ پلەی سیلیزی.  چەند رۆژێک پێش ئێستا، ئاگرێک لە چیای پێنتێلی کەوتەوە، کە نزیکە لە ئەسینای پایتەختی یۆنان، بەڵام هیچ قوربانییەکی لێنەکەوتەوە. ئەو شوێنە هەمان شوێن بوو کە لە مانگی تەممووزی ٢٠١٨ ئاگر تێیدا کەوتەوە و بەهۆیەوە ١٠٢ کەس گیانیان لەدەستدا.  کەشناسان دەڵێن، پلەی گەرما لە یۆنان لانیکەم تاوەکو هەینیی داهاتوو لە ٤٠ پلەی سیلیزی و زیاتردا دەمێنێتەوە.