بەپێی راگەیێندراوێکی کۆشکی سپی، جۆ بایدن، سەرۆکی ویلایەتە یەکگرتووەکانی ئەمریکا رایگەیاندووە هەر کەسێك هەردوو قورچکی ڤاکسینی کۆرۆنای وەرگرتبێت، چیدیکە پێویست ناکات ماسک ببەستێت.  بایدن دەڵێت: "ئێمە نامانەوێت بە زۆر بەسەر خەڵکدا بیسەپێنین، بەڵام دەڵێین ئەگەر تۆ ڤاکسینت وەرنەگرتووە تکایە ماسک ببەستە. ئەمە تەنیا بۆ سەلامەتی خۆت نییە، بەڵکو کەسانی دەوروبەریشت. بەڵام ئەگەر کەسێك هەردوو قورچکە ڤاکسینەکەی وەرگرتبێت ئەوا چیدیکە پێویست ناکات ماسک ببەستێت و دەتوانێت بەبێ ماسک و بەبێ پابەندبوون بە رێنماییە تەندروستییەکان تێکەڵ بە خەڵکی ببێت. ئەگەر ڤاکسینت وەرنەگرتبێت تکایە ماسک ببەستە تاوەکو ئەو دەمەی ڤاکسین وەردەگریت  بایدن داواشی لە ئەمریکییەکان کرد سەردانی ناوەندەکانی وەرگرتنی ڤاکسین بکەن و هەردوو قورچکەکە وەربگرن، گوتیشی، ئەگەر تۆ کەسێک بیت هەردوو قورچکە ڤاکسینەکەت وەرگرتبێت ئەوا چیدیکە پێویستت بە بەستنی ماسک نییە، بەڵام ئەگەر ڤاکسینت وەرنەگرتبێت و یان یەک قورچک ڤاکسینت وەرگرتبێت باشترە ماسک ببەستیت، تاوەکو زیان بە تەندروستیی دەوروبەرت نەگەیێنیت.  لێدوانەکەی بایدن لەدوای راگەیێندراوی ناوەندی نەخۆشییە گوازراوەکانی ئەمریکا هات، کە تێیدا ئاشکرایکرد ئەوانەی هەردوو قورچکە ڤاکسینەکەیان وەرگرتووە، کەمترین ریسکیان بۆ کەسانی دەوروبەریان هەیە؛ بۆیە پێویست ناکات ماسک ببەستن.  رۆچێل والینیسکی، بەڕێوەبەری ناوەندی نەخۆشییەکانی ئەمریکا رایگەیاند هەر کەسێک هەردوو قورچکی ڤاکسینی کۆرۆنای وەرگرتبێت دەتوانێت بەبێ ماسک لە شوێنە داخراو و کراوەدا بێت و بڕوات، گوتیشی، ئەوەی هەردوو قورچکەکە وەربگرێت چیدیکە پێویست ناکات پەیڕەوی بنەمای دوورەپەرێزی کۆمەڵایەتی بکات.  دەرکردنی بڕیارەکە لەدوای داکشان لە خواستی بەشی زۆری ئەمریکییەکان بۆ وەرگرتنی ڤاکسین و هەوڵی ئیدارەی بایدن بۆ  زیاترکردنی ژمارەی کوتراوان، دێت.  تاوەکو ئێستا لە ئەمریکا نزیکەی ١٥٤ ملیۆن کەس لانیکەم یەک قورچکە ڤاکسینیان وەرگرتووە و نزیکەی ١١٨ ملیۆنیان هەردوو قورچکەکەیان وەرگرتووە.