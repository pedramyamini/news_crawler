خولوسی ئاکار لە کاتی گەیشتنی بۆ پەرلەمانی تورکیا وەڵامی پرسیاری رۆژنامەڤانانی دایەوە. وەزیری بەرگریی تورکیا لە وەڵامی پرسیارێك، سەبارەت بەو شاندە تەکنیکییە ئەمریکییەی کە ئەمڕۆ بە مەبەستی تاوتوێکردنی بەڕێوەبردنى کارەکانی فڕۆکەخانەی نێودەوڵەتیی کابول لە ئەفغانستان، سەردانی تورکیا دەکەن، گوتی، "ئێمە پەیوەندیی مێژوویی و کولتوورییمان لەگەڵ ئەفغانستان بۆ سەدان ساڵ دەگەڕێتەوە. خەڵکی ئەفغانستان برای ئێمەن. لە میانی ئەو ٢٠ ساڵەدا لەگەڵ وڵاتانی دیکە ھەموو جۆرە ھەوڵێکمان بۆ خۆشی، ئاسایش و خۆشگوزەرانی براکانمان نیشانداوە. بە تایبەتی لە ماوەی شەش ساڵی رابردوودا، لە کاتی بەکارخستن و دابینکردنی پاڵپشتیی تەکنیکی بۆ فڕۆکەخانەی نێودەوڵەتیی کابول، ئەو ھەوڵەی کە لە تواناماندابێت نیشانماندا".  ئاکار، جەختی لەسەر گرنگیی فڕۆکەخانەی نێودەوڵەتیی کابول لە ئەفغانستان، لەچەند بوارێکدا کردەوە و گوتی: "کارکردنمان لێرە لە بەرژەوەندی برا ئەفغانییەکانمان دەبێت. بەو مانايەی وڵاتانی جۆراوجۆریش لە کارەکانیان بەردەوام دەبن. ئێمەش وەکو وڵاتێک کە لەوێ کاردەکەین، بەردەوام دەبین لە گفتوگۆکانمان لەگەڵ وڵاتەکانی دیکە. ئێستا گفتوگۆمان ھەیە. لەم چوارچێوەیەدا، رۆژی پێنجشەممە ٢٤ - ٦ - ٢٠٢١ لەگەڵ ئەمریکا کۆبوونەوەیەکمان دەبێت. ئەوان شاندێک دەنێرن بۆ ئێرە".  لە ئایاری ئەمساڵەوە هێزەکانی ئەمریکا و ناتۆ دەستیان بە کشانەوەی هێزەکانیان لە ئەفغانستان کردووە، بڕیارە تاوەکو رۆژی ١١ سێپتەمبەری ئەمساڵ سەرجەم هێزە بیانییەکان لە ئەفغانستان بکشێنەوە، کە نزیکەی ٢٠ ساڵە لەو وڵاتەن.  تورکیا دەستپێشخەری تایبەتی داوەتە حکومەتی ئەفغانستان و تێیدا پێشنیازی پاراستن و بەڕێوەبردنی فڕۆکەخانەی نیودەوڵەتیی کابولی کردووە لەدوای کشانەوەی هێزە بیانییەکان لە وڵاتە.  بزووتنەوەی تاڵیبانی ئەفغانستان داوادەکات، لە چوارچێوەی رێککەوتنی مانگی شوباتی ساڵی ٢٠٢٠، تورکیاش هەموو هێزەکانی لە ئەفغانستان بکشێنێتەوە.  بەڵام کشانەوەی هێزە بیانییەکان لەو وڵاتە نیگەرانی دروستکردووە و نێردەی تایبەتی نەتەوە یەکگرتووکان بۆ ئەفغانستان لە دوو رۆژی رابردوو لەبارەی پێشڕەوییەکانی تاڵیبانەوە هۆشداریی دا و دەڵێت، چەکدارانی ئەو بزووتنەوەیە لە مانگی ئایارەوە تا ئێستا لە کۆی ٣٧٠ ناوچە، زیاتر لە ٥٠ یان کۆنترۆڵکردووە.   دێبڕا لایینز، نێردەی تایبەتی نەتەوە یەکگرتووەکان لە کۆبوونەوەیەکی ئۆنڵاینی ئەنجوومەنی ئاساییشدا گوتی، راگەیاندنی کشاندنەوەی هێزە بیانییەکان لە ئەفغانستان بووەتە هۆی ئەوەی "شەپۆلێکی ترس" بەنێو ئەو وڵاتەدا بڵاوببێتەوە.