دادگای شاری مۆسکۆ لە دانیشتنێکی رۆژی چوارشەممە ٩ی حوزەیراندا، بڕیاری دا رێکخراوی رووبەڕووبوونەوەی گەندەڵی وەک "رێکخراوێکی نایاسایی" بناسێنێت و رایگەیاند ئەو رێکخراوە لە رابردوودا کاری بۆ دروستکردنی رق و کینە کرووە و ئاژاوەی ناوەتەوە لە رووسیا.  ئەلێکسی زافیرۆڤ، گوتەبێژی داواکاری گشتیی مۆسکۆ رایگەیاند: "ئاشکرا بوو کە ئەو رێکخراوە تەنیا کاری بڵاوکردنەوەی زانیاریی نەبووە، کە بووەتە هۆی دروستبوونی رق و کینە و دوژمنایەتی دژ بە بەرپرسانی حکومەت، بەڵکو کاری تووندڕەوانەی و تاوانیشی کردووە".  زافیرۆڤ هەروەها گوتی: "دوای گوێگرتن لە روونکردنەوەکان دادگا لەگەڵ بەڵگەکانی داواکاری گشتیدا هاوڕا بوو لەسەر ئەوەی بڕیار بدات ئەم رێکخراوانە قەدەخە بکات. ئێمە پێمانوایە بڕیارەکەی دادگا پاساوی یاسایی خۆی هەیە و قەناعەتپێکەرە".  بەپێی ئەو بڕیارەش رێکخراوی رووبەڕووبونەوەی گەندەڵی کە ١٠ ساڵ لەمەوبەر  لەلایەن ئەلێکسی ناڤالنییەوە دامەزراوە، لەمەودوا لە رووسیا هەموو کار و چالاکییەکی لێ قەدخە دەکرێت، بڕیارەکەی دادگاش راستەوخۆ  چووەتە بواری جێبەجێکردنەوە.  پارێزەری وەزارەتی بەرگریی رووسیا لەو بارەیەوە رایگەیاندووە ئەو رێکخراوە جگە لەوەی ئاژاوەی لەناو رووسیا دروستکردووە، هەوڵی دروستکردنی بیری تووندوتیژی و رقلێبوونەوەی داوە، کە بووەتە هۆی پشێوی لە رووسیا.  دانیشتنەکەی دادگا ماوەی ١٢ کاژێری خایاند و ئێوارەی چوارشەممە بڕیارەکەش لە راگەیێندراوێکی دادگا ئاشکراکرا.   ناڤالنی تەمەن ٤٥ ساڵ , کە بە رەخنەگرە تووندەکەی ڤلادیمێر پوتین، سەۆرکی رووسیا دادەنرێت، دوای گەڕانەوەی لە ئەڵمانیا لەسەرەتای ئەمساڵدا لە فڕۆکەخانەی مۆسکۆ دەستگیرکرا. لە سەرەتای مانگی شوباتیشدا دادگاییکرا و بڕیاری سێ ساڵ و نیو بەندکردنی بۆ درا.