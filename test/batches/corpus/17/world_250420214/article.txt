کلاس فریبرگ، سەرۆکی دەزگای هەواڵگریی سوێد رایگەیاند، "هەریەک لە رووسیا، چین و ئێران گەورەترین هەڕەشەن بۆسەر ئاسایشی سوێد. ئەو سێ وڵاتە هەموو رێگەیەک بەکاردەهێنن بۆ بەدیهێنانی ئامانجەکانیان".  ئەو گوتەیەی سەرۆکی دەزگای هەواڵگریی سوێد دوای ئەوە هات، ناوبراو دژی پلانی کۆمپانیا چینییەکانی وەکو Huawei و ZTE وەستایەوە لە بەشداریکردنیان لە فراوانکردنی تۆڕی نەوەی پێنجەمی گەیاندن ٥ G لە سوێد، ئەوەش بە هۆکاری پەیوەست بە ئاسایشی نیشتمانیی وڵاتەوە.  هەواڵگریی سوێد پێیوایە، چین لەڕێگەی ئەو کۆمپانیایانەوە کاریگەری دەخاتە سەر ژێرخانی وڵاتەکەی، فریبرگ پێیوایە بەراورد بە چەند ساڵێک پێش ئێستا، هەڕەشەکانی سەر وڵاتەکەی ئێستا قووڵتر و بەرفراوانتر و ئاڵۆزترن.  کلاس فریبرگ ئاماژەی بەوەش کردووە، ئەو وڵاتانە سیخوڕی لەسەر دژبەرانیان لە نێوخۆی سوێد دەکەن.  بەگوێرەی هەندێک ئامار، نزیکەی ٨٠ هەزار کەس لە سوێد دەژین کە لە رۆژهەڵاتی کوردستان و ئێران لەدایکبوون. لە هەمان کاتدا، نزیکەی ٤٠ هەزار کەس لەو وڵاتە نیشتەجێن کە دایک یان باوکیان خەڵکی رۆژهەڵاتی کوردستان و ئێرانە.