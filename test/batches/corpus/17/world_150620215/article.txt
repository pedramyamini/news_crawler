بەشێکی زۆری میدیاکانی تورکیا بە پشتبەستن بە کۆنگرە رۆژنامەڤانییەکەی شەوی رابردووی ئەردۆغان، ئەو دیدارە وەک توانەوەی بەستەڵەکی نێوان هەردوو وڵات و سەرەتای دەستپێکردنی قۆناخێکی نوێی پەیوەندییەکان ناو دەبەن، بەڵام پارتەکانی ئۆپۆزسیۆن رەخنە لە هەڵوێستی سەرۆکی وڵاتەکەیان دەگرن، بەتایبەتی لە پرسی بەجینۆسایدناساندنی کۆمەڵکوژی ئەرمەنەکان لەلایەن ئەمریکا و خواستی مانەوەی تورکیا لە ئەفغانستان.   لە کۆنگرە رۆژنامەڤانییەکەدا پرسیار لە ئەردۆغان کرا، "بەرلە دیدارەکە ئاماژەتان بەوەدا، هیوادارن ئەو دیدارە دیدارێک بێت بڕیارەکەی ٢٤ی نیسان لە بارەی رووداوەکانی ١٩١٥ لەیاد بباتەوە. لە دیدارەکەتاندا پرسی بە جینۆسایدناساندنی رووداوەکانی ١٩١٥ی ئەرمەنەکان لەلایەن ئەمریکاوە، باس کرا؟ " ئەردۆغانیش وەڵامی دایەوە کە "سوپاس بۆ خودا هیچ باس نەکرا. "  ئەمە لەکاتێکدایە، سەرۆککۆماری تورکیا بەر لە سەردانەکەی بۆ برۆکسل - ی پایتەختی بەلجیکا رۆژی ١٣ ـی حوزەیران لە کۆنگرەیەکی رۆژنامەڤانیدا، کە لە فڕۆکەخانەی ئەتاتورک لە ئیستەنبووڵ ئەنجامیدا رایگەیاند، لە کۆبوونەوەیدا لەگەڵ سەرۆکی ئەمریکا، پرسی بەجینۆسایدناساندنی رووداوەکانی ١٩١٥ دەخاتە بەرباس.   رەجەب تەیب ئەردۆغان، سەرۆککۆماری تورکیا ئەو کات رایگەیاند، " ٢٤ ـی نیسان بۆ ئێمە، بەداخەوە قۆناخێکی زۆر زۆر نەرێنی بوو. بێگومان چاوەڕێی هەڵوێستێکی لەوجۆرەمان نەدەکرد، بەڵام ئەم هەڵوێستە ئێمەی خەمبار کردووە. بازدان بەسەر ئەو بابەتەدا بەبێ ئەوەی بیخەینەبەرباس، مەحاڵە. "    ئەم وەڵامەی ئەردۆغان لە ناوخۆی تورکیادا کاردانەوەی بەداوەداهات. ئەحمەد داودئۆغڵو سەرۆکی پارتی ئایندە، کە پێشتر وەزیری دەرەوە و سەرۆکوەزیرانی تورکیا بوو لە هەژماری تایبەتیی خۆی لە تۆڕی کۆمەڵایەتیی تویتەر نووسیویەتی، "دوای نامەکەی "بێ عەقڵ مەبە"ـی ترەمپ جارێکی دیکە بێهیوا بووین. لەبارەی رووداوەکانی ١٩١٥ گوتەی "سوپاس بۆ خودا هیچ باس نەکرا" بێچارەییە، رەنگدانەوەی ئەو کردەوە نەرێنییە ناڕونانەیە، کە حەماسەت نایانشارێتەوە. دەبێت ئەم بابەتە باس بکرێ و وەڵامی پێویست بدرێتە بایدن. "   خواستی تورکیا بۆ هێشتنەوەی هێزەکانی لە ئەفغانستان بەپاساوی پاراستنی ئاسایشی فڕۆکەخانەی کابووڵ دوای کشانەوەی ئەمریکا لەو وڵاتە، یەکێکی دیکەی ئەو بابەتانەیە کە رووبەڕووی رەخنە بووەتەوە.   کەمال کڵچدارئۆغڵو سەرۆکی جەهەپە دەڵێ، لە شوێنێکدا ئەمریکا بکشێتەوە، نابێت ئێمە ببین بە جەندرمەی ئەو.   چاوەڕوان دەکرا پرسی مافی مرۆڤ و دیموکراسییەت لە تورکیا تەوەرێکی دیداری ئەردۆغان و بایدن بێت، بەڵام تاوەکو ئێستا هەردوو سەرۆک ئاماژەیان بەوە نەداوە، باسی ئەو بابەتەیان کردووە یان نا.