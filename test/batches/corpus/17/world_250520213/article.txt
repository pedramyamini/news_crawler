تەکنیکە نوێکە بەناوی "زانستی بۆماوەیی بینین"ـه کە پشت بە دوو شت دەبەستێت یەکێکیان چارەسەری جینییە و ئەوی دیکەشیان هاندان یاخود ورووژاندنە لە رێگەی رووناکییەوە.  تەکنیکەکە لەلایەن چەند تیمێکی پزیشکییەوە داهێنراوە کە تێیدا پسپۆڕانی پزیشکیی ئەمریکی، سویسری و فەرەنسی بەشدارییان کردووە و لە رێگەیەوە دەرفەتی دایە پیاوێکی نابینا بەشێك لە توانا بیناییەکانی بگەڕێنێتەوە.  تەکنیکە نوێکە لە گۆڤاری "نەیچەر میدیسن"ـی بەریتانی بڵاوکراوەتەوە کە پێگەیەکی گرنگی داوەتە ئەو داهێنانە.  ئەو کەسەی کە تەکنیکەکەی بەسەردا تاقیکراوەتەوە تۆڕی چاوی تووشی نەخۆشی ببوو و بەهۆیەوە خانەکانی چاو تایبەت بە وەرگرتنی تیشک و رووناکی لەنێودەچن و بەرە بەرە بینین لەدەستدەدات و دواجار دەبێتە کەسێکی نابینا.  ئەو نەخۆشەی کە تاقیکردنەوەکە بەسەریدا ئەنجامدراوە گەیشتبووە قۆناخێک کە چیدیکە هەستی بە بوونی رووناکی نەدەکرد، بەڵام لەگەڵ تەکنیکە نوێکە ئەو تووانی شوێنی ئەو شتانەی دەوروبەری دیاری بکات و تەنانەت بزانێت لە کوێن و دەستیشیان لێبدات.  ئەو پرۆتینانەی کە هێز دەدەنە چاوی مرۆڤ تاوەکو زانیارییەکانی بەردەمی بخوێنێتەوە و بناسێتەوە و وەک تیشکی بینین بۆ مێشک بگوازێتەوە ناوی ئۆبسینە.   کەسی نابینا ئەو پرۆتینەی نامێنیت و بۆئەوەی نابیناکە هەستکردن بە تیشک و رووناکیی بۆ بگەڕێتەوە جینێك بەناوی  کریمسۆن ئار - ی لێدەدرێت تاوەکو پرۆتینی ئۆبسین چالاکبکرێتەوە و بتوانێت تیشکەکان بخوێنێتەوە و بیگوازێتەوە بۆ مێشک و بیانبینێت.  لەدوای لێدانی دەرزی جینی کریمسۆن ئار لە نابیناکە، ماوەی حەوت مانگ چاوەڕێیان کرد تاوەکو بتوانێت پرۆتینی ئۆبسین بەرهەمبهێنێت و لەگەڵ ئەنجامدانی راهێنانی تایبەت و بەکارهێنانی چاویلکەی تایبەت کە کامێرایان پێوە بەستراوەتەوە، نەخۆشەکە لەدوای حەوت مانگ ئاماژەکانی بینینی تێدا دروستبوون.  پەیمانگەی بینینی "لانیستیتیو دو لا ڤیزیۆن" ـی سەر بە زانکۆی سۆربۆنی فەرەنسا رایگەیاند، نابیناکە تاڕادەیەک شتەکانی دەوروبەری دەبینێت و لەڕێگەی چاویلکەکانییەوە دەتوانێت شوێنی شتەکان و ژماردنیان دەستنیشان بکات.  لەو چوارچێوەیەدا نابیناکە بە سێ تاقیکردنەوە تێپەڕبوو، یەکەمیان بینینی دەفتەرێکی گەورەیە کە لە ١٠٠ جاردا تووانی ٩٢ جار شوێنەکەی دیاری بکات و لە هەشت جاردا شکستیهێناوە.   تاقیکردنەوەی دووەم، بۆکسێکی بچووک بوو کە لە ١٠٠ جاردا ٣٦ جار بینی و لە ٦٤ جاردا شکستی هێنا لە دەستنیشانکردنی شوێنەکەی.  تاقیکردنەوەی سێیەمیش هەژمارکردنی ژمارەی پەرداخەکانی سەر مێزێک بووە کە لە سێ جاردا توانی دوو جار بیانژمێرێت.