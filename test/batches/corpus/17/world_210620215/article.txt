بەگوێرەی راگەیێندراوەکە، لە کۆبوونەوەکەدا باس لە چۆنێتیی هێشتنەوەی گوشار لەسەر ئەندام و شانە نووستووەکانی داعش لە عێراق و سووریا دەکرێت.  وەزارەتی دەرەوەی ئەمریکا دەڵێت، کۆبوونەوەکە بە سەرپەرشتیی ئەنتۆنی بلینکن، وەزیری دەرەوەی ئەو وڵاتە و لیگی دی مایۆ، وەزیری دەرەوەی ئیتاڵیا ئەنجامدەدرێت و لە بەشێکیدا گفتوگۆ لەسەر چۆنێتیی رووبەڕووبوونەوەی داعش لە شوێنەکانی دیکە، لەنێویشیاندا لە ئەفریقا، دەکرێت.  وەزیرانی دەرەوەی وڵاتانی ئەندام لە هاوپەیمانیی نێودەوڵەتیی دژی داعش هەڵسەنگاندن بۆ کارە لەپێشینەکانی هاوپەیمانییەکەش دەکەن کە پەیوەندییان بە سەقامگیری و چەکدارە بیانییەکانی نێو گرووپە پەڕگیرەکان و وشککردنی سەرچاوە داراییەکانی داعشەوە هەیە.  ٨٣ وڵات لە هاوپەیمانیی نێودەوڵەتیدا ئەندامن و ئەمریکا سەرۆکایەتییان دەکات. وەزارەتی دەرەوەی ئەو وڵاتە دەڵێت، هاوپەیمانییەکە پابەندە بە لەنێوبردنی هەمیشەیی و جیهانیی داعش.