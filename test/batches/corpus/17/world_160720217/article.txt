رۆدنی بێنگۆ، چالاکڤان، دانیشتووی دۆربان، دیمەنی دوای پێکدادانەکان بە "فیلمی سینەمایی زۆمبی" وەسفدەکات و دەڵێت: "هەموو شتێک وێران بووە بەڕاستی کارەساتە".  زۆرینەی دانیشووانە نیو ملیۆنییەکەی شاری دۆربان سەر بە هۆزی زۆلۆی ئەفریقای باشوورن کە لە ٣٠ % ی گەلی ئەو وڵاتە پێکدەهێنن؛ جاکوب زوما، سەرۆکی پێشووی وڵات کە لەو هۆزەیە، بە بڕیاری دادگا لەسەر گەندەڵی و پێشێلکردنی یاساکانی دادگا، زیندانی کراوە.  ئەندامانی هۆزەکە دژ بە بڕیارەکە خۆپیشاندانیان کرد، تای خۆپیشاندان گەیشتنە ناوچەکانی دیکەی وڵات بەتایبەتی لە باکوور، حکومەت بە زیاتر لە ٢٥ هەزار سەرباز و هێزی ئەمنی رووبەڕوویان بووەوە. تاوەکو ئێستا زیاتر لە ١١٧ کەس کوژراون و نزیکەی ٢ هەزار کەسیش بریندارن. سەتان کەسیش دەستگیرکراون.  یەکێك لە هۆکارەکانی هەڵکشانی تووندوتیژییەکان، هەژارییە، کە بە دیاریکراوی بەرۆکی رەشپێستەکانی گرتووە.  هەرچەندە ئەفریقای باشوور بە نزیکەی ٦٠٠ ملیار دۆلار لە بەرهەمی نەتەوەیی لە ریزی یەکەمی وڵاتە دەوڵەمەندەکانی کیشوەری ئەفریقای دێت، بەڵام لە ٥٠ % ی کۆی نزیکەی ٦٠ ملیۆن دانیشتووانەکەی هەژارن کە زۆربەیان رەشپێستن. سامانی وڵاتەکە لە دەستی سپیپێستەکانە، کە تەنیا لە ٨ % ی کۆمەڵگە پێکدەهێنن.  کوینێلە ماڤوگێنماونا، دانیشتووی دۆربان دەڵێت: "خەڵک نۆرەیان گرتووە بۆ وەرگرتنی خۆراک، ئێمە تەنیا دەمانەوێت خواردن بۆ منداڵەکانمان دابین بکەین. سەبارەت بە تاڵانچییەکان هیچ قسەیەکم نییە کە بیکەم".  لە چەند رۆژی رابردوودا سەتان مۆڵ و فرۆشگە تاڵانکران، کارگەکان داخران. هێڵەکانی گواستنەوە و شەمەندەفەرەکان لەکارکەوتن. زیانە ئابوورییەکان بە سەرووی ١١٧ ملیار دۆلار مەزندە دەکرێن.  مێک کە دانیشتووی دۆربانە دەڵێت: "لەم وێرانییە خەریکە شێت دەبم. لەم کۆمەڵکوژییە زۆر ترساوم. تاکە شت کە دڵی منی خۆش کردووە دانیشتوانی ئەم ناوچەی ئێمەیە کە ناوی ئەڵمانیای نوێیە، هەموومان دەستمان کردووە بە پاککردنەوەی شوێنەکە. دەمانەوێت ژیان و کارمان بۆ بگەڕێتەوە دۆخی جاران، دەمانەوێت منداڵەکانمان بگەڕێنەوە قوتابخانەکانیان".  پێناچێت بەمزووانە بارودۆخەکە ئارام ببێتەوە. پێکدادانی چەند رۆژەی ئەفریقای باشوور، رقوکینەی کەڵەکەبووی دەیان ساڵی رەشپێستەکان و سپیپێستەکانی سەرلەنوێ زیندوو کردووەتەوە.