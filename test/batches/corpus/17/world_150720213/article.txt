بەرپرسانی بەرازیلی ئاشکرایان کردووە ماوەی ١٠ رۆژە لەسەریەک بۆلسۆنارۆ تووشی نزگەرە بووە و نزگەرەکەش بەردەوام لەگەڵیەتی، ئەمەش بووەتە جێگەی نیگەرانیی پزیشکەکان، بۆیە رۆژی چوارشەممە ١٤ی تەمووز رەوانەی نەخۆشخانەیەکی سەربازیی لە شاری برازیلیای پایتەخت کراوە.  بەگوێرەی راپۆرتە پزیشکییەکان هۆکاری ئەو نزگەرە بەردەوامەی سەرۆکی بەرازیل دەگەڕێتەوە بۆ سێ ساڵ لەمەوبەر، ئەویش ئەوکاتەی لە کامپیەینەکانی هەڵبژاردنەکانی ٢٠١٨ بە چەقۆ هێرشی کرایە سەر و  بە سەختی بریندارکرا.  لەو کاتەوە بۆلسۆنارۆ چەند نەشتەرگەرییەکی بۆ کراوە، چونکە بە گوتەی پزیشکەکان، برینی چەقۆکە کە لە سکی دراوە،  زۆر قوڵ بووە و تووشی خوێنبەربوونێکی کردبوو لەوکاتەدا بەپێی راپۆرتەکان ٤٠ % ی خوێنی جەستەی لەدەستدابوو.   پزیشکەکان پێیانوایە هۆکاری ئەو دۆخەی ئێستای پەیوەندی بە هەمان رووداوەکەی ٢٠١٨ ەوە هەیە و دەشڵێن پێویستی بە نەشتەرگەرییە.   بۆلسۆنارۆ بۆ ماوەی ٤٨ کاژێر لەو نەخۆشخانە سەربازییە لەژێر چاودێریی پزیشكدا دەمێنێتەوە پشکنینی تەواوی بۆ دەکرێت بۆ ئەوەی بۆ نەشتەرگەریی ئامادە بێت.