ئەمڕۆ شەممەش تاڵیبان زیاتر عەرشی حکومەتی ئەفغانستانی هەژاند دوای ئەوەی شاری شەبەرخانی لە ویلایەتی جوزجان کۆنترۆڵکرد. پشێویێکی گەورە لەو دوو ویلایەتە دروستبووە، خەڵک رادەکەن، بەرپرسە هەڵاتووەکانی دوو پارێزگاکە شکستەکە دەخەنە ئۆباڵی حکومەت.  باز محەمەد ناسر، سەرۆکی ئەنجوومەنی پارێزگای نیمرۆز دەڵێت، "نیمرۆز لە هەموو لایەکەوە گەمارۆدرابوو، ئێمە هۆشداریمان دابوو، چونکە هێزی زۆر لە نیمرۆز کۆنەکرابووەوە. چەندین ساڵە ژمارەی پۆلیس و سوپا و پاسەوانی سنوور وەکو پێویست نەبوون، حکومەت بایەخی باشی بەو پارێزگایە نەدا. تۆ بە شکست ناوی بنێی یاخود کەمتەرخەمی و گەندەڵی یا هەرشتێک، لە کۆتاییدا ئەم پارێزگایە زۆر بە ئاسانی کەوتە دەست تاڵیبان. "  تاڵیبان لە هەموو گۆشەیەکی ئەفغانستان زۆر بەخێرایی پێشڕەوی دەکات، ئێستا قەندەهاری دووەم گەورەترین و ستراتیژیترین شاری ئەفغانستانی گەمارۆداوە. بەگوێرەی ئامارێکی نەتەوە یەکگرتووەکان، تاڵیبان ٥٠ بۆ ٧٠ % ـی خاکی ئەفغانستانی کۆنترۆڵکردووە.  بەرپرسانی ئەفغانی هاواریان لێ هەستاوە، هانایان بۆ ئەنجوومەنی ئاسایش بردووە.  غولام ئیسحاقزای، باڵیۆزی ئەفغانستان لە نەتەوە یەکگرتووەکان دەڵێت، "ئێمە داوا لە ئەنجوومەنی ئاسایش دەکەین، ئامرازە بەردەستەکان بەکاربهێنێت، لەنێویشیاندا، جێبەجێکردنی یاسای سزاکان و پرۆژەیاسای ١٩٨٨ و پرۆژەیاسای ژمارەی ٢٥١٣ی ئەنجوومەنی ئاسایش بۆئەوەی گوشار لە تاڵیبان بکرێت تا لەگەڵ تیمی حکومەت دەست بە گفتوگۆی ئاشتی بکات. "  نەتەوە یەکگرتووەکان وەڵامی هاواری ئەفغانستانی دایەوە، داوای رێککەوتنێکی بەپەلەی ئەنجوومەنی ئاسایش بۆ ناچارکردنی تاڵیبان بە ئاگربەست و گەڕانەوە بۆ سەر مێزی گفتوگۆ دەکات.  دیبۆرا لایۆنس، نوێنەری تایبەتیی نەتەوە یەکگرتووەکان بۆ کاروباری ئەفغانستان دەڵێت، "ئەفغانستان ئێستا لە وەرچەرخانێکی مەترسیداردایە. ئەوەی لەپێشمانە ئەوەیە کە یان دەبێت گفتوگۆی ئاشتی بکرێت، یانیش ژمارەیەک قەیرانی ئاڵۆز روودەدەن و ململانێیەکی دڕندانە دروستدەبێت کە دۆخێکی مرۆیی زۆر خراپ و چەندین پێشێلکاری دژی مافی مرۆڤی تێدا دەکرێن. "  تاڵیبان، داواکاری لەدوای داواکاری کۆمەڵگەی نێودەوڵەتی پشتگوێ دەخات، لە پێشڕەوییەکانی بەردەوامە.  لەو دوو ناوەندەی کۆنترۆڵی کردوون، چەکدارانیان لەنێو باڵەخانە حکومییەکان سەنگەرەکانیان قایم دەکەن، هێرشێکی چڕ و پڕی ئاسمانیان لەسەرە.  چەکدارانی تاڵیبان لەنێو جەرگەی ژێر دەستی حکومەتیش جموجوڵی هەیە، دوێنێ سەرۆکی بەشی راگەیاندن و زانیاری حکومەتی ئەفغانستانیان تیرۆرکرد، رۆژی سێشەممەش خەریکبوو چارەنووسی وەزیری بەرگریی ئەفغانستان بەهەمان دەرد بڕوات.