ئەنتۆنی بلینکن، وەزیری دەرەوەی ئەمریکا لە راگەیێندراوێکدا ئاماژەی بەوە کردووە، ئەمریکا دڵنیایە لەوەی ئێران ئەنجامدەری ئەو هێرشە بووە و گوتیشی، واشنتن بەدوای وەڵامدانەوەیەکی گونجاودا دەگەڕێت بۆ ئەو کردەوەیەی ئێران.  رۆژی پێنجشەممەی رابردوو بە درۆن هێرش کرایە سەر کەشتییەکی نەوتی سەر بە کۆمپانیایەکی ئیسرائیلی و بەو هۆیەوە دوو لە تیمی کەشتییەکە کوژران کە یەکێکیان بەریتانی و ئەوی دیکەیان رۆمانی بوو.  ئیسرائیل هەر زوو ئێرانی بە ئەنجامدانی هێرشەکە تۆمەتبار کرد. رۆژی یەکشەممە ٠١ - ٠٨ - ٢٠٢١ ئێران رەتیکردەوە لەپشت ئەو هێرشەوە بێت و سەعید خەتیبزادە، گوتەبێژی وەزارەتی دەرەوەی ئێران رایگەیاند، ئیسرائیل تۆمەت بۆ تاران دروستدەکات.  ئەمریکا دەڵێت، ئەو هێرشە لە کەناراوەکانی نزیک لە سنووری عومان بە فڕۆکەی بێ فڕۆکەوان ئەنجامدراوە و ئێرانیش لەپشت هێرشەکەوەیە.  بلینکن لە راگەیێندراوەکەدا لەوبارەوە دەڵێت، "بەپێی ئەو زانیارییانەی لەبەردەستدان، ئێمە دڵنیاین ئێران هێرشەکەی ئەنجامداوە".  لە راگەیێندراوەکەدا ئەوەش خراوەتەڕوو، "ئێمە لەگەڵ هاوبەشەکانمان کار دەکەین بۆئەوەی باس لە هەنگاوی داهاتوومان بکەین و راوێژ لەگەڵ حکومەتەکانی ناوچەکەش دەکەین سەبارەت بە هەبوونی وەڵامێکی گونجاو بۆ ئێران".  بەریتانیاش کە هاووڵاتییەکی لە هێرشەکەدا گیانی لەدەستداوە، پێیوایە ئێران ئەنجامدەری هێرشەکەیە. دۆمینیک راب، وەزیری دەرەوەی بەریتانیا دەڵێت، هێرشەکە بە مەبەست بووە و پێشێلکارییەکی روونی یاسا نێودەوڵەتییەکانە لەلایەن ئێرانەوە.