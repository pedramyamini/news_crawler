سوهەیل شاهین، گوتەبێژی تالیبان لە راگەیێندراوێکدا دەڵێت ئاگربەستەکەی ئەفغانستان لە رۆژی چوارشەممە یاخود پێنجشەممە دەچێتە بواری جێبەجێکردنەوە و بۆ ماوەی ٧٢ کاژێرە.  راگەیاندنی ئاگربەستەکەی تاڵیبان لەکاتێکدایە ئەمڕۆ دووشەممە بەهۆی تەقینەوەی بۆمبێکی چێندراو بە پاسێکەوە لە پارێزگای زبل لانیکەم ١١ کەس گیانیان لەدەستدا و ٢٨ کەسی دیکەش برینداربوون.  رۆژی شەممەش زنجیرە تەقینەوەیەکی گەورە لە نزیک قوتابخانەیەکی کچان لە ناوچەیەکی زۆرینە شیعەنشین لە کابولی پایتەختی ئەفغانستان روویدا و بەو هۆیەوە ٦٨ کەس گیانیان لەدەستدا، زۆرینەی قوربانیانییش قوتابیی کچ بوون.  ئەمریکا و تاڵیبان دوای چەند کۆبوونەوە و دانوستاندن رێککەوتوون کۆتایی بەشەڕی ئەفغانستان بێنن و لە بەرامبەردا ئەمریکا لە مانگی ئەیلوولی ئەمساڵ تەواوی هێزەکانی لە وڵاتەکە بکشێنێتەوە.