مووشەکەکە لە رۆژی ٢٠٢١.٤.٢٨ هەڵدرایە بۆشایی ئاسمان. درێژیی ئەو بەشەى مووشەكەكە ٣٠ مەترە و تیرەکەشی ٤.٨ مەترە و كێشی نزیكەى ٢١ تۆن دەبێت.  بەپێی ستاندارە كارپێكراوە نێودەوڵەتییەکان لە بوارى بۆشاییگەریدا، پێویستە ئەو بەش و پارچە گەورانەى كە لە دواى كۆتاییهاتنى هەر پڕۆژەیەكى بۆشاییگەریدا دەمێنێتەوە، بە شێوەیەكى زۆر وردو تۆكمە پلانى دووبارە خزاندنەوە و سووتانى لەنێو بەرگە هەوادا بۆ دابڕێژرێت و ئەگەر پارچەشی لێ مایەوە، پێویستە بكەوێتە ناوچەى زۆر دوور لە ئاوەدانییەكان، بە تایبەتیش زەریاو دەریاكانەوە، بەڵام وا پێدەچێت چین لەم پڕۆسەیدا سەرکەوتوو نەبووبێت.   بەدواداچوون بۆ ئاراستەى پاشماوەى ئەو مووشەكە وا نیشانی دەدات، كە لە ئاسمانى نێوان (نیویۆرك، مەدرید، پەكین) تاوەکو باشوورى چیلی و نیوزیلاند دەڕوات و رەنگە پاشماوەكانى لەهەر ناوچەیەك لەوانە بكەوێتە خوارەوە.  پسپۆڕان نیگەرانیان دەربڕیوە بەرامبەر ئەگەرى نەخوازراوى كەوتنە خوارەوەى ئەو پارچانە لە ناوچە ئاوەدانەكاندا، لەوانە، جۆناسان ماكدۆویڵ، فەلەكناس و پسپۆڕ لە بەدواداچوونى جووڵەى ئەو تەنانەى لەنێو خولگەدا بە دەورى زەویدا دەخولێنەوە رایگەیاند: "لەوەتەى ساڵى ١٩٩٠ ەوە تاوەکو ئەم دواییەش، هیچ پاشماوەیەك لە بۆشایی ئاسماندا بەجێنەهێڵدراوە كە كێشەكەى ١٠ تۆن بێت".  ئەو پسپۆڕە هەروەها دەڵێت: "بەپێی پلانى كۆمارى چین دەبێت لە داهاتوودا ١٠ هەڵدانى دیكەى وەك ئەمەى دوایی بۆ بۆشایی ئاسمان ئەنجام بدات تاوەکو بتوانێ وێستگەكەى بونیات بنێت، بەڵام من لێیان دەپرسم، ئاخۆ چۆن مامەڵە لەگەڵ پاشماوەكانى ئەو ١٠ بەشانە دەكەن كە رەوانەى بۆشایی ئاسمان دەكرێن؟ ".  ئەو پاشماوەیەى مووشەكى Long March ٥ B كە ئێستا لە كۆنتڕۆڵ دەرچووە، ٧ جار ئەوەندەى قۆناخى دووەمى مووشەكى Falcon ٩ ى كۆمپانیاى Space X دەبێت، كە ئەویش بووە مایەى دڵەڕواكێ و رووماڵكردنى بەرفراوانى میدیایی دواى فڕینی بەسەر ئاسمانى (سیاتل) و فڕێدانى چەند یەكەیەكى ناسراو بە (تانكییەكانى پەستان) لە ئاسمانى ویلایەتى (واشنتن) و دواى سووتانى بەشێكی بچووك لە یەكێک لەو تانكییانەدا مایەوە و كەوتە نێو كێڵگەیەك لە ویلایەتى واشنتن و چاڵێكى دروستكرد بە قوڵایی ١٠.١٦ سانتیمەتر.