تاوەکو ئێستا ١٠ سەرنشینی ئەو بەلەمە رزگارکراون، ئەو کەسانەی کە رزگارکراون بە پۆلیسی یۆنانیان راگەیاندووە، سێ کەسی دیکەیان لەگەڵ بووە کە چارەنووسیان دیار نییە.  بەرپرسێکی پاسەوانی کەناراوییەکانی یۆنانی رایگەیاندووە، بەلەمەکە لە نێو سنوورە ئاوییەکانی تورکیا لە نزیک سنووری نێوان دوورگەی لیسبۆسی یۆنانی و تورکیادا وەرگەڕاوە.  یەکێک لە کۆچبەرەکان بە مەلە خۆیان گەیاندبووە سنوورە ئاوییەکانی یۆنان و پاسەوانی کەناراوییەکانی یۆنانی لە رووداوەکە ئاگادارکردبووەوە، ئەوانیش چوونە نێو سنوورە ئاوییەکانی تورکیا و ٩ی دیکەیان رزگارکردن.   پاسەوانی کەناراوییەکانی یۆنان ئەوەی خستەڕوو کە بەرپرسانی تورکیایان لە رووداوەکە ئاگادارکردووەتەوە.   نۆتیس میتاراچی، وەزیری کۆچبەرانی یۆنان رۆژی هەینی لە پەرلەمانی وڵاتەکەی گوتی، "پاسەوانی کەناراوییەکانی یۆنان کە پاراستنی ژیانی مرۆڤ لە سەرووی هەموو شتێکەوە دادەنێت، ناچار بوو بچێتە نێو سنوورە ئاوییەکانی تورکیا و ١٠ کەسی رزگارکرد. "  هەروەها گوتیشی کە یۆنان بەباشی سنوورەکانی خۆی دەپارێزێت و لە چاو ١٢ مانگی رابردوو، پەڕینەوەی کۆچبەران لە تورکیاوە بۆ دوورگە یۆنانییەکان بە رێژەی % ٩٦ دابەزیوە.  رۆژی پێنجشەممەی رابردوو، بەلەمێکی دیکە بە ٤٥ سەرنشینەوە لە نزیک دوورگەی کریت وەرگەڕا. ٣٧ کەس لە لایەن پاسەوانی کەناراوەکانی یۆنانەوە رزگارکران، بەڵام ئەوانی دیکە نەدۆزرانەوە. پاسەوانی کەناراوەکانی تورکیاش لە گەڕان و رزگارکردنی ئەو کۆچبەرانەدا بەشدار بوو.   رێکخراوە مرۆییەکان چەندین جار حکومەتە نەریتخوازەکەی یۆنانیان تۆمەتبارکردووە بەوەی کە کۆچبەران بە زۆرەملێ لە سنوورە ئاوییەکانی دەکاتە دەرەوە کە ئەوە دژی یاسای نێودەوڵەتییە.   مانگی رابردوو، رێکخراوی لێبووردنی نێودەوڵەتی لە راپۆرتێکی نوێیدا حکومەتی یۆنانی بە "ئەشکەنجەدان، مامەڵەی خراپ و پاشەکشەپێکردنی نایاسایی" کۆچبەر و پەنابەران بۆ نێو تورکیا تۆمەتبارکرد.   کۆچبەرەکان تورکیا وەکو خاڵی پەڕینەوە بۆ نێو یۆنان و لەوێشەوە بۆ بەشەکانی دیکەی یەکێتیی ئەوروپا بەکاردێنێنن.  ساڵی ٢٠١٦، تورکیا رێککەوتنێکی لەگەڵ یەکێتیی ئەوروپا بۆ وەستاندنی لێشاوی کۆچبەران بەرەو ئەوروپا واژووکرد، ئەوەش لە بەرامبەر چەند یارمەتیێکی ئەوروپی، لە نێویشیاندا، یارمەتیی دارایی. لەم کاتەدا، ٣.٧ ملیۆن پەنابەر لە تورکیا دەژین کە زۆربەیان خەڵکی سووریان.