شیلان رەشید هاونیشتمانییەکی خەڵکی قەزای زاخۆیە بە رووداوی گوت: سێ خێزانی نزیکی کە کۆچبەرن و مەبەستیان بووە بگەنە ئەوروپا، ١٥ رۆژە لە هەرێمی کوردستانەوە بەڕێکەوتوون و دوو رۆژە لە سنووری نێوان بیلاڕووس و لاتیڤیا بەبێ خوارن و خواردنەوە گیریان خواردووە.  شیلان رەشید گوتی: "هێزە ئەمنییەکان رێگرییان لێدەکەن و ناهێڵن نە دەرچن و نە بشگەڕێنەوە، برایەکی بە ناوی جیهاد رەشید لەگەڵ هاوژینەکەی و چوار منداڵ، برایەکی دیکەی بەناوی نیهاد رەشید، لەگەڵ دوو کچیدا، هەروەها پوورێکی بە ناوی هۆزان محەممەد لەگەڵ دوو منداڵیدا لەوێ گیریان خواردووە کە سەرجەمیان ١٤ کەسن".  شیلان رەشید دەشڵێت، "کەسوکارەکەم دەیانەوێ بگەڕێینەوە بۆ کوردستان، بەڵام رێگەمان پێنادەن، بۆیە داوا لە سەرۆکایەتیی هەرێمی کوردستان و لایەنە پەیوەندیدارەکان دەکەین، بە هانای کەسوکارەکەمەوە بچن و ژیانیان رزگاربکەن، چونکە هیچ خواردن و خواردنەوەیەکیان پێنییە و ژیانیان لە مەترسیدایە. سەرەڕای برسێتی، هێزە ئەمنییەکانی هەردوو وڵات مامەڵەیەکی زۆر رەقمان لەگەڵ دەکەن".  جیهاد و نیهاد، پێش هەشت مانگ باوکیان بە کۆرۆنا گیانی لەدەستداوە، هەروەها دایکیشیان نەخۆشی درێژخایەنی هەیە و لەسەر پشت کەوتووە. شیلانی خوشکیان داوا لە لایەنی پەیوەندیدار دەکات بە هانای برا و کەسوکارەکەیەوە بچن.