جۆن کێربی لە وەڵامدا گوتی، پێویستە ئەو پرسیارە لە وەزارەتی دەرەوەی ئەمریکا بکرێت کە ئایا چ هەنگاوێکی دیپلۆماتییان دەبێت، بەڵام جەختی لەوەشکردەوە کە لەو کات و شوێنەی خۆیان بە گونجاوی دەزانن، وەڵامی هێرشە مووشەکییەکان دەدەنەوە.   ئەمە لە کاتێکدایە کە لە سێ رۆژی رابردوودا، سێ هێرشی مووشەکی کراونەتە سەر ئەو بنکە سەربازییانەی کە هێزەکانی ئەمریکایان تێدا جێگیرکراون.   گوتەبێژی پێنتاگۆن باسی لەوە کرد کە ئەوان لە نزیکەوە چاودێری و لێکۆڵینەوە بۆ ئەو هێرشانە دەکەن کە دەکرێنە سەر بەرژەوەندییەکانیان لە عێراق.   جۆن کێربی ئاماژەشی بەوەکرد، وێڕای ئەو هێرشانەی دەکرێتە سەر هێزەکانیان، ئەوان نایانەوێت ئەرکی راهێنان و مەشقپێکردنی هێزە عێراقیەکان بەجێبهێڵن چونکە مەترسی گەورەتر لەوە هەیە، کە ئەویش سەرهەڵدانەوەی داعشە.   کێربی دەڵێت، ئەمریکا دەیەوێت لەڕێگەی بەرزکردنەوەی توانای هێزە عێراقییەکانەوە رێگری لە بەهێزبوونەوەی داعش بکات.