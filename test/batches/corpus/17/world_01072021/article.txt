ئەم شەپۆلەی گەرما هەرێمی بریتش کۆلۆمبیای گرتووەتەوە لە رۆژئاوای کەنەدا. لەوێ رووبارێک هەیە، پێشتر ئەوەی لە رووبارەکەدا مەلەی کردبا، بە سەرکێش دادەنرا، بەڵام ئێستا بەرزبوونەوە تاقەتپڕووکێنەکەی پلەی گەرما، دانیشتووانی ئەم ناوچەیەی کەنەدای ناچارکردووە لەم ناوچەیە لەنێو ئاوی رووبارەکەدا مەلە بکەن.  ئییان ویدجری، دانیشتووی ڤانکوڤەر دەڵێت "خودایە، گەرماکە زۆر زۆرە خەریکە مێشکمان دەتەقێت، بۆ یەکەمجار پلەی گەرمای کەنەدا وەک ئیسپانیای ئەوروپای لێهاتووە".  شەپۆلەکە رۆژی هەینی دەستیپێکرد، سەرەتا ٤٠ پلەی سیلیزی بوو، بەڵام رۆژی سێشەممە گەیشتە نزیکەی ٥٠ پلە.  بۆ وڵاتێکی وەک کەنەدا کە ٤٠ ساڵ لەمەوبەر بەرزترین پلەی گەرمای لە مانگی تەممووزدا ٢٨ پلە بووە، گەرمایەکی لەمجۆرە بۆ زۆربەی کەنەدییەکان پڕووکێنەرە.  تاوەکو ئێستا زیاتر لە ٢٣٠ کەس لە کەنەدا گیانیان لەدەستداوە و بەرپرسانی تەندروستی هۆکاری سەرەکی مردنیان بۆ بەرزبوونەوەی پلەی گەرما گەڕاندووەتەوە.  وەزیری یەکەمی ویلایەتەکە هەوڵی چارەسەرکردنی قەیرانەکە دەدات.  جۆن هۆرگان، وەزیری یەکەمی بریتیش کۆلۆمبیا دەڵێت "ئێمە هەوڵماندا بە هاوئاهەنگی لەگەڵ ئەو شارانەی کەنەدا کە رووبەڕووی شەپۆلێکی بەهێزی گەرما بوونەتەوە چارەسەری ئەو کێشەیە بکەین و ناوەندی فێنککراومان بۆ خەڵک ئامادەکردووە. لێرە دوو شت دەڵێم، یەکەم ئەم شەپۆلە گەرمایە دەبێتە هۆی کەوتنەوەی ئاگری دارستانەکان، دووەم ئەو راستییەش دەسەلمێنیت کە گۆڕانی کەشوهەوا راستە و خەیاڵ نییە وەک هەندێ کەس دەڵێن".  نەتەوە یەکگرتووەکان وەک هەڕەشە تەماشای رووداوە سرووشتییەکە دەکات و نیگەرانە.  کلێر نولیس، گوتەبێژی رێکخراوی جیهانی کەشوهەوا دەڵێت "شەپۆلێکی بەهێزی گەرما ناوچەکانی باکووری رۆژئاوای ئەمریکا و رۆژئاوای کەنەدای گرتووەتەوە کە بە ناوچەی سارد ناسراون. ئەمە زەنگێكی مەترسییە بۆ گۆڕانی کەشوهەوا".  شارەزایانی کەشوهەوا بەرزبوونەوەی پلەی گەرما بۆ زۆری پەستانی هەوا دەگێڕننەوە کە جگە لە کەنەدا، رۆژئاوا و باکووری رۆژئاوای ئەمریکاشی گرتووەتەوە و لەوێش زیاتر لە ١٠ کەس گیانیان لەدەستداوە و بەشێك لە دارستانە سەوزە بەناوبانگەکانی سووتاندووە.