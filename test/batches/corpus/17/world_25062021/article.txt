ئاژانسی هەواڵی ئەسۆشیەتد پرێس لە زاری چەند بەرپرسێكی ئەمریکی بڵاوی کردووەتەوە، کە لە دوای ١١ی سێپتەمبەری ئەمساڵیشەوە کە دوایین وادەی کشانەوەی هێزەکانی ئەمریکایە،  ٦٥٠ سەرباز لەو وڵاتە دەمێننەوە، کە ئەرکی سەرەکییان دابینکردنی ئاسایش دەبێت بۆ دیپلۆماتکارە ئەمریکییەکان.  جگە لە مانەوەی ئەو ٦٥٠ سەربازەش، چەند سەربازێکی دیکەش تاوەکو مانگی سێپتێمبەر لە نزیک فڕۆکەخانەی کابوڵ دەبن، کە هاوکاریی هێزەکانی سەر بە تورکیا دەکەن لەناو ئەفغانستاندا، کە ئەوانیش ئەرکیان پاراستنی ئاسایشی فڕۆکەخانەی کابوڵ دەبێت.   ئەو بەرپرسە ئەمریکییانە ناویان ئاشکرا نەکراوە، ئاماژەیان بەوەش کردووە هەرچەندە پاراستنی فڕۆکەخانەی حەمید کارزای لە کابوڵ بۆ ئەمریکا گرنگە، بەڵام هێشتا هیچ بڕیارێک سەبارەت بە هێشتنەوەی سەربازی ئەمریکی لە نزیک ئەو فڕۆکەخانەیە نەدراوە و ئیدارەی بایدن بڕیارەکە بە قورس دەزانێت.  هەر سەبارەت بە پرۆسەی کشانەوەی هێزەکانی ئەمریکا و چۆنێتی هاوکاریکردنی ئەو وڵاتە دوای کشانەوە، ئەمڕۆ هەینی، ئەشرەف غەنی، سەرۆکی ئەفغانستان لە واشنتن لەگەڵ جۆ بایدن سەرۆکی ئەمریکا کۆدەبێتەوە. دواتریش غەنی و شاندێکی ئەفغانی لەگەڵ لۆید ئۆستن وەزیری بەرگری ئەمریکا سەبارەت بە هەمان پرس قسە دەکەن.