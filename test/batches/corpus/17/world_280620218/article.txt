سەردانی پادشا فیلیپ بۆ کردنەوەی پێشەنگەیەکی تەکنەلۆژیا لە بارسێلۆنا لەکاتێکدایە، خەریکە لاپەڕەیەکی نوێ لە پەیوەندییەکانی نێوان ئیسپانیا و کەتەلۆنیا دەکرێتەوە، ئەمەش دوای ئەوەی هەفتەی رابردوو حکومەتی مەدرید ٩ سەرکردەی سەربەخۆییخوازی کەتەلۆنیی لە زیندان ئازادکرد.  بەڵام نە ئەم بڕیارە و نە هیچ هەڵوێستێکی حکومەتی ئیسپانیا کەتەلۆنییەکانی لە ویستی سەربەخۆیی ساردنەکردووەتەوە.  خوان، دانیشتووی بارسێلۆنا دەڵێت "نەخێر، ئەو لێخۆشبوونانە بۆ بەرقەرارکردنی ئاشتی نین. ئەمانە بڕیاری لێخۆشبوونیان واژۆکرد، چونکە بژارەی دیکەیان نەبوو، لە نیازپاکییان نەبوو".  فلۆرێنسیا سالگوێرۆ، رۆژنامەنووس دەڵێت "کەتەلۆنیا پێشوازی لە شا ناکات، سەرەڕای لێخۆشبوونەکانی ئەو هەفتەیەی لە ٩ سەرکردەی سەربەخۆییخوازی زیندانیکراو".  ئیسپانیا لە ٩ سەرکردەی کەتەلۆنی خۆشبوو، گوایە لە خەباتی سەربەخۆیی پاشگەزبوونەتەوە، بەڵام سەرکردەکان هەر لە زیندانەکانی سانت جوان دێ ڤیلاتۆرادا هاتنە دەرەوە، گوتیان "حکومەتی ئیسپانیا ئێمەی بێدەنگ نەکردووە و لە هەوڵەکانمان بۆ سەربەخۆیی کەتەلۆنیا بەردەوامین".  لە ١ی ئۆکتۆبەری ٢٠١٧ دا ٩٢ % ی کەتەلۆنییەکان لە گشتپرسییەکی مێژووییدا دەنگیان بۆ سەربەخۆیی هەرێمەکەیان دا.  جۆردی سانشێز، سەرۆکی پێشووی پەرلەمانی کەتەلۆنیا رایگەیاند "بۆ هەموو ژن و پیاوان کە لە ١ی ئۆکتۆبەر دەنگیاندا و متمانەیان بەوە کرد کە ئەو وڵاتە لەسەر شێوەی دەوڵەتێکی کۆماری سەربەخۆیی بەدەستدێنێت، ئەو کارە دەکەین. بەیەکەوە دەیکەین، زۆر بە باشی ئەم کارە دەکەین و سەردەکەوین".  حکومەتی ئیسپانیا بە رووکەش لە هەوڵی ئاساییکردنەوەی پەیوەندییەکانیەتی لەگەڵ حکومەتی کەتەلۆنیا و ژێربەژێریش دەیەوێت هزری سەربەخۆیی لە مێشکی سەرکردەکانی کەتەلۆنیا بباتە دەرەوە.  سبەی بۆ یەکەمجار پێرێ ئاراگۆنێز، سەرۆکی کەتەلۆنیا کە ئێستاش پشتگیری لە سەربەخۆیی هەرێمەکەی دەکات، لەگەڵ پێدرۆ سانچێز، سەرۆکوەزیرانی ئیسپانیا لە مەدرید کۆدەبێتەوە.  کۆبوونەوەی نێوان هەردوو سەرکردەکە یەک هەفتە دوای بڕیارێکی حکومەتی ئیسپانیا دێت کە وەکو نیشاندانی نیازپاکی بۆ ئاساییبوونەوەی پەیوەندیی نێوان مەدرید و بارسێلۆنا لە ٩ سەرکردەی زیندانیکراوی کەتەلۆنی خۆشبوو کە حکومەتی ئیسپانیا لەسەر هەوڵی جیاکردنەوەی کەتەلۆنیا لە ئیسپانیا دەستگیری کردبوون.