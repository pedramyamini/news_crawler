بە بڕیارێكی جێبەجێکاری کە جۆ بایدن، سەرۆکی ئەمریکا واژۆی لەسەرکرد، ژمارەی ئەو پەنابەرانەی کە ساڵانە ئەمریکا وەریاندەگرێت ١٥ هەزار کەس دەبێت، بەڵام پڕۆسەی وەرگرتنی پەنابەرەکان و نیشتەجێکردنیان لە ویلایەتە جیاوازەکاندا خێرادەکرێت.    لە ٤١ ساڵەی تەمەنی پڕۆگرامی وەرگرتنی پەنابەراندا لە ئەمریکا ئەمە دووەم جارە لە مێژووی ئەو وڵاتەدا ژمارەی وەرگرتنی ساڵانەی پەنابەران لەو ئاستە کەمەدا دیاری بکرێت.  دوای دەستبەکاربوونی وەک سەرۆکی ئەمریکا لە ٢٠ی کانوونی دووەمی ٢٠٢١ دا، جۆ بایدن بەڵێنیدا ژمارەی وەرگرتنی پەنابەران لە ١٥ هەزار کەسەوە بۆ ٦٢ هەزار کەس بەرزبکاتەوە، بەڵام چوونی ژمارەیەکی زۆر کۆچبەر بۆ نێو ئەو وڵاتە لە ماوەی ئەم چەند مانگەی رابردوودا بووە بابەتێکی سەرەکی میدیای ئەو وڵاتە و بەو جۆرەش گوشارێکی گەورە لەسەر ئیدارەی بایدن دروستبوو.   جێن ساکی، گوتەبێژی کۆشکی سپیش بە دووری زانی تاوەکو کۆتایی ساڵی دارایی ٢٠٢١ی ئەمریکا کە لە مانگی ١٠ی هەموو ساڵێکدا دەستپێدەکات هیچ گۆڕانکارییەک بەسەر ئەو بڕیارەی بایدندا بێت.   بەگوێرەی راپۆرتی ساڵی ٢٠٢٠ی "سەرژمێریی دانیشتووان"ی ئەمریکا، ٨٥ ملیۆن و ٧٠٠ هەزار پەنابەر و منداڵیان کە لە ئەمریکا لەدایکبوون، لەو وڵاتە دەژین و ئەوەش ٢٦ % ی دانیشتووانی ویلایەتە یەکگرتووەکان پێکدەهێنێت.