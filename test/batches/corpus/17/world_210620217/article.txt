ژان ئەسێلبۆرن، وەزیری دەرەوەی لەکسمبۆرگ رایگەیاند "عێراق لەبەردەم هەڵبژاردندایە، یەکێتیی ئەوروپا دەیەوێت هاوکاربێت و بانگهێشتکراون. دەمانەوێت چاودێریی هەڵبژاردنەکان بکەین، چونکە باش دەزانین کە چەند چارەنووسسازە. خۆم چەند ساڵ لەمەوبەر لە کۆنفرانسێکدا بەشداربووم لە کوێت سەبارەت بە تیرۆر لە عێراق، ئەوکات ئێمە وامانزانی کە چارەسەری کێشەکان رێگەی دروستیان گرتووە. نەخێر هەڵە بووین، ئەو کێشەیە لە عێراق هەیە و لە سووریاش هەیە، بۆیە گرنگە کە کۆمەڵگەی نێودەوڵەتی پشتیوانیی عێراق بکات تاوەکو عێراق ببێتە خاوەنی حکومەتێکی رەوا و وڵاتێکی سەقامگیر".  پێگەی تایبەتی عێراق و چاوەڕوانیی کۆمەڵگەی نێودەوڵەتی لەو وڵاتە دیموکراسیە تازە بونیادنراوە، وایکردووە یەکێتیی ئەوروپا بەگشتی و ئەڵمانیا بەتایبەتی بیانەوێت زیاتر لە جاران چاویان لەسەر عێراق بێت، وەزیری دەرەوەی ئەڵمانیا لەگەڵ هاوتا عێراقییە کوردەکەی بە وردی باسی لە هاوکاریی ئەڵمانیا بۆ عێراق کردووە.  هایکۆ ماس، وەزیری دەرەوەی ئەڵمانیا رایگەیاند "هەڵبژاردنەکان بۆ عێراق زۆر گرنگە، سەرۆکوەزیرانی عێراق ئامانجی گەورەی هەیە بە ریفۆرمی کاخەزی سپی. سەرۆکوەزیران بەو ریفۆرمە باشترین رێگەی هەڵبژاردووە، بەڵام بۆ حکومەتی ئێستا و داهاتووی عێراق، ئەم هەڵبژاردنە زۆر بڕیاردەرە، گرنگە کە لەسەر ئاستی نێودەوڵەتی بەڕێوەبچێت. یەکێتیی ئەوروپا ئامادەیە شاندی چاودێر بنێرێتە عێراق، ئەڵمانیاش ئامادەیە بەشداربێت. ئێمە دەمانەوێت پشتگیریی حکومەتی ئێستا و داهاتوو لەو ریفۆرمەدا بکەین، عێراق بۆ سەقامگیریی هەموو ناوچەکە گرنگە، عێراق سیاسەتێکی زۆر گرنگ و باشی ناوچەکەی هەیە، تەنانەت رۆڵی گێڕا لە نێوەندگیری لەنێوان ئێران و سعودیە، هەروەها لەگەڵ وڵاتانی دیکە".  یەکێتیی ئەوروپا بەگشتی و وڵاتانی کارای ئەو یەکێتییە وەکو ئەڵمانیا و فەرەنسا، لەدوای رووخاندنی رژێمی بەعسەوە، چالاکانە لە عێراق بەشدارن.  د. فوئاد حوسێن، وەزیری دەرەوەی عێراق دەڵێت "ئەم پرۆسەی هەڵبژاردن بە باشی بڕواتەڕێوە، لەدوای هەڵبژاردن ئەوروپا زیاتر دێنەپێشەوە لە عێراق، چونکە ئەوان دەبینن سەقامگیریی عێراق، سەقامگیریی ناوچەکەیە، پەیوەندیی ئاسایشی عێراق بە ئەوروپاوە روونە".  لە ساڵی ٢٠١٢ وە رێککەوتنێکی هاوپەیمانی هەیە بۆ هاوکاریی عێراق لە بواری سیاسی، مرۆیی، پەروەردەیی و بازرگانی، لە ساڵی ٢٠١٤ وە تاوەکو ساڵی ٢٠٢٠ کۆمیسیۆنی یەکێتیی ئەوروپا بڕی ٧٥ ملیۆن یۆرۆی بۆ عێراق تەرخانکرد، لە ساڵی ٢٠١٨ وە یەکێتیی ئەوروپا ستراتیژی تایبەتی بە عێراق هەیە، کە تێیدا پرۆژەی شەڕی تیرۆر و ئاوەدانکردنەوەی ناوچە وێرانبووەکان و هاوکاریی ئاوارەکان لەخۆدەگرێت.  هەروەها، هەر لە کۆمیسیۆنی یەکێتیی ئەوروپا ٤٦٩ ملیۆن یۆرۆ بۆ هاوکاریی ئاوارەکانی ناوخۆی عێراق و سووریا تەرخانکرا.