مێرۆن مێزگێب، کچێکی دانیشتووی تیگرەی لە کاتی ناونووسین بۆ وەرگرتنی چەک دەڵێت، "من هاتوومەتە ئێرە، چونکە بینیم کچانی وەکو من دەستدرێژییان دەکرێتە سەر. دەمویست لە سەرەتاوە بەشداریی شەڕەکە بکەم، بەڵام پێیان گوتم تەمەنت زۆر بچووکە. ئێستا لەگەڵ هاوخەباتەکانم هاتوومەتە ئێرە بۆ ئەوەی بە گوێرەی توانا لەگەڵیان شەڕی دووژمن بکەم. "  ناونووسکردنی ئەو خەڵکە لە کاتێکدایە، حکومەتی ئەسیوپیا ٢٨ی مانگی رابردوو ئاگربەستی راگەیاند و دەستی بە کشانەوەی هێزەکانی لە هەندێ ناوچەی تیگرەی کرد.  رۆژی ٤ی ئەم مانگەش "بەرەی رزگاریخوازی گەلی تیگرەی" رایگەیاند، بە مەرجی کشانەوەی تەواوەتیی هێزەکانی ئەسیوپیا و هێزە یارمەتیدەرکانی، گەڕانەوەی دەسەڵاتی حکومەتی هەرێمی تیگرەی و دابینکردنی یارمەتیی مرۆیی بۆ خەڵکی هەرێمەکە بە ئاگربەستەکە رازی دەبن.   دێبرێتشن گابریمیشێل، سەرۆکی هەرێمی تیگرەی دەڵێت، "ئەگەر ئەوان لە تیگرەی بمێننەوە، شەڕەکە تەنیا لە نێو سنووری تیگرەیدا نامێنێتەوە؛ یان دەبێت بکشێنەوە، یانیش ئەوەتا ئێمە شەڕدەکەین و دوایان دەکەوین، چونکە ئێمە لە سنوور ناوەستین. ئێمە هەوڵدەدەین هێندەی پێمان بکرێت زیانی گەورەیان پێبگەیێنین، چونکە پێویستمان بە جۆرێک لە گەرەنتی هەیە کە ئەوان دووبارە ناگەڕێنەوە. "  دوای کشانەوەی بەشێک لە هێزەکانی ئەسیوپیا و چەکدارانی ئەریتریای دراوسێ، رەوشی ئەمنیی هەرێمی تیگرەی باشتر بووە.   حکومەتی ناوەندیی ئەسیوپیا لەلایەن کۆمەڵگەی نێودەوڵەتییەوە گوشاری خراوەتە سەر بۆئەوەی گەمارۆی سەر تیگرەی هەڵبگرێت.  ئەمریکا دەڵێت، نزیکەی ٩٠٠ هەزار کەس لە تیگرەی تووشی قاتوقڕی بوونەتەوە و رێکخراوە مرۆییەکانیش دەڵێن، سووتەمەنی و پێداویستییەکانی دیکە روو لە نەمان دەکەن.