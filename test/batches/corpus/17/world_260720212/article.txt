لەم دانوستاندنە ستراتیژییەدا لە کۆشکی سپی باس لە چەند پرسێکی سەرەکی دەکرێت، لەوانەش داهاتووی سەربازانی ئەمریکا لە عێراق، هێرشی گرووپەکانی نزیک لە ئێران و مەترسیی سەرهەڵدانەوەی داعش.  سەبارەت بە پرسی سەربازانی ئەمریکا لە عێراق، کازمی دەڵێت، خشتەی کشانەوەی هێزەکان بەپێی خواستی عێراق دەبێت. مستەفا کازمی، سەرۆکوەزیرانی عێراق دەڵێت: "حکومەت روانگەیەکی تایبەتی هەیە و بەدوای بەرژەوەندیی عێراقدا دەگەڕێت، خشتەی کشانەوەش بەگوێرەی پێویستییەکانی عێراق دەبێت. بێگومان شەڕی دژی داعش و ئامادەیی هێزەکانمان پێویستیان بە خشتەیەکی تایبەت بۆ كشانەوە هەیە، ئەمەش پەیوەندیی بە دانوستاندنەکانەوە هەیە کە لە واشنتن بەڕێوەدەچن".   جگە لە پرسە ئەمنییەکان، دانوستاندنی ستراتیژی چەند بوارێکی دیکە لەخۆ دەگرێت، لەوانە هاریکاریی ئابووری و بازرگانی و پشتیوانییە سیاسییەکانی ئەمریکا بۆ عێراق؛ هەر لەو چوارچێوەیەشدا ئەمریکا پاڵپشتیی گەورەی یونامی دەکات بۆ چاودێریکردنی پڕۆسەکە.   فوئاد حوسێن، وەزیری دەرەوەی عێراقیش لە واشنتنەوە باسی لەوە کرد، لە بوارەکانی وزە، بازرگانی و ئەمنی و سەربازیدا هاوئاهەنگییەکانی ئەمریکا و عێراق بەردەوام دەبن.  فوئاد حوسێن گوتی: "بناخەی ئەم دیالۆگە لەسەر چەند بنەمایەک دەبن کە باسمان کردوون، ئەوانەش، ئۆپەراسیۆنی هاوبەش، رێزگرتنی هاوبەش و هاریکارکردن لە بواری سەربازیی و ئەمنی، ئابووری و بازرگانیدا".  هێشتا ئەمریکا زانیاریی لەبارەی کشانەوەی سەربازانی لە عێراق نییە، هەرچەندە کازمی دەڵێت "پێویستمان بە هێزی شەڕکەری بیانی لە عێراق نییە، بەڵام بە فەرمی خواستی حکومەتی بۆ کشانەوەی تەواوی سەربازە ئەمریکییەکان لە عێراق رانەگەیاندووە کە ژمارەیان نزیکەی ٢٥٠٠ سەربازە".  دانوستاندنی ستراتیژیی نێوان ئەمریکا و عێراق   شاندی عێراق بە سەرۆکایەتیی د. فوئاد حوسێن، وەزیری دەرەوەی وڵات و شاندی حکومەتی ئەمریکا بە سەرۆکایەتیی ئەنتۆنی بلینکن، وەزیری دەرەوەی ئەمریکا سەرۆکایەتیی "لیژنەی هاوئاهەنگیی باڵا" دەکەن، ئەوەش لەسەر بنچینەی رێککەوتنی ستراتیژیی ساڵی ٢٠٠٨ی نێوان هەردوو وڵات.   شاندەکانی ئەمریکا و عێراق باس لە پەیوەندییە دوو قۆڵییەکانی نێوانیان، بابەتی ئەمنی و رووبەڕووبوونەوەی تیرۆریزم، ئابووری، وزە و ژینگە، پرسە سیاسییەکان و پەیوەندییە کولتوورییەکان دەکەن. شاندەکەی عێراق نوێنەری حکومەتی هەرێمی کوردستانیشی تێدایە.  لە بواری ئەمنی و رووبەڕووبوونەوەی تیرۆردا، هەردوولا ویستی خۆیان دووپات دەکەنەوە بۆ هاوئاهەنگی و پێکەوە کارکردنی نێوانیان. عێراق دەڵێت توانای هێزە ئەمنییەکانی زیادبووە و ئەرکی هێزەکانی ئەمریکا و هاوپەیمانیی نێودەوڵەتی گۆڕدراوە بۆ راهێنان و راوێژکاری.   ئەمریکا نزیکەی ٢٥٠٠ سەربازی لە عێراق و هەرێمی کوردستان هەیە و بەشێکی دیالۆگی ستراتیژیش پەیوەندی بە چارەنووسی ئەو سەربازانەوە لە عێراق هەیە.   فوئاد حوسێن، وەزیری دەرەوەی عێراق دەڵێت، وڵاتەکەی پێویستی بە سەربازی زیاتری ئەمریکی نییە، بەڵکو ئەوەی پێویستیەتی بریتییە لە راهێنانکردن بە هێزە عێراقییەکان لەلایەن سوپای ئەمریکاوە و هاوئاهەنگی هەردوولا لە بواری هەواڵگرییەوە بۆ ئەوەی رێگە لە بەهێزبوونەوەی داعش بگرن.   بەرپرسێکی ئەمریکیش بە میدیای وڵاتەکەی راگەیاندووە، ئیدارەی بایدن دەیەوێت رۆڵی بەشێکی هێزەکانی لە عێراق دابڕێژێتەوە، نەوەک ئەوەی سەربازەکانی بکشێنێتەوە و ژمارەیان کەمبکاتەوە. ئەو بەرپرسە ئەمریکییە دەڵێت، رێکخستنەوەی ئەرکی هێزەکان بە مانای کەمکردنەوەی ژمارەیان نایەت.  بواری ئابووری یەکێکە لەو بابەتانەی لەسەری دەوەستن. هەردوو وڵات مەبەستیانە پێکەوە کاربکەن، بەڵام ئەمریکا داوا دەکات عێراق پابەندبوونی خۆی دووپاتبکاتەوە بۆ ئەنجامدانی چاکسازی تاوەکو بتوانێت ئابوورییەکەی فرە سەرچاوە بکات، ژینگەی وەبەرهێنان باشتر بکات و یارمەتیدەربێت بۆ ئەوەی بایەخی زیاتر بە کەرتی تایبەت بدرێت.  ئەمریکا دەڵێت، کۆمپانیا ئەمریکییەکان دەتوانن لەم فرەجۆرکردنەی سەرچاوەکانی ئابووریی عێراقدا یارمەتیدەربن، ئەوەش بە وەبەرهێنان لەو پرۆژانەی کە دەتوانن دەرفەتی کار بڕەخسێنن، کەرتی گشتی باشتر بکەن و یارمەتیدەربن بۆ ئەوەی سەرچاوەکانی وزەی وڵات بەرەو پێشەوە ببەن.  قسەکردن لە بواری کۆرۆنادا بابەتێکی دیکەیە کە قسەی لەسەر دەکەن. حکومەتی ئەمریکا یارمەتیی ئابووری پێشکێش دەکات بۆ ئەوەی پێداویستیی پزیشکی بۆ تاقیگە گشتییەکانی عێراق دابینبکرێن. ویلایەتە یەکگرتووەکانی ئەمریکا ٥٠٠ هەزار قورچکە ڤاکسینی جۆری فایزەر - بایۆنتێک دەبەخشێتە عێراق لە رێگەی دەستپێشخەری کۆڤاکسەوە.  ویلایەتە یەکگرتووەکانی ئەمریکا پاڵپشتی خۆی دووپاتدەکاتەوە بۆ هەوڵەکانی عێراق بۆ چاکسازیکردن لە کەرتی کارەبا، بۆ ئەوەی هاووڵاتییان کارەبای هەرزانتر و باشتریان هەبێت و کەمتریش رووبەڕووی بڕانی کارەبا ببنەوە. هەردوولا جەخت لە هەنگاوەکانی عێراق بۆ فرەجۆرکردنی سەرچاوەی وزەی عێراق دەکەنەوە، لەوانەش هەبوونی پەیوەندییەکی باشتری ئەو بوارە لەنێوان عێراق و ئوردن و وڵاتانی ئەندام لە ئەنجوومەنی هاریکاریی کەنداو.  شاندەکانی ئەمریکا و عێراق باس لە بابەتی کەشوهەوا دەکەن و چاوەڕێ دەکرێت ویستی خۆیان دووپات بکەنەوە بۆ بایەخدان بە وزەی خاوێن و رووبەڕووبوونەوەی گۆڕانی کەشوهەوا، ئەوەش لەڕێگەی جێبەجێکردنی پرۆژەکانی تایبەت بە وزەی خاوێن.   باشترکردنی سەرچاوەی وزەی کارەبا لەڕێگەی پشتبەستن بە وزەی خۆر و میکانیزمە هاوشێوەکانی دیکە سەرنجی لەسەرە. هەردوولا باس لە هاوئاهەنگی لەگەڵ ئاژانسە زانستییەکانی ئەمریکا دەکەن بۆ ئەوەی بتوانن سەرچاوە ژینگەیی و سرووشتییەکانی عێراق بپارێزن. ویلایەتە یەکگرتووەکانی ئەمریکا پێشوازی لەو پێشکەوتنە دەکات لەنێوان حکومەتی فیدراڵیی عێراق و حکومەتی هەرێمی کوردستان بەدەستهاتووە لە گەیشتن بە رێککەوتن لە بوارەکانی بودجە، وزە و پرسە ستراتیژییەکانی دیکەدا.  ویلایەتە یەکگرتووەکانی ئەمریکا دەڵێت، رێز لە سەروەری و یەکپارچەیی عێراق و ئازادیی رادەربڕین وەکو ئەوەی لە دەستووری عێراقدا گەرەنتی کراوە، دەگرێت. هەردوولا باس لەوە دەکەن کە چۆن ویلایەتە یەکگرتووەکان دەتوانێت یارمەتیی حکومەتی عێراق بدات بۆ پاراستنی خۆپێشاندانی ئاشتییانە و چالاکڤانانی کۆمەڵگەی مەدەنی.   عێراق پێشوازیی لە پاڵپشتیی ئەمریکا بۆ هەڵبژاردنی داهاتووی پەرلەمانی عێراق دەکات، ئەوەش لەڕێگەی نوێنەرایەتیی نەتەوە یەکگرتووەکانەوە لە عێراق. ئەمریکا ٩.٧ ملیۆن دۆلاری پێشکێشی شاندی نێردەی نەتەوەیەکگرتووەکان بۆ هاوکاریکردنی عێراق - یونامی کردووە، ئەوەش بەمەبەستی هاوکاریکردنی لەبواری بەڕێوەچوونی هەڵبژاردن. ئەمریکا پلانێکی خستوەتەڕوو بۆ ئەوەی ٥.٢ ملیۆن دۆلاری دیکە بداتە تیمەکەی سەر بە یونامی و بۆ ئەو مەبەستەش لەگەڵ کۆنگرێس لە گفتوگۆدایە.    هەروەها ویلایەتە یەکگرتووەکانی ئەمریکا ویستی خۆی بۆ پاڵپشتیکردن لە عێراق لە دۆزینەوەی چارەسەرێکی ماوەدرێژ بۆ ئاوارەکان دووپات دەکاتەوە. ئەمریکا ١٥٥ ملیۆن دۆلار وەک هاوکاریی مرۆیی پێشکێش دەکات بۆ دابینکردنی شوێنی مانەوە، چاودێریی تەندروستی و خۆراک، خزمەتگوزاریی پاککردنەوە لە هەموو ناوچە جیاجیاکانی عێراق. بەو پارەیە هاوکاریی ئاوارە عێراقییەکان دەکرێت بۆ ئەوەی بەڵگەنامەی شارستانی دەربهێنن و خزمەتگوزاریی یاسایی فەراهەم بکرێت و چاودێریی تەندروستی و زیاکردنی هەوڵەکانی خوێندن و هەلی کار زیاتر بکرێن.   ئەمریکا ستایشی حکومەتی عێراق دەکات لە پەسندکردنی یاسای رزگاربووانی ژنانی ئێزدی؛ هەردوو شاندیش رێککەوتوون لەسەر ئەوەی کە پێویستە یاساکە جێبەجێبکرێت و پشتیوانیی لە "بەڕێوەبەرایەتیی کاروباری رزگاربووانی نوێ" لە وەزارەتی کار و کاروباری کۆمەڵایەتی بکەن، ئەوەش بە مەبەستی ئاسانکاریکردن لە پێشکێشکردنی خزمەتگوزاریی و قەرەبووکردنەوەی رزگاربووانی کوردی ئێزدی دەستی داعش. حکومەتی عێراق پابەندە بە دەرکردنی یاسای دادگای باڵا بۆ بەهێزکردنی دادپەوەری بۆ رزگابووانی دەستی داعش.   هەردوولا باس لە خوێندنی باڵا، زانست و کولتوور دەکەن و ئاماژە بەوە دەکەن کە دەیانەوێت پێکەوە کار بکەن بۆ یارمەتیدانی پلانی عێراق بۆ چاکسازیکردن لە خوێندنی باڵا و بەهێزکردنی هاوبەشی نێوان زانکۆکانی عێراق و ئەمریکا.