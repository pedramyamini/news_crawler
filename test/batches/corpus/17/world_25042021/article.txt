لە بیڤەرلی هیڵس لە کالیفۆرنیا، ئەرمەنییەکان چوونە سەر شەقام و ئاڵای وڵاتەکەیان و ئەمریکایان بەرزکردەوە، ئاهەنگ و کەیف و خۆشیان گێڕا. هەروەها لە مۆنتیبیلۆش لە کالیفۆرنیا کەسایەتییە ئایینییەکان یادی ١٠٦ ساڵەی کۆمەڵکوژیی ئەرمەنییەکانیان کردەوە.  پرۆسەی کۆمەڵکوژیی ئەرمەنەکان لەسەر دەستی ئیمپراتۆرییەتی عوسمانی لە ساڵی ١٩١٥ دەستی پێکرد، لەماوەی چەند ساڵێکدا نزیکەی ملیۆنێک و نیو ئەرمەنی کۆمەڵکوژکران.  نیو ملیۆن ئەرمەنی لە ئەمریکا دەژین، زیاتر لە ٧٠ ساڵە سەرقاڵی لۆبی کردنن بۆ ئەوەی قەناعەت بە ئیدارە یەک بەدوای یەکەکانی ئەمریکا بێنن دان بە جینۆسایدی ئەرمەنەکان بنێن.  هەندێک ئەرمەنی قسەیان بۆ میدیاکان کرد، خۆشحاڵیان دەربڕی کە خۆیان و منداڵیان ئەم رۆژەیان بینی، دەڵێن بە درێژایی تەمەنمان شەڕمان بۆ ئەم رۆژەکردووە، لە داهاتوودا نەوەکانمان پێویست ناکات هەوڵی بۆ بدەن.  شەوی رابردوو جۆ بایدن لە راگەیەندراوێکدا بەفەرمیی کۆمەڵکوژیی ئەرمەنەکانی بە جینۆساید ناساند، ئەم بڕیارە کاردانەوەی تووندی تورکیای لێکەوتەوە.  لەسەر بەجینۆسایدناسانی کۆمەڵکوژیی ئەرمەنەکان، وەزارەتی دەرەوەی تورکیا باڵیۆزی ئەمریکا لە ئەنقەرە بانگدەکات، لە راگەیێندراوێکدا دەڵێت، ناڕەزایی تووندی خۆیان پێ گەیاندووە.  سێدات ئۆنال، جێگری وەزیری دەرەوەی تورکیا بە باڵیۆزی ئەمریکای گوتووە کە راگەیێندراوەکەی بایدن بۆ بە جینۆسایدناساندنی کۆمەڵکوژیی ئەرمەنەکان هیچ بنەمایەکی یاسایی نییە و ئەنقەرە رەتیدەکاتەوە و، جێگەی قبوڵکردن نییە، بەتووندترین شێوەش سەرکۆنەی دەکات.   مەولوود چاوشئۆغلو، وەزیری دەرەوەی تورکیا بە میدیاکانی وڵاتەکەی گوت ئەو بڕیارەی ئەمریکا زیان بە پەیوەندییەکانی نێوان ئەنقەرە و واشنتن دەگەیێنێت.