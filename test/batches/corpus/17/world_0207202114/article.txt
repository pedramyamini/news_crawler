کشانەوەی هاوپەیمانان لە کاتێکدایە کە تاڵیبان پێچەوانەی رێککەوتنی ئاشتی ئەفغانستان هێرشەکانی فراوانتر کردووە و نزیکەی ٥٠ قەزای لە ماوەی رابردوو کۆنترۆڵکردووە. نەتەوە یەکگرتووەکان هۆشداری دەدات لە دۆخی ئەفغانستان دوای کشانەوەی هێزە بیانییەکان و پێیوایە کە سیناریۆی خراپ چاوەڕێی ئەفغانستان دەکات.   ئەمریکا و هاوپەیمانەکانی لە دوای هێرشەکانی یازدەی ئەیلوولی ٢٠٠١ی نیۆیۆرک هێرشیانکردە سەر حکومەتی تاڵیبان لە ئەفغانستان.   ئیتاڵیا ٩٠٠ سەرباز، ١٤٨ بارهەڵگری سەربازی و ٨ فڕۆکەی جەنگی لە چوارچێوەی کارەکانی ناتۆ لە ئەفغانستان جێگیرکردبوون.   لە ماوەی ٢٠ ساڵی رابردوودا، ٥٣ سەربازی ئیتالیا لە ئەفغانستان کوژراون و ٧٣٢ی دیکەش برینداربوون.   بەڵام رۆژی ٣٠ - ٦ - ٢٠٢١ هەموو هێزەکانی کشاندەوە و بنکە سەربازییەکانی رادەستی هێزە ئەمنیەکانی ئەفغانستان کردەوە. سەبوور غانە، پارێزگاری هیراتی ئەفغانستان دەڵێت، "چیدیکە هێزە بیانییەکان لێرە نین. هێزە ئەمنییەکانی ئەفغانستان توانای زامنکردنی سەقامگیرییان هەیە. لێرە لە ناوچەی رۆژئاوا، بە تایبەتیش لە هیرات، هێزە ئەمنیەکانی ئەفغانستان هەموو ئەرکەکانی لەئەستۆ گرتووە و جمووجوڵەکانی تاڵیبانیان وەستاندووە. "  ئەمریکا و وڵاتانی دیکەی هاوپەیمانیی ناتۆ مانگی نیسان بڕیاریاندا ئەو ٩ هەزار و ٦٠٠ سەربازەی لە ئەفغانستانن، تا ١١ی ئەیلوول بکشێننەوە.   تاوەکو نێوەڕاستی ئەم مانگە، لە کۆی ٤ هەزار سەربازی ئەمریکی، تەنیا ٦٥٠ یان بۆ پاراستنی باڵیۆزخانەی ئەمریکا و فڕۆکەخانەی کابوول لە ئەفغانستان دەمێننەوە.   کشانەوەکە لە یەکی ئایارەوە دەستیپێکردووە، لەو کاتەوە هێرشەکانی بزووتنەوەی تاڵیبانیش زیادیانکردووە. نەتەوە یەکگرتووەکان ئاماژە بەوە دەکات، لەو کاتەوە تاڵیبان زیاتر لە ٥٠ شار و شارۆچکەی کۆنتڕۆڵکردووە. نەتەوە یەکگرتووەکان باس لەوە دەکات، دوای کشانەوەی هێزە بیانییەکان سیناریۆی خراپ چاوەڕێی ئەفغانستان دەکات.   ئەنجوومەنی ئاشتەواویی ئەو وڵاتەش کە هانی رێککەوتنی ئاشتیی نێوان حکومەتی کابول و تاڵیبان دەدات، ئەوە پشتڕاستدەکاتەوە.   عبدالله عبدالله، سەرۆکی ئەنجوومەنی ئاشتەوایی ئەفغانستان دەڵێت، "راستییەکە ئەوەیە، ئەمڕۆ ژیان، ئاسایش و یەکگرتوویی ئەفغانستان لە مەترسیدایە. دووبارەی دەکەمەوە، هیچ رێگەچارەیەکی باشتر لە ئاشتی نییە. "  زۆربەی ئەو ناوچانەی کە بزووتنەوەی تاڵیبان دەستیبەسەرداگرتوون، دەکەونە باکووری وڵات. بە گوێرەی رێککەوتنی نێوانیان، پێویست بوو تاڵیبان لە بەرامبەر کشانەوەی هێزە بیانییەکان، هێرشەکانی بۆ سەر هێزەکانی حکومەتی ئەفغانستان رابگرێت.  ئێستاش ئەمریکا و وڵاتانی رۆژئاوا جەخت لەوە دەکەنەوە، دوای کشانەوەشیان، کابوول بەتەنیا جێناهێڵن و هاوکاریی دەکەن.