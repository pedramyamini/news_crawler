ناسا بەو هەنگاوەی سەرکەوتنێکی دیکەی تۆمار کرد. کارمەندانی ناسا دڵخۆشن، چونکە ئۆسیریس رێکس، گەشتی گەڕانی بەدوای نموونەی پێکهاتەی سەر ئەو هەسارۆکە تەواو کرد و لە ١٠ ـی ئایاری ٢٠٢١ ـەوە گەشتەکەی بۆ گەڕانەوە بەرەو زەوی دەستپێکرد. گەشتێک کە زیاتر لە ٢٠٠ ملیۆن میل دەبڕێت.  مایک مۆریۆس، زانای ناسایە و باس لەوە دەکات، "زۆر بە پەرۆشم، سوپاسگوزارم کە ئەم ئەرکە بە سەرکەوتوویی تەواو بوو، متمانەمان بەوە هەبوو کە کارەکە سەرکەوتوو بێت. ئێستا کەشتییە ئاسمانییەکە بەرەو زەوی دەگەڕێتەوە، خەمیش بەوە دەخۆم کە بێنومان بەجێهێشت، بەڵام پێویستمان بەو نموونەیەیە بگاتەوە ئێرە. "  ئاژانسی ناسا، لێکۆڵینەوە لە نموونەکانی سەر رووی هەسارۆکەکە دەکات. ئەو جۆرە هەسارۆکانە لەوانەن کە ئەگەر هەیە بەر زەوی بکەون.  کەشتییەکە لە ئەیلوولی ٢٠١٦ بەرەو بۆشایی ئاسمان بەڕێکەوت، یەکەمین پرۆژەی زانستی جیهان بوو بۆ گەیشتن بەو هەسارۆکە مەترسیدارانە کە لەو جۆرەیە بەدوری خۆردا دەسوڕێنەوە.  جەیسن، دۆرکین، زانایەکی دیکەیە لە ناسا دەڵێت، "بێنو، ئەو شوێنەی ئۆسریس رێکس لەوێیە، بەدەوری خۆردا دەسووڕێتەوە، ئەمەش کاریگەریی لەسەر توانای کەشتییە ئاسمانییەکە دەبێت کە لە کاژێرێکدا ٦٠٠ میل دەبڕێت بۆ ئەوەی لە بێنو دووربکەوێتەوە، دواتریش دەبێت هاوشێوەی زەوی بە دەوری خۆردا بسووڕێتەوە. ئەمە وادەکات ساڵی ٢٠٢٣ بگاتەوە سەر زەوی و نموونەکە بهێنێتەوە بۆ تاقیکردنەوە. "   کەشتییەکەی ناساش ئەرکی قورسە، چونکە کاتێک زەوی بە دەوری خۆردا دەسوڕێتەوە، کەشتییەکەش لە بۆشایی ئاسمانەوە دەبێت بە دەوری خۆردا بسووڕێتەوە و بەرەو زەویش بگەڕێتەوە.  کەشتییەکە بۆ گەیشتن بە بێنو، ماوەی دوو ساڵ و سێ مانگی ویست و لە کانوونی یەکەمی ٢٠١٨ گەیشتە هەسارۆکەکە، بەڵام دەبوو لە بۆشاییدا بێت و ماوەی دوو ساڵ لەگەڵیدا دەسووڕایەوە.  کەشتییەکە لە ئۆکتۆبەری ٢٠٢٠ گەیشتە سەر رووی بێنو، بەڵام حەوت مانگیش دەبێت سەرقاڵی کۆکردنەوەی نموونە و گەڕانەوەیە بۆ سەر زەوی. دوێنێ دووشەممە ١٠ ـی ئایار ماڵئاوای لە هەسارۆکەی بێنو کرد و گەشتی بەرەو زەوی دەستپێکرد.  گەشتەکەی رێکس لە ٢٠١٦ ـەوە تاوەکو ئەو کاتە لە ٢٠٢٣ دەگاتەوە سەر زەوی بە گشتی دوو تریلیۆن و ٣٠٠ ملیار کم  دەبڕێت.   بێنو هەسارۆکەیەکی دەوڵەمەندە بە کاربۆن، قەبارەی بچووکە، پانییەکەی تەنیا ٤٩٠ مەتر دەبێت، بەڵام تەمەنی بەگوێرەی داتای ناسا چوار ملیار و ٥٠٠ ملیۆن ساڵ دەبێت، یەکێکە لەوانەی لە زەوی نزیکدەبێتەوە ئەگەری پێداکشانی بەزەویدا هەیە. پرۆژەکەی ناساش تاوەکو ئێستا ٨٠٠ ملیۆن دۆلاری تێچووە.