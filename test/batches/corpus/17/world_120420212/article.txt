کارلۆس مایۆرگا کە بەربژێرە بۆ پەرلەمانی مەکسیک دەڵێت کە مەبەستی لەو کارە گەیاندنی پەیامێک بووە بۆ بەرپرسانی وڵاتەکە بۆ ئەوەی پێیان بڵێت خەڵک دەمرن "لەبەر گوێپێنەدانیان".  کارلۆس رۆژی سێشەممەی رابردوو لە نێو تابووتێکی زەرد چووە نێو گردبوونەوەیەکی خەڵک کە بە مەبەستی بانگەشەی هەڵبژاردن رێکخرابوو.  هەروەها چەند کەسێک بە پۆشینی جلوبەرگی تایبەت بە خۆپارێزی لە کۆرۆنا لە دەوری کۆبووبوونەوە و چەپکە گوڵیان هەڵگرتبوو، ئەمەش وەک ئاماژەدان بۆ زۆریی ژمارەی ئەو کەسانەی بە کۆرۆنا لە وڵاتەکە گیانیان لەدەستداوە. لە سەرەتای دەرکەوتنی ڤایرۆسی کۆرۆنا تاوەکو ئێستا لە مەکسیک زیاتر لە ٢٠٠ هەزار کەس گیانیان لەدەستداوە، کە لە ریزبەندی یەکەمین وڵاتانی جیهانە.  کارلۆس مایۆرگا لەکاتی بانگەشەکە لەبارەی ئەو ژمارە زۆرەی مردووانەوە رایگەیاند، کە بەرپرسانی مەکسیک بێدەنگ بوون بەرامبەر ئەو دۆخە خراپەی کۆرۆنا بەسەر وڵاتەکەیدا هێناوە، هەروەها ئەو دۆخەی لە ساڵی ٢٠١٦ بەدواوە دروستبووە دوای ئەوە حکومەت سوپای بەکارهێنا لە شەڕی لە نێوبردنی ماددەی هۆشبەر و وەک ئەو دەڵێت، بووە هۆی گیانلەدەستدانی زیاتر لە ٣٠٠ هەزار کەس.  هەڵبژاردنی پەرلەمانی مەکسیک بڕیارە لە مانگی ٧ - ٢٠٢١ بەڕێوەبچێت، هەڵمەتی بانگەشەی هەڵبژاردن لەو وڵاتە تووندوتیژی لێکەوتووەتەوە و بووەتە هۆی گیانلەدەستدانی ١٦ بەربژێر.