لە سانتا ماریا زاکاتپیک، کە نزیکەی ١١٩ کیلۆمەتر لە مەکسیکۆی پایتەختی وڵاتەکەوە دوورە، خێزانی سانچێز پاشنیوەڕۆی رۆژی شەممە بە دەنگێکی بەرز راچڵەکین؛ ئەوان سەرەتا پێیانوابوو دەنگی هەورە برووسکەیە، بەڵام هەر زوو خێزانەکە بۆیان دەرکەوت کە چەند مەترێک لەو دیوی ماڵەکەیان و لە ناوەڕاستی کێڵگەکەیاندا زەوی رۆچووە و چاڵێکی گەورەی چێوە بازنەیی دروستبووە.  چاڵەکە کە پڕ بووە لە ئاو، بە کێڵگەی سەوز دەورەدراوە و لەلایەن حکومەتەوە پەرژین کراوە.  تاوەکو رۆژی یەکشەممەی رابردوو، تیرەی چاڵەکە نزیکەی ٣٠ مەتر بوو، رۆژی دووشەممە بۆ ٦٠ مەتر فراوان بوو و رۆژی سێشەممەش گەیشتە نزیکەی ٨٠ مەتر. چاڵەکە فراوان بووە و خەریکە دەگاتە ماڵی خێزانی سانچێز، کە لە ساڵی ٢٠١٤ وە لەو ناوچەیە دەژین.  هیریبێرتۆ سانچێز لە بنەڕەتدا خەڵکی باشووری رۆژهەڵاتی مەکسیکە و دەڵێت، "ئێمە لێرە گیرساینەوە. هیچمان نییە و خەڵکی ئێرە نین. خزم و کەسمان نییە و تەنیاین".  پسپۆڕان و لایەنە حکومییەکان لە هەوڵی ئەوەدان هۆکاری دروستبوون و گەورەبوونی چاڵەکە دیاریبکەن و بزانن ئایا لە ئەنجامی تێکچوونی هاوسەنگیی نێوان ئاو و خاک دروستبووە یانیش لە ئەنجامی کێشەیەکی دیکەی جیۆلۆجییەوە بووە.  ئانا لوسیا گیل، وەزیری ناوخۆی پویبلا رۆژی سێشەممە بە رۆژنامەڤانانی راگەیاند، "ئێمە لەڕێگەی فڕینی فڕۆکەی بێفڕۆکەوانەوە ئەو رۆچوونەمان بینیوە. بە دڵنیاییەوە رۆچوونی زەوی بەردەوام دەبێت".  لەگەڵ گەورەبوونی چاڵەکە، خۆڵ و قوڕێکی زۆر لە لێوارەکانی بە بەردەوامی دادەڕمێت، ئەمەش ئەو تەماشاکەرانە دەترسێنێت کە لەو چاڵە نزیکدەبنەوە.  لە گرتەیەکی ڤیدیۆییدا کە لە تۆڕە کۆمەڵایەتییەکاندا بڵاوکراوەتەوە، کەمێک پێش ئەوەی چاڵەکە زیاتر گەورە ببێت، دوو پیاو لێی نزیکبوونەتەوە و بە ئەستەم خۆیان پێ رزگاردەکرێت.  میگوێل باربۆسا، پارێزگاری پویبلا دەڵێت، چاڵەکە "گەورە دەبێت تاوەکو ئەوکاتەی سرووشت رایدەگرێت، ئەوەش کاتێک کە گوشاری ئاو کۆتایی دێت".  ئەو بەرپرسه ئەوەشی خستەڕوو، دەسەڵات قەرەبووی زیانلێکەوتووان دەکاتەوە و گوتیشی، "ئەوەی بەلامانەوە گرنگە ئێستا، سەلامەتیی هاووڵاتییانە".