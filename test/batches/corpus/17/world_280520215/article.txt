سەرچاوەیەکی پۆلیس بە میدیاکانی فەرەنسای راگەیاندووە، تۆمەتبارەکە دوای هێرشەکە رایکردووە و لەلایەن ٨٠ پۆلیسەوە دوایکەوتوون بەمەبەستی دەستگیرکردنی. ئاماژە بەوەش کراوە کە ئەو پیاوە پێش هەڵاتنی چەکی لە پۆلیسە ژنەکە وەرگرتووە.  سەرچاوەیەکی نزیک لەو دەستەیەی بۆ لێکۆڵینەوە لە رووداوەکە پێکهێنراوە دەڵێت، برینی ژنە پۆلیسەکە سەختە و بەهۆیەوە مەترسی لەسەر ژیانی دروستبووە.  هێرشەکە لە هەمان ئەو رۆژەدا روویداوە کە ئێریک دوپۆند مۆرێتی، وەزیری دادی فەرەنسا داوای لە دادوەرانی فەرەنسی کرد کە مامەڵەی "تووند" بکەن لەگەڵ ئەو کەسانەی کە تاوانبارن بە هێرشکردنە سەر هێزەکانی پۆلیس.  وەزیری داد رایگەیاند، تووندوتیژیی لەو شێوەیە دەبێت ببرێتە بەردەم دادگای تاوانەکان. ئەفسەرانی پۆلیسی فەرەنساش داوا دەکەن بەشێوەیەکی باشتر بپارێزرێن و سزای تووندتری ئەو کەسانە بدرێت کە هێرشیان دەکەنەسەر.  سەرەتای ئەم مانگەش ئەفسەرێک بەناوی ئێریک ماسۆن تەقەی لێ کرا و کوژرا، ئەوەش لەکاتێکدا کە خەریکی لێکۆڵینەوە بووە لە شوێنێکی مامەڵەکردن بە ماددە هۆشبەرەکان لە باشووری شاری ئاڤیگنۆن.  مەرگی ماسۆن دوای کوژرانی ستیفانی مۆنفێرمێ بوو لە ٢٣ی نیسان، کە کارمەندێکی پۆلیس بوو و بە چەقۆ لێی درا و گیانی لەدەستدا.