جۆ بایدن هەر لەگەڵ گەیشتنی بۆ بڕۆکسل، دوای ئەوەی لە لووتکەی وڵاتانی کۆمەڵەی حەوت زلهێزە پیشەسازییەکە ناوسراو بە (G ٧) لە بەریتانیا بەشداربوو، هەوڵی کۆکردنەوەی هاوپەیمانە ئەوروپییەکانی ئەمریکای دا بۆ پاڵپشتیکردنی ستراتیژیی ئەمریکا بەرامبەر هەڵکشانی سەربازیی چین و پێشاندانی یەکڕیزیی ئەمریکا و ئەوروپا بەرامبەر دەستدرێژییەکانی رووسیا.  سەرۆکی ئەمریکا لە بڕۆکسل راشیگەیاند: "پابەندبوون بە بەندی پێنجەم ئەرکێکی پیرۆزە؛ ناتۆش بەرگریی لە هەموو ئەندامانی دەکات، بۆیە دەمەوێ هەموو ئەوروپا بزانێ کەوا ویلایەتە یەکگرتووەکان لێرەدایە، هاوپەیمانی ناتۆ بۆ ئێمە زۆر گرنگە".  وەک ئاماژەیەکیش بۆ شکستهێنانی هەوڵەکانی رۆژئاوا و ئەمریکا لە ساڵانی نەوەدەکانی سەدەی رابردوو بۆ پاڵنانی رووسیا و چین بەرەو جیهانی لیبرالی و دیموکراسی. بایدن رایگەیاند: "هەڵسوکەوتی رووسیا و چین بەشێوەیەک نییە لەگەڵ داخوازییەکانی ئێمە گونجاو بێت".  ئەم گوتانەی جۆ بایدن، سەرۆکی ئەمریکا لە چوارچێوەی هەوڵەکانیدان بۆ باشکردنەوەی پەیوەندییەکانی وڵاتەکەی لەگەڵ هاوپەیمانی ناتۆ کە هێزێکی خاوەن چەکی ناوەکییە، دوای ئەوەی دۆناڵد ترەمپ لە چوار ساڵی رابردوودا ئەو پەیوەندییەی شێواند.  هاوکات پێشبینی دەکرێت وڵاتانی هاوپەیمانیی ناتۆ لەم لووتکەی هاوپەیمانییەکەدا بۆ یەکەمجار چین بە هەڕەشەیەکی ئەمنی ناوببەن بۆ سەریان، ئەوەش دوای ئەوەی کۆمەڵەی (G ٧) راگەیێندراوێکی سەبارەت بە پێشێلکردنی مافەکانی مرۆڤ لە چین و تایوان بڵاوکردەوە.  هەروەها وڵاتانی ئەندام لە هاوپەیمانیی ناتۆ کە زۆربەی وڵاتانی رۆژئاوای ئەوروپا و تورکیا تێیدا ئەندامن، نیگەرانن لە لەشکرکێشییەکەی ئەمدواییەی رووسیا لە نزیک سنووری ئۆکراینا، لەپاڵ نیگەرانییەکانیان بەرامبەر تۆمەتبارکردنی مۆسکۆ بە ئەنجامدانی هێرشی ئەلیکترۆنی بۆ سەر وڵاتانی رۆژئاوا، هەرچەندە رووسیا ئەو تۆمەتانە رەتدەکاتەوە.  سەبارەت بە مەترسییەکانی چین کە هاوبەشێکی گەورەی بازرگانییە لەگەڵ ئەوروپا و ئەمریکا، ینس ستۆلتنبێرگ، ئەمینداری گشتیی هاوپەیمانیی ناتۆ رایگەیاند: "بەردەوام بڵاوبوونەوەی هێزی سەربازیی چین لە وڵاتانی بەڵتیک [وڵاتانی رۆژهەڵاتی ئەوروپا] و ئەفریقا واتا دەبێ ناتۆ لە ئامادەباشیدا بێت، چونکە چین نزیکدەبێتەوە لێمان، لە پێگەی ئەلیکترۆنیدا دەیبین، لە ئەفریقا دەیبینین، هاوکات ئێمە دەبینین چین بە چڕیی وەبەرهێنان لە ژێرخانی سەرەکیی ئێمەدا دەکات، بۆیە پێویستە وەک هاوپەیمانێتییەک وەڵام بدەینەوە، بەڵام چین دووژمن نییە".  ئەمە لە کاتێکدایە وڵاتانی کۆمەڵەی حەوت زلهێزە پیشەسازییەکە ناوسراو بە (G ٧) لە سەرەتای ئەم هەفتەدا رەخنەیان لە چین گرت سەبارەت بە دۆخی مافەکانی مرۆڤ لە ناوچەی شینجیانگ لە چین و داوایان لە هۆنگ کۆنگ کرد دەسەڵاتی خۆبەڕێوەبەری بپارێزێت، هاوکات داوای ئەنجامدانی لێکۆڵینەوەی تەواویان کرد سەبارەت بە سەرچاوەی سەرهەڵدانی ڤایرۆسی کۆرۆنا لە چین.  لە بەرامبەردا باڵیۆزخانەی چین لە لەندەن لە راگەیێندراوێکدا رایگەیاند؛ زۆر بە تووندی دژی ئاماژەکانین بۆ شینجیانگ و هۆنگ کۆنگ و تایوان، چونکە ئەو ئاماژانە راستییەکانیان شێواند، هاوکات نیازە خراپەکانی ژمارەیەکی کەمی وڵاتانی وەک ئەمریکا ئاشکرا کرد، چونکە نابێ ناوی چین بزڕێندرێت".  هەر لە لووتکەی (G ٧) بۆریس جۆنسن، سەرۆکوەزیرانی بەریتانیا رایگەیاند: "لە مامەڵەکردن لەگەڵ پەکین مەترسی و پاداشت هەیە، کاتێک بابەتەکە پەیوەندی بە چینەوە هەبێت لەو باوەڕەدا نیم هیچ کەسێک لەسەر ئەم مێزە بییەوێ بەرەو جەنگێکی نوێی سارد لەگەڵ چین بڕوات".  لەوەتەی رووسیا لە ساڵی ٢٠١٤ نیمچە دوورگەی کریمیای کۆنترۆڵ کرد و بە بەشێکی خاکی خۆی ناساند هاوپەیمانیی ناتۆ دەستی بە نۆژەنکردنەوەی چەکەکانی کردووە، لەگەڵ ئەوەش ناتۆ تەنیا لە ماوەی کەمی رابردوودا دەستی بەوە کرد بە جیدی بڕوانێتە هەر هەڕەشەیەکی داخوازییەکانی چین.  لەگەڵ ئەوەشدا وەبەرهێنانە زەبەلاحەکانی چین لە وڵاتانی ئەوروپادا جێی خۆیان گرتووە، بۆ نموونە ئامارەکانی حکومەتی ئەڵمانیا دەڵێن؛ تێکڕای ئاڵوگۆڕی بازرگانیی ئەڵمانیا لەگەڵ چین لە ساڵی ٢٠٢٠ دا گەیشتە زیاتر لە ٢١٢ ملیار یۆرۆ (٢٥٦.٨٢ ملیار دۆلار) ئەوەش بەو واتایەیە کە چین گەورەترین هاوبەشی بازرگانیی ئەڵمانیایە لە ئاڵوگۆڕی شتومەکی بازرگانیدا.   تەنانەت ئامارەکانی ئەمریکاش دەڵێن، چین تاوەکو ئاداری ٢٠٢١ بە بەهای ١ تریلیۆن و ١٠٠ ملیار دۆلار کاخەزی دارایی ئەمریکای کڕیوە، هاوکات تێکڕای ئاڵوگۆڕی بازرگانیی نێوان ئەمریکا و چین لە ساڵی ٢٠٢٠ دا گەیشتە ٥٥٩.٢ ملیار دۆلار.  چاوەڕوانیش دەکرێت جۆ بایدن، سەرۆکی ئیدارەی ئەمریکا ئەمڕۆ سێشەممە ١٥ - ٠٦ - ٢٠٢١ لەگەڵ ڤلادیمێر پووتین، سەرۆکی رووسیا لە جنێڤ کۆببێتەوە.  بەو بۆنەیەوە جیتاناس ناوسیدا، سەرۆکی لیتوانیا لە لووتکەی (G ٧) دا رایگەیاند: "رووسیا هەوڵدەدات سەر بەسەر بیلاڕووسیادا بگرێت، بۆیە پێویستە هاوپەیمانیی ناتۆ یەکگرتوو بێت بۆ بەرەنگاربوونەوەی رووسیا، وا بیلاڕووسیا دوا بناخەکانی سەربەخۆیی لەدەستدەدات، ئەوەش ئاراستەیەکی زۆر مەترسیدارە".