لە راگەیێندراوێکیدا کە لەڕێگەی ئیمەیل بڵاوی کردووەتەوە، ترەمپ هیوای سەرکەوتنی بۆ بایدن خواست لە کۆبوونەوە چاوەڕوانکراوەکەیدا لەگەڵ ڤلادیمێر پووتین، سەرۆکی رووسیا، کە بڕیارە لە ١٦ی ئەم مانگە لە جنێڤی سویسرا بکرێت.  ترەمپ لەکاتی هەڵمەتی هەڵبژاردنە سەرۆکایەتییەکەی بەردەوام هێرشی دەکردە سەر جۆ بایدن بە "جۆی خەواڵوو" ناوی دەبرد.  لە راگەیێندراوەکەیدا، ترەمپ نووسیویەتی: "هیوای بەختێكی خۆش بۆ جۆ بایدن دەخوازم لە کۆبوونەوە چاوەڕوانکراوەکەیدا لەگەڵ سەرۆک پووتین، لەکاتی کۆبوونەوەکەدا خەوت لێنەکەوێت". هەروەها پێیدەڵێت کە گەیشتیتە لای پووتین سڵاوی گەرمی منی پێبگەیێنە.  ترەمپ باسی رابردووی خۆی دەکات و دەڵێت: "کاتێك کە سەرۆکی ئەمریکا بووم، لە هلسنکی کۆبوونەوەیەکی بنیاتنەر و پڕ بەرهەمم لەگەڵ پووتین هەبوو. وێڕای ئەو هەموو هەواڵە ساختانەی کە سەبارەت بە کۆبوونەوەکە بڵاوکرانەوە، بەڵام لەو کۆوبوونەوەیەم لەگەڵ پووتین ئەمریکا سوود و قازانجی زۆری بەرکەوت، لەوانەش رێزی خودی سەرۆکی رووسیا و وڵاتی رووسیاش".  ئێستا جۆ بایدن، سەرۆکی ئەمریکا لەچوارچێوەی گەشتەکەی بۆ ئەوروپا و بەشداریکردنی لە کۆبوونەوەی وڵاتانی جی ٧ گەیشتووەتە بەریتانیا و بڕيارە دواتر بەرەو بەلجیکا بڕوات بەمەبەستی بەشداریکردن لە کۆبوونەوەی وڵاتانی ناتۆ. پاشان لە ١٦ی ئەم مانگە بەرەو جنێڤ گەشت دەکات و لەوێ بۆ یەکەمجار وەک سەرۆکی ئەمریکا لەگەڵ سەرۆکی رووسیا کۆدەبێتەوە.