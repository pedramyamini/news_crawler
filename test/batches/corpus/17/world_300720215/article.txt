فەرماندەی ستراتیژیی سەر بە سوپای ئەمریکا بە هاوکاری توێژەرانی فیدراسیۆنی زانایانی ئەمریکا کۆمەڵێک وێنەی سەتەلایتی لە رێگەی مانگی دەستکردەوە گرتووە و دەڵێت: "حکومەتی پەکین لە ناوچەکانی رۆژئاوای شینجیانگ نزیکەی ٢٥٠ سایلۆی ژێرزەمینی دروستکردووە".  بەپێی ئەو وێنانە دەردەکەوێت لەو ناوچەیە چین کێڵگە مووشەکییەکانی فراوان کردووە.  فەرماندەیی ستراتیژیی سوپای ئەمریکا دەڵێت ئەوەی چین دەیکات فراوانکردنی کێڵگە ئەتۆمییەکانیەتی و بەنیازیشە لە داهاتوودا دوو هێندەی دیکە فراوانی بکات.  سوپای ئەمریکا ئاماژەی بەوەش کردووە، کێڵگە مووشەکییەکانی چین، کڵاوەی ئەتۆمیی مووشەکی دوورهاوێژی و کیشوەربڕی تێدایە و نزیکەی ٨٠٠ کیلۆمەتر چوارگۆشە خاکی بەکارهێناوە بۆ پەرەپێدانی ئەو کێڵگانە.  بڵاوکردنەوەی وێنەکان لە کاتێکدان، کە بڕیارە هەفتەی داهاتوو بەرپرسانی ئەمریکی و رووسی لە جنێڤ سەبارەت بە کۆنتڕۆڵکردنی چەکی کۆمەڵکوژ و وێرانکەر کۆببنەوە و لە چوارچێوەی رێککەوتنی نیو ستارتی نێوان ئەمریکا و رووسیا قسە لەسەر ئەم پرسە بکەن.  جگە لەم کێڵگە تازانەی چین، لە مانگی حوزەیرانی رابردووشدا، سەنتەری لێکۆڵینەوە و رێگریکردن لە بڵاوبوونەوەی چەکی وێرانکەر لە کالیفۆرنیا چەند وێنەیەکی دیکەی سەتەلایتی بڵاوکردەوە و ئاماژەی بەوەکرد چین لە ناوچەی گانزو لە باکووری وڵاتەکە کێڵگەیەکی دیکەی مووشەکی دروستکردووە.  چین و ئەمریکا وەک دوو رکابەری گەورەی ئابووریی جیهانی دەبینرێن، لە رووی سیاسیشەوە بەهۆی کێشەکانی تایوان، هۆنک کۆنگ و هەژموونی چین بەسەر وڵاتانی دیکەی باشووری ئاسیاوە لە ئاڵۆزییەکی زۆردان، هەروەها سەرچاوەی سەرەکیی بڵاوبوونەوەی پەتای کۆرۆناش کێشەیەکی دیکەی نێوان ئەمریکا و چینە.  سەبارەت بە توانا ئەتۆمییەکانی چینیش، دەزگای توێژینەوەی ستۆکهۆڵم بۆ ئاشتەوایی جیهانی ئاشکرای کردووە، چین تاوەکو ئێستا ٣٥٠ کڵاوەی ئەتۆمی دروستکردووە، پێنتاگۆنیش دەڵێت چین لە ١٠ ساڵی داهاتوودا ژمارەی کڵاوە ئەتۆمییەکانی بۆ دوو هێندە زیاتر دەکات.  ئەمەش لەکاتێکدایە رووسیا و ئەمریکا وەک دوو لە گەورەترین هێزی ئەتۆمیی جیهان، هەریەکەیان خاوەنی نزیکەی ٦٠٠٠ کڵاوەی ئەتۆمین.