بەگوێرەی راگەیێندراوەکە ژمارەیەک بەرپرسی باڵای ئیدارەی کۆشکی سپی لەنێویاندا وەزیری ئاسایشی ناوخۆی ئەمریکا، سەبارەت بەو ستراتیژە گفتوگۆیان کردووە تێیدا باسیان لەوە کردووە، ئەم ستراتیژە هەوڵێکە بۆ رێگریکردن لە تووندوتیژی و تیرۆری ناوخۆیی لە ئەمریکا و هەروەها ئاشکراکردنی پاڵنەرەکانی پشت تووندوتیژییەکان لە ئەمریکا.  ئەمەش یەکەمجارە لە ئەمریکا ستراتیژی تایبەت بە "تیرۆری ناوخۆیی" پەیڕەو بکرێت. ئەم ستراتیژە نوێیەی کۆشکی سپی، بەگوێرەی راگەیێندراوەکە، چوار پایەی سەرەکیی هەیە، یەکەمیان بریتییە لە تێگەیشتن، شیکردنەوە و ئاڵوگۆڕکردنی زانیارییەکان سەبارەت بە تیرۆری ناوخۆیی.  پایەی دووەم بریتییە لە هەوڵی رێگریکردن لە هاندانی تیرۆری ناوخۆیی و نانەوەی تووندوتیژی، کە لە ئەمەیاندا ئاژانسە فیدراڵییەکان و ناوەندە هەواڵگرییەکان پێکەوە هاوئاهەنگی دەکەن و لە هەمانکاتیشدا وەزارەتی ئاسایشی  ناوخۆ و بەرگریش زانیاریی سەبارەت بەو بابەتە دەگۆڕنەوە.   پایەی سێیەم، وەک لە راگەیێندراوەکەدا هاتووە، تایبەتە بە پووچەڵکردنەوە و رێگریکرکردن لە چالاکیی تووندوتیژی، بۆ ئەمەش پۆلیس و لایەنە ئەمنییەکانی ویلایەت و ناوچە جیاوازەکانی ئەمریکا دەبنە بەشێک لە ستراتیژی رووبەڕووبوونەوەی تیرۆری ناوخۆیی ئەمریکا. هەر بۆ ئەو مەبەستەش کۆشکی سپی دەڵێت، نووسینگەی لێکۆڵینەوەی فیدراڵی ئێف بی ئای و وەزارەتی دادی ئەمریکاش، تیرۆری ناوخۆییان لە ئەمریکا کردووەتە یەکێک لە کارە لەپێشینیەکان.   پایەی چوارەمیش بریتییە لە پلانی درێژخایەن بۆ رووبەڕووبوونەوەی ئەو هۆکارانەی دەبنە پاڵنەری پشت تیرۆری ناوخۆیی.  هەر بۆ بەهێزکردنی ئەم ستراتیژە، ئیدارەی بایدن لە بودجەی ساڵی ٢٠٢٢ دا جگە لە زیاکردنی بودجەی وەزارەتی بەرگری و وەزارەتی ئاسایشی ناوخۆ، داوای بوجەیەکی تایبەت بە حکومەتە ناوخۆییەکانی ویلایەتە جیاوازەکان دەکات کە دەگاتە ٧٧ ملیۆن دۆلار بۆ هەر ویلایەتێک و هەروەها ١٠٠ ملیۆن دۆلاریش بۆ  ئێف بی ئای و وەزارەتی دادیش زیاد دەکات.    بەپێی ئەو ستراتیژە ئەمریکا لەگەڵ کۆمپانیاکانی تایبەت تۆڕە کۆمەڵایەتییەکدا هاوئاهەنگی دەکات بۆ رێگریکردن لە بڵاوکردنەوەی پۆست و وتاری تووندوتیژ و ئەو جۆرە چیرۆک و بڵاوکراوانە کە دەبنە هۆی تووندوتیژیی ناوخۆیی لە ئەمریکا. هەروەها ستراتیژەکە هەموو ئاژانسە فیدراڵییەکانی ئەمریکا و دەزگا هەواڵگرییەکانیش پەیوەست دەکات بەردەوام زانیاریی لەگەڵ یەکدی بگۆڕنەوە.  لە یەکەم رۆژی دەستبەکاربوونیدا، لەکاتی قسەکردن لەسەر رووداوی هێرشکردنە سەر باڵەخانەی کۆنگرێس لە ٦ ـی کانوونی دووەمی ئەمساڵ لەلایەن لایەنگرانی دۆناڵد ترەمپەوە، جۆ بایدن سەرۆکی ئەمریکا هەر ئەوکاتە رایگەیاند، ستراتیژێکی نوێ بۆ رووبەڕووبوونەوەی ئەو جۆرە تووندوتیژییانە دادەمەرزێنێت. هەڵکوتانە سەر کۆنگرێسیشی بە "تیرۆری ناوخۆیی" ناوبرد.