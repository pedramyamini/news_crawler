بەگوێرەی یاسا نوێیەکە، هەموو کارمەندانی تەندروستی دەبێت تاوەکو رۆژی ١٥ی ئەیلوولی ئەمساڵ پێکوتەی کۆرۆنایان وەرگرتبێت، بەپێچەوانەوە کارکردنیان لە نەخۆشخانەکان هەڵدەپەسێردرێت.  هەروەها یاساکە خەڵکی ئاسایش ناچار دەکات لە کاتی چوونیان بۆ رێستورانت یان بەکارهێنانی ئامێری گواستنەوەی گشتی لە پاس و شەمەندەفەر و یان بەشداریکردنیان لە بۆنە گشتییەکانی دیکەی وڵات، مۆڵەتێک پیشان بدەن کە هەردوو قورچکی پێکوتەی کۆرۆنایان وەرگرتووە یان پشکنینی نوێی کۆرۆنایان کردووە یان بیسەلمێنن، کە تازە لە کۆرۆنا چاکبوونەتەوە.  یاساکە لە قۆناخی یەکەمدا بەسەر پێگەیشتووانی تەمەن ١٨ ساڵاندا جێبەجێدەکرێت و لە رۆژی ٣٠ی مانگی ئەیلوولی ئەمساڵەوە بەسەر مێرمنداڵانی تەمەن ١٢ ساڵ بەسەرەوە جێبەجێدەکرێت.  یاساکە تووڕەیی شەقامی لێکەوتووەتەوە و بە پێشێلکردنی مافە تایبەتەکانیانی دەزانن. بەڵام ئیمانوئێل ماکرۆن، سەرۆکی فەرەنسا رایگەیاند دەرکردنی ئەو یاسایە پێویستی سەرەکییە لەم قۆناخەی فەرەنسا و رایگەیاند گرتنەبەری ئەو رێکارانە بۆ پاراستنی خەڵکە بە تایبەتی بەساڵاچووان.  تاوەکو ئێستا زیاتر لە ١١١ هەزار کەس لە فەرەنسا بەهۆی کۆرۆناوە گیانیان لەدەستداوە و ئێستا رۆژانە زیاتر لە ٢٠ هەزار تووشبووی کۆرۆنا هەن لەکاتێكدا لە چەند مانگی رابردوودا تووشبوونی رۆژانەی خەڵک لە فەرەنسا لە چەند هەزار کەسێك تێنەدەپەڕی.