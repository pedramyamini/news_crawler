ڤاکسینی ئەسترازێنیکا لە ئەوروپا وەکو چەقی هەڵمەتی کوتانی دژی کۆرۆنا پشتی پێ بەستراوە و لەسەر ئاستی جیهانیش بەهۆی هەرزانیی نرخەکەیەوە هیوای زۆری پێوە هەڵچنراوە بۆ رووبەڕووبوونەوەی کۆرۆنا لە وڵاتە هەژارەکان، بەڵام دواکەوتنی بەرهەمهێنان و دابەشکردنی ڤاکسین ئەوروپییەکانی بێزارکردووە و گلەیی دواکەوتنی هەڵمەتی کوتانی دژی کۆرۆنا لە ئەوروپا خراوەتە ئەستۆی ئەو کۆمپانیا بەریتانی - سوێدیە.   ستێفان دو کرییسماکەر، گوتەبێژی کۆمسیۆنی یەکێتیی ئەوروپا لەو بارەیەوە رایگەیاند کە برووکسل لە رۆژی هەینیی رابردووەوە، دەستی بە رێکاری یاسایی دژی کۆمپانیای ئەسترازێنیکا کردووە، ئەوەش بەهۆی پێشێلکردنی چەند بەندێکی گرێبەستەکەی نێوانمان کە پەیوەستن بە کڕینی پێشوەختەی ڤاکسین.   گوتەبێژی کۆمسیۆنی ئەوروپا دەڵێت چەند بەندێکی گرێبەستەکە رێزیان لێ نەگیراوە و کۆمپانیاکەش "ستراتیژیێکی متمانەپێکراوی" نەبووە تا بکڕەکانی "دڵنیابکاتەوە لەوەی کە ڤاکسینەکانی لە وادەی خۆیاندا پێ دەدات".  بە گوێرەی گرێبەستی نێوانیان، بڕیاربوو یەکێتیی ئەوروپا لە سەرەتادا ٣٠٠ ملیۆن ڤاکسین لە کۆمپانیای ئەسترازێنیکا وەربگرێت و دواتر ١٠٠ ملیۆن دانەی دیکەشی لێ وەربگرێت.   بەڵام تاوەکو ئێستا کۆمپانیاکە تەنیا ٣٠ ملیۆن ڤاکسینی بە یەکێتیی ئەوروپا داوە و بڕیارە لە چارەکی دووەمی ئەمساڵیشدا لەبری ١٨٠ ملیۆن، تەنیا ٧٠ ملیۆنی پێ بدات ئەوەش لەبەر بوونی کێشە لە بەرهەمهێناندا.