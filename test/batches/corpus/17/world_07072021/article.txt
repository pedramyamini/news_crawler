حیسامەدین شەمس، حاکمی ویلایەتی باخدیسی رایگەیاند، چەکدارانی تاڵیبان توانیویانە شاری قەڵای نوێ، گەورە شار و ناوەندی ویلایەتی باخدیسی کۆنترۆڵبکەن و چیدیکە شارەکە لەژێر دەستی هێزەکانی سەر بە حکومەتی ئەفغانستاندا نەماوە.  هاوکات تاریق ئارین، گوتەبێژی وەزارەتی ناوخۆی ئەفغانستان بەبێ ئەوەی زانیاریی زیاتر بدات رایگەیاند، هێزەکانی بەرگریی ئەفغانستان ئامادەن و توانای وەڵامدانەوەی هەر هێرشێکیان هەیە.  هەر زوو لە تۆڕە کۆمەڵایەتییەکان دیمەنی بڵاوبوونەوەی هێزەکانی تاڵیبان لەنێو شاری قەڵای نوێ بڵاوکرانەوە و تێیدا دەردەکەوێت چەکدارانی تاڵیبان کۆنترۆڵی زیندانی گەورەی شارەکان کردووە و سەرجەم زیندانییەکانیان ئازادکردوون.  بەر لە دەستپێکردنی پرۆسەی کشانەوەی هێزەکانی ئەمریکا لە ئەفغانستان، بزووتنەوەی تاڵیبان بەشێك لە ناوچەکانی دەوروبەری شاری قەڵای نوێی ویلایەتی باخدیسیان کۆنترۆڵکردبوو و بەشێكی بەرچاوی ئەفغانییەکان لەو ناوچەیە بە لایەنگری تاڵیبان دادەنرێن.