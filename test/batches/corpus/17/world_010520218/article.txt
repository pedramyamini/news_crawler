ئەمریکاش بە فڕۆکەی سی ٥ ئێم سوپەر گالاکسی هاوکاریی گەیاندە ئەو وڵاتە، فڕۆکەکە لە بنکەی سەربازی تراڤیسی کالیفۆرنیا بەڕێکەوت و زیاتر لە ٤٠٠ بوتڵی ئۆکسجین، زیاتر لە ملیۆنێک دەمامک و هەمان ژمارە لە ئامێری پشکنینی خێرای کۆرۆنای تێدایە؛ دروست وەک ئەوەی وەزارەتی دەرەوەی ئەمریکا بەڵینی دابوو.  نەتەوە یەکگرتووەکانیش زیاتر لە سێ هەزار ئامێری هەناسەدان و پشکنینی خێرای کۆرۆنای ناردووەتە هیندستان.  فەرحان حەق، جێگری گوتەبێژی سکرتێری گشتی نەتەوە یەکگرتووەکان رایگەیاند، "نەتەوە یەکگرتووەکان هاوکاری هیندستان دەکات لە دانانی ئامێری ئۆکسجین لە نەخۆشخانەکانی ناوچەکانی باکووری رۆژهەڵاتی ئەو وڵاتە، جگە لەوەش کاردەکات بۆ هاوکاریکردنی زیاتر لە ١٢ ملیۆن قوتابی منداڵ کە بەهۆی ئەم بارودۆخەوە بە ئۆنلاین دەخوێنن. "  بارودۆخی تەندروستیی هیندستان زۆر خراپە؛ پارامجیت سینگ یەکێکە لە سەتان دانیشتووانی دەلهی کە خۆبەخشانە تەرمی مردووانی کۆرۆنا بە ئۆتۆمبێلەکەی خۆی دەباتە کوورەی سووتاندنیان، دەڵێت، رۆژانە دەیان تەرم دەسووتێنێت.  ژمارەی تووشبووانی ٢٤ کاژێری رابردووی کۆرۆنا لە هیندستان ٤٠٢ هەزار کەسن و ئەوەش ژمارەیەکی پێوانەییە لە سەردەمی کۆڤید ١٩ دا.  ژمارەی مردووانیش لە ٢٤ کاژێری رابردوودا ٣ هەزار و ٥٠٠ کەس زیاتر بووە و کۆی گشتی مردووانیش ٢١٠ هەزار مردووی تێپەڕاندووە.  سیمران کائور، کچی قوربانییەکی کۆرۆنا ئاماژە بەوە دەکات، "ئەمە بەڕاستی شکستێكی گەورەی وڵات و سیستمی دادوەرییە. خەڵکێکی زۆر لەگەڵم راستگۆ نەبوون، سەبارەت بە ئۆکسجین و دەرمان و شتەکانی دیکەش. نە ئۆکسجین لەکاتی خۆیدا هەبوو و نە دەرمانیش. "  دەرمان نە لە نەخۆشخانەکان و نە لە دەرمانخانەکاندا نەماوە؛ ئەوەشی کە هەیە وەک دەرمانی رامدسڤیری دژە کۆرۆنا لە بازاڕی رەشدا بە ٢٠ هێندە زیاتر دەفرۆشرێت و نرخەکەی لە ٥٠ دۆلارەوە بۆ زیاتر لە هەزار دۆلار بەرزبووەتەوە.