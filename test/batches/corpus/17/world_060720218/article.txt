هانا جاف و هاری رۆپەر کورزۆن کە بە "هاری و مێگان"ـی نوێی بەریتانیا دەناسران، دوای ١٨ مانگ لە هاوسەرگیری جیابوونەوە. لە روونکردنەوەیەکدا کە لە کەسێکی نێو بنەماڵەی هانا جاف بۆ تۆڕی میدیایی رووداو نێردراوە دەڵێت، "هانا بووەتە قوربانی رەگەزپەرستی و تووندوتیژی خێزانی بەهۆی ئەوەی کە کورد و مەکسیکی بووە".  سەریاس جاف، باوکی هانا بە تۆڕی میدیایی رووداوی راگەیاند، "هاری زۆر رەگەزپەرست بووە و هیچ میللەتێکی دیکە قبووڵنەبووە، ئامانجی هاناش لە هاوسەرگیری لەگەڵ شازادەکە ئەوە بووە کە ویستویەتی بەرگری لە کوردستان بکات و کاریگەریی ئەرێنی لەسەر سیاسەتی بەریتانیا هەبێت".   لە روونکردنەوەکەدا باسی بنەماڵەی هانا کراوە و دەڵێت، "باپیری هانا سەرۆکی هۆزی جاف بووە و ناوی داود بەگی جافە. هانا لە رووی نێودەوڵەتییەوە بە پاڵپشتیکردنی لە کوردستان ناسراوە".  هانا لە ٣ ـی تەممووزەوە بەریتانیای بەجێهێشتووە و لەگەڵ خێزانەکەی دەژی، لە روونکردنەوەکەدا باسی ئەوە کراوە کە ئەو بە "کەم سەیر کراوە، بەخراپیی مامەڵەی لەگەڵ کراوە و بچووککراوەتەوە و بەردەوام دەبوو بەرگری لە خۆی بکات لەبەر ئەوەی کوردە".  لە روونکردنەوەکەدا هاتووە، "بنەماڵەی هاری بەو شێوەیە نین کە خۆیان دەردەخەن، خێزانەکەیان مایەپووچ بوون و هیچ پارەیان نییە. بەهۆی قەرزەوە، چیدیکە خاوەنی خانووەکەی خۆیان نین".  هانا و هاری لە رێگەی کچە شاهانە مارتا ستیوێل یەکدییان ناسی. بەپێی روونکردنەوەکە، "هاری بۆ کەسێکی زیرەک و جوان گەڕاوە بۆ ئەوەی خۆشی بووێت، پاشان هانای دۆزیوەتەوە، بەڵام بەپێی تێپەڕبوونی کات بەخراپی مامەڵەی لەگەڵ کردووە، خۆشبەختانە هانا ئێستا لەگەڵ خێزانەکەیەتی و دوورە لە مەترسییەوە".  هاری کوڕی پەیکەرتاشی نێوداری بەریتانی، لۆرد تینهام و هەروەها میراتگری پارکی پیلوێلییە کە رووبەرەکەی ٦٠٧ هێکتارە لە هامشایەر. هاری ئامۆزای شاژنی یۆرکە.  هاری و هانا لە ئەیلوولی ٢٠١٩ لە رێگەی کچە شاهانە مارتا ستیوێل یەکدییان ناسی، دوای دوو مانگ کوڕە شاهانەکە لە بەرزاییەکانی گستاد لە سویسڕا داوای هاوسەرگیری لە هانا کرد، لە شوباتی ٢٠٢٠ هانا و هاری هاوسەرگیریان کرد.   سەرەڕای ناوبانگیان، هاری و هانا لە چێڵسی هۆڵ تاون لە رۆژئاوای لەندەن بە نهێنی زەماوەندیان کرد، شارلۆت گریفیزی رۆژنامەڤان دەڵێت "لەوانەیە پەلەیان لە هاوسەرگیرییەکە کردبێت بۆ ئەوەی خەڵک دەست لەکاروباریان وەرنەدەن و زۆر پرسیاریان لێنەکرێت. "  هانا جافی تەمەن ٣٤ ساڵ لە باوکێکی کورد و دایکێکی مەکسیکی لە شاری سان دیێۆگۆ لە کالیفۆرنیای ئەمریکا لەدایکبووە، خاوەنی هاووڵاتینامەی ئەمریکی - مەکسیکی - کوردییە، ئەستێرەیەکی ناسراوی بەرنامەی Made In Mexicoیە لەسەر نێتفلیکس، ماوەیەک جێگری بەرپرسی كۆچبەرانی پارتی فەرمانڕەوای مەکسیک بوو. هاناجاف  "دەزگای جاف"ی بۆ کاری خێرخوازی دامەزراندووە.  هانا جاف لە ٢٠١٣ ـەوە لانیکەم دوو جار سەردانی هەرێمی کوردستانی کردووە و رۆڵێکی بەرچاوی لە گەیاندنی مەینەتی ئاوارە و پەنابەران بە کۆمەڵگەی نێودەوڵەتی هەبووە، هانا جاف لە تێد ئێکس کوردستان و لە سیمینارێک لە زانکۆی کوردستان لە ساڵی ٢٠١٣ چیرۆکی سەرکەوتنی خۆی بۆ گەنجانی کورد باسکرد.