ئەو هۆزانە بە تیروکەوان و جلوبەرگە کولتوورییەکانیان شەڕی زەوی و زارو میراتی باوباپیرانیان دژ بە هێزە ئەمنییەکان دەکەن.  لە بەرازیلیای پایتەختی بەرازیل، ئەندامانی چوار هۆز لە دانیشتووە رەسەنەکانی بەرازیل لەبەردەم پەرلەمانی وڵات دژی پرۆژەیاسایەک خۆپێشاندانیان کرد، پرۆژە یاساکە رێگە بە کۆمپانیاکان دەدات لە ناوچەکانی ئەو هۆزانە دارببڕنەوە و بەدوای کانزاکاندا بگەڕێن.  تۆریماتا پاتاخۆ، سەرۆکی هۆزی ئاوا کە جلی کولتووری هۆزەکەی پۆشیوە دەڵێت: "ئێمە هاتووینەتە ئێرە بۆ دەربڕینی ناڕەزایەتی دژ بەو پرۆژەیاسایەی کە ئێستا لە پەرلەمان تاوتوێ دەکرێت، ئەوان دەیانەوێت دارستانەکانمان ببڕنەوە و بەناوی پەرەپێدانی ئابووری زەوییەکانمان لەناوبەرن".  لە بەرازیل زیاتر لە ٣٠٠ هۆز هەن، کە ژمارەیان ملیۆنێك کەس دەبێت و بە دانیشتووانە رەسەنەکەی بەرازیل ناسراون و نیشتەجێی نزیکەی ٧٠٠ ناوچەی وڵاتن.  دیناما توشوا، سەرۆکی هۆزی ئاراپاسۆ تووڕەیە لە حکومەت و دەڵێت: "ئەوە چەندین دەیەیە ناوچەکانمان رووبەڕووی تووندوتیژی دەبنەوە لە لەناوبردنی سەوزایی و گەڕان بەدوای کانزاکان تاوەکو دەگاتە کوشتنی سەرۆکی هۆزەکانمان؛ ئێمە هاتین باسی ئەوە بکەین، کەچی پۆلیس هەمان شتی لەگەڵماندا دەکات کە لە ناوچەکانمان دەیکات".  هێشتنەوە و پاراستنی دابونەریت بەشێكە لەو شەڕەی هۆزەکانی بەرازیل دژ بە حکومەت دەیکەن کە سیاسەتەکانی لە سێ ساڵی رابردوودا بوونەتەهۆی لەناوبردنی زیاتر لە ١٠ هەزار کیلۆمەتر دووجا لە دارستان و سەوزایی.