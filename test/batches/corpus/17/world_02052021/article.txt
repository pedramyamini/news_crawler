لە یەکەم راگەیێندراودا وەزارەتی دەرەوەی کۆریای باکوور دەڵێت، واشنتن سووکایەتی بە رابەری باڵامان دەکات و لەسەر دۆخی مافەکانی مرۆڤ هێرش دەکاتە سەری.  ئەم گوتانەی کۆریای باکوور لەکاتێکدایە، رۆژی هەینی کۆشكی سپی رایگەیاند، مانگێکە چاو بە سیاسەتی دەرەوەی ئەمریکا لە بەرامبەر پیۆنگیانگ دەخشێننەوە، تیشکیان خستووەتە سەر هەموو ئەو خاڵانەی کە ئەمریکا پێیوایە ئاڵنگارییان لە بەردەم جۆ بایدن، سەرۆکی ئەمریکا دروستکردووە.  راگەیێندراوی گوتەبێژێکی حکومەتەکەی کۆریای باکوور کە ناوی ئاشکرانەکراوە دەڵێت، "رەخنەگرتن لە مافەکانی مرۆڤ بانگەشەیەکی شەڕانگێزییە ئەمریکا پێی هەستاوە. "  لە راگەیێندراوێکی جیاوازدا کوۆن جۆنگ جون، بەڕێوەبەری گشتیی کاروباری وەزارەتی دەرەوەی ئەمریکا لەنێو حکومەتی کۆریای باکوور رەخنەی لە بەشێک لە گوتارەکانی بایدن لە کۆنگرێس گرت، بەتایبەتی لەو بەشەی کە بایدن دەڵێت، بەرنامەی ئەتۆمیی کۆریای باکوور و ئێران هەڕەشەن و دەبێت لە رێگەی دیپلۆماسی و وەڵامێکی جیددی چارەسەربکرێت.  ئەو بەرپرسەی کۆریای باکوور دەڵێت، پیۆنگیانگ مافی خۆیەتی بەرگری لەخۆ بکات و "ئامانجیش لە گوتارەکەی بایدن جێبەجێکردنی سیاسەتێکی دووژمنکارانەیە لەبەرامبەر کۆریای باکوور کە ئەمریکا نیو سەدەیە پەیڕەوی دەکات".  جۆنگ جوون دانی بەوەنا کە ئەو سیاسەتەی بایدن لە دژی ئەوان گرتوویەتیە بەر ئێستا بۆیان روون بووەتەوە و ئەوانیش ناچاردەبن وەڵامبدەنەوە تاوەکو ئەو کاتەی ئەمریکا خۆی لە بارودۆخێکی زۆر دژوار دەبینێتەوە.