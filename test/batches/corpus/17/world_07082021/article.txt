جگە لەوە، لافاوەکە چەندین کێڵگەی کشتوکاڵی راماڵیوە. ئەوە لە کاتێکدایە، کۆریای باکوور لە مانگی حوزەیراندا دانی بەوەدانا کە رووبەڕووی قەیرانی خۆراک بووەتەوە، ئەوەش بەهۆی کەرتە کشتوکاڵییە لاوازەکەیەوە.  مانگی رابردوو، رێکخراوی خۆراک و کشتوکاڵی جیهانی، کە سەر بە نەتەوە یەکگرتووەکانە، رایگەیاند، ئەمساڵ کۆریای باکوور رووبەڕووی کورتهێنان لە خۆراک بووەتەوە کە قەبارەکەی ٨٦٠ هەزار تۆن بووە، هەروەها هۆشداریشی دا کە دەکرێت ئەو وڵاتە دووچاری قۆناخێکی سەخت لە کەمی خۆراک بێت.   لەو دیمەنانەی کە میدیای فەرمیی کۆریای باکوور بڵاویکردوونەتەوە، دەردەکەوێت کە ژمارەیەک خانوو ژێر ئاوکەوتوون و هەندێ لە پردەکانیش بەهۆی لافاوەکەوە رووخاون.  میدیای فەرمیی کۆریای باکوور ئاماژەی بەوە کردووە کە "سەتان هێکتار زەویی کشتوکاڵی" لە پارێزگای هامگیۆنگی باشووری وڵات کەوتوونەتە بەر لێشاوی لافاوەکە.  هاوینی ساڵی رابردوو، ژمارەیەک زریان ئەو وڵاتەیان گرتەوە و بوونە هۆی دروستبوونی لافاو کە زیانیان بە کێڵگە کشتوکاڵیەکانیان گەیاند و هەزاران خانوویان وێرانکرد.  کیم جونگ ئوون، سەرۆکی ئەو وڵاتە لە مانگی حوزەیرانی ئەمساڵدا گوتی، بارودۆخی خۆراکی وڵات "روو لە خراپبوونە"، ئەوەش بەهۆی مانەوەی زیانی زریانەکان و داوای کرد کە "کاریگەریی کارەساتە سرووشتییەکان کەمبکرێتەوە. "  بۆ خۆپاراستن لە کۆرۆنا، حکومەتی کۆریای باکوور هاتووچۆی نێوان وڵاتەکەی و وڵاتانی دیکە کەمتر کردووەتەوە، لە ئەنجامدا جموجووڵی بازرگانی لەگەڵ چین کە بە شادەماری ئابوورییەکەی دادەندرێت، لاواز بووە.