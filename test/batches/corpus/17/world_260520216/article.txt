هۆشداریدانەکەی بزووتنەوەی تاڵیبان لەکاتێکدایە، واشنتن لە پرۆسەی کشاندنەوەی هێزەکانیدایە لە ئەفغانستان، بەڵام دەنگۆی ئەوەش هەیە ئەمریکا بیەوێت بنکەی سەربازی لە پاکستان بکاتەوە.  لەوبارەیەوە، بزووتنەوەی تاڵیبان رۆژی چوارشەممە، ٢٦ی ئایار، لە راگەیێندراوێکدا رایگەیاند، "داوا لە وڵاتە دراوسێکان دەکەین رێگە بە هیچ کەس نەدەن ئەو کارە بکات. ئەگەر هەنگاوێکی لەو جۆرە بنرێت، ئەوا دەبێتە هەڵەیەکی مێژوویی و سەرشۆڕییەکی گەورە '.  گرووپە چەکدارە ئەفغانستانییەکە هۆشداریش دەدات کە "بەرامبەر کارێکی دڕندە و هەراسانکاری لەو جۆرە" بێدەنگ نابێت.  لە ساڵی ٢٠٠١ دا ژمارەیەک وڵاتی دراوسێی ئەفغانستان رێگەیان بە ئەمریکا دا بنکە ئاسمانییەکانی بەکاربهێنێت؛ بەڵام ئێستا ئەو هاوئاهەنگییە بەو جۆرە نەماوە، ئەگەرچی هەندێک وڵات هێشتا رێگە بە سوپای ئەمریکا دەدەن ئاسمانەکەیان بەکاربهێنێت.  رۆژی سێشەممە، ٢٦ی ئایار، پاکستان ئەو دەنگۆیانەی رەتکردەوە کە رێککەوتنی لەگەڵ واشنتندا کردبێت.  شاهـ مەحموود قورەشی، وەزیری دەرەوەی پاکستان بە ئەنجوومەنی پیرانی وڵاتەکەی گوت، "ئەم هەواڵانە بێبنەما و دژبەیەکن". هەروەها گوتیشی، "دەمەوێت لێرە لە ئەنجوومەن روونی بکەمەوە کە پاکستان لەژێر سەرکردایەتیی عیمران خان، هەرگیز رێگە بە کردنەوەی هیچ بنکەیەکی ئەمریکی لە خاکەکەیدا نادات".  ساڵی رابردوو، واشنتن و بزووتنەوەی تاڵیبان رێککەوتنێکیان واژۆکرد کە رێگەی لەبەردەم کشاندنەوەی هەموو هێزە بیانییەکانی لە ئەفغانستان خۆشکرد.  لە بەرامبەردا، تاڵیبان بەڵێنی ئەوەی داوە کە رێگە نەدات ئەفغانستان ببێتە مۆڵگەی "گرووپە جیهادییەکان"ی وەکو ئەلقاعیدە و رێکخراوی بەناو "دەوڵەتی ئیسلامی"ی ناسراو بە داعش.  مانگی رابردوو، جۆ بایدن، سەرۆکی ئەمریکا رایگەیاند، ئەو دوو هەزار و ٥٠٠ سەربازە ئەمریکییانەی کە ماون، تاوەکو ١١ی ئەیلوولی ئەمساڵ، واتە تاوەکو ساڵیادی ٢٠ ـەمی هێرشەکەی ١١ی سێپتێمبەر، ئەفغانستان بەجێدەهێڵن.  لەم چەند هەفتەیەی رابردوودا، تووندوتیژییەکان لەنێوان بزووتنەوەی تاڵیبان و حکومەتی ئەفغانستاندا زیادیانکردووە، بەجۆرێک کە گفتوگۆکانی ئاشتی لەنێوان هەردوولادا بە بنبەست گەیشتوون و بزووتنەوەی تاڵیبانیش هەوڵی دەستبەسەرداگرتنی ناوچەی زیاتر دەدات.