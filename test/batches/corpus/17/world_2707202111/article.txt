نێچیرڤان بارزانی، سەرۆکی هەرێمی کوردستان لە تویتەری خۆی پەیامێکی بڵاوکردەوە و رایگەیاند، پێشوازی لە ئەنجامی دیالۆگەکە دەکات کە "هه‌نگاوێکی گرنگه به‌ره‌و بەهێزکردنی هاوبەشیی ستراتیژیی درێژخایەن لەسەر پرسه سەرەکییەکانی وه‌ک سه‌قامگیریی ناوچەکە، هاریکاریی ئابووری و کولتووری".   ماوەی چەند رۆژێکە شاندێکی عێراقی بە مەبەستی گفتوگۆ لەبارەی کشانەوەی هێزە شەڕکەرەکانی ئەمریکا لە عێراق و چەند تەوەرێکی دیکە بە سەرۆکایەتیی مستەفا کازمی، سەرۆکوەزیرانی عێراق لە ئەمریکان، لەو بارەوە سەرۆکی هەرێمی کوردستان لە تویتەکەیدا ده‌ستخۆشی له هه‌وڵه‌کانی مستەفا کازمی و شاندەکەی دەکات.  دوێنێ دووشەممە ٢٦ - ٠٧ - ٢٠٢١ گەڕی چوارەمی دانوستاندنی ستراتیژیی نێوان عێراق و ویلایەتە یەکگرتووەکانی ئەمریکا بەڕێوەچوو، لە راگەیێندراوی وەزارەتی دەرەوەی عێراق لەبارەی کۆبوونەوەکە هاتووە، هەردوو وڵات وتوێژەکانیان لە رێگەی لیژنەی هاوئاهەنگی پەیوەست بە رێكکەوتننامەی ستراتیژی درێژەپێدەدەن، هەروەها تێیدا هاتووە کە ئەمریکا رێزگرتنی بۆ سەروەریی عێراق و یاساکانی عێراق دووپاتکردووەتەوە و بەڵێنی بە دابینکردنی ئەو یارمەتیانە داوە کە عێراق پێویستی پێیانە.  سەبارەت بە مافەکانی مرۆڤ و ئازادیی رۆژنامەڤانی، لە راگەیێندراوی هاوبەشی ئەمریکا و عێراقدا ئاماژە بەوە کراوە، "هەردوو شاندەکە پابەندبوونی خۆیان دووپاتکردەوە لە پاراستنی مافەکانی مرۆڤ، ئازادییە بنەڕەتییەکان، لەوانەش ئازادی رۆژنامەوانی، ئەوەش لە رێگەی پابەندبوونی تەواوەتییان بە رێکارە یاساییەکان و گەرەنتی دەستووری عێراق، کە رێز لە نەریت و رێککەوتنە نێودەوڵەتییەکانی پەیوەست بە مافەکانی مرۆڤ دەگرێت".  دەقی تویتەکەی سەرۆکی هەرێمی کوردستان:  پێشوازی له ئەنجامی دیالۆگی ستراتیژیی عیراق - ئەمه‌ریکا ده‌که‌م که هه‌نگاوێکی گرنگه به‌ره‌و بەهێزکردنی هاوبەشیی ستراتیژیی درێژخایەن لەسەر پرسه سەرەکییەکانی وه‌ک سه‌قامگیریی ناوچەکە، هاریکاریی ئابووری و کولتووری. ده‌ستخۆشی له هه‌وڵه‌کانی سه‌رۆکوه‌زیر کازمی و تیمی عیراق ده‌که‌م.