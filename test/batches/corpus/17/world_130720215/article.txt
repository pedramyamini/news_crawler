لە راگەیێندراوێکدا باڵیۆزخانەی فەرەنسا دەڵێت "حکومەت [ی فەرەنسا] بەیانیی رۆژی ١٧ی تەممووز گەشتێکی ئاسمانیی تایبەت لە کابووڵەوە بۆ فەرەنسا ئەنجامدەدات بەمەبەستی گەڕاندنەوەی سەرجەم هاووڵاتییانی فەرەنسی بۆ وڵاتەکەیان"، ئاماژە بەوەش کراوە، گەشتەکە بەبێ بەرامبەر دەبێت.  باڵیۆزخانەکە دەشڵێت، پێشنیاز بۆ سەرجەم هاووڵاتییانی فەرەنسی دەکەن لەو گەشتەدا بگەڕێنەوە یان "بە هەر هۆکارێکی خۆیان بێت، دەستبەجێ وڵاتەکە [ئەفغانستان] جێبهێڵن".  هەروەها ئاماژە بەوەش کراوە، ناتوانن گەرەنتیی سەلامەتیی ئەو هاووڵاتییانەیان بکەن کە بڕیاری مانەوە دەدەن و دوای ١٧ی تەممووز بیانەوێت وڵاتەکە جێبهێڵن.  بزووتنەوەی تاڵیبان لە سەرەتای مانگی ئایارەوە دەستی بە ئۆپەراسیۆنێک لە ئەفغانستان کردووە، ئەمەش دوای ئەمریکا لەو وڵاتە دەستی بە کشانەوە کرد و بەنزیکەیی سەرجەم هێزەکانی کشاندووەتەوە.  لە مانگی شوباتی ساڵی ٢٠٢٠، ئیدارەی ترەمپ و بزووتنەوەی تاڵیبان لە دەوحەی قەتەر رێککەوتنێکیان واژۆکرد و تێیدا ئەمریکا و هێزەکانی دیکەی ئەندامی رێکخراوی ناتۆ، بڕياریاندا بە کشانەوەی هێزەکانیان لە ئەفغانستان، لە بەرامبەردا تاڵیبان بەڵێنیدا بە وەستاندنی هێرشە چەکدارییەکانی بۆسەر سوپای ئەمریکا و ناتۆ. هەروەها تێکەڵبوونی بە پرۆسەی ئاشتی لەگەڵ حکومەتی ئەفغانستان.