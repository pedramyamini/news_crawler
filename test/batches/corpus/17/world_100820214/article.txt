ئەو تاتەقوڕەی کە دۆزراوەتەوە بە Si. ٤٢٧ ناسراوە، لەلایەن رووپێوانی ئەو سەردەمەوە بەکارهێندراوە بۆ پێوانەکردنی دوورییەکان و دۆزینەوەی گۆشەی تەواو و راست.   ئەو شوێنەوارە مێژووییە بۆ ساڵانی ١٩٠٠ بۆ ١٦٠٠ ـی پێش زایین دەگەڕێتەوە، یەکەمجاریش لە ساڵی ١٨٩٤ لە شاری سیپاری سۆمەرییەکان دۆزرایەوە کە دواتر ئەو شوێنە بووە شارێکی بابلییەکان لە کەناری رۆژهەڵاتی رووباری فورات و ئێستا خاکی عێراقە.   یاسای فیساگۆرس لەلایەن فەیلەسووف و بیرکاریزانی یۆنانی فیساگۆرسەوە دانراوە، بەپێی یاساکە، لە سێگۆشەی گۆشەوەستاو دووجای ژێ یەکسانە بە سەرجەمی دووجای دوو لایەکەی دیکەی سێگۆشەیەک.  ئەو کەسەی تاتەقوڕەکەی دۆزییەوە شوێنەوارناسێکی فەرەنسی بوو. ئێستاش تابلۆ قوڕینەکە لە مۆزەخانەیەکی ئیستەنبووڵ هەڵگیراوە. بەم دواییەش لێکۆڵەرەوان گرنگیی ئەو تابلۆ قوڕینەیان بۆ دەرکەوتووە و دۆزیویانەتەوە کە هاوشێوەی یاسای فیساگۆرس بەکارهاتووە لە سەردەمی خۆیدا.  دانیاڵ مانسفیڵد، بیرکاریزان لە زانکۆی نیو ساوز وەیڵز لە ئوسترالیا و دۆزەرەوەی مانای تابلۆ قوڕینەکە دەڵێت، یۆنانییە کۆنەکان ئاسمانیان بۆ دیاریکردنی سێگۆشەکان بەکاردەهێنا، بەڵام بابلییەکان رێگەی خۆیان هەبووە بۆ پێوانەکانی گۆشەکان کە لە زەوییەوە کردوویانە. "  تابلۆ قوڕینەکە وێنەی زەلکاوێکی لەسەرە لەگەڵ چەند پێکهاتەیەکی جیاواز لەوانە، تاوەرێک. هاوکات سیانەی فیساگۆرسی لەسەر هەڵکەندراوە کە دووجای ژێیەکەی یەکسانە بە سەرجەمی دووجای دوو لایەکەی دیکەی سێگۆشەکە.  لە ساڵی ٢٠١٧ ـەس مانسفیڵد تابلۆیەکی دیکەی دۆزییەوە کە بۆ هەمان سەردەم دەگەڕایەوە و ناوی Plimpton ٣٢٢ بوو. ئەو تابلۆیەش هەندێک خشتەی زانستی سێگۆشەناسی تێدابوو، بەڵام بە گوتەی خۆی، مانای تەواوی نەداوە تاوەکو ئەم تابلۆ قوڕینەی دۆزیوەتەوە. کاتێک هەردووکیانی پێکەوە بەستووەتەوە، بۆی دەرکەوتووە کە بابلییە کۆنەکان یاسای سێگۆشەیان بەکارهێناوە بۆ دابەشکردنی زەوییەکانیان.   هەرچەندە تاوەکو ئێستا هۆکارەکانی پشت دیاریکردنی سنوورەکانی سەر تابلۆ قوڕینەکە روون نین، بەڵام بەپێی مانسفیڵد، "نەخشەکە ئەوە پێشان دەدات کە ناکۆکی هەبووە لەسەر دارخورما لە سنووری زەویی کەسێک بەناوی سین بێل ئەپلی و ژنێکی خاوەن زەوی و سامان. "  لەگەڵ ئەوەی دروستکردنی ئەو تاتەقوڕە و یاسای فیساگۆرس (٥٧٠ ـی پێش زایین) زیاتر لە هەزار ساڵیان بەینە، بەڵام شارەزایان دەمێکە ئەوەیان زانیوە کە یۆنانییەکان زانستی بیرکارییان لە میسرییەکانەوە وەرگرتووە و میسرییەکانیش لە بابلییەکانەوە.   مانسفیڵد دەڵێت، "هیچ کەسێک پێشبینی نەدەکرد، بابلییەکان لەو ئاستە بەرزەدا سێگۆشەی فیساگۆرس بەکاربهێنن"، دەشڵێت، ئەوە بەکارهێنانێکی تەواوی بیرکارییە و تێکەڵکردنێتی بۆ چارەسەرکردنی کێشەکانی ئەو سەردەمە.