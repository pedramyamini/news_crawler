بۆ ماوەی چەند دەیەیەک لە کەنەدا منداڵانی خەڵکی رەسەن لە خێزانەکانیان جیادەکرانەوە و بەزۆر دەنێردرانە قوتابخانە ئایینییەکان بۆئەوەی لەوێ فێری کولتووری ئەوروپی و کەنەدی بن. ژمارەیەکی زۆریان بەهۆی مامەڵەی خراپ، دەستدرێژیی سێکسی و پشتگوێخستنەوە گیانیان لەدەستدا بێ ئەوەی خێزانەکانیان لێ ئاگاداربکرێنەوە.   کادموس دیلۆرم، بەرپرسێکی هۆزە رەسەنەکان لە هەرێمی ساسکاچوێن دەڵێت، "لە ساڵی ١٨٩٨، قوتابخانەی ماریڤاڵی ئایینی کرایەوە و ساڵی ١٩٩٦ داخرا. کەنیسەی کاسۆلیکیی رۆمانی چاودێری شوێنی گۆڕەکان، بڕوادارەکان و رێوڕەسمە ئایینییەکانی دەکرد. ئێمە بە بەکارهێنانی رادار لە ٢ ـی حوزەیرانی ٢٠٢١ دەستمان بە گەڕان کرد. رۆژی پێنجشەممە ٧٥١ گۆڕی بێناونیشانمان دۆزییەوە. ئەمانە گۆڕی بەکۆمەڵ نین، بەڵکو گۆڕی بێناونیشانن. "  لە ماوەی کەمتر لە مانگێکدا، ئەمە دووەمین گۆڕی منداڵە رەسەنەکانە لە قوتابخانە کاسۆلیکیەکان دەدۆزرێتەوە. جەستن ترودۆ، سەرۆکوەزیرانی کەنەدا، پێیوایە بەرپرسیاریەتیی ئەوەی کە روویداوە دەکەوێتە ئەستۆی حکومەتی وڵاتەکەی، بۆیە داوای لێبووردن لە هۆزە رەسەنەکان دەکات و بە دووریشی نابینێت لێکۆڵینەوەیەکی تاوانکاری لەو رووداوانە دەستپێبکات.   جەستن ترودۆ، سەرۆکوەزیرانی کەنەدا رایگەیاند، "ئەمە سیاسەتێکی زۆر زیانبەخشی حکومەت بووە کە بۆ چەندین دەیە لە کەنەدا هەبووە. ئەمڕۆ کەنەدیەکان تاساون و شەرم لە خۆیان دەکەن کە وڵاتەکەمان چۆن رەفتاری لەگەڵ سیاسەتێکدا کردووە کە منداڵەکانی لە ماڵەکانیان، لە خەڵکەکەیان و لە کولتوور و زمانیان دادەبڕاند و بە زۆر گۆڕینی شێوازی ژیانیان بەسەردا دەسەپاند. "  ترودۆ داوا لە پاپای ڤاتیکان دەکات، بە نوێنەرایەتیی کەنیسەی کاسۆلیک سەردانی کەنەدا بکات و داوای لێبووردن لە کەنەدییەکان بکات.  ساڵی ٢٠١٨، پاپا فرانسیس داواییەکی لەم شێوەیەی سەرۆکوەزیرانی کەنەدای رەتکردەوە. هۆزە رەسەنەکانی کەنەداش، ئەوەی کە لە دژی منداڵەکانیان ئەنجامدراوە بە تاوانی دژی مرۆڤایەتی دادەنێن و ئەوانیش بە پێویستی دەزانن، پاپای ڤاتیکان داوای لێبووردنیان لێ بکات.   بۆبی کامیرۆن، بەرپرسی فیدراسیۆنی هۆزە رەسەنەکانی کەنەدا دەڵێت، "ئەمە تاوانێک بووە دژی مرۆڤایەتی؛ هێرشێک بووە بۆ سەر خەڵکی رەسەن. ئێمە خەڵکێکی سەربەرزین. تاکە تاوان کە ئەنجاممان دابێت، ئەوە بووە کە بە رەسەنی لەدایکبووین. "  لە سەدەی نۆزدەیەمەوە تاوەکو ساڵانی ١٩٧٠، زیاتر لە ١٥٠ هەزار منداڵی کەنەدی بەزۆر نێردرانە قوتابخانە ئایینییەکان بۆئەوەی شێوازی ژیانیان بگۆڕن و بەگوتەی خۆیان ئاوێتەی کۆمەڵگەی کەنەدی بکەن.   ئەو قوتابخانانە لە لایەن حکومەتی کەنەداوە پاڵپشتی دەکران. حکومەت دانی بەوەدا ناوە کە ژمارەیەکی زۆری ئەو منداڵانە لە نێو ئەو قوتابخانە ئایینییانەدا دووچاری لێدان و دەستدرێژیی سێکسی بوونەتەوە.