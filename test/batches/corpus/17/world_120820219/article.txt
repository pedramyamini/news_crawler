یەکێک لە رزگاربووەکان لە کەمپێکی دوورگەی کۆسەوە لە یۆنان لەکاتی بەشداریی بەرنامەی رێیا سۆری رادیۆی رووداو، باسی لە چۆنێتیی ئەو رووداوە و ژیانی خۆیان لەنێو کەمپەکاندا دەکات و دەڵێت، "بە چاوی خۆم بینیم نۆ کەس خنکان؛ لەنێو کەمپیشدا کەسێک بیەوێت بخەوێت دوو کەسی دیکە کە لە یەک کابینەدان دەبێت خۆیان کۆبکەنەوە، ئەوان لە ژیانێکی سەختدا دەژین".  عەبدوڵڵا عەلی تەمەنی ١٨ ساڵە، خەڵکی شاری قەڵادزێی باشووری کوردستانە، یەکێک لەو کەسانەیە کە لە رێگەی کۆچی نایاساییەوە ٢٢ - ٠٧ - ٢٠٢١ لە دەریادا رزگارکراون و ژمارەیەک هاوڕێی بێسەروشوێنن، سەبارەت بە هۆکار و چۆنێتیی ژێرئاوکەوتنی یەختەکەیان، عەبدوڵڵا عەلی دەڵێت "شەپۆلی دەریا ئەوەندە زۆر بوون یەختەکەش بەرگەی شەپۆلە بەهێزەکانی نەدەگرت، شەپۆلێک لێیداین و یەختەکەی کون کرد، شەپۆلی دووەم لێیداین، وەریگەڕاندین، لەو کاتەدا خۆمان فڕێدایە سەر یەختەکە، هەندێک کەس هەر ئەو کات لە شپرزەییان گیانیان لەدەستدا، هەندێکیش کە زۆر بە روونی دیاربوو مەلەیان نەدەزانی، زوو خنکان، خۆمان بە تەختە شکاوەکانی یەختەکەوە هەڵواسیبوو، نزیکەی هەشت کەس لەسەر یەک پارچە تەختە بووین، بە شێوەیەک خۆمان پێوەی هەڵواسیبوو هاوسەنگیمان راگرتبوو، تەنیا نزیکەی هەشت کەس بەرگی مەلەیان پێبوو ئەوانی دیکەش هەموویان خۆیان بە ئەوانەوە گرتبوو، هەر ئەو کات بە چاوی خۆم نۆ کەسم بینی خنکان".   لە کاتی روودانی ئەم رووداوەدا بە گوتەی عەبدوڵڵا عەلی، کەشتییەکی بازرگانیی میسری نزیک شوێنی رووداوەکە بووە، دەڵێت "دوو کاژێر لەنێو دەریادا بووم، هەندێکیش کاژێرێک تاوەکو کاژێر و نیوێک لەنێو ئاوەکەدا مانەوە، "من دوا کەس بووم لەلایەن کەشتییەکەوە رزگار کرام، هەر هەموومان هاوارمان بۆ خودا دەکرد و بانگی ئەو کەشتییەمان دەکرد فریامان بکەوێت، پۆلیسی یۆنان نەیدەهێشت نزیکمان ببێتەوە، دوای ئەوەی زۆر کەس خنکان کەشتییەکە هات و ئەوانەی کە مابوون یەک بە یەک سەریخستین، دوای ئەو هێلیکۆپتەرێکی یۆنانیش هات پێنج کەسی رزگارکرد، ئەگەر سەرەتا رێگەیان بە کەشتییەکە بدایە، هیچ کەسێک بێسەروشوێن نەدەبوو، دوای ئەوە ئێمەیان گواستەوە بۆ دوورگەی کریتی لە یۆنان، دوای هەفتەیەک مانەوە لەوێ گواستراینەوە بۆ دوورگەی کۆس".  ئەو کۆچبەرە رزگاربووە ئاماژە بەوە دەکات " ٥٥ کەس لە یەک یەختدا بوون، لە کاتێکدا قاچاخچییەکان پێیان گوتبووین ٤٥ کەس دەبن، لەو ژمارەیە ٤٢ کەس کورد بووین، ئەوانی دیکە عەرەب و بەلقانی بوون و هەندێک میسری بوون، چوار کاپتنیش لەگەڵمان بوون، کاتێک لە تورکیاوە بەرەو یۆنان بەڕێدەکەوتین، لە رێگەدا یەختەکەمان کون بوو و ژێرئاو کەوت، لەو ژمارەیە ٣٧ کەس رزگارکراون و ١٨ کەسیش بێسەروشوێن بوون، تاوەکو ئێستا هیچ هەواڵێکیان نییە، یەکێک لە بێسەروشوێنەکانیش کاپتنی یەختەکەیە و سێ کاپتنەکەی دیکەش دەستگیرکراون".  عەبدوڵڵا دەڵێت، ئێستا لە کەمپێکی داخراوی دوورگەی کۆسن لە یۆنان، دەربارەی رەوشی نێو کەمپەکە و چارەنووسی خۆیان گوتی "لە شوێنێکدا دەستبەسەر کراوین وەکو گرتووخانەیە، یەک شتمان نادرێتێ، خزمەتگوزارییان سفرە، هیچ لەگەڵمان باش نین، کراوینەتە نێو چەند کابینەیەک، هەر ژوورێک سێ کەسی تێدایە، هەیە دوو کەسی تێدایە، ئەو ژوورانە یەک دوو مەترین، ئەگەر یەکێک بیەوێت پاڵبکەوێت و بخەوێت، دەبێت ئەوانی دیکە قاچیان کۆبکەنەوە، دۆخمان زۆر خراپ و ناخۆشە تەنانەت خواردنیش وەکو پێویست دابین ناکرێت. رۆژی یەک ژەممان دەدەنێ، هەندێکجار دوو ژەم، خواردنەکەش کە دەیهێنن کەمە و تەنیا پەتاتەیە".  عەبدوڵڵا عەلی لە قەڵادزێ دوای ئەوەی لە پۆلی شەشی سەرەتایی دەست لە خوێندن هەڵدەگرێت دەست بە کرێکاری دەکات، دەڵێت "کار و کاسبیم نەبوو، منیش ئەو رێگەیەم گرتەبەر، کەسوکاریشم پێیان ناخۆش بوو، بەڵام هەر هاتم، سەرەڕای ئەوەی قاچاخچییەکان هیچ گەرەنتییەکیان پێ نەدابووین بەبێ کێشە بگەینە یۆنان، ئێمە رۆیشتین و هەر یەکێک لە ئێمە ١٠ تاوەکو ١٢ هەزار دۆلارمان دابوو، رێککەوتنمان وابوو ئەگەر گەیشتینە ئیتاڵیا پارەکە بدەین، ئێستاش دوای ئەو رووداوە کە پەیوەندیی پێوە دەکەین وەڵاممان ناداتەوە و هیچ لێمان ناپرسێت و دیاریش نییە".  نۆ کەس لە ١٨ بێسەروشوێنەکەی ئەو رووداوە خەڵکی سنووری پارێزگای سلێمانین، یەکێک لەوان بەرهەم ئەحمەدە کە تەمەنی ٣٣ ساڵە، ئیبراهیم ئەحمەد برای ئەو هاونیشتمانییە کۆچبەرە و نوێنەری هەموو بێسەروشوێنەکانی ئەو رووداوە کە لەگەڵ بەرپرسانی رێکخراوی UN لە هەولێر و فەرمانگەی پەیوەندییەکانی دەرەوەی هەرێمی کوردستان کۆبوونەتەوە، ئاماژە بەوە دەکات، هەندێک کۆچبەر لە دوورگەکە دۆزراونەتەوە و پێدەچێت لەو بێسەروشوێنانە بن، دەشڵێت "پێمان گوتراوە ١١ کەس لە دوورگەیەکی تورکیان، بەڵام پشتڕاست نەکراوەتەوە کە رزگاربووەکانی ئەو یەختەن یاخود نا، چاوەڕێین لە رێگەی فەرمانگەی پەیوەندییەکانی دەرەوە ئەوە پشتڕاست بکەینەوە کە ١٠ رۆژە لەسەر هێڵن و پێیان گوتین چاوەڕێی حکومەتی تورکیا و یۆنان دەکەن، کە بە فەرمی شتێکیان پێ بڵێن، ئەگەرنا لیژنەیەکی فەرمانگەکە ئەم هەفتەیە سەردانی یۆنان دەکات، لە هەمان کاتدا UN لە هەولێر چاوەڕێی وەڵامی نوێنەری خۆیانن لە تورکیا و یۆنان، بەڵام بەهۆی بارودۆخی ئەو دوو وڵاتە و ئاگرەکان رەوشی ئەو دوو وڵاتە نالەبارە، بۆیە هیچ وەڵامێکمان وەرنەگرتووە".  بەرهەم ئەحمەد دەیویست بە رێگەی یاسایی کۆچ بکات، بەڵام بەپێی قسەی براکەی قاچاخچییەکان فێڵیان لێکردووە و دەڵێت "هیچ کارێکی نەبوو، لەگەڵ ئەو گەنجانە بڕیاری چوونە دەرەوەی دا، براکەی ئێمە چوو بۆ تورکیا کە بە فەرمی لەو وڵاتەوە بچێتە وڵاتێکی دیکە، بەڵام بەهۆی فێڵی قاچاخچییەکانەوە ئەو کارەی بۆ نەکرا، لە کاتێکدا رێککەوتنیان وابوو بە فەرمی بە ٢٦ هەزار دۆلار بیبەنە دەرەوە، بەڵام دوای ئەوەی لە تورکیا لە فڕۆکەخانەی ئیزمیر دەگیرێت، پاش پێنج رۆژ کە ئازادکرا پێی گوتین قاچاخچییەکان لەگەڵ تیمی فڕۆکەخانەکە کێشەیان لەسەر بڕە پارەیەک هەبووە و ئیدی ئێمەیان گرت، دواتر لە رێگەی قاچاخچییەکانەوە کە سێ کەسن و خەڵکی سلێمانی و پشدەرن، بڕیاردەدات بە قاچاخی بچێتە دەرەوە".  قاچاخچییەکی خەڵکی باشووری کوردستان لە ئیستەنبووڵەوە کە نەیویست ناوی ئاشکرا بکرێت و بناسرێتەوە، باسی لەوە کرد، گەنجەکان خۆیان بەرپرسیاری زیادبوونی رێژەی نوقمبوونی یەختەکان و مردنیانن و بە پێکەنینەوە گوتی "تورکیا فڕێیان دەداتە یۆنان، ئەویش فڕێیان دەداتەوە تورکیا، هەر هەموویان دیپۆرت دەکرێنەوە، خەڵکێکی زۆر هاتووە بڕوات و هیچ رێگەیەک نییە تاوەکو گرووپێک تێدەپەڕن ٢٠ گرووپ دەستگیردەکرێن".  ئەو قاچاخچییە گوتیشی، ئەوان بە گەنجەکان دەڵێن، ئەو چوونەیان هیچ گەرەنتییەکی نییە و دەستگیر دەکرێن، "بەڵام خۆیان کە هەر بڕیاری چوون دەدەن ئێمە کاریان بۆ دەکەین، ئەگەر ئێمەش نەیکەین کەسانی دیکە کە کورد نین بۆیان دەکەن".  ئەو قاچاخچییە دەربارەی هۆکاری نقومبوونی یەخەتەکان دەڵێت "زۆر کەس سواردەکرێن یەختێک کە ١٣ یان ١٥ مەتر بێت و نزیکەی ٧٠ کەس سواربکرێن بەرگەری ٧٢ کاژێر چوون لە دەریا ناگرێت ئەوە جگە لە کۆنیان، کاژێرێک پێش کەسێک پەیوەندیی پێوە کردم و دەڵێت، کە ١٨٩ نەفەری بەر لەوەی سواری یەخت ببن دەستگیرکراون، ئەمە دۆخەکەیە".