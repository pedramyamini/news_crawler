لە ئەفریقیا بەکارهێنانی ماددەی هۆشبەر رووی لە زیادبوونە، لە زۆر ناوچەی دیکەش بە هەمان شێوەیە، نەتەوە یەکگرتووەکان وای خەمڵاندووە ئاڵوودەبووانی ماددەی هۆشبەر لە جیهاندا تووشی نەخۆشی دیکە بوون.  ئەوەی لە ڤیدیۆکەدا دەردەکەوێت ناوچەیەکی هەژارنشینی شاری نەیرووبیی پایتەختی کینیایە لە کیشوەری ئەفریقیا. دوای مردنی منداڵەکەی بە زەردەتا، ئیسەر وانیجورو لە تەمەنی ١٦ ساڵیەوە دەستی بە بەکارهێنانی هیرۆین کرد.   ئێستا بە ئەستەم پارووییەک نانی دەستدەکەوێت، بەڵام بەجۆرێک ئاڵوودە بووە کە رۆژانە پێویستی بەوەیە ٦ جار بە دەرزی، هێرۆین بخاتە دەمارەکانیەوە.   رۆژانە کەمتر لە یەک دۆلاری دەستدەکەوێت، بۆیە ئاڵوودەبوونەکەی وای لێکردووە پەنا بباتە بەر لەشفرۆشی.   ئیسەر وانیجیرۆ، ئالوودەبووی هێرۆین دەڵێت، "من ئەو کارە دەکەم، واتە من کەسێکم ئامادەم هەر شتێک بکەم بۆ ئەوەی کە ئەو شتەی دەمەوێت بەدەستی بهێنم. "  ئیسەر یەکێکە لەو ٦٠ ملیۆن دانیشتووەی کیشوەری ئەفریقیا، کە بەگوێرەی نەتەوە یەکگرتووەکان، ماددەی هۆشبەر بەکاردەهێنن.  نووسینگەی نەتەوە یەکگرتووەکان بۆ بەرەنگاربوونەوەی تاوان و ماددە هۆشبەرەکان لە نوێترین راپۆرتیدا دەڵێت، تا ساڵی ٢٠٣٠، ژمارەی بەکاربەرانی ماددە هۆشبەرەکان لە کیشوەری ئەفریقا ٤٠ % بەرزدەبێتەوە و دەگاتە ٨٦ ملیۆن کەس.   ئەنگێلا می، توێژەر لە نووسینگەی نەتەوە یەکگرتووەکان بۆ بەرەنگاربوونەوەی تاوان و ماددە هۆشبەرەکان دەڵێت، "ئەمە گرنگە، چونکە زیادبوونی بەکارهێنەرانی ماددەی هۆشبەر بە رێژەی % ٤٠ لە ئەفریقیا بە واتای زیادبوونی بەرهەمهێنەرانی ماددە هۆشبەرەکان، زیادبوونی بەقاچاخبردنی ئەو ماددانە و زیادبوونی پێداویستیەکانی چارەسەری دێت. "  بە گوێرەی نەتەوە یەکگرتووەکان، ساڵی رابردوودا ٢٧٥ ملیۆن کەس لە سەرانسەری جیهان ماددەی هۆشبەریان بەکارهێناوە و تا ساڵی ٢٠٣٠ ژمارەکە دەگاتە ٢٩٩ ملیۆن کەس.   بە گوێرەی راپۆرتی نووسینگەی نەتەوە یەکگرتووەکان بۆ بەرەنگاربوونەوەی تاوان و ماددە هۆشبەرەکان، لە سەردەمی کۆرۆنادا بەراورد بە ساڵانی ٢٠١٠ تاوەکو کۆتایی ٢٠١٩، بەکارهێنانی ماددەی هۆشبەر بەرێژەی ٢٢ % زیادیکردووە.  نووسینگەکە مەزندە دەکات کە لە ساڵی ٢٠٢٠ دا نزیکەی لە ٥.٥ % ی ئەوانەی کە تەمەنیان لەنێوان ١٥ تاوەکو ٦٥ ساڵانە لانیکەم یەک جار ماددەی هۆشبەریان بەکارهێنابێت؛ هەروەها نزیکەی ٣٧ ملیۆن کەس کە دەکاتە ١٣ % ی کۆی بەکارهێنەرانی ئەو ماددانە، بەو هۆیەوە تووشی نەخۆشی بوون.