بەگوێرەی میدیای بەریتانی، پێنج سەگی بەرەڵای هەولێر گوێزراونەتەوە بۆ وەیڵز، بەڵام لەوێ چیدیکە پێیان ناگوترێت "سەگی بەرەڵا" و هەریەکەیان ناوێکی جیاوازیان لێنراوە.  رۆبی، رۆمیا، ستیڤی، بیا و هۆپ ئەو پێنج سەگەن کە لە شەقامەکانی هەولێر دەسووڕانەوە و دواتر گوێزرابوونەوە بۆ پەناگەیەکی ئاژەڵان، بەڵام دوای هێرشە مووشەکییەکەی مانگی شوبات بۆسەر هەولێر، پەناگەکەیان بەهۆی مووشەکێکەوە رووخا و دووبارە بێلانە مانەوە.  دوای ئەوە، دوو رێکخراوی خێرخوازیی بەریتانی هەزاران پاوەندیان کۆکردەوە بۆئەوەی بیانگوازنەوە بۆ بەریتانیا.  دواتر ئەو پێنج سەگە گوێزرانەوە بۆ پەناگەیەکی دیکەی نزیک فڕۆکەخانەی هەولێر کە لەلایەن ژنە ئەفسەر لویس هەستی دامەزرێندراوە.  لویس هەستی تەمەنی ٤٨ ساڵە و دوای تەواوکردنی ئەرکی سەربازی، لە هەرێمی کوردستان ماوەتەوە و رێکخراوێکی خێرخوازیی بەناوی "وۆر پۆز" واتە "چڕنووکی جەنگ" دامەزراندووە کە تایبەتە بە ئاژەڵان.  ئەو ژنە ئەفسەرەی پێشوو لەگەڵ سیلڤیا ڤان ئەتا، بەڕێوەبەری رێکخراوی خێرخوازیی "مەنی تیەرز" یەکیان گرتووە.  ڤان ئەتای ٦٢ ساڵ ١٠ هەزار پاوەندی بۆ گواستنەوەی سەگەکان کۆکردەوە و هەستی - ش گەشتی گواستنەوەی سەگەکانی رێکخست، بۆئەوەی لە هەولێرەوە بە فڕۆکە بگوازرێنەوە لوبنان و لەوێشەوە هەر بە فڕۆکە بۆ فەرەنسا و دواجاریش لەڕێگەی تونێلی ژێردەریای کەناڵی ئینگلیزییەوە بگوازرێنەوە بۆ بەریتانیا؛ ئێستاش لە گوندێکن بەناوی کارمارتنشایر.  هەستی لەوەتەی سەرباز بووە دەستی بە رزگارکردنی پشیلە و سەگ کردووە، هەر ئەوەش بووە کە وایکردووە نازناوی "خانمە پشیلەی بەغدا" وەربگرێت.   سەگەکان کە چەند دانەیەکیان چەند ئێسکێکیان شکابوو و برینی گەورە بە جەستەیانەوە بوو، ئێستا باش بوون و چاوەڕێ دەکرێت بگوازرێنەوە بۆ نێو ماڵە بەریتانییەکان.   هەستی دەڵێت، "ئێستا ئەو سەگانە دەرفەتی ئەوەیان هەیە ژیانێکی زۆر خۆش بژین".  ڤان ئەتا، کە ئێستا لەو گوندەی وەیڵز چاودێریی پێنج سەگەکە دەکات، دەڵێت، "شتێکی دڵخۆشکەرە کە ئەو سەگانە دەبینی گەیشتوونەتە ئێرە، بەڵام لە هەمان کاتیشدا دڵگران دەبیت کاتێک گوێبیستی چیرۆکەکانیان دەبیت".  ئێستا پێنج سەگەکە چاوەڕێی ئەوە دەکەن خێزانە بەریتانییەکان لەخۆیانبگرن.