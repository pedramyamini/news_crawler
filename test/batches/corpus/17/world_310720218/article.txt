لاودی، دەستگێڕە و دەڵێت، "لە ماوەی پەتاکەدا [پەتای کۆڤید ١٩]، هەموو کەسێک لە ماڵەوە بوو. کەس کاری نەدەکرد. هەموو شوێنێک داخرابوو. تاوەکو ئێستا ژمارەیەکی کەمیان گەڕاونەتەوە. هێندە زۆر نین. با بزانین تاوەکو ئەیلوول چی روودەدات. رەنگە ئەو کات بگەڕێنەوە سەر کار. "  لەگەڵ کرانەوەی فرۆشگە و شوێنە بازرگانییەکانی شارەکە و هەڵوەشاندنەوەی بەشێک لە رێکارەکان خۆپاراستن لە کۆرۆنا، دەسگێڕە بێ مۆڵەتەکانیش گەڕاونەتەوە سەر شەقامەکان. ئەوەش خاوەن فرۆشگەکانی نیگەران کردووە، چونکە پێیانوایە کڕیارەکانیان بۆ خۆیان دەبەن.   لاودی دەشڵێت، "ئەوە کاریگەریی کردووەتە سەرمان، ئەوە شتێکی ئاساییە، چونکە ژمارەی ئەوانەی لێرە کاردەکەن زیاد دەبێت و کێبڕکێیەکە گەورەتر دەبێت. بەهۆی ئەوەشەوە کارەکە وەکو خۆی نەماوە. ژمارەیەکی زۆری خەڵک لە ماڵەوە کاردەکەن و کەمیان دێنە دەرەوە، بۆیە کەمیان شت دەکڕن. کارەکە زۆر خاوە. ئەگەر خەڵکی زیاتریش بێت ئەم کارە بکات، کارەکە خاوتریش دەبێت. بەڵام هیواخوازین باشتری لێبێت. "  زۆربەی دەستگێڕەکانی نیویۆرک کۆچبەر، رەشپێست و لاتینییەکانن. لەسەر عارەبانەکانیان لەفە، خواردنەوە، جل و چەندین شتی دیکە دەفرۆشن.  ماوەی چەندین دەیەیە، شارەوانیی شارەکە پێدانی مۆڵەتی بە دەستگێڕەکان سنووردارکردووە، بەڵام نەیتوانیوە رێگە لە کارکردنی نایاسایی هەندێکیان بگرێت.  لە سەرەتای ئەمساڵ، شارەوانی شارەکە پرۆژە بڕیارێکی نوێی پەسەندکرد بۆ ١٠ ساڵی دیکە، بەپێی یاساکە ساڵانە مۆڵەت بە ٤٠٠ دەستگێڕی نوێ دەدات.