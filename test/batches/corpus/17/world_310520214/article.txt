شایەتحاڵێک بەناوی ئەبوبەکر تێگینا لە شوێنی رووداوەکە دەڵێت، ٢٠ تاوەکو ٢٥ ماتۆڕسوارم بینی بە چەکی قورسەوە هەڵیانکوتایە سەر ئەم خەڵکە؛ وەکو شایەتحاڵەکە ئاماژەی پێداوە، گرووپەکە "چوونە نێو قوتابخانەکە و زیاتر لە ١٥٠ کەسیان رفاند".  گوتەبێژێک بەناوی پۆلیسی نایجێر راگەیێندراوێکی لەسەر رووداوەکە بڵاوکردووەتەوە، دەڵێت "چەکدارەکان تەقەی هەڕەمەکییان کردووە و دواییش ژمارەیەکی زۆر لە قوتابیانی لە قوتابخانەی سالیهو تانکۆی ئیسلامی رفاندووە".  قوتابییە رفێندراوەکان تەمەنیان لەنێوان ٧ تاوەکو ١٥ ساڵاندایە، تاوەکو ئێستا ١١ منداڵیان ئازادکراون، خەڵکی ئەو ناوچەیە دەڵێن، منداڵەکان هێندە بچووک بوون نەیانتوانیوە بەڕێگەدا بڕۆن و ئەوانیش ئازادیان کردوون.  گرووپە چەکدارییەکان، لەنێویاندا بۆکۆحەرام، زۆرجار بە رفاندنی کچ و قوتابی و خەڵک تۆمەتبار دەکرێن و رفێندراوان لە بەرامبەر بڕە پارەیەکی زۆر ئازاد دەکەن.  گرووپە چەکدارەکان لە کانوونی یەکەمی ٢٠٢٠ ـەوە ٧٠٠ قوتابییان لە زانکۆیەک رفاندووە و لە بەرامبەر ئازادکردنیان داوای پارە دەکەن.  رۆژی هەینییش ١٤ قوتابی ئازادکران کە بەشێک بوون لەو قوتابییانەی مانگی رابردوو لە زانکۆیەک لە هەرێمی کادونا رفێندرابوون.