هایکۆ ماس لە هەڤپەیڤێنێکیدا لەگەڵ میدیای وڵاتەکەی، گوتی، "من دەبینم ئێران لە لایێکەوە بەردەوامیدان بە دانوستاندنەکانی ڤییەننا دوادەخات و لە لایێکی دیکەشەوە، زیاتر لە بنەما سەرەکییەکانی رێککەوتنەکە دووردەکەوێتەوە. "  ئێران لە مانگی نیسانی ئەمساڵ لەگەڵ وڵاتە زلهێزەکانی جیهان دەستی بە دانوستاندن کرد بۆ ئەوەی رێککەوتنی ئەتۆمیی ساڵی ٢٠١٥ زیندوو بکەنەوە، بەو ئامانجەی کە ئەمریکا بگەڕێتەوە نێو رێککەوتنەکە، بەشێک لە سزاکانی سەر ئێران لاببات و تارانیش بگەڕێتەوە سەر پابەندبوونی تەواوەتی بە ناوەڕۆکی رێککەوتننامەکە.   دوای ئەوەی کە دۆناڵد ترەمپ، سەرۆکی پێشووی ئەمریکا لە ساڵی ٢٠١٨ واشنتنی لە رێککەوتنەکە کشاندەوە و سزای بەسەر تاراندا سەپاند، رێککەوتنەکە کێشەی تێکەوت.   دانوستاندنەکانی ڤییەننا کە ئەمریکا ناڕاستەوخۆ تێیدا بەشدارە، راوەستاون لە کاتێکدا کە ئێران چاوەڕێی دەستپێکردنی خولی سەرۆکایەتیی ئیبراهیم رەئیسییە لە سەرەتای مانگی ئاب.   وەزیری دەرەوەی ئەڵمانیا دەڵێت، "ئێمە دەمانەوێت بگەڕێینەوە بۆ رێککەوتنی ئەتۆمی و بەتەواوی بڕوامان بەوەیە کە ئەوە لە بەرژەوەندیی هەموو کەسێکدایە. " گوتیشی، "بەڵام، ئەوەی کە روونە ئەوەیە کە ئەم بژاردەیە تاهەتایە بە کراوەیی بۆمان نامێنێتەوە. "  رۆژی پێنجشەممە، ئەنتۆنی بلینکن، وەزیری دەرەوەی ئەمریکاش بە هەمان شێوە گوتبووی کە گفتوگۆکان لەگەڵ ئێران تاهەتایە بەردەوام نابن.  بلینکن لەو بارەیەوە گوتی، "تۆپەکە لە گۆڕەپانی ئێراندایە" و ئەمریکا "بەتەواویی ئامادەیە بگەڕێتەوە ڤییەننا بۆ ئەوەی بەردەوامی بە گفتوگۆکان بدات. "