دەینا ستڕوڵ، جێگری یاریدەدەری وەزیری بەرگریی ئەمریکا بۆ کاروباری رۆژهەڵاتی نێوەڕاست لە دەستپێکی قسەکانیدا گوتی "هەروەکو برێت [مەکگۆرک] گوتی، زۆر شەرەفمەندم کە یەکێکم لەو میوانە بەڕێزانەی لێرە لەم رۆژە گرنگەدا ئامادەن. دەمەوێت بەناوی لۆید ئۆستن، وەزیری بەرگرییەوە سڵاو لە هەموو ئەوانە بکەم کە لێرەن. شەرەفێکی گەورەیە کە لێرە بە نوێنەرایەتیی وەزارەتی بەرگریی ئەمریکا لەگەڵتانم بۆ وەبیرهێنانەوەی ٣٠ یەمین ساڵیادی ئۆپەراسیۆنی دابینکردنی نەوای ئارام. ئەمە بۆنەیەکە بۆ وردبوونەوە لەو ئەرکە مێژووییە و لەو شتەی کە لە بارەی بەندەکانی نێوان هەردوو گەلەکانماندا هەیە و دەڵێت، ئەو هاوبەشیەی کە تا ئەمڕۆش بە بەهێزی و گرنگی ماوەتەوە هاوبەشییەکی ستراتیژییە".  رۆژی چوارشەممە ٢٨ی نیسان کاژێر ١٧: ٠٠ بە کاتی هەولێر وێبینارێک لە رێگەی ئینتەرنێتەوە لەبارەی ٣٠ ساڵەی یادی راگەیاندنی "هەرێمی نەفڕین" بەشێوەی ئۆنلاین بەڕێوەچوو و تۆڕی میدیایی رووداو سپۆنسەری میدیایی کۆنفرانسەکە بوو و گوتارەکانی گواستەوە.  جێگری یاریدەدەری وەزیری بەرگریی ئەمریکا بۆ کاروباری رۆژهەڵاتی نێوەڕاست ئاماژەی بەوەش کرد " ٣٠ ساڵ لەمەوبەر، لە کاتێکی وەکو ئەم مانگەدا، ئۆپەراسیۆنی دابینکردنی نەوای ئارام دەستیپێکرد، کە گەورەترین ئۆپەراسیۆنی مرۆیی بوو جیهان بەخۆیەوە بینیبێتی. هێزی هاوپەیمانان بە سەرکردایەتیی ئەمریکا کە لە ٢٠ هەزار کەس پێکدەهات، لە ٢٠ رۆژی یەکەمی ئۆپەراسیۆنەکەدا بەتەنیا یەکەکانی C ٥ و C ١٤١ی هێزی ئاسمانیی ئەمریکا، لەڕێگەی فڕۆکەی گەورەوە و ٧٥ گەشتی ئاسمانییەوە بەسەر زەریای ئەتڵەسیدا فڕین و کەلوپەلی پاراستنی ژیانیان گواستەوە. لە سێ مانگی سەرەتای ئەم ئۆپەراسیۆنەدا، هێزە ئاسمانییەکان زیاتر لە حەوت هەزار تۆن کەلوپەلیان بۆ خەڵکی کوردی باکووری عێراق گواستەوە".  دەینا ستڕوڵ ئەو هەڵمەتە بە "هەڵمەتێکی قارەمانانە" ناودەبات کە لەلایەن زیاتر لە ١٠ وڵاتی هاوپەیمان لە سەرانسەری جیهان پاڵپشتی دەکرا، دەشڵێت "ئێمە ئەو ئەندامە قارەمانانەی سوپا بەبیردەهێنینەوە و رێزیان لێدەگرین. هەروەها ئەو ئۆپەراسیۆنە، کاردانەوەیەک بوو بۆ قارەمانێتیی گەلی کورد. بۆ دانپێدانان بوو بە بوێریی گەورەی خەڵکی کورد کە لە دژی ستەمکاریی سەدام حوسێن راپەڕیبوون، هەروەها لە بەرامبەر ئەو چەرمەسەریە تاڵەدا بوو کە سەدان هەزار کەسی ناچارکردبوو پەنا ببەنە بەر شاخە سارد و سڕەکان بۆئەوەی خۆیان و کەسوکاریان لە پەرچەکرداری دڕندانەی سەدام بپارێزن".  ئەو بەرپرسەی پێنتاگۆن لە وێبنارەکەدا کوردی بە "هاوپەیمانێکی مەزن" ناوبرد، ئەوەی خستەڕوو، لەڕێگەی ئەنجامدانی ئەو کارەی کە ئەوان بە باشترین شێوە ئەنجامیان دا، ئەمریکا کاردانەوەی هەبوو، کە ئەویش بریتی بوو لە دروستکردنی هاوپەیمانییەک لەو وڵاتانەی کە "وەکو ئێمە بیردەکەنەوە بۆ هاوکاریکردنی خەڵکی کوردی قارەمان لەساتێکدا کە پێویستیان پێی هەبوو"، گوتیشی "لەوکاتەوە، ئێمە دەزانین کە چ هاوپەیمانێکی مەزن بوون ئێوە بۆ ئێمە، کاتێک کە هەموو شتێک لە مەترسیدابوو. ئێمە پێکەوە دژی مەترسییەکان وەستاوینەتەوە".  جێگری یاریدەدەری وەزیری بەرگریی ئەمریکا بۆ کاروباری رۆژهەڵاتی نێوەڕاست باسی لەوەش کرد، لە ١٢ ەمین ساڵیادی ئۆپەراسیۆنەکەدا دووبارە کورد و ئەمریکییەکان شانبەشانی یەکدی شەڕیان کرد و "بۆ تاهەتایە رژێمی سەدام حوسێنیان لەنێوبرد"، ئاماژەی بەوەش کرد، لە ساڵیادی ٢٤ ـەمدا، هەردووکیان جارێکی دیکە شانبەشانی یەکدی شەڕیان کرد بۆ لەنێوبردنی "خواستە دڕندەکانی داعش، کاتێک کە خەڵکی کورد بە درێژایی بەرەیەکی ٦٥٠ میلی بەرگرییان دەکرد کە لە هەمان ئەو ناوچانە بوو کە ئەمریکا سەردەمانێک بازنەیەکی بەدەوردا کێشابوو بۆئەوەی هێزە ئەمنییەکانی سەدام حوسێنیان لێ دووربخاتەوە".   ئێستاش، سێ دەیە دوای ئۆپەراسیۆنی دابینکردنی نەوای ئارام، بە گوتەی دەینا ستڕۆڵ "ئەو پەیوەندییانەی لەنێوان خەڵکی هەردوولاماندا دروستبوون، ماونەتەوە. ئەو پەیوەندییەی لەنێوان هێزەکانماندا دروستبوون، ئێستا لە هەموو کاتێک بەهێزترن. ئەمڕۆ هێزەکانی ئەمریکا و هاوپەیمانیی نێودەوڵەتی لەڕێگەی راوێژپێدان، پێدانی کەلوپەلی سەربازی و پێشکێشکردنی یارمەتی، هاوکاریی پێشمەرگە دەکەن، لە کاتێکدا کە ئەوان سەرکردایەتیی شەڕی دژی داعش دەکەن لە هەرێمی کوردستانی عێراق".  بەرپرسەکەی پێنتاگۆن شەڕی دژی داعش لەلایەن پێشمەرگەوە بە "بەشدارییەکی گرنگ" ناودەبات لە بەرقەرارکردنی سەقامگیری بۆ عێراق، ناوچەکە و تەواوی جیهانیش، دەشڵێت "بۆیە دووبارە بە نوێنەرایەتیی وەزارەتی بەرگری، سەربەرزم کە لەگەڵ ئێوە بەشدارم هەروەک چۆن ساڵی ١٩٩١ شەرەفمەند بووین کە شانبەشانی ئێوە وەستاین".