لە ئێستاوە لە تەواوی هەرێمەکانی ئەڵمانیا پارتەکان بەربژێرەکانیان یەکلایی بوونەتەوە. سەوزەکان پارتێکی بەهێز و کاریگەرن، لە پەرلەمانی ئەوروپاش بلۆکێکی بەهێزیان هەیە. لە هەرێمی بایەر بەربژێری ژمارە یەکی ئەو پارتە خانمێکی سیاسەتمەداری کوردە.   ئەو کچە کوردە ناوی ڤانێسا رەشیدە و خەڵکی سلێمانییە. ئەو لەگەڵ دایکی رێکخراوێکیان بەناوی نێرگز بۆ بەرگریکردن لە مافەکانی ژنان دامەزراندووە.  ڤانێسا بەربژێری هەڵبژاردنی پەرلەمانی ئەڵمانیایە لە پارتی سەوز لە بازنەی رۆژهەڵاتی میونشن کە گەورەترین بازنەی هەڵبژاردنە لە تەواوی هەرێمی بایرن.   زانە کورتس، ئەندامی پەرلەمانی ئەڵمانیایە لە فراکسیۆنی پارتی سەوز، لەبارەی ئەو کچە کوردە دەڵێت، "ڤانێسا کەسێکە بەڕاستی دەزانێت چارەسەری کێشەکان بکات. بەڕای من ئەو لەو کەسانە نییە بەڕێکەوت تووشی سیاسەت بووبێت، ئەو کێشە لە کوێ بێت، دەچێت بۆ ئەوێ و چارەسەری بۆ دەدۆزێتەوە. "  ڤانێسا یەکێکە لەو کچە کوردانەی لە ئەڵمانیا گەورە بووە، بەڵام ئاماژە بەوە دەکات، خەونی یەکگرتنی کوردستانە.