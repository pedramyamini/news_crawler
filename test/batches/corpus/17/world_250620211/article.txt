رۆژی ٨ی کانوونی دووەمی ٢٠٢٠ و پێنج رۆژ دوای کوژرانی قاسم سولەیمانی، فەرماندەی پێشووی سوپای قودس،  فڕۆکەیەکی ئۆکراینی بە ١٧٦ سەرنشینەوە، کە ١٣٨ یان بەرەو کەنەدا گەشتیان دەکرد، دوای فڕینی بە چەند خولەکێک لە فڕۆکەخانەی تاران، خرایە خوارەوە.  تاران چەند جارێک ئاماژەی بەوەکردووە، کە هێزەکانی بەرگریی ئاسمانی ئێران پێیانوابووە فڕۆکەکە مووشەکێکی دوورهاوێژی ئەمریکییە، بەتایبەت لەو کاتەدا بەهۆی کوژرانی سولەیمانییەوە گرژییەکان گەیشتبوونە لووتکە.  حکومەتی کەنەدا رۆژی پێنجشەممە، ئەنجامی لێکۆڵینەوەکانی ئاشکراکرد و ئاماژەی بەوەکرد ئێران بەرپرسیارە لە رووداوەکە.  وەزارەتی دەرەوەی کەنەدا دەڵێت لەوکاتەدا کە ئێران لە دۆخێکی هۆشداریدا بووە، کەچی ئاسمانی خۆی دانەخستووە و رێگەی بە گەشتی ئاسمانی داوە بە ئاسمانی وڵاتەکەیدا.   هەروەها کەنەدا داوای روونکردنەوەی زیاتریش لە ئێران دەکات و دەڵێت هێشتا ئێران بەڵگەی تەواوی سەبارەت بە شوێنی کەوتنەخوارەوەی فڕۆکەکە نەداوە، بەڵام دانی بەوەدا ناوە، کە هێزی بەرگریی ئاسمانی ئێرانی بە هەڵە وایزانیوە ئەو فڕۆکەیە، مووشەکی ئەمریکییە.  بەڵام کەنەدا دەڵێت ئێران بەو جۆرە قسانە دەیەوێت ئۆباڵی خستنەخوارەوەی فڕۆکەکە بخاتە ئەستۆی کارمەندان و سەربازانی ئاسایی سەر بەهێزی بەرگریی ئاسمانی و بەمەش خۆی لە بەرپرساریێتی دەدزێتەوە.   جەستن تروودۆ، سەرۆکوەزیرانی کەنەدا لەو بارەیەوە دەڵێت، بەرپرسانی باڵای ئێران بڕیارەکەیان داوە و تراژیدیایان دروستکرد، جیهان نابێت رێگە بدات خۆیان لە پشت کەسانی دیکەوە بشارنەوە.