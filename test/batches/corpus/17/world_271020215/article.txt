ئیلۆن مەسک ئێستا خاوەنی ٢٨٧ ملیار دۆلارە کە دەبێتە دەوڵەمەندترین مرۆڤ لە مێژوودا. بەپێی گۆڤاری فۆربس، بەئەگەرێکی زۆرەوە ئیلۆن مەسک، دەوڵەمەندترین کەسێکە تاوەکو ئێستا لەسەر گۆی زەوی ژیابێت.  سەرمایەکەی ئیلۆن مەسک بە خێرایی تێسلا خەریکی زیادبوونە. رۆژی دووشەممەی رابردوو رۆژێکی میژوویی بوو بۆ کۆمپانیای تێسلا و ئیلۆن مەسک، تەنیا لەو رۆژەدا بەهای پشکەکانی ئەو کۆمپانیایە ١٢.٧ % زیادیکرد و ٣٦ ملیار دۆلاری دیکە چووە سەر سەرمایەکەی ئیلۆن مەسک.  هۆکاری بەرزبوونەوەی پشکەکانی تێسلا بەو خێراییە ئەوەبوو کە کۆمپانیای بەکرێدانی ئۆتۆمبێلی هێرتز رایگەیاند، گرێبەستی کڕینی ١٠٠ هەزار ئۆتۆمبێلی کارەبایی لەگەڵ کۆمپانیای تێسلا واژۆکردووە و بڕیارە تاوەکو کۆتایی ٢٠٢٢ رادەستیان بکرێت.  بەرزبوونەوەی خێرای یەک رۆژەی سەرمایەکەی ئیلۆن مەسک، گەورەترین بەرزبوونەوەیە لە مێژووی ملیاردێرەکانی بلۆمبێرگ و بەرانبەرە بە سەرمایەی سی و چوارەمین ملیاردێری جیهان. بەپێی راپۆرتی بلۆمبێرگ، سەرمایەی ئێستای ئیلۆن مەسک نزیکەی ١٠٠ ملیار دۆلار لە جێف بێزۆس، خاوەنی کۆمپانیای ئامازۆن زیاترە کە پێشتر دەوڵەمەندترین پیاوی جیهان بوو. جێف بیزۆس تاوەکو رۆژی دووشەممە ٢٥ - ١٠ - ٢٠٢١ سەرمایەکەی ١٩٣ ملیار دۆلار بووە.  بەراوردێک بۆ تێگەیشتن لە سەرمایەکەی ئیلۆن مەسک   سەرۆکی پرۆگرامی جیهانیی خۆراکی نەتەوە یەکگرتووەکان دەڵێت، ئەگەر ملیاردێرەکانی جیهان وەک ئیلۆن مەسک، تەنیا بەشێکی بچووکی سەرمایەکەی خۆیان ببەخشن، کێشەی برسێتیی لە جیهان نامێنێت.  دەیڤید بیزلی لە گفتوگۆیەکدا لەگەڵ کەناڵی سی ئێن ئێنی ئەمریکی باسی لە قەیرانەکانی خۆراک و برسێتیی منداڵانی ئەفغانساتن کرد و ئاماژەی بە سەرمایەکەی ئیلۆن مەسک و جێف بێزۆس کرد کە ئەگەر "تەنیا شەش ملیار دۆلار لە سەرمایەکانیان ببەخش، ٤٢ ملیۆن کەس لە جیهان لە برسێتی رزگاریان دەبێت کە ئێستا مەترسیی مردنیان لەسەرە".  بەهای پشکەکانی کۆمپانیای بەرهەمهێنانی ئۆتۆمبێلی کارەبایی (تێسلا) رۆژی سێشەممە یەک ترلیۆن دۆلاری تێپەڕاند و دەبێتە یەکەم کۆمپانیای بەرهەمهێنانی ئۆتۆمبێل کە پێدەنێتە نێو کۆمپانیا یەک ترلیۆن دۆلارییەکان. چوار کۆمپانیای ئەپڵ، ئامازۆن، مایکرۆسۆفت و گووگڵ لەگەڵ تێسلا پێنج کۆمپانیای دەوڵەمەندی جیهانن.  دامەزرێنەر، بەڕێوەبەر و ئەندازیاری سەرەکی سپایس ئێکس، وەبەرهێنەر، بەڕێوەبەر و دیزاینەری بەرهەمەکانی تێسلا و ئین سی و ملیاردێر و دەوڵەمەندترین کەسی جیهانە.  مەسک منداڵی گەورەی خێزانێکی پێنج کەسییە. لە ٢٧ - ٦ - ١٩٧١ لە دایکێکی کەنەدی و باوکێکی خەڵکی ئەفریقای باشوور و لە پرێتۆریای ئەفریقای باشوور لەدایکبووە. لە زانکۆی پرێتۆریا خوێندوویەتی و پاشان لە تەمەنی ١٧ ساڵیدا چووەتە کەنەدا و لە زانکۆی کوین چوو دەستی بە خوێندن کردووە. دوای دوو ساڵ چووەتە زانکۆی پێنسلڤانیا و لەوێ بڕوانامەی بەکالۆریۆسی لە ئابووریی و فیزیا وەرگرتووە.   ساڵی ١٩٩٥ چووەتە کالیفۆرنیا بۆ خوێندن لە زانکۆی ستانفۆرد، بڕیاردەدات کۆمپانیای سۆفتوێری وێب زیپ ٢ لەگەڵ کیمبۆلی براکەی دابمەزرێنێت.  لە ساڵی ١٩٩٩ بە ٣٠٧ ملیۆن دۆلار لەلایەن کۆماکت دامەزراوە. هەر لەو ساڵەدا، مەسک بە هاوبەشیی بانکی X. com ئۆنلاینی دامەزراند، کە لە ساڵی ٢٠٠٠ لەگەڵ کۆنفیوێتیی تێکەڵبوو و PayPal ـی پێکهێنا کە کۆمپانیاکە لە ساڵی ٢٠٠٢ بە ١.٥ ملیار دۆلار لەلایەن ER کڕدرا.  مەسک برایەکی لەخۆی بچووکتری ھەیە بەناوی کیمباڵ کە لەساڵی ١٩٧٢ لەدایکبووە)، خوشکێکیشی بەناوی تۆسکا هەیە کە لەساڵی ١٩٧٤ لەدایکبووە. دوای ئەوەی لە ساڵی ١٩٨٠ دایک و باوکی لەیەک جیابوونەوە، مەسک زۆربەی کاتەکانی لەگەڵ باوکی لە ئەفریقای باشوور دەژیا.   لە ساڵی ١٩٩٥، لە تەمەنی ٢٤ ساڵیدا، مەسک چووە کالیفۆڕنیا بۆ ئەوەی خوێندنی دکتۆرا لە ئەپلاید فیزیکس لە زانکۆی ستانفۆرد تەواو بکات، بەڵام دوای دوو رۆژ وازی لە خوێندنھێنا بۆ ئەوەی دەست بە ھێنانەدی خەونەکانی بکات لە بواری ئینتەرنێت، وزەی خاوێن و بۆشایی ئاسمان و لە ساڵی ٢٠٠٢، بووە ھاووڵاتی ئەمریکی.  لە ساڵی ٢٠٠٠ دا هاوسەرگیریی لەگەڵ جاستین مەسک کرد و لە ئەنجامی هاوسەرگیریی ئیلۆن و جاستین پێنج کوڕی بوو کە دووانیان دووانەن بەناوەکانی دامیان، گریفین، خاویر، ساکسۆن و کای. ئیلۆن و جاستن دوای هەشت ساڵ و لەساڵی (٢٠٠٨) جیابوونەوە و لە ساڵی ٢٠١٠ بۆ جاری دووەم هاوسەرگیری لەگەڵ ئەکتەری بەریتانی تالەولا ریلی کرد، بەڵام ئەمجارە دوای چوار ساڵ لە ژیانی لەگەڵیدا لە ساڵی ٢٠١٤ دا لە هاوسەرەکەی جیابووەوە.  تێسلا مۆتۆرز لە مانگی تەمموزی ٢٠٠٣ لەلایەن مارتن ئیبێرهارد و مارک تارپانینگ دامەزراوە. لە سەرەتای دامەزراندنیەوە کۆمپانیاکە خۆی وەک یەکەم زنجیرەی بەرهەمهێنەرانی ئۆتۆمبێلی کارەبایی ناساند و دامەزرێنەرەکانی خەونیان بە پێویست نەبوونی بەنزین دەبینی بۆ ئۆتۆمبێل و ئیلۆن مەسک لایەنگریی ئەو جۆرە بیرکردنەوانە بوو.  لە ساڵی ٢٠٠٤ دا بەشداریی لە پرۆژەکەدا کرد و بە سەرمایەی ٧٠ ملیۆن دۆلار بووە هاوبەشی تێسلا. ئەو لە سەرەتادا وەک بەڕێوەبەری جێبەجێکار و دیزاینەری بەرهەمەکانی تێسلا کاری دەکرد. مەسک لە دیزاینی یەکەم ئۆتۆمبێلی کارەبایی، کە لە راستیدا ئۆتۆمبێلێکی وەرزشیی تێسلا رۆداستەر بوو بەشداریکرد.  ئیلۆن مەسک پێداگربوو لەسەر بەکارهێنانی کەرەستەی تێکەڵی فیبری کاربۆن لە جەستەی ئۆتۆمبێلەکە بۆ ئەوەی کێشی ئۆتۆمبێلەکە کەم بکاتەوە. لە ساڵی ٢٠٠٦ دا پرۆژەکەی لە رۆژنامەکاندا بڵاوکرایەوە و ئیلۆن مەسک خەڵاتی سەوزی جیهانی ساڵی ٢٠٠٦ی بۆ دیزاینی تێسلا رۆداستەر پێبەخشرا.  تێسلا مۆتۆرز بەردەوام بوو لە گەشەکردن و ژمارەیەکی زۆر لە وەبەرهێنەران لە پرۆژەکەدا بەشدارییانکرد، لەوانە دامەزرێنەرانی گۆگڵ لاری پەیج و سێرگی برین و کۆی گشتیی وەبەرهێنان گەیشتە زیاتر لە ١٠٠ ملیۆن دۆلار.  کاتێک تێسلا رۆداستەر لە ساڵی ٢٠٠٧ گەیشتە قۆناخی بەرهەمهێنان، ئیلۆن مەسک تووشی بەختی خراپبوو. هەندێک لە کەموکوڕیەکانی بەڕێوەبردن بووە هۆی ئەوەی نرخی فرۆشتنی راستەقینەی ئەم ئۆتۆمبێلە کارەباییە، نزیکەی دووهێندەی نرخی سەرەکیی بێت کە ٩٢,٠٠٠ دۆلارە. سەرەڕای ئەوەش، مارتن ئیبەرهارد هەڵەیەکی ستراتیژیی کردبوو و کێشەکەی زیاتر کردبوو.  لە کاتی قەیرانەکەدا ئیلۆن توانای خۆی لە بەڕێوەبەریی دەرخست و هەر کەسێک کەمتەرخەمیکردبوو دەریکرد لەوانە ئیبەرهارد و ژمارەیەک لەو کەسانەی کە ڕۆڵی سەرەکییان هەبوو لە کۆمپانیاکەدا. دوای ئەمە ئیلۆن مەسک بە تەنیا سەرکردایەتیی کۆمپانیاکەی لە ئەستۆگرت. دوای ئەوەی کە بەڕێوەبەرێک کاتی بەناوی مایکڵ مارک، جێگەی ئیبەرهاردی گرتەوە، ئیبەرهارد سکاڵایەکی پێشکەش بە دادگا کرد، بەڵام کێشەکە بەشێوەیەکی ئاشتیانە چارەسەر بوو بەشێوەیەک کە هیچ وردەکارییەکی ئاشکرا نەکرا.  ئێستا و لەساڵی ٢٠٢١ تێسلا بووەتە گەورەترین کۆمپانیای ئۆتۆمبێلی کارەبایی و بەهای پشکەکانی زیاتر لە یەک ترلیۆن دۆلارە.