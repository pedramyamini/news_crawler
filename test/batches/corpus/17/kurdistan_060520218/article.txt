ئەو کەسانەی بە زنجیر رادەکێشرێن، گوزارشت لەو شوێنکەوتوانەی عیسا پێغەمبەر دەکەن کە ناپاکیان لەگەڵیدا کردووە.  پۆڵ ماتا، بەشداربیێکی فیستیڤاڵەکەیە و دەڵێت " ١٠ ساڵە بەشداریی لەم نەریتە میللییەدا دەکەم. سێیەم ساڵیشە لەگەڵ منداڵەکەم بەشدارم، ئەمە بۆنەیەکە چەندین نەوە بەدوای یەکدا دەیکەنەوە، بۆ شارەکەشمان شتێکی تایبەتە. "  سەدان کەس ساڵانە لە سنووری شارەوانیی ماساتیپ لە شاری مەسایە لە نیکاراگوا بەشداری لەو فیستیڤاڵەدا دەکەن. کەسێک خۆبەخشانە داوادەکات بە زنجیر بیبەستنەوە، هەرچی خەڵکی ناوچەکەیە هەوڵ دەدەن ئەگەر بۆ خولەکێکیش بێت دەستیان بەزنجیرەکەوە بگرن.  ئێریکسن گوتێرێز، بەشداربوویێکی دیکەیە و ئاماژە بەوە دەدات "ئەم بۆنەیە لە نەوەیەکەوە بۆ نەوەیەکی دیکە ماوەتەوە. دایک و باوکمان، باپیرەگەورەکانمان ئەم نەریتەیان بۆ بەجێهێشتین. پێی دەڵێن جودیای ماساتیپ. من کە تەمەنم ٣٤ ساڵە، ٢٦ ساڵە بەشداری تێدا دەکەم. هەموو پێنجشەممە و هەینییەک لە سنووری ماساتیپ ئەم بۆنەیە بەڕێوەدەچێت و لە جیهانیشدا هاوشێوەی نییە. "  ئەو کەسەی کە لە بیروباوەڕی کریستیاندا دەگوترێت ناپاکی لە عیسا کردووە، ناوی یەهووزا ئەسخەریوتییە. بەگوێرەی بیروباوەڕی کریستیان، یەهووزا لەبەرامبەر ٣٠ پارچە زیو عیسای رادەستی جووەکان کرد، لەدوای پەشیمانبوونەوەی لەو کردەوەیەی خۆی کوشت. نیکاراگواییەکان ١٠٠ ساڵە ئەم فیستیڤاڵە زیندوودەکەنەوە.