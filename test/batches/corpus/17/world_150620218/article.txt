بایدن و پووتین سێیەم سەرکردەی ئەمریکی و رووسین لە جنێڤ کۆدەبنەوە.  یەکەم کۆبوونەوەی سەرۆکانی ئەمریکا و رووسیا لەنێوان سەرۆک دوایت ئایزنهاور نیکیتا خروشوچڤ لە ساڵی ١٩٥٥ بوو، دووەمیشیان ساڵی ١٩٨٥ لەنێوان رۆناڵد ریگن و میخایل گۆرباچۆڤ بوو.  کۆبوونەوەی سێیەمیان لەو شارە ٣٦ ساڵ دوای کۆبوونەوەی دووەم دەکرێت لە کاتێکدا کە مۆسکۆ و واشنتن دەڵێن، پەیوەندیی نێوانیان لە نزمترین ئاستدان. بۆچی ئەم کۆبوونەوە گرنگ و هەستیارانە لە جنێڤ بەڕێوەدەچن؟ کەسانی ئەمنی وەڵامدەدەنەوە.  تۆماس گریمینجەر، بەڕێوەبەری سەنتەری جنێڤ بۆ سیاسەتی ئەمنی دەڵێت، "ئێرە ئەو شوێنەیە کە ئەو کەسانەی پێچەوانەی یەکدی بیردەکەنەوە یەک دەبینن. گفتوگۆدەکەن و پردی پەیوەندی دروستدەکەن. پێموایە جنێڤ لەلایەکەوە مێژوویێکی هەیە بۆ ئەم مەبەستە، بەڵام هاوکات هەلومەرجیش دەڕەخسێنێت بۆ ئەم جۆرە کۆبوونەوانە و روونیشە کە بە گرتنەبەری رێوشوێنی ئەمنی دەستپێدەکات تاوەکو پرۆتۆکۆڵی دیپلۆماسی و کاری پیشەگەری. "  هەر جارێک سەرکردەکانی ئەمریکا و رووسیا لە جنێڤ کۆبوونەتەوە، پەیوەندیی نێوانیان بەرەوپێشچووە. واشنتن و مۆسکۆ گفتوگۆ لەسەر ئەو کێشانە دەکەن کە بەسەر یەکدیدا کەڵەکەبوون، وەکو پرسی ئۆکراینا و مافەکانی مرۆڤ و هێرشە ئەلیکترۆنییەکان و دەستوەردان لە هەڵبژاردنی نێوخۆیی.  هەردوو سەرۆکەکە دەتوانن کێشەی نێوانیان لە کۆبوونەویەکدا چارەسەر بکەن یاخود نا؟ شرۆڤەکارێک پێیوایە ئەمەیان زیاتر دەگەڕێتەوە سەر بایدن کە پێیانوایە ئەو لایەنەیە کە گلەیی و رەخنەی زیاتری لە رووسیا هەیە.  نیکۆلاس لیڤرات، بەڕێوەبەری پەیمانگەی توێژینەوە جیهانییەکانە لە زانکۆی جنێڤ، خوێندنەوەی ئەو وایە کە "ئیدارەی بایدن وەکو ئیدارەی ترەمپ تاکلایەنە بەڕێوەناچێت، ئەمەش شتێکی باشە بۆ ئیدارەدانی نێودەوڵەتی و بۆ شوێنێکی وەکو جنێڤ، بەڵام لەگەڵ ئەمەشدا ئەوە ئەمریکایە کە هەرگیز بەو رادەیە خوازیاری ئەوە نەبووە پەرە بە یاسا نێودەوڵەتییەکان بدات. "  ئەگەرچی لە ناوەڕاستی سەدەی رابردوو جنێڤ بە شوێنی کۆکردنەوەی زانیاریی هەواڵگریی جەنگی سارد دەناسرا، بەڵام شارەکە وردە وردە ئابڕووی دیپلۆماسی بەدەستهێنایەوە.  لە جنێڤ چەندین رێکخراوی گەورە دامەزراون کە رۆڵی کارایان لە پرسە مرۆییەکان هەبووە، لە ساڵی ١٨٦٣ خاچی سووری نێودەوڵەتی بۆ هاوکاریکردنی قوربانیان شەڕ دامەزرا، رێککەوتننامەکانی جنێڤ یاسای هەڵسوکەوتی مرۆییان لە کاتی شەڕا داڕشت.  بەمدواییانەش جنێڤ بووەتە بارەگای سەرەکیی نەتەوە یەکگرتووەکان و ئۆفیسی مافەکانی مرۆڤ و چەندین دەستەی سەر بە نەتەوە یەکگرتووەکان، زۆربەی ئەو گرووپانەش پاڵپشتی ماددی و مەعنەوی ئەمریکایان وەرگرتووە.