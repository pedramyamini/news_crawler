وەزارەتی دەرەوەی نەرویج راگەیێندراوێکی بڵاوکردووەتەوە و تێیدا ئاماژە بەوە کراوە، داوا لە هاووڵاتییانی وڵاتەکەی دەکات سەردانی هیندستان، پاکستان، بەنگلادیش، نیپاڵ و عێراق نەکەن.  ئینە ئیرێکسن سرایدا، وەزیری دەرەوەی نەرویج لەوبارەیەوە رایگەیاند، "بارودۆخی هیندستان و وڵاتانی دیکە، لەوانەش ئەو وڵاتانەی کە ناویان هێندراوە، جێگەی نیگەرانییە. بە مەبەستی پاراستنی سەلامەتیی گەشتیاران، کەمکردنەوەی مەترسیی تووشبوون، کە دەکرێت سەرچاوەی بڵاوبوونەوەکەی دەرەوە بێت، زیادنەکردنی ئەو گوشارە زۆرەی لەسەر کەرتی تەندروستییە، داوا لە هاووڵاتییان دەکەین سەردانی ئەو وڵاتانە نەکەن".  لە راگەیێندراوەکەی وەزارەتی دەرەوەی نەرویجدا هاتووە، وەزارەتەکەیان توانایەکی زۆر کەمیان هەیە یان هەر نییانە بۆ پێشکێشکردنی پاڵپشتیی بواری دیپلۆماسی بۆ ئەو هاووڵاتییانەی کە لەو وڵاتانەدان و داوای یارمەتی دەکەن.  وەزارەتی دەرەوەی نەرویج ئاماژە بەوە دەکات، ئەم راگەیێندراوە نوێیە دەچێتە خانەی ئەو رێنوێنییانەی کە حکومەت دەریکردوون و داوای لە هاووڵاتییانی کردووە ئەگەر پێویست نەبێت سەردانی وڵاتانی دیکە نەکەن و دەشڵێت، ئەم رێنوێنی و هۆشداریدانە تاوەکو ١٥ی ئایار کارایە و دەکرێت درێژیش بکرێتەوە.  ئەم راگەیێندراوە لەکاتێکدایە، چەند رۆژێکە ژمارەی تووشبووانی کۆرۆنا و مردن بەهۆی ڤایرۆسەکەوە لەو وڵاتانە لە زیادبووندایە.  وەزارەتی تەندروستیی عێراق رۆژی یەکشەممە ٠٢ - ٠٥ - ٢٠٢١ بڵاویکردەوە، لە ٢٤ کاژێری رابردوودا ٣١ هەزار و ٧٤٦ پشکنینی کۆرۆنا لە عێراق و هەرێمی کوردستان کراون، ئەنجامی چوار هەزار و ٥٦٤ پشکنینیان پۆزەتیڤ بووە، ٣٨ تووشبووش گیانیان لەدەستداوە.  تاوەکو ئێستا ١٠٧٤٩٣٠ هەزار کەس لە عێراق و هەرێمی کوردستان تووشی کۆرۆنا بوون، ٩٥٧ هەزار و ٢٠٠ لەو تووشبووانە چاکبوونەتەوە، واتە ٨٩ % ـی تێکڕای تووشبووان، هەروەها ١٠٢ هەزار و ١٩٤ تووشبووی کۆرۆناش هێشتا چارەسەر وەردەگرن، ٥١٧ لەو تووشبووانە لەژێر چاودێریی چڕدان، ١٥ هەزار و ٥٣٦ تووشبووش گیانیان لەدەستداوە.  بەپێی زانیاریی دەزگا پزیشکییەکانی هیندستانیش، لە ٢٤ کاژێری رابردوودا زیاتر لە ٤٠٠ هەزار تووشبووی کۆرۆنا لەو وڵاتە تۆمارکراون و ٣٦٨٩ کەسیش گیانیان لەدەستداوە.