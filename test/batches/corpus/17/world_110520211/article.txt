قوتابخانەکە لە شاری کازانی پایتەختی کۆماری تاتارستانە. بەپێی زانیارییەکانی میدیای رووسی، هێرشکاری یەکەم کە تەمەنی ١٧ ساڵان بووە دەستبەسەرکراوە و هێرشکاری دووەمیش کە لەنێو بینای قوتابخانەکەدا بووە، کوژراوە.   پۆلیس گەیشتووەتە شوێنی رووداوەکە، تەقەکەری دووەم لەنێو بینای قوتابخانەکە گەمارۆ دراوە و دواتر کوژراوە. ئەو کەسانەی دیکەش کە لە تەقەکردنەکەدا کوژراون، هەشت قوتابی و مامۆستایەکن.   بەپێی ئاژانسی هەواڵی رووسیا TASS، لە رووداوەکەدا ١٠ کەس برینداربوون کە بەشێکیان منداڵن.  بەهۆی ئەوەی رووسیا ئاسایشی قوتابخانەکانی تووند کردووە و رێکارەکانی کڕینی چەک بە یاسایی قورسن، رووداوەکانی تەقەکردن کەمتر روودەدەن.   لە ساڵی ٢٠١٨ نەوجەوانێک ٢٠ کەسی لە کۆلێژی کرێچ کوشت، بۆمبێکی چێندراویشی لە قوتابخانەیەک دانا و لە کۆتاییدا خۆی کوشت. بەهۆی ئەو رووداوەشەوە ئاسایشی قوتابخانەکان تووندتر کران.