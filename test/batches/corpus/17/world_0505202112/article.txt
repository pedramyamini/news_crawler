ئەمریکا، بەریتانیا، کەنەدا، فەرەنسا، ئەڵمانیا، ئیتاڵیا و ژاپۆن، حەوت وڵاتە پیشەسازییە گەورەکەی جیهان، "لە بەرامبەر پێشێلکاریی مافی مرۆڤ و چەوساندنەوەی لایەنگرانی دیموکراسی"، رەخنەی تووندیان لە چین گرت.  هەروەها ئەو حەوت وڵاتە نیگەرانیی خۆشیان بەرامبەر جموجۆڵەکانی رووسیا لەنزیک سنووری رۆژهەڵاتی ئۆکراینا دەربڕی.  وڵاتانی G ٧ هەنگاوەکانی ئەم دواییەی رووسیا و کۆکردنەوەی هێز لەنزیک سنووری ئۆکراینا بە "نابەرپرسانە و تێکدەرانە" ناودەبەن.  حەوت وڵاتە پیشەسازییە گەورەکەی جیهان دوای تاوتوێکردنی پلانێک بۆ یارمەتیدانی وڵاتانی هەژار بۆ دەستکەوتنی ڤاکسین، پابەندبوونی خۆیان بە هاوکاریکردنی بەرنامەی کۆڤاکس دووپاتکردەوە.