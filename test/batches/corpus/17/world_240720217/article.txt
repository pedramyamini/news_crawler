کارۆلین برووس، دانیشتووی لاس ڤێگاسە و پێی وایە، ئەوە "شتێکی باشە" دەڵێت، "بیناسازیێکی زۆر لە شارەکە بەڕێوەدەچێت و هەموو ئەو خانووانەش پێوستیان بە ئاو دەبێت. بۆیە ئەو بەشە ئاوەی کە هەمانە، پێویستە زۆر لێی هۆشیار بین. چیمەن شتێکی جوانە، بەڵام ئێمە لە بیابانین. ئاوێکی زۆر بە فیڕۆ دەدرێت و پێویستە ئەوە کۆنترۆڵبکەین، پێموایە ئەمە بیرۆکەیەکی باشە. "  بە گوێرەی یاساکە، پێویستە تاوەکو ساڵی ٢٠٢٦، هیچ چیمەنی "بێکەڵک" لەنێو شارەکەدا نەمێنێت، کە مەبەستی لەو چیمەنەیە کە هیچ بەرهەمێکی نییە و رۆیشتن بەسەریشیدا رێگەپێدراو نییە.  کۆری ئینوس، هاوئاهەنگیکاری راگەیاندنی فەرمانگەی ئاوی لاس ڤێگاس دەڵێت، "یاسای ژمارەی ٣٥٦ داوا دەکات هەموو چیمەنی جوانکاری و بێکەڵک لێرە لە باشووری نیڤادا لاببرێت، چیدیکە چیمەنەکە بە ئاوی رووباری کۆلۆرادۆ، ئاونادرێت. ئێمە باس لە چیمەنی نێوان شەقامەکان، چیمەنی بازنەی نێوەڕاستی شەقامەکان و هەر چیمەنێک دەکەین کە هیچ سوودێکی نەبێت، واتە ئەو چیمەنەی کە تەنیا ئەو خەڵکە بەسەریدا دەڕۆن کە دەیبڕنەوە. "  بە جێبەجێکردنی بڕیارەکە، نزیکەی ٤٠ % ـی چیمەنی نێو لاس ڤێگاس و دەوروبەری لادەبرێت.  سەرچاوەی سەرەکیی ئاوی لاس ڤێگاس و باشووری رۆژئاوای ئەمریکا، بەنداوی "ميد"ـە، کە ئەمساڵ بەهۆی شەپۆلی گەرما و  وشکەساڵی، ئاستی ئاوەکەی بۆ نزمترین ئاست لە مێژووی خۆیدا دابەزیوە و گەیشتووەتە ٤٣ مەتر خوار ئاستی پڕبوون.