ئاگر، گەرما و وشکی، بەرپرسانی هەرێمەکەی ناچارکرد، بە فەرمی دۆخی لەناکاوی وشکەساڵیی رابگەیێنن.  جەی ئینسلی، حاکمی ویلایەتی واشنتن رایگەیاند "بە روونی دەزانین ئەمە گۆڕانی کەشوهەوایە، دەتوانیت لێی هەڵبێیت، بەڵام بەتەواوی ناتوانیت خۆت بشاریتەوە، ئێستا وەکو وەڵامدانەوەیەک بۆ ئەم کێشەیە من دۆخی لەناکاوی وشکەساڵی رادەگەیێنم لە نزیکەی تەواوی ویلایەتەکدا".  شەپۆلی گەرما و وشکهەڵاتن نزیکەی ٩٥ % ی هەموو ویلایەتەکەی گرتووەتەوە؛ دۆخی مەترسیداری وشکهەڵاتن و ئاگرکەوتنەوەش زیاتر لە ٥٠ % ی ویلاتەکەی گرتووەتەوە.  بەرپرسانی ناوچەکەش دەڵێن، ئەمە کاریگەرییەکی بەرچاوی گۆڕانی کەشوهەوایە. تەواوی ویلایەتەکە رووبەڕووی کەمئاوی بووەتەوە، کەمی باران بارین، بەرزبوونەوەی پلەی گەرما و وشکهەڵاتن دۆخێکی دروستکردووە کە دابینکردنی ئاو بۆ ٧٥ % دابەزیوە.  حاکمی ویلایەتی واشنتن ئاماژە بەوە دەکات "وەرزی بەهار و هاوینی ئێمە لە مێژوودا تۆمارێکی نوێیە بۆ وشکی، بەداخەوە پێشبینییەکان بەرەو ئەوە دەچن لە مانگی ئەیلوولیشدا دارستانەکان رووبەڕووی کەمئاوی دەبنەوە بەهۆی بەرزیی پلەی گەرماوە".  لەم وەرزەدا تەنیا لەم ویلایەتەدا زیاتر لە ٩٠٠ جار ئاگر لە ناوچە جیاوازەکان کەوتووەتەوە، کە بووەتە هۆی سووتانی ٥٦٧ هەزار کیلۆمەتر چوارگۆشە، واتە ٥٦ هەزار و ٧٠٠ هێکتار لە زەوی و دارستان.  لە هەندێک ناوچە، گوند و ناوچەی نیشتەجێبوونیش بەر ئاگر کەوتوون و سووتاون.  جگە لە واشنتن، ویلایەتەکانی دیکەی رۆژئاوای ئەمریکا رووبەڕووی هەمان دۆخ بوونەتەوە، وەکو کالیفۆرنیا، ئۆریگن، نێڤادا و ئاریزۆنا. تەنانەت پلەی گەرما لە ناوچەی دۆڵی مەرگ لە کالیفۆرنیا رۆژی هەینیی رابردوو بە ٥٤ پلەی سیلیزی ژمارەیەکی پێوانەیی تۆمارکرد.