لۆید ئۆستن، وەزیری بەرگریی ئەمریکا، رایگەیاند "هێزە سەربازییەکانی ئەفغانستان شەڕی بزووتنەوەی تاڵیبانیان نەکرد، ئەوەش جێگەی نیگەرانیمانە"، باسی لەوەش کرد، "ماوەی ٢٠ ساڵ راهێنان بە هێزە سەربازییەکانی ئەفغانستان کرا، چەک و کەرەستەی سەربازیی مۆدێرنیان بۆ دابینکرا، بەڵام شەڕیان نەکرد".  بە گوتەی وەزیری بەرگریی ئەمریکا، "ئەوەی لە ئەفغانستان روویدا، بەهۆی نەبوونی سەرکردایەتییەوە بووە لەلایەن ئەفغانییەکانەوە".  هاوکات مارک میڵی، سوپاسالاری ئەمریکا رایگەیاند، "دەکرێت زووتر لەوەی بەرپرسانی سەربازیی پێشبینییان کردبوو، گرووپە تیرۆریستییەکانی وەکو ئەلقاعیدە ریزەکانیان لە ئەفغانستان یەکبخەنەوە".  سوپاسالاری ئەمریکا پێیوایە کە "دەکرێت دۆخی ئەفغانستان ببێتەهۆی دروستبوونی هەڕەشەیەکی گەورە".  کێڤین مکارتی، بەرپرسی کۆمارییەکان لە ئەنجوومەنی نوێنەرانی ئەمریکاش دەڵێت "ئەوەی لە کابوول روودەدات، هاوشێوەی رۆژەکانی شەڕی ڤێتنامە".