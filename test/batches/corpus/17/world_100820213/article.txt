حاکمی نیویۆرک گوێ بە کۆشکی سپی نادات و ئامادەنییە دەستلەکاربکێشێتەوە، تەنانەت ئەو تۆمەتانەش رەتدەکاتەوە کە دراونەتە پاڵی.  جێن ساکی، گوتەبێژی کۆشکی سپی رایگەیاند، "پەیامی سەرۆک، جێگری سەرۆک و پەیامی شەخسیی خۆیشم ئەوەیە، ئەو ژنانەی دووچاری ئەو جۆرە گێچەڵە سێکسییە بوونەتەوە، ئینجا تەنیا گێچەڵێک بێت، یاخود بەکارهێنان بێت یاخود لە خراپترین سیناریۆدا دەستدرێژی بێت، دەبێت گوێ بۆ بۆچوونەکانیان بگیرێت و بەڕێز و شکۆوە مامەڵەیان لەگەڵدا بکرێت. "  بە گوێرەی راپرسیێکی سەنتەری کوینیپیاج، لە هەر ١٠ نیویۆرکی، حەوت کەسیان لەگەڵ دەستلەکارکێشانەوەی ئاندرو کۆمۆن.  دانیشتووانی نیویۆرک رای خۆیان لەسەر سکانداڵەکەی حاکمی نیویۆرک بۆ تۆڕی میدیایی رووداو دەخەنەڕوو. نیکۆ، دانیشتووی نیویۆرکە و رایگەیاند، "روونە کە کەسێکە لە خراپبەکارهێنانی پیشەکەی بەردەوام دەبێت، بۆیە پێموایە نابێت لەو پۆستە سیاسییەی بمێنێتەوە، بەتایبەتی ئەگەر بەردەوام رەتیبکاتەوە کە دەستی لەم کارەدا هەبووە، ئەمە تەنیا پەردەپۆشکردنی ئەو ئەزموونە تاڵەیە کە هەندێ کەس چەشتوویانە. "  سۆنی، دانیشتوویەکی دیکەی نیویۆرکە، ئەو دەڵێت، "بەدڵنیاییەوە دەبێت دەستلەکاربکێشێتەوە، چونکە کێ دەیەوێ لەگەڵ کەسێک کاربکات گێچەڵ بە خەڵک بکات، تەنانەت كێ دەیەوێت لەو ژینگەیەدا بژی؟ "   گوشاری زۆر لەسەر حاکمی نیویۆرک هەیە، رۆژی یەکشەممە راوێژکارێکی کۆمۆ دەستی لەکارکێشایەوە، لەوەناچێت رەتکردنەوەی دەستلەکارکێشانەوەشی بێ سزا بەسەریدا تێپەڕێت.  کۆنگرێسی ئەمریکا پاکێجێکی لێپرسینەوە و لێکۆڵینەوە لە سێ خولی حوکمڕانیی حاکمی نیویۆرک دەکات.  لەکاتێدا ئاندرو کۆمۆ رەتیدەکردەوە گێچەڵی سێکسی بە هیچ ئافرەتێک کردبێت، بریتانی کۆمیسۆ، یەکێک لەو ژنانەی کە لەگەڵ حاکمی نیویۆرک کاری کردووە، هاتە سەر شاشەی تەلەڤزیۆنەکان و گوتی، "ئەوەی کۆمۆ بەرامبەری کردووم تاوانە. "  دەگوترێت زۆربەی ئەو ژنانەی کە گێچەڵی سێکسیان پێکراوە، لەماوەی سێ خولی حوکمڕانیدا لەگەڵ ئاندرو کۆمۆ کاریان کردووە.