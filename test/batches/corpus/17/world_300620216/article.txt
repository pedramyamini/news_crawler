لە بەرنامەیەکی تەلەڤزیۆنیدا ڤلادیمیر پووتین، سەرۆکی رووسیا توانا سەربازییەکانی رووسیای بە "ئاست بەرز" ناوبرد و گوتیشی، وڵاتەکەی وێڕای سزاکان، بەرگریی خۆی بەرەوپێش بردووە.  سەرۆکی رووسیا ئاماژەی بەوە کرد "جیهان بە شێوەیەکی بنەڕەتی دەگۆڕێت" و ئەمریکاش لەوە تێدەگات، "بۆیە کۆبوونەوەی جنێڤ" لەنێوان ئەو و جۆ بایدن، سەرۆکی ئەمریکادا روویدا. پووتین دەڵێت "پێویستە لەو تێگەیشتنەوە بەرەوپێش بچین کە جیهان خێرا دەگۆڕێت. هەر سزایەک بەسەر رووسیادا بسەپێندرێت، هەڕەشەکان هەر چییەک بن، رووسیا هەر بەرەوپێشەوە دەچێت؛ سەروەریی ئابوورییەکەی زیاتر دەبێت؛ توانا بەرگرییەکانی گەیشتوونەتە ئاستێکی زۆر بەرز. توانا سەربازییەکانی لە زۆر رووەوە گەیشتوونەتە سەرووی ژمارەیەکی زۆری وڵاتی جیهان، لەنێویشیاندا ئەمریکا".  بە گوتەی ڤیلادیمیر پووتین، واشنتن هەوڵدەدات "لەسەر هەڵوێستە قۆرخکارییەکەی بەردەوام بێت" و گوتیشی، سزاکانی واشنتن بۆسەر مۆسکۆ و بەردەوامبوونی مانۆڕە سەربازییەکانی لەنزیک سنوورەکانی رووسیا "مامەڵەی تێکدەرانەن" و دەبنە "هەڕەشە" بۆسەر مۆسکۆ.  سەرۆکی رووسیا باسی لەوەش کرد، مۆسکۆ ئاگاداری سزاکانی ئەمریکایە و بەگوێرەی پێویست کاردانەوەی هەبووە.  هاوکات پووتین بەرپرسانی باڵای ئۆکراینای دراوسێی بە گرتنەبەری رێگەیەکی دووژمنکارانە دژی وڵاتەکەی تۆمەتبارکرد و گوتی، ئەو پێیوانییە "خەڵکی ئۆکراینا دۆستانە مامەڵە نەکەن"، بەڵام "سەرکردایەتییەکەیان، لەنێویشیاندا ئیدارەی ئێستا، روونە کە لەگەڵ ئێمە نادۆستانەیە"، دەشڵێت، هیچ سوودێک لە کۆبوونەوە لەگەڵ ڤۆلۆدیمیر زێلنسکی، سەرۆکی ئۆکراینادا نییە و ئەو وڵاتە "بەتەواوی کەوتووەتە ژێر کۆنترۆڵی دەرەوە".  سەرۆکی رووسیا ئەوەشی خستەڕوو "پرسە گرنگەکانی پەیوەست بە چالاکییەکانی ئۆکراینا، لە کییڤ نا، بەڵکو لە واشنتن بڕیاریان لەسەر دەدرێت، بەشێکیشیان لە بەرلین و پاریس".