گران ئۆزجان، نوێنەری هەدەپە بە تۆڕی میدیایی رووداوی راگەیاند، لە کۆبوونەوەکانی ئەم مانگەیدا لە برۆکسل و ڤیەننا، جۆ بایدن، سەرۆکی ئەمریکا بە ڤلادیمیر پووتین، سەرۆکی رووسیا و رەجەب تەیب ئەردۆغان، سەرۆککۆماری تورکیای گوتووە کە پێویستە هێرش نەکەنە سەر رۆژئاوای کوردستان و ناوچەکانی دیکەی ژێر دەسەڵاتی بەڕێوەبەرایەتیی خۆسەر.   گران ئۆزجان ئامادەنەبوو وردەکاریی زیاتر لەبارەی ئەو داوا و هۆشداریدانەی بایدن رابگەیێنێت.   ئەوە لە کاتێکدایە کە هیچ لایەنێکی فەرمیی ئەمریکا، رووسیا و تورکیا لەبارەی کۆبوونەوەکانی نێوان سەرۆکانی وڵاتەکانیان هیچ زانیارییەکیان لەو بارەوە بڵاو نەکردووەتەوە.  ١٤ی ئەم مانگە بایدن لە پەراوێزی لووتکەی ناتۆدا لە برۆکسل دو قۆڵی لەگەڵ ئەردۆغان کۆبووەوە و پەیوەندیی نێوان وڵاتەکانیان تاوتوێکرد کە بەهۆی چەند پرسێک گرژییان تێکەوتووە، لە نێویشیاندا پشتگیری واشنتن لە هەسەدە.   لە کۆبوونەوەیەکی دیکەدا لە ١٦ی ئەم مانگە لە جنێڤ، بایدن و پووتین پەیوەندییەکانی نێوان رووسیا و ئەمریکا و پرسە جیهانییەکانیان تاوتوێکرد.   لە ململانێکانی سووریادا، تورکیا پشتگیری لە هێزەکانی ئۆپۆزیسیۆن دەکات کە هەرێمی عەفرین و ناوچەی سەرێ کانی و چەند ناوچەیەکی دیکە وەک ئەلبابیان لەژێر کۆنتڕۆڵدایە.   لە سەرەتای ساڵی ٢٠١٨ دا تورکیا و هێزە ئۆپۆزیسیۆنەکانی سووریای نزیکی هێرشیانکردە سەر هەرێمی عەفرین و دوای دوو مانگ شەڕ کۆنتڕۆڵیان کرد.   لە تشرینی یەکەمی ٢٠١٩ یشدا تورکیا و ئەو هێزانە هێرشیانکردە سەر ناوچەی سەرێکانی و چەند ناوچەیەکیان کۆنتڕۆڵکرد. کشانەوەی سوپای ئەمریکا ناوچەی سەرێکانی کە هێرشەکەی تورکیای بەدوادا هات، کاردانەوەی ژمارەیەک لە کەسایەتییە دیارەکانی ئەمریکای بەدوادا هات، لەوانەش جۆ بایدن، کە ئەوکات بەربژێری پارتی دیموکرات بوو بۆ سەرۆکایەتیی ئەمریکا.   هەروەها رووسیا پاڵپشتی لە حکومەتی سووریا دەکات. دیمەشق بەهۆی ئەو هاوکارییەوە توانیویەتی بەشی زۆری خاکەکەی لە ژێر دەستی گرووپە چەکدارەکانی ئۆپۆزیسیۆن دەربهێنێتەوە.