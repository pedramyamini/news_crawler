کۆنترۆڵکردنەوەی ناوچەکانیان و دەرکردنی سوپای ئەسیوپیا هاوکاتە لەگەڵ ئاگربەستێك کە حکومەتی ئەسیوپیا دەستپێشخەری کرد؛ ئاگربەستێک کە پێناچێت بەهای مرکەبەکەی مابێتەوە.  ویل دەیڤدسۆن، شرۆڤەکار لە گرووپی قەیرانە نێودەوڵەتییەکان ئاماژە بەوە دەکات، "من وەک خۆم و گرووپی قەیرانە نێودەوڵەتییەکان تووشی شۆک بووین بەوەی کە تیگراییەکان توانیان سوپای ئەسیوپیا ببەزێنن. شکست حکومەتی ئەسیوپیای ناچاری کرد دەستپێشخەریی ئاگربەست بکات، بەڵام سەرکردایەتیی تیگرای پێناچێت بە ئاگربەستێک رازی بێت کە جێهێشتنی بەشێک لە ناوچەکانی باشوور و رۆژئاوای هەرێمەکەیان بۆ هۆزەکانی نزیک لە حکومەتی ئەسیوپیا بەدواوەوە بێت. "  ئێستا سوپای حکومەتی ئەسیوپیا ناوچەکانی رۆژئاوای تیگرای لەسەر سنووری سوودان و ئەریتیریا و بەشێک لەناوچەکانی باشووری بەدەستەوەیە؛ واتە پایتەختی هەرێمی تیگرای گەمارۆدراوە؛ ئینتەرنێت نییە، بانکەکان نیمچە داخراون و پارەش ئاڵوگۆڕ ناکەن.  کارمەندێکی بانک کە دانیشتووی میکلە دەڵێت، "کارمەندەکان دەوام دەکەن، بەڵام کارێکیان نییە ئەنجامی بدەن، ئینتەرنێت نییە و بۆیە کارەکەشیان وەستاوە".  لە هەرێمێکی وەک تیگرای کە دەرچەی ئاوی نییە، هێنانە ناوەوەی پێداویستییەکان لەدەرەوە زەحمەتە؛ سووتەمەنی نامێنێت و دەبەکان شوێنی وێستگەکان دەگرنەوە.  بەنزینفرۆشێک لەو شارە لەبارەی دۆخی خۆیان دەڵێت، "بەنزین نییە و رێگەکانی هێنانی بەنزین داخراون، بەنزین بە قاچاخ دێت و ئێمەش دەیفرۆشین. "  ئیدی کەم کەم لەو شارە خەریکە قەیرانی ئاردیش سەرهەڵدەدات و زوو زوو خەڵک هەواڵی نرخەکەی دەپرسن.   هاوکات کارەبا نییە، میرۆن ئابادی، خاوەنی کافتریایەکە و دەڵێت، هەندێکجار ناچارە یەک لیتر گازوایل بە نزیکەی سێ دۆلار و نیو بکڕێت تاوەکو مۆلیدەکە بخاتەکار.  دڵخۆشیی زۆربەی تیگراییەکان، نیشتمانەکەیانە کە لەژێر سەروەریی ئەسیوپیادا هەموو کاتێک ئەگەری هەیە ببێتە پارووی رێککەوتنێكی هەرێمایەتی.