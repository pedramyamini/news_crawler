ڤیکتۆریا نولاند، یاریدەدەری وەزیری دەرەوەی ئەمریکا بۆ کاروباری سیاسی بە ئەندامانی لیژنەی پەیوەندییەکانی دەرەوەی ئەنجوومەنی پیرانی وڵاتەکەی راگەیاند، هێزەکانی سووریای دیموکرات - هەسەدە رۆڵێکی کارایان لە تێکشکاندنی داعشدا هەبووە.   ڤیکتۆریا نولاند ئاماژەی بەوەشکرد، بیروبۆچوونی واشنتن و ئەنقەرە لەبارەی هەسەدە جیاوازە و لەوبارەوە رایگەیاند، "پێموایە لەم قۆناخەدا لەسەر ئەو رێککەوتووین کە رێکنەکەوین".   یاریدەدەری وەزیری دەرەوەی ئەمریکا هۆشداریی دایە تورکیا لە ئەگەری پەرەدان بە پەیوەندییە سەربازییەکانی لەگەڵ رووسیادا و گوتی، ئەگەر ئەنقەرە هاردوێری سەربازیی زیاتری رووسیا بکڕێت، ئەو کاتە واشنتن سزای زیاتری بەسەردا دەسەپێنێت.   بەڵام نولاند ئاماژەی بەوەشکرد، دەکرێت پەیوەندییەکانی نێوان هەردوو وڵات باشتربن و گوتی، پێشنیازی رەجەب تەیب ئەردۆغان، سەرۆککۆماری تورکیا بۆ دابینکردنی هێزی وڵاتەکەی بە مەبەستی پاراستنی فڕۆکەخانەی نێودەوڵەتیی کابول لە لایەن واشنتنەوە پێشوازی گەرمی لێدەکرێت.   هەر لە دانیشتنەکەدا ژمارەیەک لە ئەندامانی لیژنەی پەیوەندییەکانی دەرەوەی ئەنجوومەنی پیرانی ئەمریکا رەخنەیان لە سیاسەتی نێوخۆیی و دەرەوەی تورکیا گرت، لەوانەش هەنگاوەکانی بەرامبەر پارتی دیموکراتیی گەلان - هەدەپە.   ماوەی چەند ساڵێکە پەیوەندییەکانی نێوان واشنتن و ئەنقەرە ساردوسڕییان تێکەوتووە و یەکێک لە هۆکارەکانیش پەیوەندیی بە هەسەدەوە هەیە.   ئەمریکا لە تێکشکاندنی داعشدا لە سووریا پشتی بە هەسەدە بەست و ئێستاش لەسەر یارمەتیدانی ئەو هێزە سەربازییە بەردەوامە و ئەوەش نیگەرانی لای ئەنقەرە دروستکردووە.   تورکیا دەڵێت، یەپەگەی باڵی چەکداریی پەیەدە پێکهێنەری سەرەکی هەسەدەیە و ئەو گرووپەش باڵی رۆژئاوای کوردستان و سووریای پارتی کرێکارانی کوردستانە.