بە گوێرەی ئەو پلانەی کە هەفتەی رابردوو کۆمیسیۆنی یەکێتیی ئەوروپا بۆ پارێزگاریکردن لە کەشوهەوا ئاشکرایکرد، تاوەکو ساڵی ٢٠٥٠ بەکارهێنانی سووتەمەنییە کاربۆنییەکان بۆ سفر دادەبەزێنرێت؛ باج دەخرێتە سەر ئەو ئامرازانەی گواستنەوە کە ئەو سووتەمەنییانە بەکاردێنن؛ هەروەها لە ساڵی ٢٠٣٥ ـەوە بەرهەمهێنانی ئەو ئۆتۆمبێلانەی بە سووتەمەنییە کاربۆنییەکان کاردەکەن، قەدەخەدەکرێت.   ئەوەش وایکردووە لە بەشێک وڵاتە ئەوروپییەکان کە پشت بەو پیشەسازییانە دەبەستن نیگەرانیی دروستبێت. فرانس تیمێرمانس، جێگری سەرۆکی کۆمیسیۆنی ئەوروپا دەڵێت، "هیچ لەو شتانەی کە پێشكێشمان کردوون ئاسان نابن. زۆر زۆر زەحمەت دەبن. من ئەوە دەزانم، بەڵام ئەوە شتێکە کە پێویستە بیکەین و ئێمە لێی بەرپرسین. زۆر ئاسانتر دەبوو ئەگەر روومان وەرگێڕابا و کاری زەحمەتمان نەکربا. بەڵام بۆمان ناچێتە سەر. ناتوانین منداڵ و نەوەکانمان بخەینە بەردەم داهاتوویێک کە زۆر تاریک دەبێت ئەگەر خۆمان نەگۆڕین. "  قەیرانێکی دیکە کە یەکێتیی ئەوروپا هەوڵدەدات بەسەریدا زاڵبێت، بووژاندنەوەی ئابوورییەکەیەتی دوای ئەوەی کە بەهۆی کۆرۆنا دووچاری پاشەکشە بوو.   لەو چوارچێوەیەشدا، ئەم مانگە یەکێتییەکە پلانێکی پەسندکرد کە ٧٥٠ ملیار یۆرۆ بەسەر ٢٧ وڵاتە ئەندامەکەیدا دابەشبکات بۆ ئەوەی وەبەرهێنان و چاکسازی ئابووری پێ بکەن.   ڤاڵدێس دۆمبرۆسڤسکیس، جێگری سەرۆکی کۆمیسیۆنی ئەوروپا دەڵێت، "ئەمە تەنیا سەرەتایە. کارپێکردنی دروست و خێرای هەموو پلانەکان گرنگ دەبێت. ئێستا کاری لە پێشینەمان ئەوەیە کە چۆن ئەم وەبەرهێنان و چاکسازایانە دەستپێبکەین. "  پرسی پەڕینەوەی کۆچبەران بە لێشاو لە سنووری بیلارووسەوە بۆ نێو لیتوانیای ئەندام لە یەکێتیی ئەوروپا، قەیرانێکی دیکەیە کە یەکێتییەکە بەدوای چارەسەرێکدا دەگەڕێت بۆ کێشەکە.   لە سەرەتای ئەمساڵەوە زیاتر لە دوو هەزار کەس کە زۆربەیان خەڵکی هەرێمی کوردستان و عێراقن، لە بیلارووسەوە خۆیان گەیاندووەتە لیتوانیا، ئەوەش دوای ئەوەی کە حکومەتی بیلارووس وەکو گوشارێک بۆ سەر یەکێتیی ئەوروپا، سنوورەکانی لە بەردەم کۆچبەرەکاندا کردنەوە