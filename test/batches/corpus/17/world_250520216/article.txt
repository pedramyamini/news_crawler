لاڤرۆڤ لەکاتی بەشداریکردنی لە کۆنفرانسێکی رۆژنامەڤانی لە شاری سوشی رووسیا، گوتی ئەگەر هەردوولا هەوڵبدەن دەتوانن ئاڵۆزییەکانی نێوانیان کەم بکەنەوە، بەڵام چارەسەرکردنی کێشەکانیش هێندە ئاسان نابن.  ئەم قسانەی لاڤرۆڤ لەکاتێکدایە، کە کۆشكی سپی ئاشکرای کردووە، سەبارەت بە بەستنی ئەو لووتکەیە راوێژکارانی ئاسایشی  نیشتیمانیی رووسیا و ئەمریکا لە پەیوەندیدان بۆ چۆنێتی رێکخستنی لووتکەی بایدن - پووتین، کە بە ئەگەرێكی زۆر لە شاری جنێڤی سویسرا بەڕێوەدەچێت.  بەگوێرەی زانیارییەکانی ئاژانسی ئەسۆشیەتد پرێس، کۆبوونەوەکە پێدەچێت لە ١٥ و ١٦ی مانگی داهاتوو بکرێت.   ئیدارەی کۆشکی سپی، مانگی رابردوو پێشنیازی بەستنی کۆبوونەوەی لووتکەی بۆ مۆسکۆ نارد، رووسیاش بە ئەرێنی وەڵامی پێشنیازەکەی داوەتەوە. چاوەڕێش دەکرێت جەیک سۆلیڤان، راوێژکاری ئاسایشی نیشتیمانیی ئەمریکا هەفتەی داهاتوو سەردانی جنێڤ بکات و لەگەڵ هاوتا رووسییەکەی کۆببێتەوە بۆ قسەکردن لەسەر وردەکاریی کۆبوونەوەکە.   سێرگی لاڤرۆڤ، وەزیری دەرەوەی رووسیا لەو بارەوە دەڵێت، "ئەگەر لە هەردوو لاوە هەوڵ بدرێت، پێموایە دەتوانین چاوەڕێی کەمکردنەوەی ئاڵۆزییەکان بکەین. ئەمەش خێرا و ئاسانیش نابێت. هەروەک چۆن زیاد لە جارێک گوتوومانە، رووسیا بە ئەرێنی هەڵسەنگاندنی بۆ پێشنیازەکەی سەرۆک جۆ بایدن کردووە بۆ بەستنی ئەو لوەتکەیە، سەبارەت بە دوایین قسە لەسەر کۆبوونەوکە زۆر چاوەڕێ ناکەین، هەڵویستی کۆتاییمان بەمزووانە رادەگەیێنین".