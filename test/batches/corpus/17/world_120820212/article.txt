ژمارەیەکی زۆری گوند سووتاون، ئاگر لە ماڵەکان نزیکبووەتەوە، مەڕ و ماڵات کەوتووەتە ژێر هەڕەشەوە و خەڵک داوادەکەن بە هانایانەوە بچن.   بەرپرسانی جەزائیر دەڵێن، ئەوان گوماندەکەن ئاگرەکە لە لایەن چەند کەسێکەوە بە ئەنقەست کرابێتەوە، چونکە لە ماوەیەکی کەمدا لە ژمارەیەکی زۆر شوێن ئاگر کەوتووەتەوە. بەو تۆمەتە، ژمارەیەک کەسیان دەستگیرکردوون، بەڵام هێشتا روون نییە و تۆمەتەکانیان بە سەردا ساخ نەبوونەتەوە.   ئیدیر، دانیشتووی تیزی ووزۆ، جەزائیر دەڵێت "خەڵکەکە بووەتە قوربانی. ئاگرەکە گەیشتووەتە نێو ماڵەکانمان، سێ کەسمان گیانیان لەدەستداوە و چواری دیکەش بەهۆی ئاگر و دووکەڵەکەوە برینداربوون. "  لە گوندە دوورەدەستەکانی هەرێمی قەبائیل، هەر لە باکووری رۆژهەڵاتی جەزائیر، شاخ و گردەکان بوونەتە تابلۆیێکی رەش.   خەڵک هەوڵدەدات بە سەتڵە ئاو، ئاگرەکە بکوژێننەوە.   عەمران غانم، جووتیار دەڵێت "خەڵک مردووە. خانووەکانیان سووتاوە. ئەو باخە زەیتوونانەی کە لە باپیرانمەوە بۆم مابوونەوە هەموویان سووتان. ئێمە لە کوژاندنەوەی ئاگرەکە بەتەنیاین. "  ئاگرەکە لە ٦٩ شوێن لە ١٧ هەرێمی جەزائیر کەوتووەتەوە کە تاوەکو ئێستا بووەتە هۆی گیانلەدەستدانی ٦٥ کەس. ٢٨ لەوانە ئەو سەربازانەن کە هەوڵی کوژاندنەوەی ئاگرەکەیان دەدا.   ئەیمەن بن عەبدولرەحمان، سەرۆکوەزیرانی جەزائیر دەڵێت، قەرەبووی زیانلێکەوتووان دەکەنەوە "وەکو تێبینیتان کرد، لە سەر راسپاردەی سەرۆککۆماری وڵات، شاندێکی هاوبەشی وەزارەتەکان سەردانی ئەو ناوچانەی کرد بۆ ئەوەی قەبارەی زیانەکان و ئەم کارەساتە ببینن. ئێمە دووپاتمان کردووەتەوە کە هەموو ئەو هاووڵاتیانەی ماڵ، سەروەت و سامان، مەڕوماڵات و بەرهەمە کشتوکاڵیەکانیان لەدەستداوە، لە لایەن حکومەتەوە قەرەبووی تەواویان پێدەدرێت. "  بەرپرسانی جەزائیر دەڵێن، ئەوان گوماندەکەن ئاگرەکە لە لایەن چەند کەسێکەوە بە ئەنقەست کرابێتەوە، چونکە لە ماوەیەکی کەمدا لە ژمارەیەکی زۆری شوێنەکان ئاگر کەوتووەتەوە. بەو تۆمەتە، ژمارەیەک کەسیان دەستگیرکردوون.