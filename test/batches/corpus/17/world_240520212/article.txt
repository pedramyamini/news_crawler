لە ماوەی دوو رۆژدا لە هەر یەک لە ویلایەتی مینیسۆتا، ئۆهایۆ، نیوجێرسی، جۆرجیا و کارۆلینای باکوور رووداوی تەقەکردن هەبووە و بەو هۆیەوە ١٢ کەس کوژراون، ئەم ئامارە لەکاتێکدایە، ساڵێکە رووداوی تەقەکردن و هەروەها فرۆشتنی چەک بەشێوەیەکی هەڕەمەکی لە ئەمریکا زیادیکردووە.  دوایین رووداوی تەقەکردن دوێنێ یەکشەممە لە ئۆهایۆ روویداوە، سێ کەس کوژران و سێ کەسی دیکەش برینداربوون، رووداوەکە لە باڕێک روویداوە، پۆلیس رایگەیاندووە، دەستی بە لێکۆڵینەوە و گەڕان بەدوای گومانلێکراوان کردووە، زانیاریی زیاتریشی بڵاونەکردووەتەوە.  رۆژێک پێش ئەم رووداوە لە جۆرجیا لە رووداوێکی دیکەی تەقەکردندا سێ کەس کوژران، رۆژی شەممە لە چەند شوێنێکی دیکە رووداوی تەقەکردن رووویداوە، لە کارۆلینای باکوور کچێکی ١٤ ساڵان کوژرا، لە نیوجێرسی دوو کەس کوژران و ١٢ کەسی دیکەش برینداربوون، لە ئۆهایۆ کوڕێکی ١٦ ساڵان کوژرا، لە مینیسۆتاش دوو کەس کوژران و ٨ی دیکەش برینداربوون.  بەپێی ئاماری ماڵپەڕی "gunviolencearchive" لە ساڵی ٢٠١٩ دا ٣٩ هەزار و ٥٦٠ کەس لە ئەمریکا بە چەک کوژران یان خۆیان کوشتووە، بەڵام لە ساڵی رابردوو ٤٣ هەزار و ٥٥٣ کەس کوژراون یان خۆیان کوشتووە.