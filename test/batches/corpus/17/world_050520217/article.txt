ڤۆلکان بۆزکیر، سەرۆکی کۆمەڵەی گشتیی نەتەوە یەکگرتووەکان دەڵێت "تورکیا و عێراق پەیوەندییەکی زۆر باشیان هەیە لەگەڵ سەرکردایەتیی نوێی عێراق و هەروەها لەگەڵ بەشی باکووری عێراقیش. ئێمە پەیوەندیی باشمان هەیە و پێکەوە گفتوگۆ دەکەین.  ئەم بابەتە [ئۆپەراسیۆنی دژی پەکەکە] بەشێوەیەکی تاکلایەنان جێبەجێ نەکراوە".  ڤۆلکان بۆزکیر دووەم باڵاترین بەرپرسی نەتەوە یەکگرتووەکانە کە سەرۆکایەتیی کۆمەڵەی گشتیی نەتەوە یەکگرتووەکان دەکات بە ١٩٣ وڵاتی ئەندامەوە.  سەرۆکی کۆمەڵەی گشتیی نەتەوە یەکگرتووەکان دەڵێت "وەکو دیبلۆماتکارێکی تورک، بۆ ماوەی ٣٩ ساڵ و ئەزموونی بەرپرسێکی سیاسی بۆ ماوەی ١١ ساڵ، ناوچەکە باش دەناسم. تورکیا زیاتر لە ٣٠ هەزار کەسی لێ کوژراوە لە شەڕی دژی تیرۆریستانی پەکەکە. بەداخەوە تیرۆریستانی پەکەکە لە بەشی باکووری عێراقن. ئەرکی حکومەتی عێراقە ئەم دۆخە بوەستێنێت و نەهێڵێت تیرۆریستانی پەکەکە بێنە نێو خاکی تورکیا و ئەو ژمارە زۆرە لە خەڵک بکوژن".  بەرگری لەخۆکردن و شەڕی "تیرۆر" ئەو بیانووە یاسایی و سیاسییانەن کە تورکیا سەرکەوتووانە لێرە توانیویەتی لانیکەم وابکات ئەمریکا و رووسیا و وڵاتە دەستڕۆیشتووەکانی دیکە رەخنە لە هیچ ئۆپەراسیۆنێکی سەربازیی تورکیا نەگرن کە لە دژی پەکەکە ئەنجام بدرێت.  بەتایبەت ئێستا کە نوێنەرایەتیی عێراق لە نەتەوە یەکگرتووەکان هیچ سکاڵایەکی لە دژی چالاکییە سەربازییەکانی تورکیا تۆمارنەکردووە، بە پێچەوانەوە وەکو لە سەرەتای ئەم راپۆرتەدا خرایەڕوو، گەورە دیبلۆماتکارێکی تورکیا بە ئاشکرا لە وەڵامی پرسیارێکی رووداو رایگەیاند، تورکیا تاکلایەنانە و بەبێ هەماهەنگی هیچ کارێکی ئەنجام نەداوە.  هەواڵی هەماهەنگیی تورکیا لەگەڵ عێراق، ئەو هەڵوێستەی سکرتاریەتی نەتەوە یەکگرتووەکانی نەگۆڕیوە کە جێگری گوتەبێژێکی نەتەوە یەکگرتووەکان بەناوی سکرتێری گشتییەوە بە رووداوی راگەیاند.  فەرهان هەق، جێگری گوتەبێژی سکرتێری گشتیی نەتەوە یەکگرتووەکان دەڵێت "ئەوەی دەتوانم پێتی بڵێم، ئەوەیە کە سکرتێری گشتیی نەتەوە یەکگرتووەکان لەنزیکەوە چاودێریی دۆخی باکووری عێراق دەکات. ئەو داوا دەکات کە تاوەکو بکرێت لایەنەکان دان بەخۆدا بگرن و دووبارە داوای خۆدوورخستن دەکات لە هەر هەڵچوونێکی هەرێمی کە بە زیانی سەقامگیری و ئاسایشی هەرێمی دەکەوێتەوە". ئەو هانی چارەسەری دیبلۆماسی دەدات بۆ کێشە هەرێمییەکان.  نە نەتەوە یەکگرتووەکان و نە ئەندامانی ئەنجوومەنی ئاسایشی نێودەوڵەتی هیچ هەڵوێستێکیان نییە دەربارەی ئەگەری مانەوەی هێزەکانی تورکیا لە باشووری کوردستان بۆ ماوەیەکی درێژخایەن، بابەتێک کە تورکیا بە فەرمی رەتی ناکاتەوە.