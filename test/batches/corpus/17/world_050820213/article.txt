فەرسەت مەحموود بە رادیۆی رووداوی راگەیاند "هەموو ئەو کۆچبەرانە کە ١٤ کەس دەبن، خزم و کەسوکاری منن، هەشت منداڵیان لەگەڵدایە، یەکێک لە منداڵەکان کە برازامە تەمەنی سێ ساڵە، نەخۆشیی شێرپەنجەی هەیە و نەشتەرگەریی بۆ کراوە، دوو ژنیش دووگیانن، ئەمە جگە لەوەی ژنێکیش تووشی شێرپەنجە بووە و پێشتر لە بیلاڕووس چەند رۆژێک خەوێندرابوو".  ئەو هاونیشتمانییە ئاماژەی بەوەش کرد، "بەر لە دوو رۆژ چوونەتە نێو لیتوانیا و نزیکەی ٤٠ کاژێر رۆشتوون بۆ نێو ئەو وڵاتە، بەڵام دوای ئەوەی لەلایەن پۆلیسی ئەو وڵاتەوە دەستگیردەکرێن، نەبراون بۆ کەمپ یان شوێنێکی دیکە، بەڵام گەڕێندراونەتەوە بۆسەر سنوور و لەسەر سنووری بیلاڕووس و لیتوانیا ماونەتەوە و پۆلیسی لیتوانیا رێگەنادەن بگەڕێنەوە بۆ نێو ئەو وڵاتە".  فەرسەت مەحموود دەڵێت "یەکێک لەو کۆچبەرانە برای منە و منداڵەکەی تووشی نەخۆشیی شێرپەنجە بووە، پێی گوتم، لەلایەن پۆلیسی لیتوانییەوە زۆر بە کەلوپەلی کارەبایی ئازاردراون و لێیاندراوە، پۆلیسی بیلاڕووسیش نەهاتوونەتە سەر هێڵ و دەڵێن هیچ حەقمان پێوەی نییە و ئێستا ئەوان لەسەر سنوورن نایانگەڕێنینەوە بۆ بیلاڕووس".  وەکو فەرسەت دەڵێت، "تاوەکو دوێنێ شەو کاژێر ١١: ٠٠ پەیوەندیمان هەبووە، بەڵام لەو کاتەوە پەیوەندیمان پچڕاوە، لە دوایین پەیوەندیدا پێیان گوتم رەشەبایەک هەیە، دیارە بارانێکی بەهێز لەڕێدایە و ناتوانین بڕۆین بۆ نێو خاکی بیلاڕووس و پۆلیسەکان بە هاوارمان بێن، بەڵام زۆر دوورن ناگەین بە ئەوان، نازانین ئەوە بکەین یان لێرە لەبەر بارانەکە بمێنینەوە، دوای ئەوە پەیوەندیمان لەگەڵیان پچڕا و نازانین چییان بەسەرهاتووە".  ئەو هاونیشتمانییە باسی لەوەش کرد، رەوشی ماددیی براکەی "زۆر خراپ بوو، نەیتوانی چارەسەری پێویست بۆ کوڕە نەخۆشەکەی بکات، زۆر جار بە رێگەی یاسایی هەوڵیداوە منداڵەکەی ببات بۆ ئەڵمانیا بۆ چارەسەرکردنی نەخۆشییەکەی، بەڵام ناوی نەهاتووەتەوە، بۆیە بە ناچاری ئەو رێگە نایاساییەی هەڵبژاردووە".  هەروەها ئەوەشی خستەڕوو، خێزانی براکەی دوو جار لە بیلاڕووس دەستگیر کرابوون و پارەکانیان لەلایەن پۆلیسەوە برابوون، دوای ئەوەش لە رێگەی پارێزەرێکەوە ئازادکراون، "دواتر چوونەتە بارەگای نەتەوە یەکگرتووەکان، نزیکەی دوو مانگ لەلایەن ئەوانەوە بەخێوکراون، بەڵام دواتر کە دیاربوو ئەوانیش نەخۆشی زۆریان لابووە، ئەمانە بەڕێکراون و پێیان گوتراوە بۆ خۆتان بەدوای رێگەیەکی دیکەدا بگەڕێن".  کۆچبەرێکی هەرێمی کوردستانیش کە حەوت مانگ و نیوە لە لیتوانیا گیری خواردووە بە تەلەفۆن باسی رەوشی خۆی بۆ ئاڵا شاڵی، پەیامنێری رووداو کرد.