چەکدارانی تاڵیبان لە پێشڕەوییەکانیان بەردەوامن و سێ بەرپرسی باڵای ئەفغانستان دەڵێن، تاڵیبان گەیشتووەتە پایتەختی وڵاتەکە و لە هەموو لایەکەوە هەوڵی ئەوە دەدات بچێتە ناو شاری کابوول. هەروەها زەبیحوڵڵا موجاهید، گوتەبێژی تاڵیبان لە تویتەر رایدەگەیێنێت، لە کابوول شەڕ ناکەن.  ئەبووبەکر کاروانی، شارەزای هزری ئیسلامی و ئەندامی پێشووی سەرکردایەتی یەکگرتووی ئیسلامی کوردستان بە رووداوی گوت: "چوونە سەر دەسەڵاتی تاڵیبان لە ئەفغانستان، لە دوو رێگەوە کاریگەریی لەسەر ناوچەکە و هەرێمی کوردستانیش دەبێ، یەکەمیان بەو پێیەی کە تاڵیبان پەیوەندی بە ئەمریکاوە هەیە و ئەمریکاش پەیوەندیی راستەوخۆی بە عێراق و ناوچەکەوە هەیە. دووەمیش ئەوەیە کە دەبێ بزانرێت پلانی داهاتووی ئەمریکا بۆ عێراق چیدەبێت، چونکە ئەگەری گۆڕانکاریی لە هاوکێشەکاندا بەهێزە".  ئەبووبەکر کاروانی، کە لە کۆنگرەی هەشتەمی یەکگرتوودا بەربژێربوو بۆ پۆستی ئەمینداری گشتیی ئەو حیزبە زیاتر دەڵێت: "ئەم رووداوانە پەیوەندییەکی راستەوخۆی بە حیزبە ئیسلامییەکانەوە هەیە، دەبێ لەوە تێبگەن کە پارتێکی دیموکراتی وەکو نەهزە بۆچی ئاوای لێدەکرێت و تاڵیبانیش ئاوای لێدەکرێ، ئەمە سەلمێنەری ئەوەیە کە لە دوای بەهاری عەرەبییەوە ئەوەی هێزی نەبێ خۆشی نابێ".  لەبارەی کاریگەریی لەسەر حیزبە ئیسلامییەکانی باشووری کوردستانیشەوە گوتی: "کاریگەری راستەوخۆی نابێ، بەڵام متمانە بەخۆبوونیان بۆ دەگەڕێنێتەوە".  ئەمڕۆ یەکشەممە ١٥ - ٠٨ - ٢٠٢١ چەکدارانی تاڵیبان دوایین دەروازەی سنووریی ئەفغانستانیان کۆنترۆڵکرد، ئێستا تاکە رێگە بۆ دەرچوون لە وڵاتەکە فڕۆکەخانەی نێودەوڵەتیی کابوولە، ئەوەش دوای ئەوە دێت کە سەرلەبەیانی ئەمڕۆ چەکدارانی تاڵیبان شاری جەلالئابادیان کۆنترۆڵکرد کە رێگەیەکی سەرەکیی بەرەو دەروازەی سنووریی پاکستان هەیە.  بزووتنەوەی ئیسلامیی کوردستان پێیوایە، کە بزووتنەوەی تاڵیبان ئەزموونی لە رابردووی خۆی وەرگرتووە و لەمەودوا مامەڵەیەکی دروست لەنێوخۆ و دەرەوە دەکات.   عەبدوڵڵا وەرتی، ئەندامی مەکتەبی سیاسیی بزووتنەوەی ئیسلامی کوردستان بە (رووداو)ی گوت: " ئەوەی روودەدا حاڵەتێکی سروشتییە، چونکە حکومەتی ئەفغانستان نەیتوانیوە وەکو پێویست بە دەم خەڵکەکەیەوە بێت، هەر حکومەتێکیش لە حوکمدا سەرنەکەوێت، دەبێ چاوەڕێی شکستی بکەیت".  عەبدوڵڵا وەرتی دەڵێت مادام تاڵیبان رایگەیاندووە کە هەڕەشە نابن بۆ سەر هیچ کەس و وڵاتێک، بۆیە پێیوایە "ئەزموونیان وەرگرتووە لە رابردووی خۆیان کە گەلەکۆمەیان لێکراوە، سیاسەتی خۆیان دەگۆڕن و حکومەتێک پێکدەهێنن و کە مامەڵەیەکی دروست و دیبلۆماسی بکەن".  هەندێک لە سەرکردەکانی بزووتنەوەی ئیسلای پێشتر بۆ پاڵپشتیکردن لە گرووپە ئیسلامییەکان چوونەتە ئەفغانستان و شانبەشانی ئەوان شەڕیان کردووە.  لەبارەی کاریگەریی ئەو سەرکەوتنەی تاڵیبان لەسەر رەوتی ئیسلامی لە ناوچەکە و جیهاندا، ئەو ئەندامەی مەکتەبی سیاسیی بزووتنەوەی ئیسلامی گوتی: "بە دڵنیاییەوە کاریگەریی لەسەر جیهانی ئیسلامی بە وڵاتانی ناوچەکەشەوە دەبێت، وا دەکات وڵاتانی ئیسلامی زیاتر متمانەیان بە خۆیان هەبێت".  تاوەکو ئێستا لە کۆی ٣٤ ویلایەت، چەکدارانی بزووتنەوەی تاڵیبان ناوەندی ٢٧ ویلایەتی ئەفغانستانیان کۆنتڕۆڵکردووە.  پەرلەمانتارێکی کۆمەڵی دادگەریی کوردستان، بە دووری دەزانێت رووداوەکانی ئەفغانستان و بەهێزبوونەوەی تاڵیبان کاریگەریی لەسەر هەرێمی کوردستان هەبێت.   عومەر گوڵپی، پەرلەمانتاری کۆمەڵی دادگەریی لە پەرلەمانی کوردستان بە رووداوی گوت: "بەهۆی دووری ئەفغانستان لە هەرێمی کوردستانەوە، چ لە رووی جوگرافی و چ لە رووی کولتوورییەوە، راستەوخۆ هیچ کاریگەرییەکی لەسەر پارتە ئیسلامییەکان نابێت، بەڵام رووداوی داڕووخانی دراماتیکی حکومەت و دەسەڵاتی ئەفغانستانی پاڵپشتیکراو لەلایەن زلهێزانی رۆژئاواو بەتایبەت ئەمریکاوە پاش بیست ساڵ، پەیامێکی گەورە و گرنگی سیاسی بە رۆژهەڵاتی ناوەڕاست بە هەرێمی کوردستانیشەوە دەدات".  عومەر گوڵپی لەبارەی ئەو پەیامەوە دەڵێت: "دەبێ حیزبەکانی دەسەڵات پێش ئیسلامییەکان درکی پێبکەن، ئەویش ئەوەیە کە حیزبەکانی دەسەڵات لە عێراق و هەرێمی کوردستانیش، پێویستە بۆ مانەوەیان پشت بە گەلی خۆیان ببەستن و دڵیان بە پاڵپشتی وڵاتانی زلهێزو بێگانە خۆش نەبێت و نەیکەنە تەنیا هۆکاری مانەوەیان، چونکە ئەوان تەنیا بە دوای بەرژەوەندی خۆیاندا دەگەڕێن و هەرکات بەرژەوەندییان لەگەڵ وڵات یان حکومەت و هێزێک نەما، بەمجۆرەی ئێستای ئەفغانستان بەجێی دەهێڵن و ئەو دەسەڵاتە لە بەردەم گەل و هێزەکانی ناوخۆدا بە تەنهاو بێ پاڵپشت دەمێنێتەوە، بۆیە راستترو دروستتر وایە حکومەت و دەسەڵات لە کوردستان بیرێک لە ئایندەی کوردستان بکەنەوە و سیاسەتی خۆیان راست بکەنەوە و رووبکەنەوە گەلەکەی خۆیان".  بزووتنەوەی تاڵیبان، بزووتنەوەیەکی نەتەوەیی ئیسلامیی سوننەی سیاسیی چەکدارە. سەرکردەکانی داوای جێبەجێکردنی شەریعەتی ئیسلام لە ئەفغانستان دەکەن. بزووتنەوەکە ساڵی ١٩٩٤ دامەزراوە، پێشتر حوکمی زۆربەی ئەفغانستانی کردووە. لە ٢٧ی ئەیلولی ١٩٩٦ دەستیان بەسەر کابوولی پایتەختدا گرت و ئەمارەتی ئیسلامی ئەفغانستانیان راگەیاند.  بەڵام لە دوای رووداوەکانی ١١ی سێپتێمبەر، بەهۆی داڵدەدانی سەرکردەکانی قاعیدە، ئەمریکا هێرشی کردە سەر تاڵیبان و کۆتایی بە ئەمارەتی ئیسلامیی ئەفغانستان هێنا. ئێستا جارێکی دیکە تاڵیبان دەگەڕێتەوە سەر دەسەڵات.    زەبیحوڵڵا موجاهید، گوتەبێژی بزووتنەوەی تاڵیبان، رۆژی ١٢ - ٨ - ٢٠٢١ بە رووداوی راگەیاند: "ئامانجی خەڵکی ئەفغانستان لە ٢٠ ساڵی رابردوودا دوو شت بووە. یەکەم، ئەوەی کە وڵاتەکەیان لە داگیرکاریی ئەمریکی رزگاری بێت؛ دووەم، ئەوەی کە لە ئەفغانستان حکومەتێکی راستەقینەی ئیسلامی دابمەزرێت تاوەکو خەڵکی ئەفغانستان لە سێبەری حکومەتێکی ئیسلامییدا ژیانێکی ئارام و ئاسوودەیان هەبێت. پەنا بە خودا، هێزە بیانییەکان لە ئەفغانستان رۆیشتوون و لە دامەزراندنی حکومەتێکی گشتگیری ئیسلامیش لە ئەفغانستان نزیکین".