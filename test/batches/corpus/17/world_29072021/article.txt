مستەفا کازمی، سەرۆکوەزیرانی عێراق لە تویتێکدا رایگەیاند "واشنتنمان بەرەو بەغدای خۆشەویست بەجێهێشت، پاش سەردانێکی سەرکەوتوو و لێکتێگەیشتن لە بواری ئابووری و سیاسی و رۆشنبیری. "   سەرۆکوەزیرانی عێراق هەروەها دەڵێت، رێککەوتن کراوە بۆ گۆڕینی پەیوەندی ئەمنی بۆ راهێنان و راوێژی ئەمریکا لە بواری سەربازییدا، بێ بوونی هێزی شەڕکەر لە کۆتایی ساڵدا.  لە بەشێکی دیکە توویتەکەیدا کازمی ئاماژە بەوە دەدات "هەوڵی بەهێزکردنی هاوئاهەنگی کۆمەڵایەتیی و سیاسی دەدەین لە پێناو بەرژەوەندی گەلەکەمان، ئەویش بە پەیوەندی بەردەوام لەگەڵ سەرۆکی ئەمریکا و بەردەوامی هاوکاری و گفتوگۆ لەگەڵ ئەمریکا. "  کازمی دوو رۆژ لەمەوبەر لەگەڵ جۆ بایدن، سەرۆکی ئەمریکا کۆبووەوە و دواتر رایگەیاند "رێککەوتن کراوە کۆتایی ساڵ هێزی شەڕکەری ئەمریکا لە عێراق نەمێنێت. "   د. فوئاد حوسێن، وەزیری دەرەوەی عێراق لە وەڵامی پرسیاری رووداودا رایگەیاند، تاوەکو کۆتایی ئەمساڵ هیچ بنکەیەکی شەڕکەری ویلایەتە یەکگرتووەکانی ئەمریکا لە عێراق نامێنێت و ئەرکی هاوپەیمانان تەنیا بۆ راهێنان و راوێژکاری دەبێت. سەبارەت بە رێککەوتنی شنگالیش گوتی، کاری جیددی بۆ جێبەجێکردنی دەکرێت.  ماوەی چەند رۆژێک بوو شاندێکی عێراقی بە مەبەستی گفتوگۆ لەبارەی کشانەوەی هێزە شەڕکەرەکانی ئەمریکا لە عێراق و چەند تەوەرێکی دیکە بە سەرۆکایەتیی مستەفا کازمی، سەرۆکوەزیرانی عێراق لە ئەمریکابوون.  رۆژی دووشەممە ٢٦ - ٠٧ - ٢٠٢١ گەڕی چوارەمی دانوستاندنی ستراتیژیی نێوان عێراق و ویلایەتە یەکگرتووەکانی ئەمریکا بەڕێوەچوو، لە راگەیێندراوی وەزارەتی دەرەوەی عێراق لەبارەی کۆبوونەوەکە هاتووە، هەردوو وڵات و توێژەکانیان لە رێگەی لیژنەی هاوئاهەنگی پەیوەست بە رێكکەوتننامەی ستراتیژی درێژەپێدەدەن، هەروەها تێیدا هاتووە کە ئەمریکا رێزگرتنی بۆ سەروەریی عێراق و یاساکانی عێراق دووپاتکردووەتەوە و بەڵێنی بە دابینکردنی ئەو یارمەتیانە داوە کە عێراق پێویستی پێیانە.  کۆشکی سپی: ئەرکمان لە عێراق دەگۆڕێت، بەڵام هاوبەشیمان جێگیرە  جۆ بایدن، سەرۆکی ئەمریکا لە کۆبوونەوەی لەگەڵ کازمی رایگەیاند "ئێمە پاڵپشتی لە بەهێزکردنی پرۆسەی دیموکراسیی عێراق دەکەین و پەرۆشیشین لەوەی هەڵبژاردنەکان لە مانگی ئۆکتۆبەر بەڕێوەبچن و پابەندیشین بە هاوئاهەنگیی ئەمنیی نێوانمان. شەڕی هاوبەشی ئێمە لە دژی داعش بۆ سەقامگیریی ناوچەکە گرنگە و ئۆپەراسیۆنە هاوبەشەکانمان لە دژی تیرۆر گرنگە تاوەکو لەو کاتەش کە گۆڕانکاریێک بەسەر ئەرکەکانماندا دێن. "  گۆڕانکاری لە ئەرک و رۆڵی هێزەکانی ئەمریکا لەکاتێکدایە، هێرشی گرووپە چەکدارەکان دژی بەرژەوەندییەکانی ئەمریکا لە عێراق و هەرێمی کوردستان بەشێوەیەکی بەرچاو زیادیان کردووە.  مستەفا کازمی بە سەرۆکی ئەمریکای راگەیاند، "سوپاس بەڕێز سەرۆک، مایەی شانازییە کە ئەمڕۆ لەگەڵ دۆستە ئەمریکییەکانین؛ ئێمە هاوبەشییەکی ستراتیژییمان هەیە.. ئەمڕۆ پەیوەندییەکانی ئێمە بەهێزن و هاوبەشییەکانمان لە بواری ئابووری، ژینگە، تەندروستی، پەروەردە و کولتووریدان. بەڕێز سەرۆک هیوادارم پێکەوە هەردوو وڵاتمان زیاتر نزیک بکەینەوە لەپێناو بەرژەوەندیی عێراق و ئەمریکا".   ئەمریکا سەرەتا ٩ هەزار سەربازی لە عێراق هەبوون، ئێستا بۆ ٢٥٠٠ سەرباز کەمی کردووە. جێن ساکی، گوتەبێژی کۆشكی سپی رایگەیاندبوو کە "بەرەو قۆناخێک هەنگاو دەنێین کە بەمانای کۆتاییهێنان بە هاوبەشی نێوانمان [ئەمریکا و عێراق] نایەت. پێگەمان لە عێراق دەهێڵینەوە، بەڵام بۆ مەبەستێکی دیکە، بەدڵنیاییەوە ئەمەش بە هاوئاهەنگی لەگەڵ سەرکردایەتیی عێراق، بەجۆرێک بتوانین لە شەڕی داعش و بەرەنگاربوونەوەی هەڕەشە مەترسیدارەکان کە لەلایەن ئێرانەوە دێن، سوود بگەیەنین. ئەمە گۆڕانکارییە لە ئەرکەکەمان. ئەمە بەواتای نەمانی هاوبەشیمان نییە یاخود نەهێشتنی پێگەمان یاخود پەیوەندیی تووندوتۆڵمان نییە لەگەڵ سەرکردە عێراقییەکان. "