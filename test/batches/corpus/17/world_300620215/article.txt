جەنەراڵ ئۆستن میلەر، فەرماندەی هێزەکانی ئەمریکا لە ئەفغانستان دەڵێت، ئەگەر دۆخی ئەفغانستان بەم جۆرەی ئێستا بەرەوام بێت و چارەسەرێكی سیاسی نەدۆزرێتەوە، ئەوا رێگەکە بەرەو شەڕی ناوخۆ دەڕوات.  قسەکانی میلەر لەکاتێکدان، ئەمریکا لە سەرەتای مانگی ئایارەوە دەستی بە كشانەوە کردووە، گەورەترین بنکەی ئاسمانی ئەمریکییەکان لە نزیک کابوول بەناوی بنکەی بەگرام  کۆکراوەتەوە و ئەمریکییەکان ئامادەن چۆڵی بکەن، کە پێدەچێت تاوەکو چواری مانگی تەممووز بەجێیبهێڵن.   بزووتنەوەی تاڵیبانیش لە باکووری رۆژهەڵات، باشوور و رۆژهەڵاتیشەوە دەستی بەسەر زیاتر لە ١٠٠ ناوچە و یەکەی ئیداریدا گرتووە کە نزیکەی نیوەی خاکی ئەفغانستان دەگرێتەوە.  سەبارەت بە کۆنترۆڵکردنی ئەو ناوچانەش لەلایەن تاڵیبانەوە ئەو فەرماندە باڵایەی سوپای ئەمریکا دەڵێت، ژمارەیەکی زۆر لە ناوچەکانی ئەفغانستان لەدەستدراون، هەدنێکیشیان بەهای ستراتیژییان هەیە، بۆیە ئەمە مایەی ترسێکی رژدییە و وڵاتەکەش بەرەو شەڕی ناوخۆیی دەبات.  لە چەند ناوچەیەکی ئەفغانستان رووبەڕووبوونەوە بەردەوامە بەتایبەت لە هەرێمی کوندزوز لە سنووری تاجیکستان، حوکمەتیش بۆ رووبەڕووبوونەوەی هەڕەشەکانی تاڵیبان، هاوکاریی ژمارەیەک گرووپی چەکداری دەکات کە لە ناوچە جیاوازەکانی ئەفغانستان دروست بوون.  لە دوای كشانەوەی یەکێتیی سۆڤیەت لە ئەفغانستان ساڵی ١٩٨٩، لەنێو گرووپە چەکدارییە جیاوازەکانی ئەفغانستاندا شەڕی ناوخۆیی دروست بوو کە تاوەکو ١٩٩٦ی خایاند و بە سەرکەوتنی بزووتنەوەی تاڵیبان کۆتایی هات، ئێستاش ترس لەوە هەیە بە هەمان شێوە دوای كشانەوەی ئەمریکا دووبارە شەڕی ناوخۆیی دروست ببێت.   هەربۆیە میلەر پێیوایە بۆ دوورکەوتنەوە لە شەڕی ناوخۆ باشترین بژاردە، چارەسەری سیاسی و دانوستانە لەگەڵ بزووتنەوەی تاڵیباندا.