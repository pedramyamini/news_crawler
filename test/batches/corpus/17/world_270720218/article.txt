کاردانەوەی لایەنە سیاسییەکانی عێراق سەبارەت بە بڕیاری کشاندنەوەی هێزە شەڕکەرەکانی ئەمریکا لە خاکی عێراق تاوەکو رۆژی ٣١/١٢/٢٠٢١ بەردەوامن؛ لەوبارەوە هاوپەیمانیی سائیروون، ئەمڕۆ سێشەممە، لە راگەیێندراوێکدا رایگەیاند: "بە گرنگییەکی زۆرەوە چاومان لەسەر دانوستاندنی عێراق بوو لەگەڵ ئەمریکا، هەر لە یەکەم هەنگاویەوە تاوەکو ئێستا، هاوکات ئێمە هەوڵە گەورەکانی حکومەتی عێراق بەرز دەنرخێنین بۆ گەڵاڵەکردنی دیدێکی نیشتمانی بۆ ئەوەی هاوکار بێت لە بەدیهێنانی سەروەریی تەواو بۆ عێراق".   هاوپەیمانیی سائیروون راشیگەیاند، "هەڵوێستی خۆمان دژی بوونی هەر هێزێکی بیانی لە خاکی عێراق دووپاتدەکەینەوە، جەختیش دەکەینەوە لەسەر پێویستی ئەوەی ئاراستەیەکی نیشتمانی هەبێت لەلایەن هەموو لایەنە سیاسییەکان، دامەزراوە ئایینییەکان و رۆشنبیرییەکان، دەستەبژێری ئەکادیمی و راگەیێندکاران؛ لەگەڵ هەموو توێژەکانی کۆمەڵگە بۆ پاڵپشتیکردنی سەروەریی یاسا و شکۆی دەوڵەت و سەپاندنی ئاسایش؛ بە شێوەیەک خزمەت بە داخوازییەکانی گەلی عێراق بکات بەرەو ئایندەیەکی باشتر و عێراقێکی سەربەخۆ، تێیدا هەموو عێراقییەکان بە هەموو رەنگەکانیانەوە لە سایەی ئاسایش و ئارامی و دادپەروەری و سەقامگیری بحەوێنەوە".  هەروەها ئەمڕۆ هاوپەیمانیی نەسر بە سەرۆکایەتیی حەیدەر عەبادی لە راگەیێندراوێکدا رایگەیاند: "پێویستە بەردەوامی بە گووڕیی نیشتمانی لە ئاستی حکومەت و گەل بدرێت بۆ بەهێزکردنی سەروەری و پێویستییەکانی بەرامبەر هەموو جۆرەکانی پێشێلکاری، لە سەرووی هەموویان داگیرکاریی سەربازیی تورکیا؛ لەگەڵ جۆرەکانی دیکەی دەستوەردان لە کاروباری سیاسی و ئەمنی و ئابووریی عێراق، دەبێ هەوڵە نیشتمانییەکان یەکبخرێن بۆ ئەوەی عێراق و بەرژەوەندییەکانی و سەروەری پڕ بەها بن لە ناخ و کاری نیشتمانی".  هاوپەیمانیی نەسر لە راگەیێندراوەکەدا ئاماژەی بەوەشداوە: "عێراقێکی سەروەر و بەهێز، هاوسەنگیی ستراتیژیی لە ناوچەکە و جیهان بەدیدەهێنێت، هەر لاوازبوونێکی عێراقیش یان ئەگەر بکرێتە گۆڕەپانی ململانێ، ناوچەکە و جیهان بەرەو داڕمانی گەورە پەلکێش دەکات، ئەوکات عێراق تاکە زیانمەند نابێت لە ناوچەکە و جیهان؛ بۆیە دەبێ هێزەکانی ناوچەکە و جیهان لە ستراتیژی خۆیاندا درک بەوە بکەن، کە عێراق ناوەندی هاوسەنگیی ناوچەکەیە".  سەبارەت بە ئەنجامەکانی گەڕی چوارەمی گفتوگۆی ستراتیژی و بڕیاری کشانەوەی هێزە شەڕکەرەکانی ئەمریکا لە خاکی عێراق تاوەکو ٣١/١٢/٢٠٢١؛ جێن ساکی، گوتەبێژی کۆشکی سپی شەوی ٢٦ی تەممووز رایگەیاند: "ئێستا گەیشتووینەتە قۆناخێک کە ئەرکی هێزەکانی ئەمریکا لە شەڕکردنەوە بۆ مەشق و راوێژ و هاریکاریکردن گۆڕاوە".  لە راگەیێندراوی هاوبەشی ئەمریکا و عێراق لەبارەی گفتوگۆی ستراتیژی کە شاندەکەی عێراق نوێنەرانی حکومەتی هەرێمی کوردستانیشی تێدابوو، هاتووە؛ ئەمریکا و عێراق لە رێگەی لیژنەی هاوئاهەنگی پەیوەست بە رێكکەوتننامەی ستراتیژی درێژە بە هاوئاهەنگییەکانیان دەدەن، هاوکات ئەمریکا رێزگرتنی خۆی بۆ سەروەریی و یاساکانی عێراق دووپاتکردووە؛ هەروەها بەڵێنی دا ئەو یارمەتییانەی کە عێراق پێویستی پێیانە پێشکەشیان بکات.  جەنەڕاڵ کینیت ماکینزی، فەرماندەی فەرماندەیی ناوەندیی هێزەکانی ئەمریکا لە مانگی ئەیلوولی ساڵی ٢٠٢٠ دا بە رۆژنامەڤانانی راگەیاند؛ لەو مانگەوە ژمارەی هێزەکانی ئەمریکا لە عێراق کەمدەبێتەوە بۆ ٣٠٠٠ سەرباز، دواتر لە کۆتایی ساڵی رابردوودا دۆناڵد ترەمپ، سەرۆکی پێشووی ئەمریکا فەرمانی دا ژمارەی هێزەکانی وڵاتەکەی لە عێراق و هەرێمی کوردستان بۆ ٢٥٠٠ سەرباز کەمبکرێتەوە، بەڵام دوای راگەیاندنی کشاندنەوەی هێزە شەڕکەرەکانی وڵاتەکەی لە عێراق؛ جۆ بایدن، سەرۆکی ئیدارەی ئەمریکا ئاشکرای نەکرد کە چەند سەربازیان لە عێراق دەمێننەوە.