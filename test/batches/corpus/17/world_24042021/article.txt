١٠٠ ئەندامی ئەنجوومەنی نوێنەرانی ئەمریکا لە نامەیەکی کراوەدا داوایان لە بایدن کردووە لەم یادەدا رووداوەکە بە  فەرمی و بە وشە  بە جینۆساید ناوببات.  ئەنجوومەنی نوێنەرانی ئەمریکا لە تشرینی یەکەمی ٢٠١٩ لە دانیشتنێکدا کۆمەڵکوژییەکەی بە دەنگی ٤٠٥ ئەندام بە فەرمی بە جینۆساید ناساند. هەروەها لە کانوونی یەکەمی هەمان ساڵدا ئەنجوومەنی پیرانیش پەسندیکرد.   دوای پەسندکردنی بڕیارەکە بۆب فێرناندز، سیناتۆرێکی سەر بە دیموکراتەکان، دەستی بە گریان کرد و گوتی: "سوپاسگوزارم ئەم بڕیارە پەسندکرا، لەکاتێکدا کە هێشتا رزگاربووانی رووداوەکە ماون... دەتوانین ببینین کە ئەنجوومەنی پیران دانی بەوەدا نا ئەوان بە چ دۆخێکدا تێپەڕیون. "  ئەندامانی کۆنگرێسی ئەمریکا دەڵێن، کۆمەڵکوژیی ئەرمەنییەکان رووداوێک بووە و روویداوە و پێویستە سەرۆکی ئەمریکاش دوای هەنگاوی کۆنگرێس بکەوێت و بێدەنگی واشنتن لە بەرامبەر ئەو کارەساتە بشکێنێت.  بەدرۆس شیرینئۆغڵو، سەرۆکی یەکێتیی کۆمەڵە ئەرمەنییەکانی تورکیا دژی ئەو هەنگاوەی ئەمریکایە و دەڵێت، ئەوان دژی ئەوەن واشنتن دەستوەردان لە نێوانی ئەرمینیا و تورکیا بکات.   بەدرۆس شیرینئۆغلو، سەرۆکی یەکێتیی کۆمەڵە ئەرمەنییەکانی تورکیا دەڵێت: "وەک هاووڵاتییەکی ئەرمەنی کە لە تورکیا دەژیم، دەمەوێت رووی دەمم بکەمە گەلی تورک و ئەرمەن و کۆمەڵگەی نێودەوڵەتی و پێیان بڵێم، ئێمە پشتیوانی ئەو هەوڵانە ناکەین کە دەیانەوێت کۆمەڵێک رووداوی دڵهەژێن کە زیاتر لە ١٠٠ ساڵ بەر لە ئێستا لەنێوان گەلی تورک و ئەرمەن روویانداوە، بکەنە کەرەستەی سیاسی. ئێمە دژی ئەوەین کە ئازارەکانمان بۆ مەبەستی سیاسی بەکاربهێنرێن. "  بەڵام ئەرمەنییەکانی ئەمریکا کە ژمارەیان کەمتر لە نیو ملیۆن کەسە، لە ئەمریکاوە دەستیان بە لۆبییەکی فراوان کردووە بۆئەوەی کۆمەڵکوژییەکەیان بە جینۆساید بناسێنرێت.   جۆ بایدن لە ماوەی کەمپەینی هەڵبژاردندا بەڵێنیدا کە هەڵوێستێکی تووند دژی تورکیا بگرێتە بەر، ئەوەش لە بەرامبەر کڕینی سیستەمی ئێس ٤٠٠ی رووسی و سیاسەتەکانی لە لیبیا و سووریا، هەروەها وەک ئەو باسیکرد، کەمبوونەوەی بنەماکانی دیموکراسی لە تورکیا یەکێکی دیکە لە هۆکارەکانی گرتنەبەری هەڵوێستێکی تووندە دژی وڵاتەکە.   ئەم پرسە لەکاتێکدایە، رۆژی هەینی بایدن و ئەردۆغان پەیوەندیێکی تەلەفۆنییان ئەنجامدا و رێککەوتن کە مانگی حوزەیران لە پەراوێزی کۆبوونەوەی ناتۆدا دووقۆڵی دابنیشن و پەیوەندیی نێوانیان تاوتوێ بکەن.