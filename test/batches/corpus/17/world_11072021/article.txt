تەنیا لە شەش مانگی رابردوودا  ٤٥٩٩ جار ئاگر لە دارستانەکانی کالیفۆرنیا بەربووە، بەگشتی ٢٩٧ کیلۆمەتری چوارگۆشە لە دارستانەکان سووتاون، واتە نزیکەی ٢٩ هەزار و ٧٠٠ هێکتار.  چیرۆکی کەوتنەوەی ئاگر لە کالیفۆرنیا و زۆر ناوچەی جیهانیش، چیرۆکێکی بەردەوامی ساڵانەیە و لە مانگی ئایارەوە تاوەکو مانگی تشرینی دووەم زۆرترین رووداوی ئاگرکەوتنەوە روودەدەن.  لە دارستانەکانی ویلایەتی ئۆریگنیش لە رۆژئاوای ئەمریکا، بەرزبوونەوەی پلەی گەرما وایکردووە، بەردەوام لەو ناوچەیەش ئاگر هەبێت.  لەوێش لە هەفتەیەکدا شەش هەزار و ٧٩٨ هێکتار لە دارستانەکان سووتان.   خەڵکی ناوچەکە ئاگادارکراونەتەوە و دەبێت نزیکەی ١٦ کیلۆمەتر لە ئاگرەکە دوور بن.  دان ئۆمداڵ، بەرپرسی زانیاریی گشتی ئۆریگنە و دەڵێت، "بەڕاستی دۆخی ئاگر بەردەوام چالاکە، هەموو کاتێک مەترسی فراوانبوونی هەیە، گرنگە خەڵک خۆیان لە ناوچەکە بەدووربگرن. "  لە ئەمساڵدا ئاگر ١٥ ویلایەتی ئەمریکای گرتووەتەوە و بەگشتی زیاتر لە ٦٢٦ هەزار هێکتار زەوی سووتاون. ئەو ژمارەیەش لە شەش مانگدا ریکۆردی ساڵی رابردووی شکاندووە.   هاوکات لە دارستانەکانی ناوچەی چێلیابینسک لە رووسیاش سێ رۆژە ئاگر کەوتووەتەوە، ئاژەڵ و باڵندەکان لەوێش رووبەڕووی مەترسی بوونەتەوە. تیمە رزگارکەرەکان بێچووە ئاسکێکیان رزگار کردووە، بەڵام ژمارەیەکی زۆر لە ئاژەڵ سووتاون.  ئاگرەک جگە لە زیان بۆ گیانەوەران، بەشێکی شارۆچکەکەیشی وێران کردووە و ٧٢ باڵەخانە و ٤٦ خانوو بەهۆی ئاگرەکەوە سووتاون، خەڵکی ناوچەکە هەڵاتوون، بەڵام ئاژەڵە ماڵییەکانیش لێرە بوونەتە قوربانی.  ئەلێکساندەر کوزنیتۆڤ، خەڵکی چێلیابینسکە و دەڵێت، "ژمارەیەکی زۆر بەراز، کەروێشک و مریشک و ئاژەڵی دیکەی ماڵی لێرە بەجێمابوون، ئەوانە هەموویان سووتاون و لەنێوچوون. "   ساڵانە لە سەرەتای وەرزی هاوینەوە تاوەکو پاییز، ئاگر لە دارستانەکانی ناوچە وشک و گەرمەکان بەردەبێت، ئەمساڵ جگە لە ١٥ ویلایەتی ئەمریکا، ئاگر لە ئەفریقای باشوور، یۆنان، قوبرس، رووسیا، هیندستان، ئوسترالیا و ئەرژەنتین کەوتووەتەوە، لە شەش مانگی ئەمساڵدا، هێندەی ١٢ مانگی ساڵی رابردوو زیاتر ئاگر کەوتووەتەوە. هۆکارەکەشی گۆڕانی کەشوهەوایە.  بەگوێرەی توێژینەوەی نەتەوە یەکگرتووەکان گۆڕانی کەشوهەوا بووەتە هۆی بەزبوونەوەی پلەی گەرمی زەوی بۆ ١ , ٥ پلە زیاتر لە ئاستی ئاسایی خۆی، ئەوەش بوەتە هۆی زۆربوونی رووداوەکانی ئاگرکەوتنەوە لە جیهاندا.