ئەو مانگگیرانەی ئەمڕۆ روودەدات مانگگیرانێکی تەواوەتییە و دوو ساڵ لەمەوبەریش روویداوە،  مانگگیرانەکە لە بەشێکی جیهاندا دەبینرێت.  جیم غارڤن، زانای ناسا دەڵێت: "خولگەی مانگ، خولگەیەکی گەورەی هێلکەییە، ئێستا خولگەکە گەیشتووەتە خاڵێکی نزیک، گەورەترین دەرکەوتنی مانگە و بە تەواوی دەردەکەوێت، بەپێی دیمەنی سەتەلایتی ئێمە، وێنەیەکی زۆر تایبەت وەردەگرێت، بەم جۆرەش لەو خاڵەدا کە وەها گەورە دەردەکەوێت، زەوی بەری خۆری لێدەگرێت و وردە وردە تاریک دادێت. واتە لەم کاتەدا هیچ تیشکێکی خۆر بەر مانگ ناکەوێت".  لەکاتی ئەم جۆرە مانگی گیرانەدا، کاتێک مانگ تەواو پڕ بووە و بەهۆی بەرنەکەوتنی تیشکی خۆریشەوە، زۆر گەورە دەردەکەوێت زاناکان پێیدەڵێن سوپەر موون، ئەگەری هەیە ئەو دیاردەیە لە ساڵێکدا دوو جار رووبدات...   گریگۆری براون، چاودێری ئاسمانی لە دەزگای رۆیاڵ گرینویچ دەڵێت: "مانگی پڕ خۆی مانگانە روودەدات، واتە ٢٨ یان ٢٩ رۆژ جارێک. لە ساڵێکدا دوو، سێ هەندێکجار چوار جار سووپەر موون دەبینرێت. ئەمە ئاساییە، مانگگیرانی تەواوەتی، لەوانەیە دوو جار لە ساڵێکدا رووبدات. ئێستا هەموو ئەمانە لە یەککاتدا روودەدەن. بۆ مانگگیرانی تەواوەتی، دەبێت لەوکاتەشدا مانگ پڕ بووبێت، روودانی ئەم دووانە پێکەوە وا دەکەن لە یەککاتدا ئەو دیمەنە  نامۆیە دروست بکەن"   ئەم مانگگیرانەی رۆژی چوارشەممە، وەک هەر مانگگیرانێکی ئاسایی نییە کە دەکرێت لەکاتی پڕبوونیدا رووبدات، بەڵکو ئەمجارە هیچ تیشکێکی خۆری بەرناکەوێت و لە هەمانکاتیشدا پڕە و گەیشتووەتە نزیکترین خاڵیش لە زەوییەوە، روودانی هەموو ئەمانە پێکەوە و ماوەی دوو ساڵە رووینەداوە.. لەوانەشە ماوەی ١٥ خولەک بەو جۆرە بمینێتەوە..   بەپێی کاتی کوردستان مانگگیرانەکە لە کاژێر ١٤: ١١ی دوای نیوەڕۆی ئەمڕۆ چوارشەممە روودەدات.  زانیارییەکانی ناسا دەڵێن  مانگگیرانەکە لە زۆربەی ناوچەکانی جیهان دەبینرێت، رەنگە سوورەکەشی لە ئەمریکا، کەنەدا، مەکسیک، ئوسترالیا و بەشێکی ئەمریکای لاتین دەبینرێت، بەڵام لە ناوچەکانی ئاسیا تەنیا بەشێکی مانگگیرانەکە دەبینرێت.