بەپێی ئامارێکی نوێی سوێدی، تەنیا لە پێنج هەفتەی رابردوودا شەش ژن لە سوێد کوژراون. ئەو حاڵەتانەی کوشتنی ژنانیش لەکاتێکدایە کە تووندوتیژی و هەراسانکردن لەو وڵاتە دژ بە ژنان زیادیانکردووە، بەجۆریك لە ساڵی ٢٠٢٠ دا ١٦ هەزار و ٤٦١ حاڵەتی هەراسانکردن دژ بە ژنان لە سوێد تۆمارکراون، ئەمەش واتە رێژەکە ١٥ % بەراورد بە ساڵی ٢٠١٩ بەرزتربووەتەوە، کە لەو ساڵەدا ١٤ هەزار حاڵەت تۆمارکرابوون.  سەبارەت بە حاڵەتەکانی تووندوتیژی دژ بە ژنانیش لە ساڵی ٢٠٢٠ دا، سوێد ٩٠٠٠ حاڵەتی تووندوتیژیی دژ بە ژنانی تۆمارکردووە، زۆربەیان لەلایەن پیاوانی نزیک لە خۆیانەوە ئەنجامدراون.  مارتا ستینێڤی، وەزیری یەکسانیی رەگەزیی سوێد لەوبارەیەوە ئاماژەی بەوە کردووە، سوێد خەریکە لە کارکردن لەسەر یەکسانیی رەگەزی دووردەکەوێتەوە، لەکاتێکدا بناخەیەکی پتەوی بۆ پاراستنی یەکسانیی رەگەزی هەیە.  بەگوێرەی توێژینەوەیەکی سەنتەری نیشتمانیی زانیاریی سوێدی، ١٤ % ی ژنانی سوێد بەشێوەی جیاواز رووبەڕووی تووندوتیژی یان هەڕەشەی تووندوتیژی بوونەتەوە.  ئەو ئامارانە بۆ سوێد و بۆ بەرپرسانی سوێدیش کەمێک نامۆن، چونکە سوێد یەکێک بووە لەو وڵاتانەی لەچاو وڵاتانی دیکەی جیهاندا کەمترین ئاماری تووندتویژی دژ بە ژنانی تۆماردەکرد، هەربۆیە ستیفان لۆڤن، سەرۆکوەزیرانی سوێد داوایکردووە پلانێکی نوێ بۆ رووبەڕووبوونەوەی تووندوتیژی دژی ژنان دابڕێژرێت.  وەزیری یەکسانیی رەگەزیی سوێد داوای لە سەرکردەی هەموو پارتەکانی وڵاتەکەی کردووە کۆنفرانسێکی تایبەت لەسەر تووندوتیژیی پیاوان دژی ژنان رێکبخەن و رێگە نەدەن لە سوێد ئاماری تووندوتیژییەکان بەو جۆرە بەرز ببنەوە.