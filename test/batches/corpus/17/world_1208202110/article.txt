لۆرا ریچاردسن، ژنێکی تەمەن ٥٧ ساڵە، لە ساڵی ١٩٨٦ پەیوەندیی بە هێزە سەربازییەکانی سوپای وڵاتەکەیەوە کرد، پێشتر فەرماندەی یەکەیەکی سوپای ئەمریکا بوو لە ویلایەتی تێکساس، بەڵام بە بەدەستهێنانی متمانەی ئەنجوومەنی پیرانی وڵاتەکەی، ئیدی بەرپرسیارێتیی یەکەیەک وەردەگرێت کە زیاد لە ١٢ هەزار ئەندامی هەیە.  فەرماندەیی باشووری هێزە سەربازییەکانی ئەمریکا ئەو یەکە سەربازیەیە کە بەرپرسیارە لە ئەنجامدانی ئۆپەراسیۆنە سەربازییەکان لە ئەمریکای لاتین و ناوچەی کاریبیان.  لۆرا ریچاردسن دووەمین ژنە لە مێژووی ئەمریکادا فەرماندەیی فەرماندەییەکی هێزە سەربازییەکانی ئەمریکا وەردەگرێت؛ پێشتر لە ساڵانی ٢٠١٦ - ٢٠١٨ دا لۆری رۆبنسن فەرماندەی فەرماندەیی باکووری هێزە سەربازییەکانی ئەمریکا بوو، کە فەرماندەییەکە تایبەتە بە نێوخۆی ویلایەتە یەکگرتووەکانی ئەمریکا.  ئەمریکا ١٢ فەرماندەیی هەیە: فەرماندەیی ئەفریقا، فەرماندەیی ناوەند، فەرماندەیی سایبەر، فەرماندەیی ئەوروپا، فەرماندەیی باکوور، فەرماندەیی باشوور، فەرماندەیی بۆشایی ئاسمان، فەرماندەیی ئۆپەراسیۆنە تایبەتەکان، فەرماندەیی ستراتیژی، فەرماندەیی گواستنەوە، فەرماندەیی سنووری زەریای هێمن و زەریای هیندی.