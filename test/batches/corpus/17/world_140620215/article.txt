نووسینگەی سەرۆکوەزیرانی بەریتانیا بڵاویکردەوە، رۆژی دووشەممە ١٤ - ٠٦ - ٢٠٢١ بۆریس جۆنسن، سەرۆکوەزیرانی وڵات لەمیانی کۆبوونەوەکانیدا لە برۆکسل لەگەڵ رەجەب تەیب ئەردۆغان، سەرۆککۆماری تورکیا کۆبووەوە.  وەکو لە راگەیێندراوەکەدا هاتووە، جۆنسن و ئەردۆغان باسیان لە شەڕی دژی کۆرۆنا و دابینکردنی ڤاکسین بۆ خەڵکی وڵاتەکانیان کردووە و هاوڕاش بوون کە دەبێت پێکەوە کار بکەن بە مەبەستی "لەناوبردنی ڤایرۆسەکە و کارکردن بۆ دەستپێکردنەوەی گەشتەکان لەنێوان هەردوو وڵاتدا".  راگەیێندراوەکە دەڵێت، سەرۆکوەزیرانی بەریتانیا و سەرۆککۆماری تورکیا رێککەوتوون پێکەوە کار بکەن بۆئەوەی پەیوەندییەکانی نێوان وڵاتەکانیان لە چەندین بوارەوە پەرەپێبدەن، لەوانەش بەرگری و بازرگانی.  لە کۆبوونەوەکەدا سەرۆکوەزیرانی بەریتانیا پێشوازیی لە هەنگاوەکانی تایبەت بە کەمکردنەوەی گرژییەکان لە رۆژهەڵاتی دەریای نێوەڕاست کردووە و جەختی لەوە کردووەتەوە، دەبێت تورکیا و قوبرس سوود لە دەستپێشخەرییەکەی نەتەوە یەکگرتووەکان بە مەبەستی چارەسەرکردنی کێشەی نێوانیان وەربگرن.  هەروەها هەردوو سەرکردە باسیان لە چەند پرسێکی پەیوەندیدار بە سیاسەتی دەرەوەش کردووە، لەوانەش سووریا، لیبیا و ئەفغانستان.  سەرۆکایەتیی کۆماری تورکیاش لە تویتێکدا بڵاویکردەوە، ئەردۆغان و جۆنسن لە برۆکسل کۆبوونەتەوە، بەڵام وردەکاریی لەبارەی کۆبوونەوەکە نەداوە.