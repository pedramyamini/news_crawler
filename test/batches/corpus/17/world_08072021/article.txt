واین مۆرۆرتۆ، گوتەبێژی هاوپەیمانیی نێودەوڵەتیی دژی داعش کە ئەمریکا سەرکردایەتیی دەکات، تایبەت بە رووداوی راگەیاند، ئەوان تەنیا دەیانەوێت بەرگریی لە خۆیان بکەن.   واین مۆرۆرتۆ، گوتەبێژی هاوپەیمانیی نێودەوڵەتیی دژی داعش بە رووداوی راگەیاند "ئەمریکا و هێزەکانی هاوپەیمانان لە عێراق هەمیشە بەمافی خۆیان دەزانن بەرگری لە خۆیان بکەن. هاوپەیمانان هێرشیان نەکردووەتە سەر ئەو گرووپە میلیشیا یاخیبوانە؛ ئەوانن هێرشدەکەنە سەر ئێمە. ئەمریکا هێرشدەکاتە سەر هەڕەشەکانی سەر بەرگریی بەکۆمەڵی ئەمریکا و هاوپەیمانان و هاوبەشە عێراقییەکانمان. "  پەیمانگەی واشنتنی ئەمریکی بۆ لێکۆڵینەوە لە کاروباری رۆژهەڵاتی نزیک لە راپۆرتێکدا دەڵێت، پێویستە بایدن بەرامبەر گرووپە چەکدارە عێراقییەکانی نزیک لە ئێران، هێزی زیاتر بەکاربهێنێت، ئەگەر نا هێرشەکانیان زیاتر دەبن و ژیانی ئەمریکییەکان لە رۆژهەڵاتی نێوەڕاست رووبەڕووی هەڕەشەی گەورەتر دەبێتەوە.   ئەبو ئالا ئەلوەلائی، سەرکردەی گرووپی کەتائیب سەیدولشوهەدا رۆژێک پێش هێرشە درۆنییەکەی سێشەممە بۆ سەر فڕۆکەخانەی نێودەوڵەتیی هەولێر بە روونی رایگەیاند، هێرشەکانیان بۆ سەر بەرژوەندییە ئەمریکییەکان زیاد دەکەن بۆئەوەی تۆڵەی کوژرانی ئەندامەکانیان لە ئەمریکا بکەنەوە و لە داهاتووشدا درۆنی زیاتر بەکاردەهێنن.   گوتەبێژی گرووپەچەکدارەکە لە بووڵتەنی کاژێر هەشتی شەوی چوارشەممەی رووداودا رەتیکردەوە ئەوان هێرشەکەی سەر فڕۆکەخانەی هەولێریان ئەنجامدابێت.   شێخ کازم ئەلفڕەتۆسی، گوتەبێژی کەتائیب سەید شوهەدا لەڕێگەی پەیوەندی تەلەفۆنییەوە بە تۆڕی میدیایی رووداوی راگەیاند "فڕۆکەخانەی هەولێر بنکەیەکی ئەمریکی نییە، بەڵکو خاکی عێراق و فڕۆکەخانەیەکی مەدەنییە و نابێت بە هیچ شێوەیەک لە شێوەکان لەلایەن هیچ عێراقییەکەوە بکرێتە ئامانج، جا چ ئێمە بین یان خەڵکی دیکە. بەرەی بەرهەڵستکاری عێراقی رەوایەتیی تەواوی لە بەئامانجکردنی بنکەکانی داگیرکاران لە باکوور یان باشووری عێراق هەیە. پێشتریش گوتمان کە باشترین رێگە بۆ کۆتاییهێنان بەم هێرشانە کشانەوەی هێزەکانە. "  بە گوێرەی راپۆرتەکەی پەیمانگەی واشنتن کە لە لایەن مایکڵ نایتس، پسپۆڕی بواری سەربازی و ئەمنییەوە نوسراوە، چوار گرووپی چەکداری عێراقی کە لەلایەن ئێرانەوە پشتگیری دەکرێن، دژایەتیی هەرە گەورەی ئەمریکا لە ناوچەکە دەکەن:  چوار گرووپەکە لە لیستی تیرۆری ئەمریکادان و لە نزیک سنووری عێراق و سووریا بە پاساوی رووبەڕووبوونەوەی داعش چەکداریان جێگیرکردووە.  پەیمانگەی واشنتن دەڵێت، ئەوەی کە ئەو گرووپە چەکدارانەی ناچارکردبوو لە تشرینی یەکەمی ساڵی رابردوودا تاکلایەنانە هێرشەکانیان بۆ سەر ئەمریکا رابگرن و ئاگربەست رابگەیێنن، ترسی ئەوان بوو لە تۆڵەسەندنەوەی ترەمپ کە لە یەکێک لە هێرشە ئاسمانیەکانیدا لە سەرەتای ساڵی رابردوودا قاسم سولەیمانی، فەرماندەی ئەو کاتی فەیلەقی قودسی سوپای پاسدارانی ئێران و ئەبوو مەهدی موهەندس، جێگری دەستەی حەشدی شەعبی کوشت، ئەوەش وایکردبوو کە ئێران و گرووپە چەکدارە عێراقیەکان هەڕەشەکانی ترەمپ بە جیدی وەرگرن.