لە روانگەی تاڵیبانەوە، ژن مرۆڤێکە لەماڵی باوکییەوە دەچێتە ماڵی هاوژینەکەی و هەر جوانکارییەک بکات دەبێت لە ماڵەوە بیکات، بەو جۆرەش ساڵۆن و ئارایشتگاکانیش حەرامن.  لە ٢٠٠١ دەسەڵاتی تاڵیبان لەسەر دەستیی ئەمریکا رووخێنرا؛ ئێستا لەسەر بڕیاری تاکلایەنانەی ئەمریکا بۆ کشانەوەی هێزەکانی لەو وڵاتە، تاڵیبان خەریکە دەست بەسەر ئەفغانستاندا دەگرێتەوە.  هەندێک لە ئەفغانییەکان پێیانوایە گەڕانەوەی تاڵیبان، واتە لەناوچوونی هەموو ئەو ئازادییانەی لە ٢٠ ساڵی رابردوودا هەیانبووە.  سەید ئەحمەدی موزیکژەن لە کابول دەڵێت: "تاڵیبان ئێمەی موزیکژەنی دەستگیر دەکرد، من تەمەنم لە سەردەمی تاڵیباندا بچووک بوو، بەڵام ئەوان دەیانجار براکەمیان لەسەر موزیکژەنین دەستگیرکرد، ئێمە بە هەرەسهێنانی دەسەڵاتی تاڵیبان خۆشحاڵ بووین و دەستمان بە ژیانی نوێکرد، هاتنەوەیان بەڕاستی بۆ هیچکەس باش نییە".  گەنجە جگەرەکێشەکانیش بە گەڕانەوەی تاڵیبان خۆشحاڵ نین. محەممەد سەلیم، جگەرەکێش، دانیشتووی کابول دەڵێت: "کەسە بە تەمەنەکان دەڵێن لە سەردەمی تاڵیباندا جگەرەکێشان قەدەخە بووە. من رۆڵەی دوای قۆناخی تاڵیبانم و بەبێ هیچ کێشەیەک جگەرەم کێشاوە. ئەمریکا وا دەڕوات و تاڵیبانیش دێتەوە و نازانین ئایا رێگە بە نێرگەلە کێشان دەدات یان نا، چونکە بەڕاستی زۆر کەس بەکاریدەهێنێت".  ژنان ترسیان هەیە بە گەڕانەوەی تاڵیبان ئەو ئازادییەی جارانیان نەمێنێت کە بە ئارەزووی دڵی خۆیان، خۆیان بڕازێننەوە و هەموو جۆرە جلێک بپۆشن.  فەریدە، کە ئارایشتگەرێکی کابولە دەڵێت: "ئێستا ئێمەی ژنان دەتوانین پێکەوە بین و کار بکەین و خۆمان جوان بکەین، بەڵام ئەگەر تاڵیبان بگەڕێتەوە ئازادیمان نامێنێت و ناشتوانین وەریگرینەوە".  لەوانەیە ماوەیەکی کەمی مابێت بۆ محەممەد غەدیر کە بتوانێت پرچی بەو شێوازە چاکبکات، کە لە دیدی تاڵیبان مۆدێلی رۆژئاواییە و قەدەخەیە.  ٢٠ ساڵە بەشێك لە ئەفغانییەکان بەتایبەتی لە کابولی پایتەخت فێری شێوازی نوێی ژیانی دوور لە دەسەڵاتی تاڵیبان بوون؛ نەوەیەکی نوێی لانیکەم تەمەن ٢٠ ساڵ سەریهەڵداوە کە ناوی تاڵیبانیان تەنیا لە هەواڵەکان یان لە دەمی گەورەکانەوە بیستبێت.  لەبارەی شێوازی حوکمڕانیان لە ئەفغانستان، محەممەد نەعیم، گوتەبێژی مەکتەبی سیاسیی بزووتنەوەی تاڵیبان رۆژی هەینیی رابردوو لە هەڤپەیڤینێکدا لەگەڵ تۆڕی میدیایی رووداو، گوتی: "ئێمە دەستەبەری هەموو مافێکی ئافرەتان دەکەین.. کەس زیانێ پێناگەیێنرێت و هەمووان لەژێر دەسەڵاتی ئێمە ئاسوودە دەبن.. دەمانەوێت کێشەکانمان لەگەڵ هەموو لایەنەکانی ئەفغانستاندا لەڕێگەی گفتوگۆوە چارەسەر بکەین".  لەکاتێكدا تاڵیبان شەڕی ئارایشی ژنان و هەڵدانی کۆلارە دەکات؛ وەزارەتی ئاسایشی ئەفغانستان رایگەیاندووە، لە کۆی ٤٠ ملیۆن ئەفغانی، ٢٠ ملیۆنیان لەژێر هێڵی هەژارین و نزیکەی لە ٨٠ % ی ئەفغانییە پێگەیشتووەکان بەهۆی شەڕوپێکدادانەوە، تووشی کەمئەندامی جەستەیی یان دەروونی بوون.