دوای دوو رۆژ لە پێکهێنانی حکومەتی نوێ لە ئیسرائیل، حکومەتی ئەمریکا تۆماس نیدس بۆ پۆستی باڵیۆزی نوێی ئەمریکا لە ئیسرائیل دەستنیشان کردووە.  بەو جۆرەش تۆماس نیدس شوێنی دەیڤید فریدمان، باڵیۆزی پێشووی ئەمریکا دەگرێتەوە کە بە بەرگریکاری سەرسەختی سیاسەتە راستڕەوەکانی ئیسرائیل ناسرابوو و پێشتریش پارێزگاری بۆ یەکێك لە کۆمپانیاکانی ترەمپ کردبوو.  نیدس لە ساڵی ١٩٦١ لە خێزانێکی جووی دانیشتووی شاری دولوس - ی ویلایەتی منیوسوتا لەدایکبووە. لە بانکی مۆرگان ئاند ستانلی وەک راوێژکاری کاروباری بانک کاری کردووە.  نیدس سەر بە پارتیی دیموکراتی ئەمریکایە و پێشتر لە سەردەمی ئیدارەی باراک ئۆباما، سەرۆکی پێشووتری ئەمریکا وەک جێگری دووەمی وەزیری دەرەوە کاری کردووە و ئەو دەمەش بە یەکێک لە "پاڵپشتیکارانی هاوکاریکردنی دارایی فەڵەستینییەکان" ناسرا بوو.  ئێستا دەستبەکاربوونی نیدس پێویستی بە پەسندکردنی زۆرینەی ئەنجوومەنی پیرانی ئەمریکایە کە تێیدا دیموکراتەکان خاوەن زۆرینەن.