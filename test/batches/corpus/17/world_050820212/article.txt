بەرپرسانی کالیفۆرنیا ئاڵای سووریان هەڵکردووە، هەڵکردنی ئاڵای سوور واتا کەشوهەوای وشک و هەڵکردنی با بە خێرایی سەرووی ٦٠ کیلۆمەتر لە کاژێرێکدا.  ئاگرکوژێنەوەکان با و پوش و پەڵاش هەمیشە بە مەترسی گەورەی فراوانبوونی ئاگرەکان دەزانن.  جەیک کاگل، بەڕێوەبەری بەرگریی شارستانیی ویلایەتی کالیفۆڕنیا دەڵێت: "ئەمڕۆ رۆژێکی دیکەی ئاگرین تێدەپەڕێنین. بۆیە پێشبینی دەکەین چالاکیمان زیادبێت. ئەو بایانەی لە باکووری رۆژئاواوە هەڵدەکەن، روو لێرە دەکەن. بۆیە چاوەڕواندەکەین تەشەنەسەندنی ئاگر لێرە رووبدات. "  ئاگرەکەی کالیفۆرنیا بەخێرایی بەرەو باکوورو باکووری رۆژهەڵاتی ویلایەتەکە لە فراوانبووندایە،  لە ماوەی ٤٨ کاژێری رابردوودا لانیکەم ١٥ هەزار کەس لە رۆژهەڵاتی دەریاچەی ئەلمانۆر گواستراونەتەوە.   ئەمە تەنیا کالیفۆرنیا نییە دەسووتێت، ئێستا ئاگر لە ١٣ ویلایەتی رۆژئاوای ئەمریکا کەوتووەتەوە، کۆشکی سپی زەنگی مەترسی لێداوە، سەرەتای هەفتە جۆ بایدن لەگەڵ حاکمی ژمارەیەک ویلایەتی رۆژئاوای وڵات بۆ تێگەیشتن لە قەبارەی ئاگرەکە و زیادکردنی ژمارەی ئاگرکوژێنەوەکان کۆبووەوە.   جۆ بایدن، سەرۆکی ئەمریکا گوتی: "ژمارەی ئاگرکوژێنەوەکان بۆ شەڕی ئەم ئاگرە سێ هێندەی لێهاتووە، سەرووی ٣.٤ ملیۆن ئەیکەر زەوی سووتاوە. تەنیا لە ئۆریگن ئاگر ٤٠٠ یەکەی سوتاندووە، لەنێویاندا ١٦٠ ماڵ سووتاون. لە کالیفۆرنیا ئاگری ناوچەی دیکسی بۆ ٢٢٠ ئەیکەر تەشەنەی سەندووە. ئاگرکوژێنەوەکانمان لە ناوچە سەخت و مەترسیدارەکاندا سەرقاڵی کوژاندنەوەی ئاگرن. "  بەگوێرەی سەنتەری ئاگرکوژێنەوەی نیشتیمانی ئەمریکی، ئێستا لە ویلایەتەکانی رۆژئاوای ئەمریکا ٢٠ هەزار ئاگرکوژێنەوە شەڕی ٩٧ ئاگری گەورە دەکەن، کە ٧٥٦٠ کیلۆمەتر زەوییان سوتاندووە.  تەنیا لە کالیفۆرنیا ١١ ئاگر کەوتوونەتەوە، لە مۆنتانا ٢٥ ئاگر و  لە ئۆریگۆن ١٣ و لە ئایداهوو ٢١ ئاگر، تەنیا ویلایەتی ئۆریگۆن هەواڵی دڵخۆشکەری پێیە، لەم دوو رۆژە پێشبینی دەکرێت باران ئاگرەکە بکوژێنێتەوە، بەڵام پێشتر هەورەتریشقە چەند ئاگرێکی دیکە دەنێتەوە بەر لەوەی باران بەسەر ویلایەتەکە ببارێت.