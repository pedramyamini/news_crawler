لەکاتی بەشداریکردنی لە دانیشتنێکی ئەنجوومەنی پیرانی ئەمریکا، خەلیلزاد باسی لە پرۆسەی کشانەوەی هێزەکانی ئەمریکا کرد لە ئەفغانستان و گوتی، هێشتا ئەمریکا ترسی لەوە هەیە تاڵیبان دەست بکاتەوە بەو کارە شەڕانگێزانەی لە رابردوو ئەنجامی داون، هۆشداریشی بە تاڵیبان دا ئەگەر بیانەوێت لەکاتی کشانەوەی سەربازەکانی ئەمریکا لە مانگی ئەیلوولی داهاتوو، ئەوان ئەمریکا بە هەموو جۆرێک وەڵامیان دەداتەوە.  لە قسەکانی خەلیلزاد هەست بەوە دەکرێت ئەمریکا دەیەوێت تاوتوێی دەرکردنی ئەو بزووتنەوەیە لە لیستی رەش بکات کە ماوەی دوو دەیەیە رووبەڕووی ئەمریکا دەبێتەوە، لە ماوەی رابردووشدا وەک هاوکارێکی سەرەکیی رێکخراوی ئەلقاعیدە بووە لە ئەفغانستان. خەلیلزاد لەکاتی قسەکردنیدا بۆ سیناتۆرەکان گوتی، ئەگەر تاڵیبان بیانەوێت لە لیستی رەش دەربکرێن، دەبێت مامەڵەیان لەگەڵ خەڵکی وڵاتەکەی خۆیان بگۆڕن و واز لەو کارانە بهێنن کە لە رابردوو ئەنجامیان داون.  بزووتنەوەی تاڵیبانی ئەفغانستان تاوەکو ئێستا لە لیستی رەشی ئەمریکادا نییە، بەڵکو ئەمریکا تەنیا بزووتنەوەی تەحریکی تاڵیبان پاکستانی خستووەتە لیستی تیرۆرەوە، بەڵام تاڵیبانی ئەفغانستان لە لیستی رەشی نەتەوە یەکگرتووەکاندایە، تاڵیبان لە ٢٠١٦ ەوە داوای لابردنی دەکات لەو لیستە.   بەگوێرەی پلانی ئیدارەی کۆشکی سپی، ١١ی سێپتێمبەری ئەمساڵ ئەمریکا کۆی سەربازەکانی لە ئەفغانستان دەکشێنیتەوە کە ژمارەیەیان دوو هەزار و ٥٠٠ سەربازە، بۆ ئەو مەبەستەش ئەمریکا دەیەوێت دڵنیابێت لە پرۆسەی کشانەوەکە و ٦٥٠ سەربازی تایبەتیش دەنێرێتە ئەو وڵاتە بۆ چاودێریکردنی پرۆسەکە و دڵنیابوونەوە لە  دۆخی ئاسایش و پاراستنی سەربازەکان لە کاتی کشانەوەدا.  لە بەشێکی دیکەی قسەکانیدا زاڵمای خەلیلزاد رایگەیاند، "ئارەزووی بەدەستهێنانی ئاشتی لە ئارادایە، ویستی کۆتاییهێنان بە شەڕ هەیە، بەڵام هێشتا نیگەرانی سەبارەت بەوە هەیە کە بزووتنەوەی تاڵیبان، هەمان کارەکانی رابردوویان بکەنەوە. ئێمە گوتوومانە ئەگەر هاوکاریی ئەمریکایان دەوێت، ئەگەر قبووڵکردنی نێودەوڵەتییان دەوێت. "