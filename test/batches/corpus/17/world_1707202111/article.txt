زانایان پێشتر هۆشدارییان لەبارەی دەرهاوێشەکانی گۆڕانی کەشوهەوا دابوو، بەڵام پێشبینیان نەدەکرد بەمزووانە ئەو بارانە زۆرە ببارێت.  کلایر نولیس، گوتەبێژی رێکخراوی کەشناسیی جیهانی دەڵێت، "پێویستە کاری زیاتر لەسەر گۆڕانی كەشوهەوا بکەین، دەبێت ئامانجەکانمان گەورەتر بکەین، ئێمە لەوەش نزیک نین لە چوارچێوەی ئامانجەکانی رێککەوتنی کەشوهەوای پاریس بمێنینەوە و پلەی گەرما لەژێر دوو پلە بهێڵینەوە، یاخود تاوەکو کۆتایی سەدە لە خوار ١.٥ پلەی سیلیزی بهێڵینەوە. "  لە ئەوروپا نیشانەی پرسیار لەسەر پێشبینی زاناکانی بواری کەشناسی دروستبووە کە بۆچی نەیانتوانیوە پێشبینی دروست لەسەر کارەساتێکی سرووشتی لەمجۆرە بکەن.  هەردوو زانای کەشناسیی بەریتانی پرۆفیسۆر دەیم جولیا سلینگۆ و پرۆفیسۆر مەکگوایر هۆکارێکی بۆ قەیرانی تەکنەلۆژیا لە کەرتی کەشناسی دەگەڕێننەوە، داوا لە حکومەتەکانیان دەکەن پارەی زیاتر بۆ دابینکردنی کۆمپیوتەر و تەکنەلۆژیای پێشکەوتووتر بۆ پێشبینیکردنی کەشوهەوا تەرخانبکەن.  سەرۆکی کۆمیسیۆنی یەکێتیی ئەوروپا دانی بەوەدا ناوە کە ئەم لافاوە بەڵگەیەکە بۆ ئەوەی هەنگاوبنێن بۆ رووبەڕووبوونەوەی هۆکارەکانی گۆڕانی کەشوهەوا.  ئۆرسولا ڤۆندەرلەین، سەرۆکی کۆمیسیۆنی ئەوروپا دەڵێت، "ئەمە سەختی و قەبارەی ئەم رووداوانەن کە زانست پێمان دەڵێت نیشانەی روونی گۆڕانی کەشوهەوان. کۆمیسۆنی ئەوروپا میکانیزمێکی چالاککردووە بۆ پاڵپشتیکردن و یارمەتیدانی وڵاتانی ئەندام کە بەرکەوتەی ئەم کارەساتە قورسەن. "  هەندێ رووداوی سرووشتی کە بەمدواییانە روویانداوە، تەنانەت لە پێشبینی و چاوەڕوانیی زانایانیشدا نەبووە. لە جەمسەری باکوور سێ هەورەتریشقەی دەگمەن داویانە لە باکووری ئالاسکا، بەڵام زاناکان دەڵێن، بەهۆی گۆڕانی کەشوهەواوە دیمەنی لەوشێوەیە لەمەودوا دەبێتە شتێکی باو.  مانگی حوزەیرانی ئەمساڵ شەپۆلێکی گەرمای بە تین چەند ناوچەیەکی زەوی گرتەوە، لە کەنەدا نزیکەی ٥٠٠ کەسی کوشت، هەر ئەو شەپۆلە رووی لە هیلسینکی پایتەختی فینلەندا کرد، کەشناسان دەڵێن، لە ساڵی ١٨٤٤ ـەوە رووینەداوە.