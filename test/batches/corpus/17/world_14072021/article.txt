بێن واڵس، وەزیری بەرگریی بەریتانیا رایگەیاند هێزی سەربازی بەریتانیا لە بەسرەی عێراق نیشتەجێ بوو بەپەلە فیرقەیەکی سەربازی دروستکرد، بەڵام دواتر کە بارودۆخەکە گەیشتە قۆناخی بنیاتنان ئێمە بەرنامەیەکی گونجاومان بۆ ئەو قۆناخە دانەنا، بەڵکو فیرقەیەکی سەربازی دیکەمان دروستکرد، کە لەگەڵ بارودۆخە نوێیەکە نەدەگونجا.  بەگوتەی واڵس، هەڵە سەربازییەکانیان لە عێراق بوونە وانەیەکی باش بۆ ئەوان، کە فێر بین چۆن مامەڵە لەگەڵ بارودۆخە نوێیەکاندا بکەن.  وەزیری بەرگریی بەریتانیا دەڵێت: "ئەو هەڵەیەی کردمان، ئێستا وانەمان لێوەرگرت. ئێستا ئێمە دەستمان بۆ چاکسازی بردووە و دەبێت پلانەکانمان بە راوێژ لەگەڵ کەسانی شارەزا و ئەکادیمی و بەگوێرەی هەڵسەنگاندنی هەواڵگری بۆ قەبارەی ئاڵنگارییەکان و پێشهاتە نوێیەکان دابڕێژین، دەبێت داڕشتنەکەش بۆ ئایندە بێت. دەبێت ئێمە لەڕووی سەربازییەوە بتوانین بژارەکان بخەینە بەردەم سیاسەتڤانان تاوەکو بزانن چۆن وەڵامی کێشە و گرفتەکان بدەنەوە".  واڵس راشیگەیاند دەبوایە ئێمە پلانی درێژخایەنمان دابنایە نەک کورتمەودا راشیگەیاند لەکاتێكدا چین پلانی ١٠٠ ساڵە دادەنێت، ئێمە پلانی ٣، ٤ ساڵە دادەنێین.