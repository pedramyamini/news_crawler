شازادە فیلیپ، شازادەی ئێدینبێرگ، هاوژینی شاژن ئیلیزابێسی دووەم، شاژنی بەریتانیا، لە تەمەنی ٩٩ ساڵیدا کۆچی دواییکرد.  شازادە فیلیپ لە ١٠ی مانگی حوزەیرانی ساڵی ١٩٢١ لە دوورگەی کۆرفو لە رۆژهەڵاتی یۆنان لەدایکبووە و لە مانگی تشرینی دووەمی ساڵی ١٩٤٧ وە ژیانی هاوژینی لەگەڵ ئیلیزابێسی دووەم، شاژنی بەریتانیا پێکهێناوە.  شازادە فیلیپ و شاژن ئیلیزابێس خاوەن چوار منداڵن؛ شازادە چارلس، شازادەی وەیڵزە و تەمەنی ٧٢ ساڵە. شازادە ئانە، تەمەن ٧٠ ساڵ، هەروەها شازادە ئاندروو، شازادەی یۆرک تەمەن ٦١ ساڵ و چوارەم منداڵیشیان شازادە ئێدواردی تەمەن ٥٧ ساڵانە.  شازادە هاری هاوسەری میگان مارکل کە لەسەر هەندێ کێشەی کۆمەڵایەتی تۆرابوون و بەریتانیایان بەجێهێشتبوو، ئەویش گەڕاوەتەوە بەریتانیا و لە رێوڕەسمی بەخاکسپاردنی تەرمی باپیرەیان بەشدارە، میگان مارکلی هاوژینی دووگیانە و لە کالیفۆرنیا ماوەتەوە، جیا لەوەش ئەو قسانەی میگان لەسەر شاهانەی بەریتانی کردبوونی، ناڕەزایی و توڕەیی گەورەی خانەوادەی شاهانەی لێکەوتەوە.  فلیپ بەرەچەڵەک لە خانەوادەیەکی یۆنانی - دانیمارکییە، لە ساڵی ١٩٤٠ بەولاوە دوای خزمەتکردنی لە ریزی سوپای بەریتانیا ناسنامەی بەریتانی پێبەخشراوە.  شازادە فیلیپ ٩٩ ساڵ ژیا، تاوەکو ئەم دواییانە ئەرکەکانی بەجێدەهێنا، تاوەکو لە چەند ساڵی رابردوودا بەهۆی تێکچوونی باری تەندروستییەوە، خۆی لە بەشداریکردن لە هەندێ رێورەسمی فەرمی شاهانە لەگەڵ شاژنی بەریتانیا خۆی بەدوور دەخستەوە و دوایین دەرکەوتنی ئەو لە بەردەم خەڵک و میدیاکان لە کۆتایی ساڵی ٢٠١٧ دا بوو.