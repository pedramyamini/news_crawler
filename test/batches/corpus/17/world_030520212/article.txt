لە ماوەی ٢٤ کاژێری رابردوودا هیندستان تووشبوونی ٣٦٨ هەزار و ١٤٧ کەسی بە کۆرۆنا راگەیاند، ئێستا ژمارەی تووشبووان لەو وڵاتە ١٩ ملیۆن و ٩٢٥ هەزار کەسی تێپەڕاندووە، ژمارەی تەواوی مردووانیش گەیشتووەتە ٢١٩ هەزار کەس.  بەپێی ئەو ئامارانەبێت لەوانەیە لە هەفتەکانی داهاتوودا هیندستان رۆژانە زیاتر لە ٣٠ هەزار کەیسی مردن بەخۆیەوە ببینێت، بەهۆی ئەو پشێویەی کە لە وڵاتەکە دروستبووە، تاوەکو ئێستا بڵاوبوونەوەی ئاماری راستەقینە دیارنییە، بەڵام هەندێک پزیشکی کەرتی تەندروستیی وڵاتەکە ئاماژە بەوە دەکەن کە ئاماری راستەقینە ١٠ هێندەی ئەو ئامارانەن کە ئەمڕۆ بەردەستن.  لەپشت پەردەی دیمەنی سامناکی سووتاندنی قوربانیانی کۆرۆنا، بازاڕێکی رەشی گەرموگوڕی بازرگانیکردن بە بوتڵی ئۆکسجین هەیە، پزیشکان دەڵێن، کێشەکە ئەوەیە بەشی زۆری ئەو بوتڵانە ساختەن و وەکو پێویست بەهانای ئەو تووشبووانەوە ناڕۆن کە تووشی هەناسەتەنگی بوون.  نرخی یەک بوتڵی ئۆکسجین لە هیندستان لە ١١٠ دۆلارەوە گەیشتووەتە ١٣٨١ دۆلار بەراورد بە رۆژانی بەر لەو هەڵکشانەی کۆرۆنا.  هەروەها یەک دەستە حەبی ریمسیسیڤەر کە دەگوترێت شەڕی کۆرۆنا دەکات، لە ٢٧ دۆلارەوە گەیشتووەتە سەرووی ٦٠٠ دۆلارەوە.