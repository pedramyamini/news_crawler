پێشتر ئەو سێ وڵاتە لەگەڵ نەمسا، دانیمارک و بەلجیکا لە نامەیەکدا بە برۆکسلیان گوتبوو، دەیانەوێت بەردەوام بن لە دیپۆرتکردنەوەی ئەو پەناخوازە ئەفغانستانییانەی کە داواکاریی مافی پەنابەرێتییان رەتکراوەتەوە، بەڵام فەرەنسا، هۆڵەندا و ئەڵمانیا، بەهۆی پێشڕەوییەکانی تاڵیبان و تێکچوونی دۆخی ئەمنیی ئەفغانستان، لەو هەڵوێستەیان پەشیمان بوونەوە و بڕیاریاندا دیپۆرتکردنەکە رابگرن.   وەزارەتی ناوخۆی ئەڵمانیا دەڵێت، لەگەڵ ئارامبوونەوەی دۆخی ئەفغانستان، پەناخوازە ئەفغانییەکان بەناچاری دەگەڕێننەوە وڵاتی خۆیان.   ستیڤ ئەلتێر، گوتەبێژی وەزارەتی ناوخۆی ئەفغانستان دەڵێت، "دۆخی ئەفغانستان ئاڵۆزە و رۆژانە دەگۆڕێت. لە لایەکی دیکەشەوە کۆمەڵێک هاووڵاتیی ئەفغانی هەن کە ناچارن وڵاتەکەمان جێبهێڵن. ئێستا ٣٠ هەزاریان لە ئەڵمانیان کە یەکێكن لە گەورەترین لەو کۆمەڵانەی پێویستە وڵاتەکەمان بەجێبهێڵن. وەزارەتی ناوخۆ بەردەوامە لەسەر ئەو بۆچوونەی کە هەندێ خەڵک لە ئەڵمانیا هەن و پێویستە لە نزیکترین دەرفەتدا وڵات جێیبهێڵن. "  بە گوێرەی نامەی شەش وڵاتە ئەوروپییەکە، لە ساڵی ٢٠١٥ ـەوە نزیکەی ٥٧٠ هەزار پەناخوازی ئەفغانی گەیشتوونەتە نێو سنوورەکانی یەکێتیی ئەوروپا.   بە گوێرەی ئاماری نەتەوەیەکگرتووەکانیش، لە دوای دەستپێکردنی کشانەوەی هێزە بیانییەکان لەو وڵاتە لە سەرەتای مانگی ئایار، نزیکەی ٣٠٠ هەزار کەس ئاوارەبوون و دۆخی مرۆییش بەرەو خراپبوونی زیاتر دەڕوات.   رامز ئەکبەرۆڤ، جێگری نوێنەری نەتەوە یەکگرتووەکان بۆ کاروباری ئەفغانستان دەڵێت، "بەهۆی ئەو دۆخە ناهەموارەی کە ئێستا هەیە، هەروەها بەهۆی وشکەساڵی، نزیکەی یەک لەسەر سێی خەڵکی ئەفغانستان رووبەڕووی قەیرانی نەمانی ئاسایشی خۆراک دەبنەوە. نزیکەی نیوەی منداڵانی تەمەن خوار پێنج ساڵ لە مەترسیی بەدخۆراکی زۆر خراپدا دەژین. "  بەگوێرەی بەرپرسانی یەکێتیی ئەوروپا، ئەمساڵ نزیکەی هەزار و ٢٠٠ پەناخوازی ئەفغانی لە یەکێتییەکە دیپۆرتکراونەتەوە. هەزاریان ئامادەبوون خۆویستانە بڕۆنەوە وڵاتەکەیان، بەڵام ٢٠٠ ەکەی دیکە بە زۆر نێردراونەتەوە.   مانگی رابردوو، حکومەتی ئەفغانستان داوای لە وڵاتانی ئەوروپی کرد، دیپۆرتکردنەوەی ئەفغانییەکان بوەستێنن و گوتی، ناتوانێت چارەسەری کێشەی ئەو خەڵکە دیپۆرتکراوە بکات، لە کاتێکدا کە خەریکی شەڕی تاڵیبانە.