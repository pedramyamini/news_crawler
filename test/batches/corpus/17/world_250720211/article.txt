لۆید ئۆستن، وەزیری بەرگریی ئەمریکا لە بنکەیەکی سەربازی لە ویلایەتی ئالاسکا قسەی بۆ رۆژنامەڤانان کرد، ئاماژەی بەوە دا، بەر لە هەمووشتێک دەبێت لەوە دڵنیابینەوە کە هێزەکانی ئەفغانستان دەتوانن پێشڕەوییەکانی تاڵیبان بوەستێنن، ئینجا بتوانن هەندێک لەو ناوچانە کۆنترۆڵبکەنەوە کە لەو ماوەیەدا لەدەستیانداوە.  وەزیری بەرگریی ئەمریکا متمانەی خۆی بە هێزەکانی ئەفغانستان نیشاندا، گوتی "ئەو توانایەیان تێدایە و دەتوانن پێشڕەوی بکەن. "  تاڵیبان دەستی بەسەر چەندین خاڵی سنووریی ستراتیژیدا گرتووە و هەڕەشەی کۆنترۆڵکردنەوەی ناوەندی پارێزگاکان دەکات، ئەمەش لە کاتێکدایە زیاتر لە ٩٥ % ـی هێزە بیانییەکان لە ئەفغانستان کشاونەتەوە و بڕیار وایە ٣١ ـی ئابی ئەمساڵ پرۆسەکە کۆتایی پێبێت.  دوێنێ شەممە حکومەتی ئەفغانستان قەدەخەی هاتووچۆی شەوانەی بۆ وەستاندنی پێشڕەوییەکانی تاڵیبان راگەیاند، لە ٣١ پارێزگا لەکۆی هەر ٣٤ پارێزگاکەی ئەفغانستان لە کاژێر ١٠: ٠٠ ـی شەو تاوەکو ٠٤: ٠٠ ـی بەیانی نابێت کەس بەدەرەوەبێت.  هەریەک لە ئەمریکا، ئەڵمانیا و وڵاتانی دیکە داوایان لە تاڵیبان کردووە شەڕ و پێکدادان بوەستێنێت و بگەڕێتەوە سەر مێزی گفتوگۆ، بەڵام تاڵیبان تاوەکو ئێستا لانی کەم ١٥ داوای ئاگربەستی رەتکردووەتەوە.  ئۆستن ئەوەشی گوت، سەرکردایەتیی ئەفغانستان سەرقاڵی کۆکردنەوەی هێزن لە دەوروبەری ئەو سەنتەرانەی دەوڵەمەندن بە چڕیی دانیشتووان. دەشڵێت، "هێزەکانی حکومەت ئەو توانایەیان هەیە کە خۆیان پێشڕەوی بکەن و هەندێک لەو پێشڕەوییانەی تاڵیبان بوەستێنن، بەڵام دواتر دەبینین چی روودەدات. "