ئانگ سانگ سوچی، راوێژکاری پێشووی میانمار، کە بە کودەتایەکی سەربازی لە دەسەڵات لادراوە، لەو رۆژەوە بەردەوام خۆپیشاندانی سەرتاسەری لە دژی دەسەڵاتی سەربازی بەڕێوەدەچێت و بەگوێرەی ئاماری رێکخراوە لۆکالییەکان، نزیکەی ٨٥٠ کەس لەو خۆپیشاندانانەدا گیانیان لەدەستداوە.  مین سۆی، پارێزەری سان سوچی سڵاوی راوێژکار دەگەیێنێت بە خەڵک و دەڵێت هیوای لەشساغی بۆ هەمووان دەخوازێت.  دەسەڵاتیی سەربازیی میانمار، حکومەتی سوچی بە گەندەڵی و هێنانەناوەوەی بە قاچاخیی دەیان ئامێری بێتەل لە دەرەوەی وڵات بەبێ بوونی مۆڵەت و ئاشکراکردنی نهێنییەکانی دەوڵەت تۆمەتبار کردووە، بەڵام پارێزەرانی حکومەتەکەی سوچی ئەو تۆمەتانە رەتدەکەنەوە.  لە یەکی شوباتی ئەمساڵ فەرماندە مین ئونگ هلیانگ سەرکردایەتیی کودەتایەکی سەربازیی بەسەر حکومەتەکەی ئانگ سانگ سوچی کرد، سوچی و بەشی زۆری دارودەستەکەی خستە زیندانەوە.  سوپای میانمار سەرەڕای داوای ئەمریکا بۆ ئازادکردنی ئەو سیاسەتڤانانەی لەکاتی کودەتاکەدا دەستگیرکران، هەڕەشەی هەڵوەشاندنەوەی پارتی بەرەی نیشتیمانی بۆ دیموکراسیش دەکات، ئەو پارتەی لە هەڵبژاردنی ٢٠٢٠ دا زۆرینەی دەنگەکانی بەدەستهێنا.  رۆژنامەنووسێکی ئەسۆشیەتدپرێس دەڵێت هێزێکی ئەمنی زۆر لە ناپیداو لە نزیک ئەو دادگایە جێگیرکراون، کە بڕیارە دووشەممەی داهاتوو دادگاییکردنی راوێژکاری پێشووی میانماری لێ بەڕێوەبچێت.  لەدوای کودەتا سەربازییەکەی سوپای میانمار لە ١ی مانگی شوباتی ئەمساڵ، رۆژی دووشەممە ٢٤ - ٥ - ٢٠٢١ ئانگ سانگ سوچی، راوێژکاری میانمار بۆ یەکەمجار برایە بەردەم دادگا و لە یەکەمین لێدوانیدا جەختی لە رەوایەتی پارتەکەی بە بوونی لە دەسەڵات کردەوە و رایگەیاند، پارتەکەی ئەو هەمیشە لە دڵی خەڵکی میانماردا دەمێنێتەوە.  لە رۆژی دوای کودەتاوە خۆپێشاندان لە میانمار دەستیپێکردووە، ئەمریکا و وڵاتانی دۆستیشی گوشار دەکەن، بەڵام سوپای میانمار گوشارەکانی واشنتن رەتدەکاتەوە و تاوەکو ئێستا بە کوشتنی سەتان کەس  و دەستگیرکردنی هەزاران کەس، خۆپێشاندانەکانی سەرکوت و بێدەنگ کردووە.  سەرۆکی وڵاتانی ئەندام لە یەکێتیی ئاسیان کە لە ١٠ ئەندام پێکدێت، سەرکۆنەی کوشتار و پشێوییەکانی دەستی سوپای میانمار  دەکەن، داوای ئازادکردنی خۆپێشاندەر و سەرکردە سیاسییەکان دەکەن، ئامادەییشیان نیشانداوە هەموو هەوڵێک بدەن بۆئەوەی دۆخی وڵاتەکە ئاسایی ببێتەوە.  جۆکۆ ویدۆدۆ، سەرۆکی ئیندۆنیزیا رایگەیاند: "ئەو پەرەسەندنەی لە میانمار روودەدات جێگەی قبووڵکردن نییە و نابێت بەردەوامبێت. دەبێت تووندوتیژی بوەستێت، دەستبەجێ دیموکراسی و سەقامگیری و ئاشتی بۆ میانمار بگەڕێندرێتەوە. بەرژەوەندیی گەلی میانمار دەبێت هەمیشە کاری لەپێشینە بێت".  بۆ یەکەمجار لەدوای کودەتا سەربازییەکەی شوباتی ئەمساڵ، ئەو فەرماندە سەربازییەی کودەتاکەی کرد، رازی بووە لەگەڵ سەرۆکی وڵاتانی ئەندام لە یەکێتیی ئاسیان کۆببێتەوە.