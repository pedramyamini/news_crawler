دادگای دوورگەی چییۆس لە باکووری دەریای ئیجەی یۆنان،  چوار ئەفغانی بە تۆمەتی سووتاندنی کەمپی مۆریای تایبەت بە کۆچبەران دادگایی کرد و هەر یەکێکیانی بە ١٠ ساڵ بەندکردن سزادا.  کەمپی مۆریا، گەورەترین کەمپی تایبەت بە کۆچبەرانە لە دوورگەی لیسبۆسی نێو دەریای ئیجەی یۆنان کە زیاتر لە ١٠ هەزار کۆچبەری لە خۆدەگرت و لەمانگی ئەیلوولی ساڵی ٢٠٢٠ دا لە دوو رووداوی ئاگرکەوتنەوەدا سووتان بەبێ ئەوەی هیچ زیانێکی مرۆیی لێبکەوێتەوە.  دادگای چییۆس هەر چوار ئەفغانییەکەی بە سووتاندنی دەستئەنقەستی کەمپەکە ناوبرد.  پارێزەرانی ئەفغانییە سزادراوەکان سزاکەیان بە "نادادپەروەر" ناوبرد و ئاشکرایانکرد لەکاتی سووتانی کەمپەکە هەر چوار ئەفغانییەکە تەمەنیان لە ١٨ ساڵ کەمتر بوو، بەڵام دادگاکە بەهیچ شێوەیەک ئەو راستییەی لەبەرچاو نەگرتووە. سزادانی هەر یەكێکیان بە ١٠ ساڵ زیندان بە گوتەی ئەو پارێزەرانە "سزایەکی نادادپەروەرانەیە".  کەمپی مۆریا لە ساڵی ٢٠١٣ دا دروستکراوە، کە شوێنی نزیکەی ٣ هەزار کۆچبەر بووە، بەڵام لەدوای ساڵی ٢٠١٦ و لەگەڵ هەڵکشانی ژمارەی کۆچبەران بەرەو ئەوروپا، کەمپەکە زیاتر لە ١٠ هەزار کۆچبەری لە خۆگرتبوو.  دوای سووتانی کەمپەکە، یەکێتیی ئەوروپا ٣٣٦ ملیۆن دۆلاری تەرخانکرد بۆ دروستکردنی چەند کەمپێكی دیکە لە دوورگەکانی لیسبۆس، چییۆس، سامۆس، کۆس و لیرۆس.