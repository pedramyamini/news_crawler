لە ١ی ئایارەوە، واتە لەدوای دەستپێکردنی کشانەوەی هێزەکانی ئەمریکا، ئەم جۆرە هێرشانە روویان لە زیادبوون کردووە و لە چەندین پارێزگا تاڵیبان ناوچەی زیاتری کۆنترۆڵکردووە.  ئێستا بەشێک لە خەڵکی ئەفغانستان لەوە دەترسن دوای نەمانی هێزەکانی ئەمریکا و ناتۆ، بارودۆخی ئەمنیی وڵاتەکەیان بەهۆی هێرشەکانی تاڵیبانەوە خراپتر ببێت.  بەڵام سکرتێری گشتیی ناتۆ باس لەوە دەکات کە هێزەکانیان مەشق و راهێنانی پێویستیان بە هێزە ئەمنییەکانی ئەفغانستان داوە تاوەکو دژی تاڵیبان بەرگری بکەن؛ هەروەها دەشڵێت هاوکارییەکانیان بۆ ئەو وڵاتە بەردەوام دەبن.  یانس ستۆڵتنبێرگ، سکرتێری گشتیی ناتۆ رایگەیاند "لەکاتێکدا کە ئێمە کۆتایی بە ئامادەبوونی سەربازیی خۆمان لە ئەفغانستان دەهێنین؛ بەردەوام دەبین لە پاڵپشتیکردنی ئەفغانەکان. ئامادەیی مەدەنیی ئێمە لە ئەفغانستان بەردەوام دەبێت و یارمەتییە داراییەکانیشمان بۆ هێزە ئەمنییەکانی ئەفغانستان بەردەوام دەبێت. هەروەها بیر لەوەش دەکەینەوە کە لە دەرەوەی وڵاتەوە مەشق و راهێنان بە هێزە ئەفغانییەکان بکەین".  ناتۆ نزیکەی ١٠ هەزار سەربازی لە ئەفغانستان هەیە، لانیکەم دوو هەزار و ٥٠٠ سەربازیان ئەمریکین. بڕیارە تاوەکو ١١ی ئەیلوولی ئەمساڵ هەموویان لەو وڵاتە بکشێندرێنەوە.  بەگوێرەی فەرماندەی ناوەندیی هێزەکانی ئەمریکا، تاوەکو ئێستا زیاتر لە نیوەی هێزەکانی ئەمریکا لەو وڵاتە کشاونەتەوە. وەزیری بەرگریی ئەو وڵاتەش ئاماژە بەوە دەکات، لە کشانەوەی هێزەکانی دیکەی ناتۆشدا هاوکار دەبن.  لۆید ئۆستن، وەزیری بەرگریی ئەمریکا رایگەیاند "بەهۆی هەوڵە بەکۆمەڵەکانمان لە ئەفغانستان، کشانەوەی هێزە ئەمریکییەکان لەو وڵاتە بەباشی بەڕێوەدەچێت. هەروەکو پێشتریش لە مانگی نیسان روونمکردەوە، کە بڕیارەکەمان لە برۆکسل راگەیاند، ئەمریکا پابەندە بە یارمەتیدانی هاوبەشەکانمان لە کشانەوەیاندا".  هاوکات بەهۆی هەڕەشەکانی تاڵیبانەوە، پێنتاگۆن هەوڵدەدات دوای کشانەوەی سەربازەکانیشی، رۆڵی خۆی لە ئەفغانستان هەر ببینێت.  بەگوێرەی رۆژنامەی نیویۆرک تایمزی ئەمریکی، پێنتاگۆن بەنیازە داوا لە ئیدارەی بایدن بکات، مۆڵەتیان پێبدات بۆئەوەی تەنانەت دوای کشانەوەی تەواوەتیی سەربازەکانیشیان، بتوانن هێرشی ئاسمانی لە ئەفغانستان ئەنجامبدەن، بۆئەوەی رێگە نەدەن تاڵیبان شارە گەورەکانی ئەو وڵاتە لەدەستی حکومەتی کابووڵ دەربهێنێت.