رۆژی ٢٨ی مانگی رابردوو و دوای کۆنتڕۆڵکردنەوەی میکیلی پایتەختی  تیگرای لە لایەن "بەرەی رزگاریخوازی گەلی  تیگرای"، حکومەتی ئەسیوپیا ئاگربەستی تاکلایەنەی راگەیاند. کۆمەڵگەی نێودەوڵەتیش پاڵپشتی بۆ ئاگربەستەکە دەربڕی.   ئەنتۆنیۆ گۆتێرێز، سکرتێری گشتیی نەتەوەیەکگرتووەکان گوتی "من ئێجگار نیگەرانم لەو دۆخەی ئێستا لە تیگرای هەیە. گرنگە ئاگربەستێکی راستەقینە هەبێت، ئاگربەستێکی راستەقینە کە رێگەی دیالۆگ بکاتەوە و بتوانرێت چارەسەرێکی سیاسی بۆ  تیگرای فەراهەم بکات. "  شەڕی  تیگرای لە تشرینی دووەمی ٢٠٢٠ دەستیپێکرد و بەگوێرەی ئامارێکی نەتەوەیەکگرتووەکان، ٤٠٠ هەزار کەسی تووشی برسییەتی کردووە و ملیۆنێک و ٨٠٠ هەزار کەسیشی خستووەتە لێواری برسییەتی، بە سەدان هەزار کەسیشی کردە ئاوارە و پەنابەر.  رۆژی ٤ی ئەم مانگەش "بەرەی رزگاریخوازی گەلی  تیگرای"، بە راگەیاندنی ئاگربەست رازی بوون، بەڵام بە چەند مەرجێک:  - کشانەوەی هێزە بیانییەکان لە هەرێمی  تیگرای  - گەڕاندنەوەی دەسەڵاتی حکومەتی هەرێمی تیگرای  - گەرەنتی پاراستنی سەلامەتیی خەڵکی هەرێمەکە  - ناردنی یارمەتی مرۆیی بۆ خەڵکی   - گەڕانەوەی ئاوارە و کۆچبەرەکان  لە ماوەی ئەو حەوت مانگەدا حکومەتی ئەسیوپیا لە هەرێمی تیگرای مایەوە، چەندین راپۆرت و بەڵگەنامە بڵاوبوونەوە کە رەخنە لە مامەڵەی سوپای ئەو وڵاتە دەگرن.   رێکخراوی ئەمنێستی ئینتەرناشناڵ دەڵێت، سوپای ئەسیوپیا و هێزە یارمەتیدەرەکانی پێشێلکاری جیدی بواری مافەکانی مرۆڤیان ئەنجام داوە، لەوانەش تاوانی جەنگ و ئەگەری تاوانی دژی مرۆڤایەتی.   ئەمنێستی ئینتەرناشناڵ ئاماژە بەوە دەکات، چەندین راپۆرت هەن باس لەوە دەکەن تووندوتیژی دژی ژنان و کچان ئەنجامدراوە و دەستدرێژی بەکۆمەڵی سێکسیشیان بەرامبەر کراوە.   حکومەتی ئەسیوپیا دەڵێت، ٤ سەربازی بەتۆمەتی ئەنجامدانی تاوان دژی خەڵکی سڤیل سزاداوە و ٥٣ سەربازیش چاوەڕوانی بڕیاری دادگە دەکەن، بەڵام ئاماژە بەوەش دەکات، هێرشەکەی ئامانجی خۆی پێکا.   دینا موفتی، گوتەبێژی وەزارەتی دەرەوەی ئەسیوپیا دەڵێت "دوو ئامانجمان لەو ئۆپەراسیۆنە هەبوون، یەکەمیان بۆئەوەی دڵنیابینەوە کە ئەو سەربازانەی حکومەتی ئەسیوپیا کە گیراون، ئازاد دەکرێن کە ئێستا ئازادکراون. بۆئەوەشبوو دەستبەسەر کۆگای چەک و تەقەمەنی دابگرینەوە کە کەوتبوونە دەست یاخیبووەکان. "  لە ئەیلوولی ٢٠٢٠ و دوای دروستبوونی ناکۆکی، "بەرەی رزگاریخوازی گەلی  تیگرای" لە حکومەتی فیدراڵی کشایەوە.   لە تشرینی دووەمدا ئابی ئەحمەد، سەرۆکوەزیرانی ئەسیوپیا فەرمانی کرد سوپای وڵاتەکەی هێرشبکاتە سەر تیگرای، ئەوەش بە تۆمەتی ئەوەی هێزەکانی ئەو هەرێمە هێرشیان کردوەتە سەر سوپا. ئەو ئاگربەستەی ئێستا هەیە، ئاسۆیەکی هیوابەخشە بۆ خەڵکی هەرێمی تیگرای کە لەوەتەی شەڕ هەڵگیرساوە، خۆشیان بەخۆیانەوە نەبینیوە.