سیستەمی بەرگری مووشەکیی (S - ٥٠٠)، قۆناخی دوای هەردوو سیستەمی بەرگریی مووشەکی (S - ٣٠٠)  و (S - ٤٠٠)ە، تاوەکو ئێستا بە بەهێزترین سیستەمی بەرگریی ئاسمانی دژ بە مووشەکی فڕۆکە جەنگییەکان لە جیهان دادەنرێت.  بەگوتەی وەزارەتی بەرگریی رووسیا خێرایی مووشەکەکە نزیکەی ٧ جار لە خێرایی دەنگ زیاترە و توانی ئامانجی خۆی بەدووری زیاتر لە ٣٥٠ کیلۆمەتر بپێکێت.  بەگوێرەی هەندێ سەرچاوەی سەربازی، سیستەمی بەرگریی (٥٠٠ - S) تاوەکو ئێستا لەسەر ئاستی جیهان بەهێزترین و پێشکەوتووترینە و تاکە سیستەمە لە جیهان، کە خێراییەکەی هێندە لە خێرایی دەنگ زیاتر بێت؛  سیستەمی (S - ٥٠٠) توانای خستنەخوارەوەی بەهێزترین فڕۆکە جەنگییەکانی جیهانی هەیە، کە ئەویش فڕۆکەی ئێف - ٣٥ی ئەمریکییە، ئەوە جگە لە توانای تێکشکاندنی مووشەکە بالیستییە دوور مەوداکان.  پێشتر وەزارەتی بەرگریی رووسیا رایگەیاندبوو کە بەمزووانە سیستەمی دژە مووشەکیی (S - ٥٠٠) تاقیدەکاتەوە، راشیگەیاند لە قۆناخی داهاتوودا بەو سیستەمە تێکشکاندنی ئامانجەکان بە ئاسمانەوە بە دووری کەمتر لە ١٠٠ کیلۆمەتر تاقیدەکرێنەوە.  تێکشکاندنی ئامانجە زۆر نزیکەکان بۆ سیستەمەکانی بەرگریی ئاسمانی کارێکی قورسە و لەڕووی ئەندازیارییەوە سیستەمەکە بە سەختی ئامانجەکە دەدۆزێتەوە و دەیپێکێت.  بە تاقیکردنەوەی، ئیدی (S - ٥٠٠) لەگەڵ سیستەمی بەرگری (S - ٤٠٠) دەبنە سیستەمی سەرەکی بەرگریی رووسیا و کار بە سیستەمی (S - ٣٠٠) ناکرێت.  سیستەمی (S - ٣٠٠) لە ساڵی ١٩٧٨ وە تاوەکو ئێستا خراوەتەکار، سیستەمی (S - ٤٠٠)یش لە ساڵی ٢٠٠٧ وە خراوەتەکار.  سیستەمی (S - ٤٠٠) لە نۆ یەکەی بچووکی مووشەک وەشێنەر بە توانای هاویشتنی ١٢٠ مووشەک و چەند ئۆتۆمبیلێكی سەربازی راگر پێکهاتووە و بەهای هەر یەکەیەکیان نزیکەی ٣٠٠ ملیۆن دۆلارە.