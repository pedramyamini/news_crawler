مایکڵ داوبێر، خاوەن فرۆشگەیە لەو ناوچەیە و دەڵێت، "نازانم چی بڵێم. فرۆشگەکەم لەو شوێنەیە. بینیم خەڵک لە ترسان رادەکەن، دواتر دەوەستان و سەیریان دەکرد بزانن چی روودەدات. یەکەمجار دیارنەبوو چی روودەدات. پاشان هەموویان دەستیان بە قیژاندن کرد و هاواریان دەکرد کە کەسێک بە چەقۆ هێرشدەکاتە سەر خەڵک. "  لە تەواوی ساڵی ٢٠٢٠ دا، تەنیا یەک هێرشی لەو جۆرە لە هەموو ئەڵمانیا روویدا کە یەک کەسی تێدا کوژرا. لە ئەمساڵیشدا ئەمە یەکەمین هێرش بووە رووبدات.  مارکۆس سوودەر، سەرۆکی هەرێمی باڤاریا ماتەمینی بۆ سێ کوژراوەکە راگەیاند، گوتی، "لەم کاتە سەختانەدا، هەموو باڤارییەکان هاوخەمی خۆیان پێشاندەدەن و شانبەشانی قوربانیان دەوستن. فەرمان دەکەم کە ئاڵای باڤاریا بهێندرێتە خوارەوە، چونکە ئەوەی کە روویداوە لەم بارودۆخەدا، بە تێڕوانینی من، رووداوێکی زۆر خراپ و تۆقێنەرە. "  هێشتا هاندەری پشت هێرشەکە بە وردی نازانرێت، بەڵام بەرپرسانی هەرێمی باڤاریا دەڵێن، هێرشکارەکە باری دەروونی تەواو نەبووە.   یوئاخیم هێرمان، وەزیری ناوخۆی هەرێمی باڤاریاش رایگەیاند، "بە گوێرەی ئەو زانیاریانەی دەستمانکەوتوون، ئەم هێرشکارە لە ماوەی ئەم چەند مانگەی دواییدا لە چەند کارێکی تووندوتیژییدا تێوەگلاوە یانیش نیازی هەبووە کاری لەو جۆرە بکات. لەم چەند رۆژەی دواییشدا، تێکچوونی باری دەروونی بە روونی لێی دەرکەوتبوو و گوێزرابووەوە بۆ شوێنی وەرگرتنی چارەسەری دەروونی. "  دوای بریندارکردنی، هێرشکارەکە لە لایەن پۆلیسەوە دەستگیرکرا. بە گوێرەی پۆلیسی ئەڵمانیا، پیاوە سۆماڵیەکە لە ساڵی ٢٠١ ـەوە لە شاری ڤورتسبورگ دەژی و بەم دواییە لە پەناگەیەکی بێلانەکاندا ماوەتەوە.   ئێستا لە نەخۆشخانەیە، برینەکەی سەخت نییە و پۆلیس لەوێ لێپێچینەوەی لەگەڵدا دەکات.