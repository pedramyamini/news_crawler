ئەنتۆنی بلینکن، وەزیری دەرەوەی ئەمریکا لە رۆما بە رۆژنامەڤانانی راگەیاند، ئەو هێرشەی بۆسەر چەکدارانی حەشدی شەعبی ئەنجامدرا لە چوارچێوەی پارێزگاری لەخۆکردن و پێویست بوو، بۆئەوەی جارێکی دیکە ئەو چەکدارانە هێرش نەکەن. گوتیشی، هێرشەکە پەیامێکی "گرنگ و تووندی" بۆ ئەو هێزانە نارد، تاوەکو جارێکی دیکە هێرش نەکەنە سەر هێزەکانی وڵاتەکەی.  وەزیری دەرەوەی ئەمریکا ئاماژەی بەوە کرد "ئێمە کارێکی پێویست، گونجاو و بەمەبەستمان گرتەبەر و ئەوەش بە جۆرێک بووە کە مەترسییەکانی زیادبوونی گرژییەکان کەمبکرێنەوە، بەڵام لە هەمان کاتیشدا پەیامێکی روون و ئاشکرامان ناردووە"، ئومێدیشی خواست پەیامەکەیان لەلایەن ئەو کەسانەوە وەربگیرێت کە مەبەستیانە.  شەوی رابردوو، بۆ جاری دووەم لە ماوەی سەرۆکایەتییەکەیدا، جۆ بایدن، سەرۆکی ئەمریکا فەرمانی دەرکرد بە بۆردوومانکردنی گرووپێکی سەر بە حەشدی شەعبی لەسەر سنووری نێوان سووریا و عێراق. هێرشەکە کە بەپێی سەرچاوەی نزیکی حەشدی شەعبی لانیکەم پێنج چەکدار تێیدا کوژراون، "وەڵامێک"ە بۆ هەڕەشە و هێرشی ئەو گرووپە چەکدارانە بۆسەر هێزەکانی ئەمریکا لە عێراق.  هێرشەکانی حەشدی شەعبی و وەڵامدانەوەی ئەمریکا بۆ هێرشەکان کاردانەوەی نێوخۆیی و جیهانییان بەدوای خۆیاندا هێنا.