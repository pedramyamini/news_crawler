میدیای فەرمیی کۆریای باکوور رایگەیاند: "رێبەری ئەو وڵاتە گوتوویەتی کۆرۆنا رووداوێکی مەترسیدارە و بووەتە هۆی قەیرانی گەورە لەو وڵاتە".  کۆریای باکوور لە سەرەتای بڵاوبوونەوەی کۆرۆنا رایگەیاند: هیچ تووشبوویەکی ڤایرۆسەکە لە وڵاتەکە تۆمارنەکراوە، سەرەڕای پشکنینی هەزاران کەس و بوونی سنوورێکی فراوان لەگەڵ چینی هاوپەیمانی کە کۆرۆنا لەو وڵاتەوە بە هەموو جیهاندا بڵاوبووەوە.  بە گوێرەی زانیاریی میدیای فەرمی ئەو وڵاتە، کیم لە کاتی کۆبوونەوەی مەکتەبی سیاسیی پارتی دەسەڵاتداری وڵاتەکە قسەی لەسەر شکستیی کۆنتڕۆڵکردنی کۆرۆنا کردووە، رەخنەی لە بەرپرسانی باڵای وڵاتەکە گرتووە کە نابەرپرسیارانە مامەڵەیان کردووە و نەیانتوانیوە ڤایرۆسەکە کۆنتڕۆڵ بکەن و شکستیشیان هێناوە لە جێبەجێکردنی رێکار و پلانی کۆنتڕۆڵی ڤایرۆسەکە.   رێکخراوی تەندروستیی جیهانی گومانی هەیە لە داتاکانی ئەو وڵاتە لەبارەی کۆرۆنا، چونکە سیستەمی تەندروستی هێندە پێشکەوتوو نییە و کێشەی دابینکردنی دەرمان لە کۆریای باکوور هەیە ئەوەش بەهۆی ئەوەی وڵاتەکە لە جیهانی دەرەوە دابڕاوە.