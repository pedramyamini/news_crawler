بەپێی لێکۆڵینەوەیەکی ئۆفیسی فیدراڵیی ئەڵمانیا بۆ کۆچ و پەنابەران، ٥ , ٣ بۆ ٥ , ٦ ملیۆن موسڵمان لە ئەڵمانیا دەژین و بەو جۆرەش بێت لە ساڵی ٢٠١٥ وە ژمارەیان نزیکەی ٩٠٠ هەزار کەس زیادیکردووە. موسڵمانان رێژەی ٦ , ٤ بۆ ٦ , ٧ % ی دانیشتووانی ئەڵمانیا پێکدەهێنن.  لێکۆڵینەوەکە دەریدەخات، زۆربەی موسڵمانانی ئەڵمانیا بە رەچەڵەک خەڵکی تورکیان و زۆربەی پەنابەرانی موسڵمانی نیشتەجێی ئەو وڵاتەش کە لەدوای ساڵی ٢٠١٥ وە چوونەتە ئەو وڵاتە، خەڵکی سووریا و عێراقن.  ئەو لێکۆڵینەوەیە لە ساڵانی ٢٠١٩ و ٢٠٢٠ دا کراوە و تێیدا بەراوردێک کراوە لەنێوان پەنابەرانی موسڵمان و پەنابەرانی کریستیان، لەگەڵ ئەوانەی هیچ ئینتیمایەکی ئاینییان نییە و تێیدا دەردەکەوێت، زۆرکات ئایین فاکتەرێکی یەکلاییکەرەوە نییە لای ئاراستە جیاوازەکان بۆ تێکەڵبوونیان لەو کۆمەڵگەیە. بۆ نموونە، ١٥ , ٨ % پەنابەرانی موسڵمان و ١٧ , ٥ % کریستیانەکان خوێندنیان تەواونەکردووە، بەگشتی پەنابەرانیش ١٥، ٣ % ی خوێندنیان تەواونەکردووە، ئەمەش دەریدەخات موسڵمانان زۆر جیاواز نین لەگەڵ پەنابەرانی دیکەدا.  هەندێک لە پەنابەرە موسڵمانەکان و ئەوانەی موسڵمانیش نین، بەپێی لێکۆڵینەوەکە، رووبەڕووی ئاڵنگاری دەبنەوە، کە ئەڵمانییەکان رووبەڕوویان نابنەوە، وەکو دەستکەوتنی کار. ئەنجامی لێکۆڵینەوەکەش دەریدەخات، زۆربەی موسڵمانان لەگەڵ کۆمەڵگەی ئەڵمانی تێکەڵن.  هەروەها لێکۆڵینەوەکە ئاماژەی بەوەش کردووە،  ٧٠ % ی ژنانی موسڵمان باڵاپۆش نین و دابەشبوونیشیان لەو بوارەدا لەسەر بنچینەی تەمەن بەم جۆرەیە: ٦٢ % ی ئەوانەی تەمەنیان ٦٥ ساڵی تێپەڕاندووە باڵاپۆشن، لەکاتێکدا ئەوانەی تەمەنیان لەنێوان ١٦ بۆ ٢٨ ساڵاندایە، تەنیا ٢٦ % یان باڵاپۆشن.