ئەپڵ رایگەیاندووە کە تەنیا ئەو ئایفۆن و ئامێرانە دەپشکنێت کە لەنێو ئەمریکادا کاریان پێدەکرێت.   سیستمەکە وێنەکانی نێو ئایفۆن، ئایپاد و کۆمپیوتەرەکانی ئەپڵ دەپشکنێت، لەو رێگەیەوە دیمەنەکانی دەستدرێژیی سێکسی بۆ سەر منداڵان دەدۆزێتەوە و ناهێڵێت لەسەر هیچ سەکۆیێکی ئینتەرنێت بڵاوبکرێنەوە.   ئەگەر سیستمەکە وێنەیەکی لەو شێوەیە بدۆزێتەوە، لە لایەن کارمەندێکەوە پێداچوونەوەی بۆ دەکرێت. ئەگەر پشتڕاستکرایەوە کە دیمەنی پۆرنۆگرافیی منداڵانی تێدایە، ئەوا هەژماری "ئای کلاود"ـی بەکارهێنەرەکە لەکاردەخرێت و ناوەندی نیشتمانی بۆ منداڵانی ونبوو و دەستدرێژکراو لێی ئاگاداردەکرێتەوە کە دامەزراوەیەکی حکومیی ئەمریکییە.   جگە لەوە، ئەپڵ بە نیازە ئەو نامە بە کۆدکراوەکان بپشکنێت؛ ئەو جۆرە نامانە لەسەر واتساپ و سیگناڵ و چەند تۆڕێکی دیکەی پەیوەندیکردن کاریان پێدەکرێت.   سیستمی دۆزینەوەی وێنەکان تەنیا بە دوای ئەو وێنانەدا دەگەڕێت کە پێشتر لەنێو داتابەیسی دامەزراوە حکومییەکەدا هەڵگیراون.   ئەو دایکوباوکانەی کە وێنەی منداڵەکانیان لە کاتی سەرشۆردنیاندا گرتووە، پێویست ناکات نیگەران بن. ئەپڵ گوتووشیەتی، لە رێگەی ئەو سیستمەوە چاودێریی ئەو بەکارهێنەرانەی دەکات کە لەسەر ئینتەرنێت بەدوای بابەتی گرێدراو بە پۆرنۆگرافیی منداڵاندا دەگەڕێن.  بۆ ئەوەی دایکوباوکەکان لە بارەی هەبوونی وێنەی ناگونجاوی سێکسی لەنێو موبایلی منداڵەکانیان ئاگاداربکرێنەوە، پێویستە مۆبایلی منداڵەکەیان لەنێو سیستمەکەدا تۆماربکەن.   هەر کە منداڵەکە تەمەنی ١٣ ساڵی تێپەڕاند، مۆبایلەکەی خۆکارانە لە سیستمەکە لادەبرێت و لە ئەگەری هەبوونی وێنەی پۆرنۆگرافیدا لەسەر مۆبایلەکەی، دایکوباوکی لێ ئاگادار ناکرێتەوە.   ئەپڵ دەڵێت، ئەم سیستمە نابێتە مەترسی لەسەر ئاسایشی پەیوەندییە تایبەتەکان یاخود "پەیوەندیی نهێنی. " بەڵام بەشێک لە لێکۆڵەران دەڵێن، دەکرێت ئەو سیستمە گۆڕانکاریی تێدا بکرێت و بۆ زۆر مەبەستی خراپ لەدژی بەکارهێنەرانی ئایفۆن، ئایپاد و ماکنتۆش و ئەوانی دیکە بەکاربهێنرێت، بۆ نموونە دەکرێت لە لایەن حکومەتەکانەوە بۆ چاودێریکردنی رەخنەگرەکانی بەکاربهێنرێت.   کۆمپانیا تەکنەلۆجییەکانی وەک مایکرۆسۆفت، گووگڵ و فەیسبووک چەندین ساڵە بەدواداچوون بۆ شوێنەواری هەبوونی وێنەی دەستدرێژیی سێکسی بۆ سەر منداڵان لەسەر سەکۆیەکانیان دەکەن و لە ئەگەری دۆزینەوەیاندا، حکومەتی ئەمریکایان لێ ئاگادار دەکەنەوە.   پێشتر ئەپڵ هەمان ئەو سیستمەی بۆ پشکنینی ئەو وێنانە بەکاردەهێنرا کە لەنێو "ئای کلاود"ـدا هەڵدەگیران، بەڵام ئێستا دەیەوێت ئەوانەی دەرەوەی ئای کلاودیش بپشکنێت.   ماوەی چەندین ساڵە ئەپڵ لەژێر گوشاری حکومەتی فیدراڵیی ئەمریکادایە بۆ ئەوەی چاودێریی زیاتر بخاتە سەر داتا بەکۆدکراوەکان.  بە دانانی ئەو سیستمە، ئەپڵ خۆی دەخاتە نێوان ناڵی رێگیریکردن لە دەستدرێژیی سێکسی بۆ سەر منداڵان و بزماری پاراستنی تایبەتمەندی (پرایڤەسی)ـی بەکارهێنەرەکانی.