لەو مەشقە سەربازییە فراوانەدا، کە ماوەی دوو هەفتەی خایاند و ئەمڕۆ شەممە کۆتایی هات،  هێزی دەریایی ئەمریکا، هێزە دەریاییەکانی وڵاتانی ئەندام لە ناتۆ و هەروەها سوپای ئۆکراینا بەشداریان تێدا کردووە.  لە مەشقەکەدا ٣٠ کەشتیی جەنگی و فڕۆکە هەڵگر لەگەڵ ٤٠ فڕۆکەی جەنگی و ژمارەیەک بەلەمی سەربازی و فریاگوزاری و هەروەها سەربازی ٢٩ وڵات بەشدارییان تێدا کرد.  جموجوڵە سەربازییەکە جگە لە مەشقی رووبەڕووبونەوەی دەریایی، نمایشی سەربازیشی تێدابوو، ئەمەش رووسیای نیگەران کردووە و داوای کردووە لە نزیک سنوورە ئاوییەکانی رووسیا و بەتایبەت نزیک نیمچە دووورگەی هەرێمی کریمیا ئەو جۆرە مەشقانە نەکرێت، رووسیا لە ٢٠١٤ ەوە هەرێمەکەی بە وڵاتەکەیەوە لکاندووە و سنوورە ئاوییەکانی ئەو ناوچەیەی درێژکردووەتەوە و بە سنووری خۆشی دەزانێت.  کاپتن جۆن دی جۆن، فەرماندەی هێزەکانی ئەمریکا لە دەریای رەش، کە سەرپەشتی مەشقە سەربازییەکەی کردووە دەڵێت ئەو ناوچەیە سنووری ئاوی نێودەوڵەتییە، وەک چۆن رووسیا لەوێ مافی خۆیەتی مەشق بکات، ئەمریکا و ناتۆ و وڵاتانی دیکەش مافی ئەوەیان هەیە مەشق و مانۆڕی سەربازی بکەن، چونکە سنوورەکە سنوورێکی نێودەوڵەتییە و موڵکی کۆمەڵگەی نێودەوڵەتییە نەک تەنیا وڵاتێک.  لە ماوەی رابردوودا رووسیا چەند جارێک کەشتییە سەربازییە ئەوروپییەکانی هەراسان کردووە، لە مانگی رابردووشدا دوو جار هێرشی کردە سەر کەشتییەکی بەریتانی و کەشتییەکی هۆڵەندی، کە لەو سنوورە هاتووچۆیان دەکرد.  بەڵام وەزارەتی بەرگریی رووسیا دەڵێت ئەوان لە نزیکەوە چاودێری دۆخی دەریای رەش دەکەن و هۆشدارییان بە هێزە هاوبەشەکان داوە لەو ناوچەیە مەشق نەکەن، بۆیە بۆ جاری داهاتوو ئەگەری هەیە هێرش بکەنە سەر هەر گرووپێکی سەربازیی، کە لەو ناوچەیە مەشق بکەن کە رووسیا بە سنووری خۆی دەزانێت.