بە گوتەی زانایان، بەرزبوونەوەی پلەی گەرمای گۆی زەوی بە ١.٥ پلەی سیلیزی، بەراورد بە پێش ساڵی ١٧٥٠، وایکردووە ئەو رووداوانەی کە ساڵانە روودەدەن و بابەتی گەردوونین، تووند و دژوارتر ببن.  پڕۆفیسۆر لیڤینت کورناز، پسپۆڕی کەشوهەوا لە زانکۆی بۆگازیچی تورکیا دەڵێت "وشکەساڵی روودەدات، ئاگری دارستانەکان روودەدەن، لافاو دروستدەبێت، بەڵام گۆڕانی کەشوهەوا هەموو ئەوانە خراپتر دەکات و وادەکات درێژە بکێشن. هاوکات رووداوەکان لە هەندێک ناوچە روودەدەن کە بە شێوەیەکی گشتی نابینین لەو شوێنانە ئەو رووداوانە هەبن. گۆڕانی کەشوهەوا هۆکاری سەرەکیی ئەو رووداوانە نییە، بەڵام شتێک خراپتر دەکات".  کالیفۆڕنیا یەکێکە لەو ناوچانەی جیهان کە گیرۆدەی ئاگری دارستانەکانە و وەکو زاناکان دەڵێن، گۆڕانی کەشوهەوایە. سێ هەفتەیە ئاگری دارستانەکانی کالیفۆڕنیا ١١٠٨ کیلۆمەتر دووجای سووتاندووە و سەدان هەزار کەسی دەربەدەر کردووە.  ئاپریل فلیپس، دانیشتووی کالیفۆرنیا لە باسی ئاگرەکەدا، دەڵێت "زۆر سامناک بوو، بەتایبەتی کە بەنێو ئەو هەموو شتە رۆیشتین کە کەوتبووە سەر رێگەکەمان، ئۆتۆمبێلی حکومیمان دەدیت بە ئاراستەی پێچەوانە بەرەو ئاگرەکە دەڕۆیشتن، پاسەکان رەتدەبوون، دیمەنێکی سامناک بوو".  زاناکان سووتانی دارستانەکان بە بەشێک لە نوێبوونەوەی ژینگە لێکدەدەنەوە، بەڵام لەوە نیگەرانن ئەمساڵ لە هەندێک ناوچەی جیهان ئاگرکەوتوونەتەوە کە ساڵانی رابردوو شتی وا رووینەداوە.  ئاگرکەوتنەوە لە دارستانەکانی تورکیا، سیبریا، فینلاند و ئیتاڵیا کەموێنەن، زاناکان هۆکاری ئاگرکەوتنەوەکانیش رووندەکەنەوە، وشکەساڵی و لێدانی هەورەتریشقە لە پوشوپەڵاش یەکێکە لە هۆکارەکان، بەڵام زاناکان لە سەردەمی گۆڕانی کەشوهەوادا لەو ئاگرانە نیگەرانن کە دەستکردی دەستی مرۆڤن.