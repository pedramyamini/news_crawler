ئێنریک مۆرا، نوێنەری یەکێتیی ئەوروپا لە خولی شەشەمی گفتوگۆکانی ڤییەنا رایگەیاند، بەرەوپێشچوونی باش بەدەستهاتووە و ئێستا زۆر نزیکن لە رێککەوتن، ئەوەش دوای ئەوەی لەسەر چەند پرسێکی تەکنیکی رێککەوتن.  هاوکات میخایل ئولیانۆڤ، نوێنەری رووسیاش لە کۆبوونەوەکانی ڤیەننا ئاماژە بەوە دەکات، هەندێک جیاوازی لەنێوان لایەنەکان ماون کە پێویستیان بە بڕیاری سیاسییە، بەڵام ئاماژەی بەو خاڵانە نەکرد.  هەرچەندە هەندێک لە دیپلۆماتە ئەوروپییەکان نیگەرانییان دەربڕیوە لەوەی کە لەوانەیە سەرکەوتنی ئیبراهیم رەئیسی لە هەڵبژاردنی سەرۆکایەتیی ئێراندا بەربەست بۆ گەیشتن بە رێککەوتنی کۆتایی سەبارەت بە گەڕانەوە بۆ رێککەوتنی ٢٠١٥ دروستبکات، بەڵام جەیک سولیڤان، راوێژکاری ئاسایشی نیشتیمانیی ئەمریکا دەڵێت، بڕیاری کۆتایی لە ئێران لە دەستی رێبەری باڵای ئەو وڵاتەدایە.  سولیڤان لە هەڤپەیڤینێکدا لەگەڵ میدیای وڵاتەکەی گوتی، هەرکەس سەرۆککۆماری ئێران بێت، دیار نییە چەند کاریگەریی دەبێت و دەشڵێت، "پێش هەڵبژاردن عەلی خامنەیی، رێبەری باڵای ئێران بڕیاردەری یەکەم بووە و دوای هەڵبژاردنیش خامنەیی هەر هەمان ئەو کەسەی پێش هەڵبژاردنە. بۆیە گەڕانەوەی ئێران بۆ نێو رێککەوتنی ئەتۆمی پەیوەستە بە هەڵوێستی رێبەری باڵای ئەو وڵاتەوە".  راوێژکاری ئاسایشی نیشتیمانیی ئەمریکا سەبارەت بە هەڵگرتنی سزاکانی سەر ئێرانیش لەکاتی گەڕانەوەی تاران بۆ پابەندبوون بە خاڵەکانی رێککەوتنەکە و سنووردارکردنی پیتاندنی یۆرانیۆم، ئەوەی خستەڕوو، هەموو ئەو پرسانەی پەیوەندییان بە هەڵگرتنی سزاکانەوە هەیە لە کۆبوونەوەکانی ڤیەننا دانوستاندنیان لەبارەوە دەکرێت، بەڵام لە دەرەوەی رێککەوتنی ئەتۆمیش هەندێک پرس هەن و بەهۆیانەوە ئەمریکا مافی خۆیەتی سزا بەسەر ئێراندا بسەپێنێت، لەوانەش "پرسی مافی مرۆڤ، هاوکاریکردنی تیرۆر و پەرەپێدان بە سیستەمی مووشەکی".