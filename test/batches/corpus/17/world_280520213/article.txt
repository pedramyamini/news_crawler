ڤلادیمێر پووتین، سەرۆکی رووسیا لە پەیامێکدا بۆ بەشار ئەسەد، سەرۆکی سووریا دەڵێت "ئەنجامی هەڵبژاردن بەتەواوی دەسەڵاتی سیاسیی باڵا و متمانەی هاووڵاتییەکانی پشتڕاستکردیتەوە".  رۆژی چوارشەممە ٢٦ی ئایاری ٢٠٢١ هەڵبژاردنی سەرۆکایەتیی سووریا لە بەشێکی ئەو وڵاتە بەڕێوەچوو، تێیدا بەشار ئەسەد، سەرۆکی وڵاتەکە بۆ جاری چوارەم وەکو سەرۆک هەڵبژێردرایەوە.  بەشار ئەسەد دوو رکابەری دیکەی هەبوو بە ناوەکانی ئەحمەد مەحموود مەرعی و عەبدوڵڵا سەللووم عەبدوڵڵا، ئەنجامی هەڵبژاردنەکەش وەکو میدیای فەرمیی حکومەتی سووریا دەڵێت، بەم شێوەیە بوو:  - بەشار ئەسەد ١٣ ملیۆن و ٥٤٠ هەزار و ٨٦٠ دەنگی دروستی بەدەستهێناوە كە دەكاتە ٩٥.١ % ـی كۆی دەنگەكان  - ئەحمەد مەحموود مەرعی ٤٧٠ هەزار و ٢٧٦ دەنگی دروستی بەدەستهێناوە كە دەكاتە رێژەی ٣.٣ % ـی كۆی دەنگەكان  - عەبدوڵڵا سەللووم عەبدوڵڵا ٢١٣ هەزار ٩٨٦ دەنگی دروستی بەدەستهێناوە كە دەكاتە ١.٥ % ی كۆی دەنگەكان    سەرۆكی ئەنجوومەنی گەلی سووریا راشیگەیاند، بەگوێرەی ماددەی ٨٦ ـی دەستوور و بڕگەی ب لە ماددەی ٧٩ی یاسای هەڵبژاردنەكان رایدەگەیێنین كە بەشار ئەسەد سەرۆكی هەڵبژێردراوی سووریایە.  ئەمریکا، بەریتانیا، فەرەنسا، ئەڵمانیا و ئیتاڵیا سەرکۆنەی هەڵبژاردنەکانی سەرۆکایەتیی سووریایان کرد و گوتیان ئەو هەڵبژاردنانە "نە پاکن و نە ئازاد".  لە راگەیێندراوێکی هاوبەشی وەزارەتەکانی دەرەوەی هەر پێنج وڵاتە رۆژئاواییەکەدا ئاماژە بەوە کرا "ئێمە، وەزارەتەکانی دەرەوەی فەرەنسا، ئەڵمانیا، ئیتاڵیا، بەریتانیا و ئەمریکا دەمانەوێت روونیبکەینەوە کە هەڵبژاردنە سەرۆکایەتییەکانی ٢٦ی ئایار [لە سووریا] نە ئازادانە دەبێت و نە پاکیش دەبێت. ئێمە بڕیاری رژێمی ئەسەد بۆ ئەنجامدانی هەڵبژاردن لە دەرەوەی چوارچێوەی پرۆژە بڕیاری ٢٢٥٤ی نەتەوە یەکگرتووەکان سەرکۆنە دەکەین و پاڵپشتی لە دەنگی هەموو سوورییەکان دەکەین، لەنێویشیاندا رێکخراوەکانی کۆمەڵگەی مەدەنی و ئۆپۆزیسیۆنی سووریا کە پرۆسەی هەڵبژاردنەکەیان بە نایاسایی داناوە و سەرکۆنەیان کردووە".  ئەمریکا و چوار هاوپەیمانەکەی جەخت لەوە دەکەنەوە کە پێویستە "بەگوێرەی پرۆژە بڕیارەکە، هەڵبژاردنی ئازاد و دادپەروەرانە لەژێر چاودێریی نەتەوە یەکگرتووەکاندا و بە بەرزترین ستانداردی نێودەوڵەتیی شەفافیەت و بەرپرسیارێتی سازبکرێت".