دۆناڵد ترەمپ، سەرۆکی پێشووی ئەمریکا لە راگەیێندراوەکەدا هێرش دەکاتە سەر مچ مکۆنێل، سەرۆکی کۆمارییەکان لە ئەنجوومەنی پیران و دەڵێت "ئەگەر مچ مکۆنێل، سەرۆکە ترسنۆک و گەمژەکەی کەمینەی کۆماری، ئەوکات لەپێناو ئاشکراکردنی ئەو گەندەڵیەی کە لێی ئاگادارکرابووەوە خۆی ماندوو کردبا و بەشێکی دیکەی گەورەی گەندەڵییەکانی دۆزیبایەوە، ئەوا ئەنجامێکی تەواو جیاوازی هەڵبژاردنی سەرۆکایەتیمان بەدەستدەهات".  ئەو سەرۆکەی پێشووی ئەمریکا ئەوەی خستووەتەڕوو، دەکرێت بۆ هەڵبژاردنی ساڵی ٢٠٢٤ خۆی بەربژێر بکاتەوە، جەخت لەوە دەکاتەوە کە بەڵگەی لەسەر ساختەکاری لە هەڵبژاردنەکاندا هەیە.  دۆناڵد ترەمپ ٤٥ ـەمین سەرۆکی ئەمریکا، لایەنگرانی هاندەدات خۆیان "بەدەستەوە نەدەن" و هێرش دەکاتە سەر ئەو تۆڕە کۆمەڵایەتییانەی کە لێی قەدەخەکراون و دەڵێت، "ئەوەی فەیسبووک، تویتەر و گووگڵ کردوویانە، شەرمەزارییەکی تەواو گەورەیە بۆ وڵاتەکەمان".  هەروەها ئاماژەی بەوەش کردووە، دەنگدەرە ئەمریکییەکان "بەرگەی ئەو یاسایانەی دژی ئازادیی رادەربڕین لەسەر ئینتەرنێت ناگرن".  ترەمپ پێیوایە، چەپڕەوە تووندڕەوەکان دەستیان بەسەر تۆڕە کۆمەڵایەتییەکاندا گرتووە. سەرۆکی پێشووی ئەمریکا لەوبارەیەوە دەڵێت، ئازادیی رادەربڕینی لێ سەندراوەتەوە، چونکە "کەسانی شێتی چەپڕەوی تووندڕەو لە راستی دەترسن، بەڵام لە کۆتاییدا راستی هەر دەردەکەوێت؛ راستی گەورەتر و بەهێزتر لە جاران دەردەکەوێت".  لە هەڵبژاردنەکانی ٣ی تشرینی دووەمی ساڵی رابردوودا، ترەمپ دەنگی ٢٣٢ ئەندام و جۆ بایدنیش دەنگی ٣٠٦ ئەندامی ئەنجوومەنی هەڵبژاردنی بەدەستهێنا.  دوای ئەوەی کۆمەڵێک لە لایەنگرانی ترەمپ بۆ ناڕەزایی دەربڕین بەرامبەر بە ئەنجامی هەڵبژاردنەکە لە ٦ی کانوونی دووەمی ئەمساڵ هەڵیانکوتایە سەر کۆنگرێس، کۆمپانیا زەبەلاحەکانی تەکنەلۆجیا بەکارهێنانی تۆڕەکانیان بە تۆمەتی هاندانی تووندوتیژی لە ترەمپ قەدەخەکرد، لەوانەش فەیسبووک، ئینستاگرام، تویتەر و یوتیوب.