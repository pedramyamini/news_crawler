بەرنامەی پیگۆس لەلایەن کۆمپانیای ئێن ئێس ئۆ ـی ئیسرائیلییەوە دروستکراوە و لەسەر هەردوو سیستەمی ئای ئۆ ئێسی ئەپڵ و ئەندرۆید کار دەکات. لەڕێگەیەوە دەکرێت کاری سیخوڕی بەسەر سەرجەم پەیوەندییە تەلەفۆنییەکان و نامەی تێکست و نامەی دەنگی بکرێت.  لیستێك بە زیاتر لە ٥٠ هەزار کەس لە پارێزەر، چالاکڤان و رۆژنامەڤان لە دەیان وڵاتی جیهان بڵاوبووەتەوە کە گومان دەکرێت لەلایەن حکومەتەکانی ئەو وڵاتانەوە لەڕێگەی بەرنامەی چاودێریکردنی پیگۆسەوە کاری سیخوڕییان بەسەردا کرابێت.  لەماوەی رابردوودا ٨٠ رۆژنامەڤانی سەر بە ١٧ ئاژانسی هەواڵ لە ١٠ وڵاتی جیهان لە چوارچێوەی "پرۆژەی پیگۆس" بە هاوئاهەنگیی یەکدی، بەدواداچوونیان لەو کەیسەدا کردووە و لەلایەن هەردوو گرووپی فۆربیدن ستۆریی فەرەنسا و ئەمنستی ئینتەرناشناڵی ئەمریکا بڵاوکراونەتەوە.  کۆمپانیای ئێن ئێس ئۆ هەواڵەکەی رەتکردەوە و رایگەیاند، ئەو راپۆرتانەی کە بڵاوبوونەتەوە لەلایەن هەردوو گروپی فۆربیدن ستۆریی فەرەنسا و ئەمنستی ئینتەرناشناڵی ئەمریکا" پڕن لە گریمانەی هەڵە و تیۆری پشتڕاستنەکراو". ئەوەشی گوتووە کە ئەو بەرنامەیە کە باس دەکرێت بۆ رووبەڕووبوونەوەی تاوانباران و تیرۆریستانە تەنیا دامەزراوە سەربازی، هێزی ئەمنی و ئاژانسە هەواڵگرییەکانی وڵاتان دەستیان پێدەگات.  بە گوتەی کۆمپانیاکە، بەرنامەی پیگۆس تەنیا بەو وڵاتانە دەدرێت کە پێشینەیەکی ئەرێنی و باشیان لە بواری مافەکانی مرۆڤدا هەیە.  تاوەکو ئێستا نازانرێت تەلەفۆنی چ چالاکڤان و رۆژنامەڤانێك هاککراوە.  بەگوێرەی داتاکانی پرۆژەی پیگۆس، نزیکەی ١٨٠ رۆژنامەڤان ناویان لەنێو لیستەکەدایە، کە سەر بە ئاژانسەکانی هەواڵن وەک فرانس پرێسی فەرەنسی، سی ئێن ئێن ـی ئەمریکی، رۆژنامەی نیویۆرک تایمزی ئەمریکی، جەزیرەی عەرەبی و چەندین ئاژانسی دیکەی هەواڵ. هەروەها ناوی دوو ژنی تێدان کە کەسانی نزیک بوون لە جەمال خاشوقچی، رۆژنامەڤانی سعودی کە لە کۆنسوڵخانەی ئەو وڵاتە لە تورکیا لە ساڵی ٢٠١٨ کوژرا. هەروەها سیسیلیۆ بیرتۆ، رۆژنامەڤانی مەکسیکی کە لە شووشتنگەیەکی ئۆتۆمبێلدا لە ساڵی ٢٠١٧ کوژرا.  لیستەکە ناوی ژمارەیەک سەرۆک و سەرۆکوەزیرانی وڵاتان و هەندێ خێزانی شاهانەی عەرەب و گەورە بەرپرسانی کۆمپانیا گەورەکانی جیهانی تێدایە.