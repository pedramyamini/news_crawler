لە مانگی ئایاردا گەیتس رایگەیاند کە دەیەوێت لە هاوژینەکەی جیابێتەوە، لە چەند رۆژی رابردووشدا دادگەیەکی باڵای شاری کینگ واژۆی لەسەر بڕیاری جیابوونەوەی ئەو دوو هاوژینە کرد.  رۆژنامەی نیویۆرک تایمز رایگەیاند، بەڵگەنامەکانی دادگە هیچ وردەکارییەکی تێدا نییە لەسەر ئەوەی سامانی بیل گەیتس کە دەمێکە بە دەوڵەمەندترین کەسی جیهان ناسراوە چۆن لە نێوان ئەو دوو کەسە دابەشدەکرێت.  بیل گەیتس و ملیندا لە ساڵی ١٩٨٧ یەکدییان بینی ئەو کاتەی کە ملیندا وەک بەرێوەبەری بەرهەمهێنان لە کۆمپانیای مایکرۆسۆفت دەستبەکاربوو و لە ساڵی ١٩٩٤ ژیانی هاوسەرگیرییان پێکهێنا.  بیل گەیتس و ملیندا خاوەنی رێکخراوی خێرخوازی بیل و ملیندان کە بە کاریگەرترین رێکخراوی تایبەتی جیهان دەناسرێت و خاوەنی سامانی ٥٠ ملیار دۆلارییە.  هەرچەندە بیل و ملیندا دوای ٢٧ ساڵ جیادەبنەوە، بەڵام رایانگەیاندووە کە بەردەوام دەبن لە هاوکاریکردنی یەکدی لە چوارچێوەی رێکخراوەکەیاندا.