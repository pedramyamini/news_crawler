شاری باری لە باشووری ئیتالیا، ئەو شوێنە کە وەزیرانی دەرەوەی وڵاتانی ئەندام لە گرووپی ٢٠ پێش بەڕێوەچوونی کۆبوونەوەکان تێیدا لەڕێورەسمێکدا یەک دەبینن.  لویجی دی مایۆ، وەزیری دەرەوەی ئیتالیا لە نزیک کەنیسەی سان نیکۆلا پێشوازی لە یەک بە یەکی وەزیرانی دەرەوەی گرووپەکە دەکات و شوێنە میژووییەکانی شارەکەیان پیشاندەدات.  ئەوان دوای رێوڕەسمی پێشوازی دەچنە شاری ماتێرا، لەوێ مژاری کۆبوونەوەکان تاوتوێ دەکرێن.  لەژێر درووشمی "خەڵک، گۆی زەوی و خۆشگوزەرانی" وەزیرانی دەرەوەی ئەو گرووپە یەکەم دانیشتن تایبەت دەکەن بە قەیرانە جیهانییەکان، بەتایبەت هاریکاریی مرۆیی و تەندروستیی جیهانی.  کۆبوونەوەکان گرووپی ٢٠ راستەوخۆ رۆژێک دوای کۆبوونەوەی هاوپەیمانیی نێودەوڵەتی دژی داعش دێت لە رۆما، کە لەوێش باس لە قەیرانی کۆچبەری، هاریکاریی مرۆیی وڵاتان بەتایبەت سووریا کرا.  ئەنۆتنی بلینکن وەزیری دەرەوەی ئەمریکا رایگەیاند "ئەم دوای نیوەڕۆیە کۆبوونەوەی دووەم بەڕێوەدەبەین بۆئەوەی چارەسەری بەپەلە بۆ قەیرانی مرۆیی سووریا بدۆزینەوە، بەتایبەتی لەڕێگەی واڵاکردنی دەروازەی گەیاندنی هاوکارییەکان بۆ ملیۆنان سووری کە پێویستییان بە خۆراک، دەرمان و ڤاکسینی کۆرۆنا و پێداویستییەکانی دیکەی ژیانە. "  یەکێک لە خاڵە دیارەکانیش باسکردنی ئامانجێکی G ٢٠ ـە، ئەویش کۆتاییهێنان بە برسێتی تاوەکو ساڵی ٢٠٣٠ لە جیهاندا. بۆ ئەو مەبەستە رێکخراوی خۆراک و کشتوکاڵی نەتەوە یەکگرتووەکان ناسراو بە فاو لە کۆبوونەوەکاندا بەشداری دەکات.   گرووپە ئابوورییەکەی جیهان، گۆڕانی کەشوهەوا و مەترسییەکانی تاوتوێ دەکەن، ئەوان لەم پرۆسەیەدا لەبەردەم ئاڵنگارییەکی گەورەدان، چونکە بە گوتەی پسپۆرانی بواری کەشوهەوا تاوەکو ساڵی ٢٠٥٠ ئەگەری لەناوچوونی بەشێک لە شارە گەورەکانی کەناراوەکان هەیە.   بێنجامین شتراوس، بەرپرسی جێبەجێکاری رێکخراوی سەنتراڵ کلایمت دەڵێت "زۆر شار کە ئەمڕۆ هەن، سبەینێ دەبنە دوورگەی ناو ئەفسانەکان و لەناو دەچن. نەوەک تەنیا بەشێکی ئەو شارانە، بەڵکو هەندێک لە شارەکان بەتەواوی دەبن بە ژێر ئاوەوە، ئەمە ئەفسانە نییە، بەڵکو راستییە و دواتر چیرۆکەکانیان دەگێڕینەوە"  پرسێکی دیکەی جیهانی کە دەبێتە بابەتی گفتوگۆی G ٢٠ رووبەرووبوونەوەی پەتای کۆرۆنا و هەستانەوەی ئابوورییە لەدوای پەتاکە، بەتایبەت بۆ وڵاتانی هەژار و تازەپێگەیشتووان؛ هەربۆیە رۆژی دووەمی کۆبوونەوەکانی  G ٢٠ تایبەت دەبێت بە کیشوەری ئەفریقا و هاوکاریکردنی وڵاتانی ئەو کیشوەرە.