دوێنێ یوشیهیدە شووگا، سەرۆکوەزیرانی ژاپۆن گەیشتە واشنتن دی سی و لەگەڵ جۆ بایدن، سەرۆکی ئەمریکا کۆبووەوە، پابەندبوونی ژاپۆن بە هاوپەیمانیێتی لەگەڵ ئەمریکا و شێوازی مامەڵەکردن لەگەڵ چینی دووپاتکردەوە.  سەرۆکوەزیرانی ژاپۆن رایگەیاند، ئەمریکا و وڵاتەکەی کۆکن لەسەر گرنگیی بوونی ئاشتی و سەقامگیری لە گەرووی تایوان و هەروەها شێوازی مامەڵەکردن سەبارەت بە ناوچەی شینژیانگ کە کەمینەی موسڵمانی ئوگوری تێدایە.  ئەمە یەکەمین کۆبوونەوەی راستەوخۆی جۆ بایدنە لەگەڵ سەرۆکێکی بیانی و تێیدا شووگا پێداگریکرد لەسەر یەک هەڵوێستی وڵاتەکەی  و ئەمریکا لە رووبەڕووبوونەوەی ئاڵنگارییەکانی ناوچەکە بەتایبەتی هەوڵی چین لە فراوانکردنی دەسەڵات و هەژموونی لە ناوچەی ئاسیا و دەریای باشووری چین.  لەڕووی نەریتی دیپلۆماسییەوە، شووگا یەکەم سەرۆکوەزیرانی ژاپۆنە کە نەریتی دیپلۆماسی سەرجەم سەرۆکوەزیرانی پێشووی وڵاتەکەی لە ئاست چینی شکاندووە و بە راشکاوانە هەڵوێستی وڵاتەکەی لە هاوپەیمانێتی لەگەڵ ئەمریکا و وەستان لە بەرامبەر چینی راگەیاند.  ژاپۆن بە سێیەم گەورە هاوبەشی بازرگانی چین دادەنرێت و لە ماوەی ٤٥ ساڵی رابردوودا مامەڵەی بازرگانی ساڵانەی نێوانیان لە یەک ملیار دۆلارەوە بۆ زیاتر لە ٣١٧ ملیار دۆلار بەرزبووەتەوە و چینیش بە گەورەترین هاوردەکاری کاڵای ژاپۆنی دادەنرێت و لە ساڵی ٢٠١٩ دا ژاپۆن بە بڕی ١١٥.٧ ملیار دۆلار وەبەرهێنانی لە بازاڕەکانی چین کردووە و پلەی یەکەمی وەبەرهێنانی وڵاتانی بیانی لە بازاڕەکانی چینی بەدەستهێنا.  ئیدارەی بایدن هەوڵ دەدات لەگەڵ ژاپۆن و وڵاتانی دیکەی هاوپەیمانی ئاسیای رووبەڕووی پێگەی بەهێزبووی چین ببنەوە. جێن ساکی، گوتەبێژی کۆشکی سپی لە کۆنگرەیەکی رۆژنامەڤانیدا لەبارەی سەردانەکەی سەرۆکوەزیرانی ژاپۆن رایگەیاند: "ئەو سەردانە گرنگی زیاتر دەداتە پەیوەندییەکانی نێوانمان و زیادکردنی کاری هاوبەشمان".  چین لە نزیکبوونەوەی زیاتری تۆکیۆ و واشنتن نیگەرانە، ژاو لیژییان، گوتەبێژی وەزارەتی دەرەوەی چین لەو بارەوە دەڵێت: "ویلایەتە یەکگرتووەکانی ئەمریکا هەمیشە گرنگی بە بابەتی ژینگەیی داوە و هیوادارین لە بابەتی پیسبوونی ئاو و هەوای ناوچەکەش بەهۆی وێستگەی ئەتۆمیی فۆکوشیماوە کەمێك جیدییەت پیشانبدات، نەوەک ئەوەی تەنیا تیشک بخاتە سەر هەندێ وڵات و چاوپۆشی لە وڵاتانی دیکە بکات".  کۆبوونەوەکە لە کاتێکدایە، پەکین رایگەیاندووە لە چارەکی یەکەمی ئەمساڵدا بەراورد بە چارەکی یەکەمی ساڵی ٢٠٢٠، گەشەی ئابووری بە رێژەی ١٨.٣ % ی تۆمارکردووە کە لە ساڵی ١٩٩٢ ەوە بەرزترینە.