یاساکە لە ساڵی ٢٠٠٢، لە سەردەمی ئیدارەی جۆرج بووشی کوڕدا، لەلایەن کۆنگرێسەوە پەسندکرا بۆ هێرشکردنە سەر عێراق، چونکە واشنتن پێیوابوو رژێمی بەعس چەکی کۆمەڵکوژی قەدەخەکراوی هەیە.   دوای ئەوەی کە دیموکراتەکان داوایان کرد چەند یاسایێکی تایبەت بە سوپای وڵاتەکەیان هەمواربکرێنەوە یان هەڵبوەشێنرێنەوە، هەڵوەشاندنەوەی ئەو یاسایەش بووە جێی مشتومڕی گەرمی نێوان دیموکرات و کۆمارییەکان.   هەروەها ئەوە لە کاتێکدایە کە چەند ئەندامێکی کۆنگرێس پێیانوایە، دەبێت بڕیاری ئەنجامدانی هێرشی ئاسمانی تەنیا لەلایەن کۆشکی سپی و پێنتاگۆنەوە نەبێت، بەڵکو پێویستە کۆنگرێسیش لەو بڕیارانەدا رۆڵی هەبێت.   ویندی شێرمن، جێگری وەزیری دەرەوەی ئەمریکا دەڵێت، "هەڵسەنگاندنی ئێمە ئەوەیە کە چیدیکە پێویستمان بە یاسای مۆڵەتی بەکارهێنانی هێز بۆ پاراستنی بەرژەوەندییەکانی ئەمریکا نابێت. "  هەروەها گوتیشی، "ئەگەر پێویستمان بە دەسەڵاتی زیاتر بێت بۆ پاراستنی خەڵکەکەمان، ئەوا دوودڵ نابین لە گەڕانەوە بۆ کۆنگرێس بۆ بەدەستهێنانەوەی ئەو دەسەڵاتانە. "  یاساکە لە دژی رژێمی بەعس کارا کرابوو، کە رێگەی بە بەکارهێنانی هێزی "پێویست و گونجاو" دەدا "بۆ بەرگریکردن لە ئاسایشی نیشتمانیی ئەمریکا دژی هەڕەشەی بەردەوامی عێراق" و رێگەی بە "کاراکردنی هەموو یاسا و پڕۆژەیاسا پەیوەندیدارەکانی" ئەنجوومەنی ئاسایشی نەتەوە یەکگرتووەکان دەدا لەبارەی عێراق.   بۆب مێنەندێز، سەرۆکی لیژنەی پەیوەندییەکانی دەرەوەی ئەنجوومەنی پیرانی ئەمریکا دەڵێت، "هیچ واتایێکی تێدا نییە ئەم یاسایە دژی عێراق بهێڵینەوە. "  ئیدارەی بایدن پێیوایە مۆڵەتی ئەنجامدانی جەنگ "چیدیکە پێویست نییە" بۆ پاراستنی ئەمریکییەکان لە "تیرۆرستان" یان بۆ بەرپەرچدانەوەی هەڕەشەکانی سەر هێزەکانیان لە عێراق.  ژمارەیەکی زۆری سیناتۆرە دیموکراتەکان دەڵێن، چەسپاندنی ئەو پڕۆژەیاسایە لە ساڵی ٢٠٠٢ ـدا لە ماوەی سەرۆکە کۆمارییەکە، هەڵە بووە، بەشێک لە کۆمارییەکانیش هاوڕان کە دەبێت چیدیکە کاری پێنەکرێت.   بەشێکی دیکەی سێناتۆرەکان لە هەردوو پارتی کۆماری و دیموکرات، پێیانوایە یاساکە بۆ پاراستنی سەلامەتیی ئەمریکییەکان لە رۆژهەڵاتی نێوەڕاست گرنگە، بە تایبەتیش دژی ئەوەی کە بە "هەڕەشەکانی ئێران و گرووپە چەکدارەکانی نزیک لێی" ناوی دەبەن.