فێرناندۆ حەداد، بەربژێری پێشووی پارتی کرێکاران بۆ پۆستی سەرۆکایەتی دەڵێت، "ئەمڕۆ ٥٠٧ شار هەن کە دژی بۆڵسۆنارۆ یەکیان گرتووە و تاوەکو واز لە دەسەڵات نەهێنێت، واز لە شەقامەکان ناهێنین. "  چوار هەفتەیە لەسەر داوای سەندیکاکان و پارتە چەپەکان، سەتان هەزار بەرازیلی لە ٢١ ویلایەتی وڵات لەکۆی ٢٦ ویلایەت، دژ بە بۆڵسۆنارۆ وەستاون و بە کۆمەڵکوژی خەڵک تۆمەتباری دەکەن.  دایانا سێلڤا، خۆپێشاندەرە و دەڵێت، "ئێمە دەبێت لێرە بین لەسەر ئەم شەقامانە، چونکە ئەم حکومەتە کۆمەڵکوژە، خەڵک دەکوژێت و دارستانەکانی ئامازۆن لەنێو دەبات. ئێمە لێرەین دژ بە گەندەڵی وەستاوین. بەرگری لە ئایندەی وڵاتمان دەکەین و پشتگیری لە پێکوتەی کۆرۆنا دەکەین و بە بۆڵسۆنارۆ دەڵێین بڕۆ دەرەوە. "  بۆڵسۆنارۆ بەوە تۆمەتبارە چاوپۆشیکردووە لە دزینی پارەیەکی تایبەت بە کڕینی پێکوتەیەکی کۆرۆنا لە هیندستان بەرهەمهاتووە.  هەرچەندە دوایین راپرسی پەیمانگەی داتافۆلهای بەرازیلی تەمەن ٤٠ ساڵ پێشانی دەدات لایەنگرانی بۆڵسۆنارۆ بۆ خوار ٢٤ % دابەزیوە، بەڵام هێشتا لەنێو راستڕەوەکان و هێزە ئەمنییەکانی وڵات و بەشێكی زۆری کۆنگرێس پاڵپشتی بەهێزی هەیە.  بۆڵسۆنارۆی تەمەن ٦٦ ساڵ، لە کانوونی یەکەمی ٢٠١٩ وە سەرۆکی بەرازیلە، سیاسەتڤانێكی سەربەخۆیە، بەڵام هەڵگری هزری کۆنسەرڤاتیڤە، لەلایەن پارتی پی ئێس ئێڵ - ی راستڕەو پشتگیری دەکرێت و دژە بیرۆکەی باوەڕکردن بە ڤایرۆسی کۆرۆنایە. هاوکات   دژی بەستنی دەمامک و دوورەپەرێزیی کۆمەڵایەتییە. ئەو واز لە دەسەڵات ناهێنێت و ئامادەکاری بۆ هەڵبژاردنی ٢٠٢٢ دەکات  بەرازیل یەکێكە لەو وڵاتانەی جیهان کە کۆرۆنا بە خەستی لێیداوە و زیاتر لە ٥٤٦ هەزار کەسی لێکوشتووە. لە کۆی ٢١٠ ملیۆن دانیشتووی بەرازیل، تاوەکو ئێستا نزیکەی ١٦ % یان پێکوتەی کۆرۆنایان وەرگرتووە.