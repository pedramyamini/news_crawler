هایکۆ ماس، وەزیری دەرەوەی ئەڵمانیا لە راگەیێندراوێکدا رۆژی هەینی ٢٨ی ئایار، دانی بەوەدا نا کە ئەڵمانیا لە سەرەتای سەدەی بیستدا کۆمەڵکوژی لە نامیبیا ئەنجامداوە و دەیان هەزار کەسی لە خەڵکی ئەو وڵاتە کوشتووە. هەروەها راشیگەیاند، بەرلین بڕی ملیارێک و ١٠٠ ملیۆن یۆرۆ وەکو یارمەتی بە نامیبیا دەدات.   ئەڵمانیا لە ساڵی ١٨٨٤ نامیبیای داگیرکرد و دەستی بەسەر موڵک و زەویوزاری دانیشتوانەکەیدا گرت. پاشان لە ساڵی ١٩٠٤ باب و باپیرانی هۆزی هێرۆرۆن و هۆزێکی دیکە بە ناوی ناما دژی ئەڵمانییەکان راپەڕین، بەڵام سەربازە ئەڵمانییەکان رووبەڕوویان بوونەوە و لە کۆی ٨٠ هەزار کەس لە منداڵ و ژن و گەنج و پیر تەنیا ١٥ هەزاریان بە زیندوویی مانەوە.   ڤێرۆنیکا موجازۆ، دانیشتوویێکی نامیبیایە و دەڵێت، "ئەڵمانەکان داپیرەمیان تووشی نەهامەتی کرد، ئەو بە تەنیا رایکرد و لە نێو خەڵکێکی بیانیدا گەورەبوو. ناچارکرا بە زمانی بیانییەکان قسە بکات. ئێستاش ئێمە لە هەژاریدا دەژین، بەهۆی ئەو ستەمەی کە ئەو کات لێمان کرا. ئێستا دەمانەوێت شکۆمەندییمان بۆ بگەڕێنەوە و قەرەبوومان بکەنەوە و خاکەکەمان بدەنەوە. "  بەگوێرەی تۆمارە فەرمییەکان، سەربازە ئەڵمانییەکان تا ساڵی ١٩٠٨ لانیکەم ٦٠ هەزار ئەندامی هۆزی هێرۆرۆ و ١٠ هەزاری دیکەی هۆزی نامایان کۆمەڵکوژکرد. هەروەها سەتان ژن و پیاو و منداڵی دیکە لە کاتی راکردندا لە بیابان لە برسیەتی و تێنووێتیدا گیانیان لەدەستدا.   ١١٣ ساڵ دوای ئەو رووداوانە، ئێستا ئەڵمانیا بەفەرمی دەڵێت، ئەوەی ئەوکات دژی نامیبیا ئەنجامیانداوە، کۆمەڵکوژی بووە. وەزیری دەرەوەی ئەڵمانیا دەڵێت، "ئێمە ئێستا بەفەرمی لە روانگەی ئەمڕۆوە، ئەو رووداوانە بە کۆمەڵکوژی دادەنێین. بە ئەنجامدانی ئەو کارە، ئێمە دان بە بەرپرسیارێتییە مێژووییەکەماندا دەنێین. لەژێر رۆشنایی بەرپرسیارێتیی مێژوویی و ئەخلاقی ئەڵمانیادا، ئێمە داوای لێخۆشبوون لە نامیبیا و نەوەی قوربانیان دەکەین. "  ئەڵمانیا بڕیاریداوە، وەکو یارمەتییەک بۆ خەڵکی نامیبیا بە بڕی ١ ملیار و ١٠٠ ملیۆن یۆرۆ وەبەرهێنان لە ماوەی ٣٠ ساڵدا لە ژێرخانی ئەو وڵاتە ئەفریقییەدا بکات.   نامیبیا لە ساڵی ١٨٨٤ تاوەکو ١٩١٥ لەژێر فەرمانڕەوایی ئەڵمانیادا مایەوە. دواتر بۆ ماوەی ٧٥ ساڵ کەوتە ژێر دەسەڵاتی ئەفریقیای باشوور، تا لە ساڵی ١٩٩٠ ـدا سەربەخۆیی وەرگرت.