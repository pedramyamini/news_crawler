دەزگاکە رۆژانی پێنجشەممە و هەینی کراوەیە. میراتگری یاسایی ئەو نووسەرە باسی بیرۆکەی دامەزراندنی دەزگاکە دەکات و دەڵێت پێشتریش لەگەڵ مامۆستا جەمال نەبەز باسیان لەوەکردبوو، کاتێکیش تەرمەکەیان بردووەتەوە بۆ سلێمانی ئەوە بە خەیاڵیدا هاتووە.  لەنێو دەزگاکەدا پەرتووکخانە و شوێنی کارکردنی جەمال نەبەز هەیە کە دوایین پەرتووکی خۆی و بەشێک لە بیرەوەرییەکانی لەو شوێنەدا نووسیوە.   دکتۆر جەمال نەبەز لە مانگی کانوونی یەکەمی ساڵی ٢٠١٨ کۆچی دواییکرد.   دکتۆر هانەلۆرە کویشلەر، میراتگری یاسایی هەموو بەرهەم و ئەرشیڤەکانی جەمال نەبەزە و لەبارەی کردنەوەی دەزگاکە دەڵێت، " لە کاتی ناشتنی تەرمەکەی لە رێگەی چوون بۆ سلێمانی، بڕیارمدا ئەمە بکەم. پێشووتر لەگەڵ جەمال لەم بارەوەیەوە قسەم کردبوو. بیرکردنەوەیەکی سەرەتایی هەبوو شتێک بکەین، بەڵام هیچ شتێکی کۆنکرێت نەبوو. بیرم لێکردەوە، ئەگەر من شتێک بکەم، دەبێت بۆ هەتاهەتایە بێت. "   هانەلۆرە کویشلەر کە خۆی بەرپرسی دەزگاکەیشە ئاماژە بەوە دەکات، ئەرکی ئەوانە بەرهەم و ئەرشیڤەکانی جەمال نەبەز بپارێزن. "لێرە بەرهەمە بڵاوکراوەکانی جەمال نەبەز هەن. " هەر کەسێکیش بۆ سەردان یان لێکۆڵینەوە بچێتە دەزگاکە، دەبێت رۆژانی پێنجشەممە و هەینی سەردان بکات.  بەرپرسی دەزگاکە باسی لەوەشکرد کە دەیەوێت لە مانگی کانوونی یەکەمدا خەڵاتی جەمال نەبەز ببەخشێت، بەڵام دواتر دیاری دەکەن لەسەر چ پێوەرێک دەدرێت و بە کێ دەدرێت.