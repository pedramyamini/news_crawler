جۆن کێربی، گوتەبێژی پێنتاگۆن رەتیکردەوە زانیاریی زیاتر لەبارەی وادەی ناردنی ئەو سەربازانە بخاتەڕوو و رایگەیاند، هێشتا سەرکردە سەربازییەکانی ئەمریکا سەرقاڵی ئامادەکردنی وردەکارییەکانی پلانەکەیانن.   بەڵام کێربی رەتیکردەوە کشانەوەی سەربازەکانی ئەمریکا لە ئەفغانستان هاوشێوەی کشانەوەی ساڵی ٢٠١١ بێت لە عێراق و گوتی، گەڕاندنەوەی سەربازەکانی ئەمریکا لە ئەفغانستانەوە بە جۆرێک دەکرێت کە لەگەڵ بارودۆخی ئەفغانستاندا بگونجێت.   چوارشەممەی رابردوو، جۆ بایدن رایگەیاند کە تا ١١ی سێپتێمبەری ئەمساڵ، هەموو سەربازەکانی وڵاتەکەی لە ئەفغانستان دەکشێنێتەوە کە ژمارەیان زیاترە لە دوو هەزار و ٥٠٠ سەرباز.   هاوکات هاوپەیمانیی ناتۆ بڵاویکردەوە، تاوەکو ١١ی سێپتێمبەر ٧ هەزار سەربازی ناتۆ لەو وڵاتە دەکشێنەوە. پێشتر بە گوێرەی رێککەوتنی ئاشتیی نێوان تاڵیبان و ئیدارەی ترەمپ، بڕیاربوو هەموو هێزەکانی ئەمریکا تا ١ی ئایار لە ئەفغانستان بکشێنەوە، بەڵام جۆ بایدن کاتەکەی بۆ ١١ی سێپتێمبەر گۆڕی و رایگەیاند، ١ی ئایار کاتی دەستپێکردنی کشانەوەکە دەبێت، نەوەک کۆتاییەکەی.   گوتەبێژی پێنتاگۆن هۆشداریی بە تاڵیبانیش دا کە لە ئەگەری دروستکردنی هەر "هەڕەشەیەک" بۆ سەر هێزەکانی ئەمریکا یان هاوپەیمانەکانی، ئەوا بە هێز وەڵامیان دەدرێتەوە.   لەو بارەوە جۆن کێربی، گوتەبێژی پێنتاگۆن رایگەیاند: "شتێکی ژیرانە نابێت بۆ ئێمە ئەگەر ئەو هەڕەشانە بە جیددی وەرنەگرین. هەروەها کارێکی ژیرانە نابێت بۆ تاڵیبان ئەگەر هەڵوێستی روونی سەرۆک بایدن و وەزیر ئۆستن بە جیددی وەرنەگرن کە ئەگەر هەر هێرشێک لە ماوەی کشاندنەوەی سەربازەکانمان بکرێتە سەر هێزەکانمان یان هاوپەیمانەکانمان، ئەوا زۆر بەتووندی وەڵامیان دەدەینەوە. "