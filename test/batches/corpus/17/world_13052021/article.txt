وەزیری دەرەوەی ئەمریکا لەو راگەیێندراوەدا کە لە ماڵپەڕی فەرمی وەزارەتی دەرەوەی ئەمریکادا بڵاوکراوەتەوە، دەڵێت، "لە جەژنی رەمەزاندا دووبارە بیر لە چاکە، کاری بەکۆمەڵ، هاریکاری و هاوسۆزی دەکەینەوە، پێکەوە رووبەڕووی پەتایەکی جیهانی دەبینەوە".   بلینکن دەڵێت، "هەموومان پێزانینمان بۆ ئەوانە هەیە لە سەردەمی پەتای کۆرۆنادا ناچاربوون دوور لە قەرەباڵخی ئەم جەژنە بەرز رابگرن، ئەمەش قوربانیدانە لەپێناو سەلامەتی و تەندروستیی کۆمەڵگەدا بەگشتی".   لە راگەیێندراوەکەی وەزارەتی دەرەوەی ئەمریکادا هاتووە؛ "هەوڵ و بەشداریکردنی کارمەندانی موسڵمانی بەرەی پێشەوەی رووبەڕووبوونەوەی تراژیدیای ئەم پەتایە بەرز دەنرخێنین".   وەزیری دەرەوەی ئەمریکا دەڵێت، "ئەوانەمان لەبیرن کە رووبەڕووی ناڕەحەتی بوونەوە و ناچاربوون بەهۆی تووندوتیژییەوە شوێنەکانی خۆیان بەجێبهێڵن؛ هەروەها ئەوانەشمان لەبیرە کە یارمەتی ئەو خەڵکە هەڵاتووەیان دا تاوەکو گەیشتنە شوێنی ئارام".  لە کۆتایی راگەیێندراوەکەشدا بلینکن دەڵێت، "زۆر بەداخەوەم کە ناتوانم بەهۆی پەتای کۆرۆناوە میواندارییەکی ئاهەنگی تایبەت بە جەژنی رەمەزان بکەم، بەڵام بەردەوام دەبم لە دروستکردنی پەیوەندی قووڵ و بەهێز لەگەڵ کۆمەڵگە ئایینییە جۆراوجۆرەکاندا".