کۆمیسیۆنی باڵای نەتەوە یەکگرتووەکان بۆ کاروباری پەنابەران - UNHCR - لە راپۆرتێکی نوێدا دەڵێت، ژمارەی ئاوارە و پەنابەران لە جیهاندا لە ساڵی ٢٠٢٠ ـدا نزیکەی سێ ملیۆن کەس زیادیکردووە و ئێستا ١ % ی دانیشتووانی جیهان ئاوارە و پەنابەرن.   راپۆرتەکە تیشک دەخاتە سەر ئەوەی کە چۆن ململانێکانی سووریا، ئەفغانستان، سۆماڵ و یەمەن خەڵکیان ناچار بە ئاوارەبوون کردووە.   هەروەها باس لەوە دەکات کە چالاکبوونی گڕکانەکان لە هەندێ شوێنی وەکو ئەسیوپیا و مۆزەمبیق وایان کردووە کە ئاوارەبوون زیاتر بێت.   چاوەڕێدەکرا رێکارە خۆپارێزییەکانی کۆرۆنا، واتە قەدەخەکردن و سنووردارکردنی هاتووچۆ ببنە هۆی کەمبوونەوەی ژمارەی ئاوارە و پەنابەرەکان، بەڵام پێچەوانەی ئەوە، راپۆرتەکەی نەتەوە یەکگرتووەکان پێشانیدەدات کە بۆ نۆیەم ساڵ لەسەر یەک، بەرزبوونەوەی ژمارەی ئەو کەسانە بەردەوام بووە.    فلیپۆ گراندی، بەڕێوەبەری گشتیی UNHCR  دەڵێت، لە ماوەی پەتای کۆرۆنادا، "هەموو شتێکی دیکە راوەستا بوو، لە نێویشیاندا ئابووریەکان، بەڵام شەڕ و ململانێکان و تووندوتیژی و چەوساندنەوە و هەراسانکارییەکان، هەموویان پێکەوە ئەم خەڵکەیان ناچارکرد هەڵبێن. "  کۆمیسیۆنی باڵای نەتەوە یەکگرتووەکان بۆ کاروباری پەنابەران بەو ئەنجامە گەیشتووە کە تاوەکو کۆتایی ساڵی ٢٠٢٠، لە سەرانسەری جیهان ٨٢.٤ ملیۆن کەس وەکو ئاوارە و پەنابەر دەژین، لە کاتێکدا کە لە ساڵی ٢٠١١ ـدا ژمارەیان ٤٠ ملیۆن کەس بوو.    پێشتر سەنتەری چاودێریکردنی ئاوارەی نێوخۆیی راپۆرتی خۆی بۆ ساڵی ٢٠٢٠ لەبارەی ئاوارەکان لە سەرتاسەری جیهان بڵاوکردەوە. بەپێی ئاماری سەنتەرەکە لە ٢٠٢٠ دا ٥٥ ملیۆن ئاوارە لە جیهاندا هەبوون، ئەمەش ژمارەیەکی پێوانەیییە و لە رابردوودا وێنەی نەبووە.