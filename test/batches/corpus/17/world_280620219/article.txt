ئەمە داواکاریی سەرۆکی دەسەڵاتی کاتیی تیگرەیە کە شارەکەی جێهێشتووە و حکومەتی فیدراڵیش داواکارییەکەی پەسندکرد.  راگەیاندنی ئاگربەستەکە لەکاتێکدایە، چەکدارانی نەیاری حکومەت ناسراو بە "هێزەکانی بەرگریی تیگرەی" چوونە نێو شاری "مکلی" پایتەختی هەرێمەکەوە و ئەوەش خۆشحاڵیی لای بەشێکی زۆری هاووڵاتییان دروستکرد و بەرپرسانی تازە دانراوی هەرێمەکەشی ناچار بە هەڵاتن کرد.  ئەم گۆڕانکارییە لە بەرەی جەنگدا لەکاتێکدایە، هەفتەی رابردوو "هێزەکانی بەرگریی تیگرەی" دەستیان بە هێرشێکی بەرفراوان بۆ کۆنترۆڵکردنەوەی پایتەختی هەرێمەکە کرد.  شەڕەکە زیانی گەورەی هەبوو و تەنیا لە بۆردوومانێکدا ٦٤ کەس کوژران و زیاتر لە ١٠٠ کەسی دیکەش برینداربوون، هێزەکانی بەرگریی نیشتمانییش بەرپرسیارێتیی ئەو کۆمەڵکوژیەیان خستە ئەستۆی هێزەکانی حکومەتی فیدراڵییەوە.  لە تشرینی دووەمی رابردوودا شەڕ لەو وڵاتەی ئەفریقا دەستیپێکرد، ئەوەش کاتێك ئابی ئەحمەد، سەرۆکوەزیرانی ئەسیوبیا بڕیاریدا پەنا بباتە بەر هێزی سەربازی بە مەبەستی کۆتاییهێنان بە دەسەڵاتی حکومەتی هەرێمی تیگرەی.  ئابی ئەحمەد رایگەیاند، هەنگاوەکەی بریتییە لە وەڵامێک بۆ هێرشەکەی چەکدارانی پارتی "بەرەی ئازادیی گەلی تیگرەی"ی دەسەڵاتداری هەرێمەکە بۆسەر سوپای وڵاتەکەی.  سەرۆکوەزیرانی ئەسیوبیا ئاماژەی بەوەش کرد، شەڕەکە کورتخایەن دەبێت، بەڵام بەو جۆرە نەبوو و ئەوەش کێشەیەکی گەورەی مرۆیی لەگەڵ خۆیدا هێنا و نیگەرانیی جیددیشی لای رێکخراوە نێودەوڵەتییەکان دروستکردووە.  جۆزیپ بۆریل، بەرپرسی سیاسەتی دەرەوەی یەکێتیی ئەوروپا رایگەیاند "ئێمە باسی دۆخی تیگرەیمان لە ئەسیوبیا کرد کە تێیدا پێشێلکارییەکانی بواری مافەکانی مرۆڤ جێگەی نیگەرانین و نزیکەی ٤٠٠ هەزار کەسیش رووبەڕووی قەیرانی کەمیی خۆراک بوونەتەوە و قەیرانەکەش دروستکراوی دەستی خەڵکە".  ئاگربەستەکە کەوتووەتە واری جێبەجێکردنەوە و بڕیارە تاوەکو کۆتایی مانگی ئەیلوول بخایەنێت. رێکخراوی نەتەوە یەکگرتووەکانیش ئومێدەوارە ئەم ئاگربەستە ببێتە هۆکارێک بۆئەوەی لەڕێگەی دیالۆگەوە قەیرانەکە چارەسەر بکرێت.