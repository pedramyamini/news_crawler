وه‌زاره‌تی ده‌ره‌وه‌ی فه‌ره‌نسا لە راگەیێندراوێکدا دەڵێت، به‌هۆی زیادبوونی شه‌ڕ و پێكدادانه‌كانی نێوان چه‌كدارانی بزووتنەوەی تاڵیبان و هێزەکانی حكومه‌تی ئه‌فغانستان، دیپۆرتكردنه‌وه‌ی ئه‌فغانییه‌كانی بۆ ئه‌و وڵاته بۆ ماوه‌یه‌ك هه‌ڵپه‌سارد.  له راگەیێندراوەکەدا ئاماژە بەوە دراوە، حکومەتی فەرەنسا لە سەرەتای مانگی تەممووزه‌وه كۆچبه‌رانی ئه‌فغانیی دیپۆرت نه‌كردوونه‌ته‌وه و ئاماژە بەوەش دراوە کە پاریس له‌گه‌ڵ وڵاتانی دیكه‌ی ئه‌وروپا له نزیكه‌وه چاودێریی ره‌وشی ئه‌فغانستان ده‌كات.  هێرشە بەرفراوانەکانی بزووتنەوەی تاڵیبان لە دوا هەفتەی مانگی ئایار دەستیان پێکرد و تاوەکو ئێستا ده‌یان شارۆچكه و ١٠ ناوه‌ندی ویلایه‌ت له كۆی ٣٤ ویلایه‌ته‌كه‌ی ئه‌و وڵاته كه‌وتوونه‌ته ژێر ده‌ستی چه‌كدارانی بزووتنەوەی تاڵیبان.  رۆژی چوارشەممە ١١ی ئاب، ئەڵمانیاش بەهۆی خراپیی دۆخی ئەمنیی ئەفغانستان و پێشڕەوییەکانی تاڵیبان، بڕیاری دیپۆرتکردنەوەی کۆچبەرە ئەفغانییەکانی هەڵپەسارد.