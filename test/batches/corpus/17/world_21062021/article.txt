ئەو دوو کەشتیوانە پانێڵە هەتاوییەکانی وێستگەی نێودەوڵەتیی بۆشایی ئاسمانیان گۆڕی. پانێڵە هەتاوییە کۆنەکانی وێستگەکە کە ١٥ ساڵ لەمەوبەر دانرابوون و کاراییان کەمبووبووەوە.  ئامێرەکانی وێستگەی نێودەوڵەتیی بۆشایی ئاسمان کە بە کارەبا کاردەکەن رۆژانە لەلایەن کەشیوانان و زانایانی بۆشایی ئاسمان کەڵکی لێوەردەگیرێت لە لێکۆڵینەوە زانستییەکاندا.  تۆما پێسکە، کەشتیوانە فەرەنسییەکە لە هەژماری تویتەری خۆی هەواڵی تەواوکردنی کارەکانی پەیوەست بە نۆژەنکردنەوەی سیستەمی کارەبای وێستگەی نێودەوڵەتی بۆشایی ئاسمانی بڵاوکردەوە و رایگەیاند، هیچ شتێک لەوە خۆشتر نییە کە لەگەڵ تیمێکی وەها گەورە سەرقاڵی ئەنجامدانی کارێکی بەنرخ بیت.  ئەو دوو کەشتیوانە پاتری سیستەمی کارەبای وێستگەکەیان گۆڕی و شەش پانێڵی نوێی هەتاوییان دانا لە جێی پانێڵە کۆنەکان.     ئەم دوو کەشتیوانە لە رۆژی چوارشەممەی رابردووەوە سەرقاڵی گۆڕینی سیستەمی کارەبای وێستگەی نێودەوڵەتی بۆشایی ئاسمانن، بەڵام رۆژی چوارشەممە رووبەڕووی چەند کێشە بوونەوە. یەکێک لەو کێشانە تێکچوونی پاڵەپەستۆی جلە ئاسمانییەکانی شەین کیمبرۆ، کەشتیوانە ئەمریکییەکە بوو کە بۆ ماوەیەک داتای پەیوەست بە پاڵەپەستۆی جلەکانی لەسەر مۆنیتۆری سەر جلەکەی لە دەستداوە و هەر ئەوەش بووە هۆکاری بەرزبوونەوەی پاڵەپەستۆی جلەکان.     دەرچوونی رۆژی یەکشەممەی دوو کەشیوانەکە چوارەمین دەرچوونیان لە کەشتییە ئاسمانییەکەیان بوو. ئەو دوو کەشتیوانە لە ساڵی ٢٠١٧ شدا بۆ کارێکی هاوشێوە پێکەوە گەشتیان کرد بۆ وێستگەی نێودەوڵەتیی بۆشایی ئاسمان.