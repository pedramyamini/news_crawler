دوای ١٠ کاژێر لە دوایین دانیشتنی دادگەی تایبەت بەو دۆسیە، دەستەی سوێندراوان کە لە ١٢ ئەندام پێکهاتوون دێرک شۆیڤن، ئەفسەرێکی پێشووی ئەمریکایان بە تاوانبار لە کوشتنی فلۆید ناساند.  دێریک شۆیڤن تەمەن ٤٥ ساڵان بە ئەنجامدانی ٣ تاوان سزا درا؛ تاوانی پلە دوو کە کوشتنی نائەنقەسە، تاوانی پلە سێ و هەروەها تاوانی کوشتنی بە ئەنقەسە. شۆیڤن لە دەستبەسەریدا دەمێنێتەوە تاوەکو ئەو دەمەی دادگە سزاکانی لەسەر دیاری دەکات و دەگوازرێتەوە بۆ زیندان.  لەسەر بنەمای ئەو سێ تۆمەتە، ئەگەری هەیە شۆیڤن لەنێوان ٢٩ تاوەکو ٤٠ ساڵ زیندانی بکرێت.  لەدوای دەرکردنی بڕیارەکە، جۆ بایدن، سەرۆکی ئەمریکا و کامالا هاریسی جێگری پەیوەندیی تەلەفۆنییان بە خێزانی جۆرج فلۆید کرد و تێیدا پاڵپشتیی خۆیان بە بڕیاری دەستەی سوێندراوان خستەڕوو و بایدن پێی گوتوون، بە دەرکردنی ئەم بڕیارە لانیکەم بەشێک لە دادوەری بەدەستهێنراوە، گوتیشی، ئیدی لەمەودوا کاری زیاتر ئەنجامدەدەین و ئەمەی کە کرا یەکەم هەنگاوە لە مامەڵەکردن لەگەڵ رەگەزپەرستی بەرنامە بۆداڕێژراو.     لە ٢٥ ئایار لە شاری مینیاپۆلس، چوار پۆلیس پیاوێکی رەشپێستی تەمەن ٤٦ ساڵ بەناوی جۆرج فلۆید بە تۆمەتی ساختەکاری دەوەستێنن، پیاوە رەشپێستەکە لەنێو ئۆتۆمبێلەکەی بووە و پۆلیس دەیهێنێتە خوارەوە. دواتر یەکێک لە پۆلیسەکان پیاوە رەشپێستەکە دەخاتە سەر زەوی و ئەژنۆیەکی دەخاتە سەر ملی، هەرچەند پیاوە رەشپێستەکە دەڵێت "ناتوانم هەناسەبدەم"، بەڵام پۆلیسەکە وازی لێناهێنێت، تاوەکو دەبوورێتەوە و دواتریش لە نەخۆشخانە گیان لەدەستدەدات.