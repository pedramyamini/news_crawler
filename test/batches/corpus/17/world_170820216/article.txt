ترسی تۆڵەسەندنەوەی بزووتنەوەی تاڵیبان، فڕۆکەخانەی کابوولی لەو کەسانە پڕکردووە کە دەیانەوێت لەژێر دەسەڵاتی بزووتنەوە چەکدارییەکەدا نەژین.  بەڵام بەرپرسانی بزووتنەوەی تاڵیبان دڵنیایی دەدەنە ئەفغانییەکان کە چەکدارەکانیان یاسا دەپارێزن و هیچ تووندوتیژی و تۆڵەسەندنەوەیەک دژی هیچ کەسێک ناکرێت.  عەبدوڵڵا بەرادەر، سەرۆکی نووسینگەی سیاسیی بزووتنەوەی تاڵیبان رایگەیاند "ئێستا کاتی تاقیکردنەوە و سەلماندنە. ئێستا پێویستە هەوڵبدەین کە چۆن دەتوانین خزمەتی وڵاتەکەمان بکەین و دڵنیابینەوە لەوەی ئاسایش، خۆشگوزەرانی و خواستی ژیانێکی سەقامگیر لە داهاتوودا بەدیبهێنین".  ئەندامانی ئەنجوومەنی ئاسایشی نێودەوڵەتی هاوڕان کە پێویستە بزووتنەوەی تاڵیبان حکومەتێکی نوێ بە بەشداریی هەموو لایەنەکانی ئەفغانستان پێکبهێنێت و رێز لە یاسای نێودەوڵەتی و مافەکانی مرۆڤ بگرێت.  سکرتێری گشتیی نەتەوە یەکگرتووەکان باس لەوە دەکات کە بزووتنەوەی تاڵیبان تاوەکو ئێستا هێرشی نەکردووەتە سەر خەڵکی سڤیل و نێردە نێودەوڵەتییەکان، بەڵام لە هەبوونی دەنگۆی پێشێلکاری دژی مافی ژنان نیگەرانە.  ئەنتۆنیۆ گوتێرێز، سکرتێری گشتیی نەتەوە یەکگرتووەکان دەڵێت "بە تایبەتی نیگەرانم لە پێشێلکاری دژی مافی مرۆڤ لە بەرامبەر کچ و ژنانی ئەفغانستان کە لە گەڕانەوەی رۆژە تاریکەکان دەترسن".  بەرپرسانی تاڵیبان بە میدیای ئەمریکایان گوتووە، لە چەند رۆژی داهاتوودا، ئیمارەتی ئیسلامی ئەفغانستان رادەگەیێنن. باڵیۆزی ئەفغانستانیش لە نەتەوە یەکگرتووەکان دەڵێت، خەڵکی وڵاتەکەی لەژێر "ترسێکی گەورەدا" دەژین و داوا لە کۆمەڵگەی نێودەوڵەتی دەکات، رێگەنەدەن بزووتنەوەی تاڵیبان ئیمارەتی ئیسلامی دابمەزرێنێت.  غولام ئیسحاق زای، باڵیۆزی ئەفغانستان لە نەتەوە یەکگرتووەکان رایگەیاند "بە نوێنەرایەتیی ملیۆنان کچ و ژنی ئەفغانی قسە دەکەم، کە لە ماوەیەکی نزیکدا ئازادیی رۆیشتن بۆ قوتابخانە، رۆیشتن بۆسەر کار و بەشداریکردن لە ژیانی سیاسی، ئابووری و کۆمەڵایەتی لە وڵاتدا لەدەستدەدەن. بە نوێنەرایەتی هەزاران داکۆکیکاری مافی مرۆڤ، رۆژنامەڤان، رۆشنبیر، فەرمانبەر و ئەندامانی پێشووی هێزە ئەمنییەکان قسە دەکەم کە ژیانیان لە مەترسیدایە بەهۆی داکۆکیکردنیان لە مافی مرۆڤ و دیموکراسی".  هاوکات واشنتن کەوتووەتە بەر رەخنەی هاوپەیمانەکانی بەوەی کە رێگەی دا بزووتنەوەی تاڵیبان دەست بەسەر ئەفغانستاندا بگرێت. وەزیری بەرگریی بەریتانیا گەڕانەوەی تاڵیبان بە "شکستی کۆمەڵگەی نێودەوڵەتی" ناودەبات.  ئەنگێلا مێرکل، راوێژکاری ئەڵمانیای هاوپەیمانی ئەمریکا دەڵێت، ئەوان لە کارەکەیاندا لە ئەفغانستان ئەو سەرکەوتنەیان بەدەستنەهێنا کە چاوەڕوان دەکرا.  وەزیری دەرەوەی ئەڵمانیاش دەڵێت کۆمەڵگەی نێودەوڵەتی "لێکدانەوەیەکی هەڵەی" بۆ دۆخی ئەفغانستان کردبوو.  چین و رووسیا بەرپرسیارێتیی ئاڵۆزییەکانی ئەفغانستان دەخەنە ئەستۆی ئەمریکا و ناتۆ کە بڕیاری کشانەوەی هێزەکانیان دا.  رووسیا دەڵێت، هیچ هۆکارێک نییە بۆ ترسان؛ چینیش دەڵێت، ئامادەن پەیوەندی لەگەڵ بزووتنەوەی تاڵیبان دروستبکەن.