دروستکردنی ئەو بەڵگەنامەیەش پێویستی بە دەنگدانی ئەندامانی پەرلەمانی ئەوروپایە کە رۆژی چوارشەممە دەنگی لەسەر دەدرێت، بەڵام بەپێی گفتوگۆکانی رۆژی سێشەمەی پەرلەمانی یەکێتییەکە، زۆربەی پەرلەمانتاران لەگەڵ دروستکردنی ئەو بەڵگەنامەیەن، چونکە پێیانوایە رێگایەکی باش دەبێت بۆ کردنەوەی سنوورەکانی نێوان وڵاتانی یەکێتی ئەوروپا بە رووی گەشتیاراندا.  بەپێی پلانەکەش ئەوانەی ڤاکسینیان وەرگرتووە، یان پێشووتر تووشی کۆرۆنا بوون و بەرگریی لەشیان هەیە یان پشکنینی نێگەتیڤیان هەیە دەتوانن داوای ئەو بەڵگەنامەیە بکەن.  چەند مانگێک پێش ئێستا باس لە پاسپۆرتی ڤاکسین دەکرا، کە بدرێتە ئەوانەی ڤاکسینیان  وەرگرتووە، بەڵام بابەتەکە بەرهەڵستی زۆری کرا چونکە وا دەکات جووڵەی خەڵک و کەرتی گەشتیاریی زۆر لاواز بکات و نادادپەروەریی کۆمەڵایەتی دروست دەکات. بۆیە پەرلەمانتارە ئەورپییەکان بیریان لەوە کردووەتەوە بەڵگەنامەیەک دروست بکرێت کە بدرێتە هەموو ئەوانەی بەرگری لەشیان بەرامبەر ڤایرۆسەکە هەیە.  کۆمیسیۆنی یەکێتیی ئەوروپا رایگەیاندووە تاوەکو ئێستا زیاتر لە یەک ملیۆن ئەوروپی ئەو بەڵگەنامەیان وەرگرتووە، بەڵام کاری پێناکرێت تاوەکو دوای دەنگدانی رۆژی چوارشەممەی پەرلەمانی یەکێتیی ئەوروپا.   ئەوانەش ئەو بەڵگەنامەیان پێ بێت دەتوانن بەبێ پكشنینی زیاتر، کەرەنتین یان لێکۆڵینەوەی تەندروستی بە وڵاتانی ئەوروپادا گەشت بکەن.  بەگوێرەی راگەیێندراوی کۆمیسیۆن، بەڵگەنامەکان  لە یەکی تەمووزەوە بە فەرمی کاریان پێدەکرێت، بەڵام وڵاتانی سەر بە یەکێتییەکە دەتوانن پێش ئەو وادەیەش کار بە بەڵگەنامەکە بکەن.  ئەو بەڵگەنامەیەش دیجیتاڵە و ئەوەی وەک هەڵگری بەڵگەنامەکە تۆمارکرابێت لە فڕۆکەخانەکان بەشێوەی دیجیتاڵ کۆدەکەی دەردەکەوێت بەبێ پشکنین و کەرەنتین دەربازی فڕۆکەخانەکان دەبێت. دەشتوانرێت وێنەی بەڵگەنامەکە لە رێگەی مۆبایل یان لەسەر کاغەزی چاپکراویش هەڵبگیرێت.