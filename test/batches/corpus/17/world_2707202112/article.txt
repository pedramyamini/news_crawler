جێریڵدین گرێڤیس، گوتەبێژی هەرێمیی وەزارەتی دەرەوەی ئەمریکا لە کاتی بەشداریکردن لە بوولتەنی هەواڵەکانی کاژێر ٢٠: ٠٠ کە شاهۆ ئەمین پێشکێشیدەکات ئاماژەی بە گەڕی چوارەمی گفتوگۆی ستراتیژیی نێوان ئەمریکا و عێراق کرد و رایگەیاند، "ئەو گفتوگۆیانە لە نێوان ئەمریکا و حکومەتی عێراق و هەروەها حکومەتی هەرێمی کوردستان بەردەوام دەبێت، بەلاشمانەوە پێکەوەکاکردنی ئەمریکا لەگەڵ هێزەکانی عێراق و هێزەکانی دیکەی ئەو وڵاتە، لەنێویاندا هێزەکانی پێشمەرگە گرنگە".  لەبارەی گۆڕانکاری لە شێوازی کارکردنی هێزەکانی ئەمریکا لە عێراق جێریڵدین گرێڤیس دەڵێت، "ئەمریکا لەم قۆناخەدا تیشکدەخاتەسەر پاڵپشتیکردنی هێزە ئەمنییەکانی عێراق تاوەکو بەهێزتر بن لە رووبەڕووبوونەوەی ئاڵنگارییە ئەمنییەکان و شەڕکردن دژ بە شانە نووستووەکان لە عێراق".  قسەکانی ئەو بەرپرسەی وەزارەتی دەرەوەی ئەمریکا لە کاتێکدایە ماوەی چەند رۆژێکە شاندێکی عێراقی بە مەبەستی گفتوگۆ لەبارەی کشانەوەی هێزە شەڕکەرەکانی ئەمریکا لە عێراق و چەند تەوەرێکی دیکە بە سەرۆکایەتیی مستەفا کازمی، سەرۆکوەزیرانی عێراق لە ئەمریکان، لەو بارەوە سەرۆکی هەرێمی کوردستان لە تویتەکەیدا ده‌ستخۆشی له هه‌وڵه‌کانی مستەفا کازمی و شاندەکەی دەکات.  یەکێک لە مەترسییەکانی دوای کشانەوەی هێزەکانی ئەمریکا لە عێراق سەرهەڵدانەوەی رێکخراوی داعشە، لە چەند مانگی رابردوودا جموجووڵەکانی ئەو رێکخراوە لە ناوچە جێناکۆکەکان زیادیان کردووە، جێریڵدین گرێڤیس لەو بارەوە دەڵێت، "زۆر گرنگە هێزە ئەمنییەکانی عێراق و هێزەکانی پێشمەرگە توانای رووبەڕووبوونەوەی ئاڵنگارییە ئەمنییەکانیان هەبێت و شێوازی بوونی هێزەکانی ئەمریکا لە عێراق لە گفتوگۆی ستراتیژیدا تاوتوێکراوە و نوێنەرانی هەرێمی کوردستان بەشدارییان لەو گفتوگۆیانە کردووە".  جێریڵدین گرێڤیس ئاماژە بەوەش دەدات، "ئەمریکا بەردەوام دەبێت لە پشتگیریکردنی عێراق و ئێستا کاتی هاتووە ئیدی هێزە ئەمنییەکانی عێراق بەرگری لە وڵات و گەلدا بکەن دژ بە داعش و وەک ئاماژەشم پێکرد بەرەو پێشچوونێكی گەورە لە پرۆسەی تێکشکاندنی داعشدا تۆمارکراوە. هاوکاری هێزە ئەمنییەکانی عێراق و هێزەکانی پێشمەرگە دەکەین تاوەکو ئەو تێکشانەی داعش بەردەوام بێت تاوەکو سەقامگیری و ئاسایشی عێراق پارێزراو بێت".  دوێنێ دووشەممە ٢٦ - ٠٧ - ٢٠٢١ گەڕی چوارەمی دانوستاندنی ستراتیژیی نێوان عێراق و ویلایەتە یەکگرتووەکانی ئەمریکا بەڕێوەچوو، لە راگەیێندراوی وەزارەتی دەرەوەی عێراق لەبارەی کۆبوونەوەکە هاتووە، هەردوو وڵات وتوێژەکانیان لە رێگەی لیژنەی هاوئاهەنگی پەیوەست بە رێكکەوتننامەی ستراتیژی درێژەپێدەدەن، هەروەها تێیدا هاتووە کە ئەمریکا رێزگرتنی بۆ سەروەریی عێراق و یاساکانی عێراق دووپاتکردووەتەوە و بەڵێنی بە دابینکردنی ئەو یارمەتیانە داوە کە عێراق پێویستی پێیانە.  سەبارەت بە مافەکانی مرۆڤ و ئازادیی رۆژنامەڤانی، لە راگەیێندراوی هاوبەشی ئەمریکا و عێراقدا ئاماژە بەوە کراوە، "هەردوو شاندەکە پابەندبوونی خۆیان دووپاتکردەوە لە پاراستنی مافەکانی مرۆڤ، ئازادییە بنەڕەتییەکان، لەوانەش ئازادی رۆژنامەوانی، ئەوەش لە رێگەی پابەندبوونی تەواوەتییان بە رێکارە یاساییەکان و گەرەنتی دەستووری عێراق، کە رێز لە نەریت و رێککەوتنە نێودەوڵەتییەکانی پەیوەست بە مافەکانی مرۆڤ دەگرێت".  جێریڵدین گرێڤیس: ئەمریکا کار لەگەڵ هێزەکانی هەسەدە دەکات  تەوەرێکی دیکەی گفتوگۆی نێوان جێریڵدین گرێڤیس و شاهۆ ئەمین دۆخی رۆژئاوای کوردستان بوو، ئەو بەرپرسەی وەزارەتی دەرەوەی ئەمریکا دەڵێت، "ئەمریکا لە باکووری رۆژهەڵاتی سووریا تیشکدەخاتە سەر تێکشکاندنی داعش و ئەمریکا لەو چوارچێوەیەدا کار لەگەڵ هێزەکانی سووریای دیموکرات دەکات بەمەبەستی گەیشتن بەو ئامانجە، هەروەها ئەمریکا لەگەڵ هێزە ناوخۆییەکانی دیکەش کار دەکات بەمەبەستی سەقامگیرکردنی ئاسایشی ناوچەکە بەجۆرێک کە ئاوارەکان بتوانن بگەڕێنەوە ماڵەکانیان".