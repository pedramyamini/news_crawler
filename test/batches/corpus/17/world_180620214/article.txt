لەدوای راگەیێندراوی ئیدارەی بایدن، کە تێیدا داوای لە پیۆنگ یۆنگ کرد دەست لە بەرنامە ئەتۆمییەکەی هەڵبگرێت و بگەڕێتەوە سەر مێزی گفتوگۆکان، کیم جۆنگ ئون فەرمانێکی دەرکرد و تێیدا رایگەیاند دەبێت وڵات ئامادەی ئەگەری رووبەڕووبوونەوەی ئەمریکا بێت.  لە راگەیێندراوەکەیدا، کە لەلایەن تاکە میدیای کۆریای باکوورەوە بڵاوکراوەتەوە کیم جۆنگ ئون رایگەیاند ئەو جۆرە ئامادەکارییانە پێویستن بۆ پاراستنی شکۆی وڵات و لە سوود و بەرژەوەندیی پەرەپێدانێكی سەربەخۆی سیستەمەکەمانە.  سەرۆکی کۆریای باکوور گوتیشی: "بە ئامادەبوونی وڵاتمان بۆ ئەگەری رووبەڕووبوونەوەمان لەگەڵ ئەمریکا، ئاسایشی وڵاتمان دەپارێزین".  لە نێوان هەردوو ساڵی ٢٠١٨ و ٢٠١٩ دا سەرکردەی کۆریای باکوور لەگەڵ دۆناڵد ترەمپ، سەرۆکی پێشووی ئەمریکا دوو کۆبوونەوەی لووتکەی کرد، یەکێکیان لە حوزەیرانی ساڵی ٢٠١٨ لە سێنگاپور کرا، دووەمیشیان لە شوباتی ٢٠١٩ لە ڤێتنام. لە حوزەیرانی هەمان ساڵدا ترەمپ و جۆنگ ئون لەناوچەی داماڵدراوی چەک لەسەر سنووری نێوان کۆریای باکوور و باشوور کۆبوونەوە و تێیدا ترەمپ پێش هەموو سەرۆکانی پێشووتری ئەمریکا کەوت و لەگەڵ جۆنگ ئون پێی خستە نێو خاکی کۆریای باکوور.  پاشان سەرکردەی کۆریای باکوور داوای لە ترەمپ کرد بەشێك لە سزاکانی سەر وڵاتەکەی هەڵبگرێت لەبەرامبەر وازهێنانی پیۆنگ یانگ لە بەشێك لە بەرنامە ئەتۆمییەکەی، داواکەی کۆریای باکوور لەلایەن ترەمپەوە رەتکرایەوە ئەوەش بووە هۆی تێکچوونی پەیوەندییەکانی نێوانیان.