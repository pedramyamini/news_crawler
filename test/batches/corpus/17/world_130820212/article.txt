هەرچەندە پێشتر هەواڵگریی ئەمریکا لە راپۆرتێکدا پێشبینی کردبوو، کە ٩٠ رۆژی دیکە کابولی پایتەخت بکەوێتە دەست تاڵیبان، بەڵام پێشڕەوییەکانی تاڵیبان زۆر لەوە خێراترن کە گرتنی کابول سێ مانگ بخایەنێت.  ئێستا لە کۆی ٣٤ ویلایەتی ئەفغانستان، ١٣ ویلایەتیان بە تەواوەتی کەوتوونەتە ژێر کۆنتڕۆڵی چەکدارانی بزووتنەوەی تاڵیبان.  زەبیحوڵڵا موجاهید، گوتەبێژی تاڵیبان، شەوی رابردوو لە رێگەی تەلەفۆنەوە بە (تۆڕی میدیایی رووداو)ی راگەیاند: "ئامانجی خەڵکی ئەفغانستان لە ٢٠ ساڵی رابردوودا دوو شت بووە. یەکەم، ئەوەی کە وڵاتەکەیان لە داگیرکاریی ئەمریکی رزگاری بێت. دووەم، ئەوەی کە لە ئەفغانستان حکومەتێکی راستەقینەی ئیسلامی دابمەزرێت. پەنا بە خودا، هێزە بیانییەکان لە ئەفغانستان رۆیشتوون و لە دامەزراندنی حکومەتێکی گشتگیری ئیسلامی لە ئەفغانستان نزیکین".  هەرچەندە پێشتر ئەمریکا بەردەوام بە شان و باڵی هێزەکانی ئەفغانستانیدا هەڵدەگوت، کە توانای رووبەڕووبوونەوەی چەکدارانی تاڵیبانیان هەیە، بەڵام پێشڕەوییەکانی یەک هەفتەی رابردووی چەکدارانی تاڵیبان، ئەو بۆچوونەی ئەمریکییەکانی پێچەوانە کردووەتەوە.   ساگار میگانی، شرۆڤەکاری سیاسیی کە لە واشنتن دی سیی ئەمریکا دادەنیشێت، دەڵێت: "ئێستا روونە کە ئەمریکا ئیدی متمانەی کەمی بە هێزەکانی حکومەتی ئەفغانستان ماوە کە بتوانن کابولی پایتەخت بپارێزن. وەزارەتی دەرەوەی ئەمریکا دەستی بە کشانەوەی خێرای کارمەندەکانی لە باڵیۆزخانەکەی لە کابول کردووە و پێنتاگۆنیش هێز دەنێرێتە کابول".  وەزارەتی بەرگریی ئەمریکا رایگەیاند نزیکەی سێ هەزار سەرباز دەنێرێتە کابول.  جۆن کێربی، گوتەبێژی وەزارەتی بەرگریی ئەمریکا، رایگەیاند: "سەرۆک فەرمانی دەرکردووە بە کەمکردنەوەی ژمارەی کارمەندانی باڵیۆزخانەکەمان لە کابول. وەزیری بەرگریش بڕیاریداوە بە ناردنی هێز بۆ کابول. لە ٢٤ تاوەکو ٤٨ کاژێری داهاتووودا ٣ هەزار سەرباز دەنێرینە کابول بەمەبەستی پاراستنی کارمەندەکانمان".  میچ ماکۆنێڵ، سەرۆکی کەمینەی کۆماری لە ئەنجوومەنی پیران رەخنەی تووندی لە سیاسەتەکانی بایدن گرت لە ئاست ئەفغانستان و رایگەیاند، کشانەوەی بێبەرنامەی ئەمریکا لە ئەفغانستان رێگەی بە تاڵیباندا ئەو هەموو پێشڕەوییە تۆمار بکات.  میچ ماکۆنێڵ گوتیشی: "ئەگەر ئەمریکا هاوکاری سەربازی لە زەمین و ئاسمان پێشکەش بە هێزەکانی حكومەتی ئەفغانستان نەکات ئەوا لە ١١ی سێپتەمبەری ئەمساڵدا، تاڵیبان  و قاعیدە ٢١ مین ساڵیادی ئەو هێرشانە بە سووتاندنی باڵیۆزخانەکەمان لە کابول دەکەنەوە".  لەلایەکی دیکەوە، زاڵمای خەلیلزاد، نێردەی تایبەتی ئەمریکا بۆ ئەفغانستان ئاشکرایکرد بەڵێنی لە بزووتنەوەی تالیبان وەرگرتووە بە پاراستنی باڵیۆزخانەی ئەمریکا لە کابول لەبەرامبەر رێگەدان بە تالیبان بە تێکەڵبوون لە پرۆسەی سیاسی داهاتووی ئەفغانستان.  کابولییەکان لە تاڵیبان ترساون. لە دوو رۆژی رابردوودا هەزاران کەس روویانکردووەتە ناوچەکانی دەوروبەری کابول. نە ئاو، نە خواردن و نە هیچ هاوکارییەکی مرۆییان پێنەگەیشتووە. بارودۆخ شڵەژاوە و شتێک بەناوی رێکخراو و ئاژانسی مرۆیی نەماوە.  لە ٢٤ کاژێری رابردوودا هەزاران کەس لە دانیشتووانی کابولی پایتەخت بەرەو ناوچەکانی دەوروبەر هەڵهاتوون.  فەریدە خوراسانی، کە بەهۆی شەڕەوە ئاوارە بووە، دەڵێت: "بەڵێ کە ئەمریکییەکان وڵاتیان جێهێشت ئەم کارەساتە دەستی پێکرد. من گلەیی لە ئەمریکا ناکەم، بەڵکو رەخنە و گلەییم لە سەرۆک ئەشرەف غەنییە کە ناتوانێت هیچ شتێك بەبێ ئەمریکا بکات".  سەرچاوە میدیاییەکان باس لە ئەگەری کۆنترۆڵکردنی ١٤ مین ویلایەتی ئەفغانستان دەکەن.  رێکخراوی نەتەوەیەکگرتووەکان هۆشداری لە دۆخی مرۆیی ئەفغانستان دەدات و دەڵێت دوای کۆنتڕۆڵکردنی ویلایەتەکانی وەک قەندەهار و هیرات و پێشڕەوییە بەردەوامەکانی بزووتنەوەی تاڵیبان، دۆخی مرۆیی ئەفغانستان تادێت خراپتر دەبێت.  ستیفن دوژاریک، گوتەبێژی سکرتێری گشتیی رێکخراوەکە ئاماژەی بەوەکردووە، بۆ دڵنیابوونەوە لە دۆخی مرۆیی وڵاتەکە، نەتەوە یەکگرتووەکان دەیەوێت لە رێگەی قەتەرەوە لە پەیوەندیدا بێت لەگەڵ تاڵیبان و هەوڵدەدەن خەڵکی مەدەنیی ئەفغانستان پارێزراوبن.   بەگوێرەی زانیاریی رێکخراوەکە ئێستا لە ئەفغانستان نزیکەی ١٨ ملیۆن و ٤٠٠ هەزار کەس پێویستیان بە هاریکاریی مرۆیی هەیە، هەروەها بەهۆی شەڕەوە نزیکەی ٣٩٠ هەزار کەس ئاوارەی ناوچە جیاوازەکانی ئەفغانستان بوون بە تایبەت کابول.