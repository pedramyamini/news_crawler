راوێژکاری ئەڵمانیا لە کۆنفرانسێکی رۆژنامەڤانیی هاوبەشدا لە بەرلین لەگەڵ ئیمانوێل ماکرۆنی سەرۆکی فەرەنسا، باسی لەوە کرد کە هەردووکیان هەفتەی رابردوو لە لووتکەی ناتۆ لەگەڵ رەجەب تەیب ئەردوغانی سەرۆکی تورکیا کۆبوونەتەوە.   ئەنگێلا مێرکل، راوێژکاری ئەڵمانیا گوتی: "ئێمە هەردووکمان لەگەڵ سەرۆک ئەردوغان کۆبووینەوە لە ماوەی کۆبوونەوەی ناتۆدا. ئێمە دەزانین کە ئێمە رووبەڕووی ئاڵنگاری گەورە بووینەتەوە. لەلایێکەوە ئێمە ناکۆکیمان هەیە و لەلایەکی دیکەشەوە پێویستمان بە یەکدی هەیە ئەگەر بمانەوێت هەندێ لە کێشەکان پێکەوە چارەسەر بکەین. لەوانەش پرسی کۆچبەرەکان، پرسی داهاتووی لیبیا و پرسی ئایندەی سووریا. "  ئەمە لەکاتێکدایە کە رۆژی هەینی، ژان ئیڤ لۆدریان، وەزیری دەرەوەی فەرەنسا بە میدیای وڵاتەکەی راگەیاند، فەرەنسا و تورکیا لەسەر "ئاگربەستی زارەکی رێککەوتوون. "  لە ماوەی رابردوودا، لەسەر پرسەکانی سووریا، لیبیا، ناگۆرنۆ قەرەباخ و رۆژهەڵاتی دەریای نێوەڕاست ناکۆکی کەوتنە نێوان فەرەنسا و تورکیا؛ یەکێتی ئەوروپاش هەڕەشەی سەپاندنی سزای بەسەر ئەنقەرەدا کردبوو.