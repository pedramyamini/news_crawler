پراڤین خەڵکی شاری تروتانگالی ویلایەتی تامیل نادووی هیندستانە، مەشق و راهێنان دەکات بۆ ئەوەی ژمارەیەکی پێوانەیی بشکێنێ و ببێتە سەرتۆپی ئەو کەسانەی کە خاوەن زمانێکی درێژن.  پراڤین دەڵێت، "یەکەم شکاندنی ژمارەی پێوانەیی لە کتێبی پێوانەیی هیندی ئەوەبوو لە ماوەی یەک خولەکدا ١١٠ جار زمانم لە لووتم دەدا. پێشتر کەسێک ٩٧ جار لە خولەکێکدا زمانی لە لووتی دا. ژمارەی پێوانەیی دووەم ئەوەبوو لە ١ خولەکدا ١٤٢ جار زمانم لە ئانیشکم دا. پێشتر ژنێک زمانی بەوجۆرە درێژبوو ١٤٠ جار زمانی لە ئانیشکیدا لە یەک خولەکدا. دوایی لە زماندرێژیدا ریکۆردی خۆم شکاندەوە و لە خولەکێکدا ٢٤٠ جار زمانم لە لووتم دا، لە چرکەیەک چوار جار ئەوەم دووبارەکردەوە. "  پراڤینی تەمەن ٢٠ ساڵ گاڵتەی زۆری پێکرا و هاوڕێکانی بە زمان درێژ بانگیان دەکرد، بەڵام کە بینیان بووەتە خاوەنی ئەو هەموو ژمارە پێوانەییە، زماندرێژییەکەی ئەوان بێ بەرهەمە و هی ئەم گەنجەش چەندین میدیالیا و دەستکەوتی هێناوەتەوە.  پراڤین باس لەوە دەکات کە هاوڕێکانی گاڵتەیان پێکردووە، دەڵێت، "هاوڕێیانم گاڵتەیان پێدەکردم، بەڵام کە دەستکەوتەکانی منیان بینی، کۆڵیاندا. بەر لەو ژمارە پێوانەییانە منیان بەلاوە مرۆڤ نەبوو. دەیان گوت کوا ئەمە هونەرە زمان لە لووتت بدەیت و نەخش و نیگاری پێبکەی. لەلای کەسە نزیکەکانیشمەوە رەخنەم لێدەگیرا. ئێستا دوای شکاندنی ئەو ژمارە پێوانەییانە ئەوان لە زماندرێژی وەستان و ئێستا ستایشم دەکەن. "  دایکی پراڤین سەرەتا ترساوە زمانی بشكێتەوە، بەڵام ئێستا شانازی بە کوڕەکەیەوە دەکات و پاڵپشتی بۆ خەڵاتی گەورەتری بۆ دەربڕیوە.   کامالا، دایکی پراڤینە و دەڵێت، "زمانی لەنێو دەمی دەپێچێتەوە، کە وادەکات زۆر دەترسم، دەڵێم ئەی ئەگەر زمانم قوتدا و نەهاتە دەرەوە، بەڵام ئەو بەبێ زەحمەت ئەوکارە دەکات و خەڵک سەرسام دەکات. "  بەهرەمەندیی پراڤین تەنیا زماندرێژی نییە، ئەم گەنجە بە زمانەکەی نەخش و نیگاریش دەکێشێت، نیگارەکانی لە کێبکڕکێکاندا خەڵاتیش وەردەگرن. بەو زمانەی ماڵی پڕکردووە لە مەدالیا و خەڵات، ئێستا بیر لە داهێنانی زیاتر بە زمانەکەی دەکاتەوە، بۆ ئەوەی خەڵاتی زیاتر کەڵەکە بکات.