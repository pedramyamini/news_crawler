رۆژی شەممەی رابردوو ١٠ - ٠٤ - ٢٠٢١ هەواڵی کوژرانی سێ منداڵ لە لۆس ئەنجلس بڵاوکرایەوە، کە تەمەنیان سێ ساڵ، دوو ساڵ و شەش مانگ بوو. داپیرەی ئەو منداڵانە ئاماژەی بەوە کردووە، رۆژی شەممە کاتێک لە کار گەڕاوەتەوە بۆ ماڵەوە، بە سەر تەرمی منداڵەکاندا هاتووەتەوە و هەر زوو پەیوەندی بە پۆلیسەوە کردووە، بەڵام پۆلیس دوای لێکۆڵینەوە لە رووداوەکە گومانی لە دایکی ئەو منداڵانە هەبووە و دەستگیری کردووە.  لیلیانا کاریلۆ دایکی ئەو منداڵانەیە و دەگوترێت باری دەروونی جێگر نییە. ئێیرک دێنتن باوکی منداڵەکان ئاماژەی بەوە کردووە، ئەو پێشووتر زانیویەتی لیلیانا کێشەی دەروونی هەیە، بۆیە داوای هاوکاری لە پۆلیسی لۆس ئەنجلس کردووە بۆ ئەوەی منداڵەکان بپارێزن، بەڵام بە قسەی خۆی، پۆلیس هاوکارییان نەکردووە و گوێیان لە نیگەرانییەکانی نەگرتووە.  پۆلیسی لۆس ئەنجلس رایگەیاندووە "دایکی منداڵەکان، کێشەی کەڵەکەبوونی قەرزی هەبووە و تاوەکو ئێستاش پسووڵەی سزادانی دارایی نزیکەی ٦٠ هەزار دۆلاری لە دادگە بۆ کراوە".