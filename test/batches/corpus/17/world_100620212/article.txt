كاژێر ٠٢: ٥٩ خولەکی دوای نیوەڕۆی رۆژی چوارشەممە ٠٩ - ٠٦ - ٢٠٢١ بە كاتی هەولێر، (روانگەی داینامیكی خۆر) و مانگە دەستكردەكانی دیكەی تایبەت بە روانگەكردنی چالاكییەكانی خۆر، تەقینەوەیەكی گەورەیان لەسەر رووەكەیدا تۆماركرد كە سەرچاوەكەی لەنێو پەڵەی رەشی ناسراو بە (AR ٢٨٣١) بوو.  لەو تەقینەوەیەدا، خۆر بارستاییەكی مەزنی پلازمایی زۆر گەرمی فڕەدا بۆشایی ئاسمان و تاوەکو ئاستی نزیكەی ٤٠٠ هەزار كیلۆمەتر لەسەر رووەكەیدا بەرزبووەوە كە ئەمە نزیكە لە دووریی نێوان زەوی و مانگ و خێرایی دەرچوونی بۆ نێو بەرگەهەوای خۆر گەیشتبووە سەرووی ٢ هەزار و ٨٠٠ كیلۆمەتر لە چركەیەكدا.  رووی خۆر بەردەوام تەقینەوەی لەسەردا روودەدات، بە جیاوازی هێزو قەبارەكانیان، بەڵام هەندێجار تەقینەوەی زۆر مەزن لەسەر رووی خۆردا روودەدەن كە دەبنە سەرچاوەی هەرە گەورەی دەرچوونی تەنۆچكە بارگاوییەكان كە دوای ٤٨ كاژێر لەو تەقینەوانەدا دەگەنە ناوچەی (كایەی موگناتسی زەوی) و كارلێك دەكەن و دیاردەی (شەفەقە پۆلیی) یان لێدەكەوێتەوە بێ ئەوەی كاریگەریی هەبێت لەسەر ژیانمان.  لە هەندێ حاڵەتی دەگمەندا، تەقینەوە هەرە گەورەكانی خۆر و تەنۆچكە بارگاوییەكانیان زیان بە مانگە دەستكردەكان و تۆڕەكانی گەیاندن و تەنانەت وێستگەكانی بەرهەمهێنانی تەزووی كارەبا، بە تایبەتی لەناوچەكانی نزیكە جەمسەرەكاندا دەگەیەنن، كاتێك ئەم تەقینەوەیە روویدا، ئەو ناوچەیەی خۆر رووی لە زەوی نەبوو!