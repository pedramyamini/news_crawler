هایکۆ ماس، وەزیری دەرەوەی ئەڵمانیا رایگەیاند "ئەوە روونە کە ئێمە بە سزای بچووک رازی نابین. دەمانەوێت سزای گەورە بەسەر ئابووری و سیستەمی دارایی بیلاڕووسدا بسەپێنین بۆئەوەی کاریگەرییان هەبێت، هەروەها بۆئەوەی رژێم و لوکاشینکۆ تێبگەن کە ئەو کاتە تێپەڕی ئێمە ئامادەی گفتوگۆ بین".  رۆژی ٢٣ی مانگ، بیلاڕووس بە پاساوی بوونی بۆمب، بە فڕۆکەیەکی راگەیاند کە پێویستە لە مینسکی پایتەخت بنیشێتەوە، دواتریش رۆژنامەڤانێکی لە نێو فڕۆکەکەدا دەستگیرکرد کە بە رەخنەکانی دژی سەرۆکی وڵات ناوی دەرکردووە.  فڕۆکەکە لە یۆنانەوە بەرەو لیتوانیا دەچوو. یەکێتیی ئەوروپا دەڵێت، بیلاڕووس بۆ دەستگیرکردنی رۆمان پراتاسێڤیچ، رۆژنامەڤانە ٢٦ ساڵانەکە فڕۆکەکەی رفاندووە.  بەشێک لە ئەندامانی ئەنجوومەنی ئاسایشی نێودەوڵەتیش سەرکۆنەی ئەو هەنگاوەی بیلاڕووس دەکەن.  سڤێن جورگێنسن، نوێنەری ئیستۆنیا لە نەتەوە یەکگرتووەکان دەڵێت "ئێمە هەوڵەکانمان بەهێز دەکەین، لە نێویشیاندا لەڕێگەی سیاسەتی سزاکانمانەوە بۆئەوەی دڵنیابینەوە کە حکومەتی بیلاڕووس بەرپرسیارێتی کارەکانی دەگرێتە ئەستۆ. ئێمە سەرکۆنەی ئەم کارە دەکەین و بە هەوڵێکی دیکەی دیاری بەرپرسانی بیلاڕووس بۆ کپکردنی هەموو دەنگە ناڕازییەکانی دەبینین".  ئەگەرچی هیچ بۆمبێک لە فڕۆکەکەدا نەدۆزرایەوە، ئەلێکساندەر لوکاشینکۆ، کە ٢٧ ساڵە سەرۆکایەتیی بیلاڕووس دەکات، دەڵێت هەڕەشەی بوونی بۆمب راست بووە. هەروەها دەشڵێت، وڵاتە رۆژئاواییەکان بە سەپاندنی سزا هێڵی سووریان بەزاندووە.  هاوکات رووسیای هاوپەیمانی بیلاڕووس، لەم پرسەشدا پشتگیری لە لوکاشینکۆ دەکات و پێچەوانەی یەکێتیی ئەوروپا، بڕیاریداوە هەر کۆمپانیایەکی فڕۆکەوانی لەکاتی گەشتکردن بۆ دەرەوە یان نێوخۆی رووسیا، خۆی لە ئاسمانی بیلاڕووس لابدات، ئەوا هەموو گەشتەکانی هەڵدەوەشێنێتەوە.