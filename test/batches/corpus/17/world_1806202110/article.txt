ئارمان یوسف رەحمانی گەنجێکی ٢١ ساڵی دانیشتووی شاری ئۆڵدهامی بەریتانیایە، دوای ئەوەی ویستوویەتی بەشێوەی نایاسایی پەنابەر بگوازێتەوە بەریتانیا، دەستگیرکراوە و سزای سێ ساڵ زیندانیکردنی بەسەردا سەپێنراوە.  دەزگای لووتکە بۆ کاروباری پەنابەران، ئەم هەواڵەی بڵاوکردووەتەوە و رایگەیاندووە، "بەپێی دوایین زانیارییەکانی دەزگای لووتکە، پیاوێکی ئێرانی بە تۆمەتی شاردنەوەی ١٢ کۆچبەری عێراقی لە نێو قەنەفە و کەلوپەلی ناوماڵدا دەستگیرکرا. پاش ساخبوونەوەی تاوانەکە بەسەریدا بڕیاردرا کە سزای ٣ ساڵ زیندانیکردنی بەسەردا بسەپێنرێت".  ئارمان بەنیاز بووە لە فەرەنسا و بەلجیکاوە کۆچبەرەکان بپەڕێنێتەوە بۆ بەریتانیا، بەڵام لە کاتی گەیشتنیاندا بۆ سنووری بەریتانیا ئەفسەرانی هێزی سەرسنووری بەریتانیا بارهەڵگرەکانیان پشکنیوە و ١٢ کۆچبەری عێراقی خوار تەمەن ١٨ ساڵیان تێدا دۆزیوەتەوە.  ئاری جەلال سەرۆکی دەزگای لووتکە وێڕای پشتڕاستکردنەوەی هەواڵەکە، بە تۆڕی میدیایی رووداوی گوت: "بەو پێیەی ئەو گەنجە ناسنامەی ئێرانی پێیە و ئێمەش دەزگایەکین لە چوارچێوەی عێراقدا، نەمانتوانیوە هیچ بە دواداچوونێکی ورد بۆ ئەو دۆسیەیە بکەین. "  دەزگای لوتکە بارەگای سەرەکی لە عێراق لە پارێزگای سلێمانییە و وەک لە پێناسەی دەزگاکەدا هاتووە، نوێنەریان لە وڵاتانی تورکیا، یۆنان، رۆمانیا، بولگاریا، ئیتاڵیا، هۆڵەندا، ماڵتا، سوید، نەرویج، سووریا، ئەڵمانیا، بەریتانیا، کەنەدا و ئەمریکا هەیە.