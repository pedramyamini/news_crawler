وێڕای دەستکەوتنی ٢٦٦ هەزار هەلی کار، رێژەی بێکاری لە ئەمریکا کە مانگی ئادار ٦.٠ % بوو، لە مانگی نیساندا بۆ ٦.١ % بەرزبووەوە.  ئامارەکانی وەزارەتی کاری ئەمریکا پێچەوانەی پێشبینیەکانی ئابووریناسان بوو کە پێیانوابوو، بەهۆی هەڵمەتی کوتانی دژی کۆرۆنا، لانیکەم یەک ملیۆن کەس دەگەڕێنەوە سەر کارەکانیان، لە کاتێکدا کە حکومەتی خۆجێیی ژمارەیەک ویلایەت رێکارە خۆپارێزییەکان شلدەکەنەوە.   دوای بڵاوکردنەوەی راپۆرتەکە، لە گوتارێکدا جۆ بایدن، سەرۆکی ئەمریکا راپۆرتەکەی بە نسکۆ بۆ هەستانەوەی ئابووریی وڵاتەکەی ناوبرد.   ئەوە لە کاتێکدایە کە بایدن هەوڵدەدات کۆنگرێس رازیبکات تا دوو پڕۆژە بودجە بە بڕی ٤ ترلیۆن دۆلار بۆ بەهێزکردنی ژێرخانی ئابووری و هێزی کاری ئەمریکا پەسندبکەن.   بایدن ئاماژە بەوە دەکات، ئەو قەیرانە ئابوورییەی کە وڵاتەکەی رووبەڕووی بووەتەوە بە جۆرێکە کە لە هەر نەوەیەکدا تەنیا جارێک روودەدات. بەڵام ئاماژەشی بەوە کرد کە ئەوان خێراتر لەوەی کە پێشبینیان کردبوو بەرەو پێشەوە دەڕۆن.    ئیدارەی بایدن پشتی بەوە بەستبوو کە ئەو پڕۆژە بودجە ١.٩ ترلیۆن دۆلارییەکەی کە لە مانگی ئادار پەسندکرا، ببێتە هۆی کردنەوەی بازاڕەکان و زیادبوونی دەرفەتی کار.  جۆ بایدن لەو بارەوە دەڵێت، "کە دەسەڵاتمان گرتە دەست، دەمانزانی کە ئێمە رووبەڕووی پەتایەک دەبینەوە کە لە هەر سەدەیەکدا جارێک روودەدات و رووبەڕووی قەیرانێکی ئابووریش دەبینەوە کە لە هەر نەوەیەکدا جارێک روودەدات. دەمانزانی ئەمە رێگەیەکی کورت نابێت، بەڵکو ماراسۆنێک دەبێت. زۆر راشکاوانە دەڵێم، ئێمە زۆر خێراتر لەوەی کە بیرمان لێی کردبووەوە، بەرەوپێش دەچین. "