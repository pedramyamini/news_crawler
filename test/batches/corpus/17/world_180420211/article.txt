بڕیاریشە سەرۆکی هەردوولا لە کۆبوونەوەی ئۆنلاینی لووتکەی رۆژی زەوی لە ٢٢ ـی ئەم مانگە پلانی نوێ بۆ رووبەڕووبوونەوەی گۆڕانی کەشوهەوا و مەترسییەکانی رابگەیێنن.  لەکاتی سەردانی جۆن کێری، نێردەی تایبەتی سەرۆکی ئەمریکا بۆ کاروباری کەشوهەوا بۆ چین و کۆبوونەوەی لەگەڵ بەرپرسانی چینی و نێردەی تایبەتی چین بۆ گۆرانی کەشوهەوا هەردوولا رایانگەیاند لە پرسی گۆرانی کەشوهەوادا کێشە و جیاوازییەکان بەلاوە بنێن.  لە راگەیێندراوێکی هاوبەشی جۆن کێری و شێ شینهوا، نێردەی چین بۆ کاروباری گۆڕانی کەشوهەوا، ئاماژە بەوەکراوە، هەردوولا پابەند دەبن بە پاراستنی زەوی و کەمکردنەوەی بەرهەمهێنانی کاربۆن و ئەم پرسە لە کۆبوونەوەی ئۆنلاینی لووتکە لە ٢٢ی نیسان و لە رۆژی جیهانی زەویدا دەخرێتە بەرباس و سەرکردەکانی هەردوولا تاوتوێی دەکەن.  چین و ئەمریکا دوو گەورەترین هێزی ئابووریی جیهانن، هەردوولاش بە دوو گەورەترین پیسکەری ژینگەی گۆی زەوی دادەنرێن، بەڵام بەپێی رێککەوتنی پاریس بۆ کەشوهەوا، هەردوولا پابەند دەبن بە کارکردن بە وزەی پاک و نەهێشتنی بەرهەمهێنانی کاربۆن تاوەکو ساڵی ٢٠٥٠.  چین و ئەمریکا پێکەوە نزیکەی نیوەی گازی ژەهراوی جیهان دروست دەکەن کە هۆکاری یەکەمی پیسبوونی ژینگە و مەترسییەکانی گۆرانی کەشوهەوایە، ئەو گازە ژەهراوییانەش لە چەند بوارێکی کارکردنەوە دروست دەبن وەک، پیشەسازی، ئەلیکترۆنی، گواستنەوە و کشتوکاڵ، چین و ئەمریکاش لەو بوارانەدا لەچاو وڵاتانی دیکەی جیهان زۆرترین چالاکییان هەیە.  ئەمریکاش لە بەکارهێنانی سووتەمەنیدا پێش هەموو وڵاتانی جیهان کەوتووە و لەکاتی بەکارهێنانی سووتەمەنی بۆ بەرهەمهێنانی کارەبا، گواستنەوە و وزەی گەرمی زۆرترین گازی ژەهراوی دروست دەکات، چینیش لە بواری بەرهەمهێنانی کاربۆن و کارکردن بە خەڵووز یەکەم وڵاتی جیهانە.