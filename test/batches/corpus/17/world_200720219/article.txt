گەشتەکە بە کەپسوولێکی کۆمپانیای "بلوو ئۆریجن"ی ئاسمانەوانی ئەنجامدا کە هەر لەلایەن بێزۆسەوە خاوەندارێتیی دەکرێت.   سێ کەسی دیکە لەگەڵ جێف بیزۆس لە گەشتەکەدا بەشدار بوون، ئەوانیش: مارک بێزۆس کە دەکاتە برای جێف بێزۆس، واڵی فەنک کە ژنە فڕۆکەوانێکی تەمەن ٨٢ ساڵانە و پێشتر راهێنانی کردبوو بۆ ئەوەی لە سەدەی بیستەمدا بچێتە بۆشایی ئاسمان، بەڵام بۆی نەرەخسابوو؛ لەگەڵ ئەوانیشدا کوڕێکی تەمەن ١٨ ساڵان بوو بە ناوی ئۆلیڤەر دەیمن کە یەکەم کڕیاری تیکتی گەشتەکە بوو و لەلایەن باوکە وەبەرهێنەرەکەیەوە پارەکەی درابوو.   بڕیاربوو دەوڵەمەندێکی دیکەش لەگەڵیان گەشت بکات کە بە ٢٨ ملیۆن دۆلار تیکتێکی لە زیادکردنێکدا کڕیبوو، بەڵام کۆمپانیای بلوو ئۆریجن رایگەیاند، بەهۆی "نەگونجانی کاتەکەی"، ئەو پیاوە نەیتوانیوە بەشداری لەگەشتەکەدا بکات.   واڵی فەنک و ئۆڵیڤەر دەیمن بوونە بە تەمەنترین و گەنجترین دوو مرۆڤ کە سەردانی بۆشایی ئاسمانیان کردبێت.   هەروەها ئەمە یەکەمین گەشتی کۆمپانیای بلوو ئۆریجن بوو بۆ بۆشایی ئاسمان کە مرۆڤی تێدا ئامادەبووبێت چونکە لە گەشتە تاقیگەییەکاندا بەهۆی نەبوونی دڵنیایی لە سەلامەتیی مووشەکەکە، کەپسولەکە بە بەتاڵی دەنێردرایە ئاسمان.   کەپسوولەکە خرایە سەر مووشەکی "نیوو شیپارد" کە ئەویش هەر لەلایەن کۆمپانیاکەی جێف بێزۆسەوە دروستکراوە و کاژێر ٤: ١٢ خوولەکی ئێوارە بەکاتی هەولێر لە بیابانێکی تێکساس بەرەو ئاسمان هەڵدرا.  مووشەکەکە خێرایی دەنگی دەربازکرد و لە بەرزترین خاڵدا ١٠٧.٠٤ کیلۆمەتر لە زەوی دوورکەوتەوە.  لەو شوێنەدا سەرنشینەکانی کەپسوولەکە بۆ ماوەی سێ خوولەک لە هێزی کێشکردنی زەوی ئازاد بوون و رێگەیان پێدرابوو لەوێ قایشی سەلامەتی بکەنەوە و لە پەنجەرەکانی کەپسولەکەوە، لە ئاسمانەوە سەیری زەوی بکەن.   روومالێکی میدیایی بەردەوام بۆ گەشتەکە کرا هەر لە ساتی هەڵفڕین تا دابەزین. لە رێگەی پەخشی راستەوخۆیەوە، کە هەر کۆمپانیای بلوو ئۆریجن رێکیخستبوو، دەتوانرا گوێ لە دەنگی جێف بیزۆس و گەشتیارەکانی دیکە بگیرێت کە خۆشی خۆیان دەردەبڕی. بێزۆس لە کاتی لەنگەرگرتنەوەی کەپسوولەکە لەسەر زەوی گوتی، ئەمە "خۆشترین رۆژە. "