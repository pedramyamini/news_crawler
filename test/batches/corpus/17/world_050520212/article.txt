لە مانگی ١٢ی ساڵی ٢٠٢٠ دا یەکێتیی ئەوروپا و چین رێککەوتنی بازرگانی بەناوی "رێککەوتنی گشتی وەبەرهێنان"یان واژۆکرد، بەڵام رێککەوتنەکە پێویستی بە رەزامەندیی پەرلەمانی ئەوروپا هەیە.  کۆمسیاری بازرگانیی یەکێتیی ئەوروپا رایگەیاند، روونە کە بارودۆخی ئێستای نێوان یەکێتیی ئەوروپا و چین ئاڵۆزە و هەردوولا سزایان بەسەر کەسایەتی و دامەزراوەکانی یەکدیدا سەپاندووە.  لە مانگی ئاداری ئەمساڵدا یەکێتیی ئەوروپا لەسەر پێشێلکردنی مافەکانی مرۆڤ دژی کەمینە موسڵمانی ئیگۆر لە رۆژئاوای چین، سزای بەسەر پەکیندا سەپاند. لە بەرامبەردا پەکین سزای بەسەر پێنج ئەندامی پەرلەمانی یەکێتیی ئەوروپا سەپاند کە ئەندامی لیژنەی مافەکانی مرۆڤ و کاروباری ئاسایشی یەکێتییەکە بوون.  لە دانیشتنێكی تایبەتی پەرلەمانی یەکێتیی ئەوروپا، ئەندامانی یەکێتییەکە بەزۆرینەی دەنگ رێککەوتنی گشتگیری وەربەرهێنانی نێوان چین و یەکێتیی ئەوروپایان هەڵپەسارد و وڵاتانی یەکێتییەکەش رێگەیان پێنادرێت کار بەو رێککەوتنە بکەن.