ئەمڕۆ چوارشەممە ٥ی ئایاری ٢٠٢١ شاندێکی تورکیا بە سەرۆکایەتیی جێگری وەزیری دەرەوەی تورکیا سەردانی میسر دەکات و لە رۆژانی ٥ - ٦ی ئایار دیدار و کۆبوونەوە لەگەڵ کاربەدەستانی ئەو وڵاتە ئەنجام دەدات.   بەگوێرەی راگەیێنراوێک، کە لەلایەن وەزارەتی دەرەوەی تورکیا بڵاوکراوەتەوە، راوێژە سیاسییەکانی نێوان تورکیا و میسر بە ئاراستەی ئاساییکردنەوەی پەیوەندی دووقۆڵی و ناوچەیی لە نێوان هەردوو وڵاتدا، بە سەرۆکایەتیی سەدات ئونال، جێگری وەزیری دەرەوەی تورکیا و حەمدی سەنەد لۆزا، جێگری وەزیری دەرەوەی میسر، لە قاھیرەی پایتەخت بەڕێوەدەچێت.   مەولوود چاوشئۆغڵو، وەزیری دەرەوەی تورکیا رۆژی ١٥ی نیسانی ئەمساڵ لە میانی بەشداریکردنی لە بەرنامەیەکی تەلەڤزیۆنیدا رایگەیاندبوو، تورکیا و میسر هاوڕان لەسەر ئەوەی لە رێگەی وەزارەتی دەرەوەی وڵاتەکانیانەوە، درێژە بدرێ بەو دیالۆگەی لە رێگەی دەزگای هەواڵگریی وڵاتەکانیاندا دەستیپێکردووە.   چاوشئۆغڵو هەر لەو دیدارەدا ئاماژەی بەوەدابوو، کە بە مەبەستی ئاساییکردنەوەی پەیوەندییەکانی نێوانیان، لە سەرەتاکانی مانگی ئایاردا شاندێک لە تورکیاوە سەردانی میسر دەکات.