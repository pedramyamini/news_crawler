تاوەکو ئێستا لەو هەرێمەی رووسیا ملیۆنێک و ١٠٠ هەزار هێکتار زەوی سووتاوە، ئاگر لە گوندەکان نزیکبووەتەوە، رۆژانە سەدان کەس لە یاکوتسک و بیاک کوێل لە ترسی ئاگر دەربەدەر دەبن.  بۆب وارد، بەڕێوەبەری سیاسەتی پەیمانگەی توێژینەوەی Grantham لەبارەی گۆڕانی کەشوهەوا دەڵێت "سووتانی دارستانەکان بەشێکی سرووشتی نوێبوونەوەی دارستانەکانە، بەڵام هەندێک ناوچە دەبینین زۆر زیاتر لە رابردوو دەسووتێن، ناوچەیەکی وەکو سیبریا ئێستا رووبەڕووی زەمەنێکی درێژتری سووتان بووەتەوە و ئاگر هەڕەشەی راستەقینەیە، ئەمە رووی لە زیادبوونە، لە داهاتوودا ئاگری زیاتر لە جەمسەری باکوور و باشوور دەبینین، ئەو شوێنانەی کە بە ناوچەی ساردیان دەبینین، زیاتر دەسووتێن".  لە تەپۆلکەکانی بیابانەکانی هەمان هەرێمی سارد و سڕی رووسیا، شتێکی سەیر دەگوزەرێت کە دەیان ساڵە شتی وا رووینەداوە. ئەو تەپۆلکانە کە ١٥ کیلۆمەتر دووجای ئەو هەرێمە پێکدەهێنن و ساڵەهای ساڵە وشک و برینگن، خەریکە وردە وردە سەوز دەبنەوە.  زاناکان دەڵێن هۆکارەکەی توانەوەی بەستەڵەکی جەمسەری و گەرمبوونی ئاوی رووبارەکانە، کە خۆر لێیان دەدات دەبنە هەڵم و باران دەبارێنن، بە واتایەکی زانستی، گۆڕانی کەشوهەوا.  سێرگی کریپۆتین، زانای بواری ژینگە ئاماژەی بەوە کرد، "خەڵکی ئێرە پێیان گوتووین خۆڵی ئەوێ بە بەرچاوی ئەوان سەوز دەبێت، ئەمەش شتێکی زۆر نائاساییە، هەندێک خەڵکی رەسەن دەڵێن پێشتر شتی وایان نەبینیوە، ئێستاش لە بەهاری تەمەنیاندا پرۆسەی سەوزبوونەوەی ئەم خاک و خۆڵە دەبینن".  ئەو وشکەساڵیەی شاری یاکوتسکی هەرێمی سیبریای رووسیای گرتووەتەوە، ١٥٠ ساڵە وێنەی نەبووە، کەشوهەوای گەرم و کەمتەرخەمیی حکومەت بە هۆکاری سەرەکیی ئەو ئاگرکەوتنەوانەی دارستانەکانی ئەم هەرێمە دادەنرێن.  لە ساڵی ٢٠٠٧ حکومەتی فیدراڵی رووسیا بڕیارێکی گرنگی هەڵوەشاندەوە، چیدی رێگەی نەدا فڕۆکە بۆ چاودێریکردنی ئاگرکەوتنەوە بفڕن، ئەمەش دۆخی دارستانەکانی هێندەی دیکە خراپتر کردووە. بەگوێرەی ئاژانسی دارستانی رووسیا، لە سەرەتای ساڵەوە ١١.٥ ملیۆن هێکتار زەوی لە سەرتاسەری رووسیا سووتاون.