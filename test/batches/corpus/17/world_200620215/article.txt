کریس وڵیامسن پیاوێکی خەڵکی ویلایەتی جۆرجیای ئەمریکایە و ٢٠ دۆلاری لە دراوە ئەلیکترۆنییەکاندا خستە وەبەرهێنانەوە. ئەو دراوەی کریس کڕیویەتی پێی دەڵێن دراوی رۆکی بەنی و بەیانییەک لە خەو هەستاوە سەیری ئەژمارە ئەلیکترۆنییەکەی بکات، دەبینێت ٢٠ دۆلارەکەی بووەتە زیاتر لە ١ تریلیۆن دۆلار.  زیادبوونی پارەکەی کریس بەردەوام بووە و لە ماوەی ٥ رۆژدا گەیشتووەتە زیاتر لە ١٨٣ تریلیۆن دۆلار.  کریس بە میدیای ئەمریکیی گوت، "قسەم لەگەڵ هاوڕێکانم کردووە و داوای هاوکاریم لێکردوون بۆئەوەی بتوانم ئەژمارەکەم بفرۆشم".  ئەو پیاوە ئەمریکییە تەنانەت تویتێکی بۆ ئێلن ماسک، دەوڵەمەندی ناسراو کردووە و داوای لێکردووە هاوکاریی بکات لە وەڵامدانەوەی ئەو پرسیارانەی کە هەیەتی.  کریس دەڵێت، پەیوەندیی بە کۆمپانیای کۆین بەیسەوە کردووە کە ئەژمارەکەی لەو کۆمپانیادایە و ئەوانیش ئەژمارەکەیان سڕ کردووە بزانن چ شتێک روویداوە.  بەرپرسانی کۆمپانیاکە پێیان گوتووە، بەدواداچوون بۆ بابەتەکە دەکەن و وەڵامی دەدەنەوە.  ئەژمارە ئەلیکترۆنییەکەی کریس ئێستا ١٨٣ تریلیۆن و ٦٥٣ ملیار و ٤٩٧ ملیۆن و ٥٨١ هەزار و ٩٢٣ دۆلاری تێدایە، بەڵام ماوەی پێنج رۆژی لەسەریەکە زیادبوونی پارەکە بۆ ئەژمارەکەی وەستاوە.  کۆمپانیاکە خەریکی بەدواداچوونە و جارێ دیارنییە کریس دەبێتە خاوەنی ئەو پارەیە یاخود نا.  هاووڵاتییە ئەمریکییەکە لە تویتەر وێنەی ئەژمارەکەی خۆی بڵاوکردووەتەوە و نووسیویەتی، "ئەگەر دۆخەکە بەم جۆرە بێت، پاسێکم پێویستە بۆ گواستنەوەی پارەکەم".  کریس دەڵێت، "چاوەڕێم؛ دڵنیام نابمە خاوەنی یەک تریلیۆن دۆلار، بەڵام دەمەوێت بەردەوام بم لەگەڵ کۆمپانیاکە بۆئەوەی هیچ نەبێت شتێکی باشم دەستبکەوێت".