لەساڵی ٢٠٠١ دا تاڵیبان لەسەر دەستی ئەمریکا لە دەسەڵات دوورخرایەوە و لە نزیکەی ٢٠ ساڵی رابردوودا تاڵیبان تەنیا لە ناوچە دوورەدەستەکانی شارە گەورەکانی ئەفغانستاندا هەندێجار چالاکی دەکرد.  ئێستا کە ئەمریکا تاکلایەنانە بڕیاری کشانەوەی لە ئەفغانستان دا و لە مانگی ئایارەوە دەستی بە بردنە دەرەوەی هێزەکانی کرد، بزووتنەوەی تاڵیبان لە ماوەی سێ مانگ و نیوی رابردوودا پێشڕەوی سەربازی تۆمارکرد و ئەمڕۆ یەکشەممە، ١٥ی ئابی ٢٠٢١، تاڵیبان سەرجەم ٣٤ ویلایەتەکانی ئەفغانستانی خستەژێر کۆنتڕۆڵی خۆیەوە و شاری کابولی پایتەختی گەمارۆداوە و فەرمانی بۆ چەکدارەکانی دەرکردووە نەچنە نێو شارەکەوە تاوەکو رادەستکردنێكی ئاشتییانەی دەسەڵات دەکرێت.  لەگەڵ گەڕانەوەی تاڵیبان، ناوی سەرکردەکانیشی بووەتە جێگەی باسی خەڵک و میدیای جیهانی. یەکێک لەوانەش مەلا هەیبەتوڵڵا ئاخوندزادە، سەرکردەی باڵای تاڵیبان و ئەمیری بزووتنەوەکەیە.  ئاخوندزادەی تەمەن ٦٠ ساڵ، لە ٢٦ی ئایاری ساڵی ٢٠١٦ لەلایەن ئەنجوومەنی شوورای بزووتنەکەیەوە بە سەرکردەی باڵای تاڵیبان هەڵبژێردرا، ئەوەش لەدوای چەند رۆژێکی کەم لە کوژرانی ئەختەر محەممەد مەنسوور، ئەمیری پێشووی تاڵیبان، کە بە فڕۆکەیەکی بێفڕۆکەوانی ئەمریکا کوژرا. فڕۆکەکە لە پاکستانەوە رەوانەی ئەفغانستان کرابوو.  ئاخوندزادە کوڕی زانایەکی دیاری ئەفغانستانە، خەڵکی قەندەهارە کە بە پایتەختی هۆزی پەشتوونەکان دادەنرێت و ناوەندی سەرهەڵدانی تاڵیبانە.  یەکێکی دیکە لە سەرکردەکانی تاڵیبان مەلا عەبدولغەنی بەرادەرە، کە یەکێکە لە دامەزرێنەرانی بزووتنەوەکە و ئێستا سەرۆکی شاندی دانوستاندنکاری تاڵیبانە لەگەڵ ئەمریکا و لایەنەکانی دیکە.  بەرادەر لەدایکبووی شاری ئەرزغانی باشووری ئەفغانستانە، بەڵام لە شاری قەندەهار ژیاوە و گەورە بووە. مەلا بەرادەر لە ساڵی ٢٠١٠ لە شاری کەراچی پاکستان، لەلایەن ئەمریکاوە لە سەردەمی باراک ئۆباما دەستگیرکرا و پاشان لەساڵی ٢٠١٨ دا لە سەردەمی ترەمپدا ئازادکرا.  مەلا عەبدولغەنی بەرادەر خاوەن پێگەیەکی گرنگە لەنێو تاڵیبان و زۆربەی لایەنە سیاسییەکانی ئەفغانستان رێزی دەگرن.  بەرادەر، سەرۆکی مەکتەبی سیاسیی تاڵیبانە لە شاری دەوحەی قەتەر و بە ئەندازیاری رێککەوتنی نێوان ئەمریکا و تاڵیبان تایبەت کشانەوەی سوپای ئەمریکا لە ئەفغانستان و رادەستکردنی دەسەڵات بە تاڵیبان دادەنرێت.  سەراجەدین حەقانی، کەسایەتی بەهێزی نێو تاڵیبان، یەکێکی دیکەیە کە سەرکردە سەربازییە ناسراوەکانی بزووتنەوەی تاڵیبان. ئەو کوڕی جەلالەدین حەقانی، سەرکردەی دیاری ئەفغانستانە کە دژ بە دەسەڵاتی سۆڤیەتی جاران لە هەشتاکانی سەتەی رابردوو جەنگاوە.  حەقانی، سەرۆکی تۆڕی حەقانییە کە گرووپێكی بەهێزی چەکداری نێو تاڵیبانە و لە ٢٠ ساڵی رابردوودا بە بەهێزترین گرووپی سەر بە تاڵیبان دادەنرێت کە لەو ماوەیەدا دژ بە ئەمریکا و هێزەکانی دیکەی ناتۆ شەڕيان کردووە.  یەکێکی دیکە لە سەرکردە دیارەکانی بزووتنەوەی تاڵیبان، مەلا یەعقوبە، کە کوڕی مەلا محەممەد عومەر، دامەزرێنەر و ئەمیری پێشووی تاڵیبانە. مەلا یەعقوب لە ساڵی ٢٠٢٠ وە بە سەرۆکی لیژنەی سەربازی تاڵیبان دانراوە.  هەرچەندە مەلا یەعقووب بەرپرسە لە دانانی ستراتیژییەتی گشتی تاڵیبان و دیاریکردنی جووڵە و ئاراستەی بزووتنەوەکە، بەڵام بەگشتی پێگەی ئەو لەنێو تاڵیباندا بە پێگەی باوکی کۆچکردوویەوە بەستراوەتەوە و زیاتر پێگەیەکی مەعنەوییە تاوەکو کرداری.