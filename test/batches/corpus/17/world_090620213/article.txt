لە وەڵامی پرسیاری ئەوەی کە "پلان و بەرنامەکانی داهاتووتان لەگەڵ هەرێمی کوردستان چییە؟ " یان یامبۆن، سەرۆکوەزیرانی هەرێمی فلاندەرز رایگەیاند "بەر لە هەموو شتێک، دەمەوێت بڵێم لە فلاندەرز، هاوسۆزییەکی گەورە بۆ دۆزی کورد و هەرێمی کوردستان هەیە، چونکە بە شێوەیەک لە شێوەکان لە هەوڵ و تێکۆشانی کورد بۆ سەربەخۆیی، چیرۆکی هاوشێوە هەن، لێرەش لە فلادندەرز ئێمەش جۆرێک لە سەربەخۆییمان بەدەستهێناوە، بەڵام دەمانەوێت پێشکەوتنی زیاتر لەم بوارەوە بەدەستبهێنین".  سەرۆکوەزیرانی هەرێمی فلاندەرز ئاماژەی بەوەش کرد، لەگەڵ مەسرور بارزانی قسەیان لەسەر ئەوە کردووە کە چۆن بتوانن لەنزیکەوە لە پەیوەندیدا بن، گوتیشی "دەمانەوێت ئەو دەرفەتە هەبێت کە هەرێمی فلاندەرز بەو ئەزموونەی لێرە هەیەتی، سوود بە ئابووریی هەرێمی کوردستان بگەیێنێت و ئابووریی هەرێمی کوردستان فرەچەشنتر بکات. ئێمەش لێرەوە دەتوانین زۆر شت لە هەرێمی کوردستان فێربین و بۆ ئابووریی خۆمان سوودی لێ ببینین".  لە درێژەی قسەکانیدا یان یامبۆن ئەوەی خستەڕوو "ژمارەیەک سەرمایەگوزارمان لە چوارچێوەی چەند پرۆژەیەکی ژووری بازرگانی لە هەرێمی کوردستانن؛ ژمارەیەکی کەمی سەرمایەگوزاران و حکومەتی فلاندەرز پاڵپشتیی داراییان دەکات و کۆتایی ئەمساڵ پرۆژەکە کۆتایی دێت، بەڵام بڕیارماندا لەسەری بەردەوامبین، بۆئەوەی بەو پرۆژەیەی کە ناوی دەنێین پلاتۆ، بۆ ئەوەیە پشتگیری و مەشق بە سەرمایەگوزارانی هەرێمی کوردستان بکەین بۆئەوەی ئەزمووندارتربن و لەسەر ئەو پرۆژەیە بەردەوام دەبین".  هەرێمی فلاندەرز هەندێک پلان و بەرنامەی لە هەرێمی کوردستان هەیە لە چوارچێوەی پەنابەران و مافەکانی مرۆڤ و خاچی سوور، لەوبارەیەوە پرسیار لە یان یامبۆن کرا، ئەویش گوتی "ئەمە بابەتی گفتوگۆکانمان نەبوو؛ گفتوگۆکانمان زیاتر لەبارەی گەشەسەندنی ئابووری و هەبوونی پێکەوەکارکردنێک بوو لەگەڵ هەرێمی کوردستان بۆ گەشەی ئابووری؛ بەڵام کە ئابووریت پێشکەوت، دەتوانیت پاڵپشتی لە خەڵکی کەمپەکانیش بکەیت، ئەم شتانە پەیوەندییان بەیەکەوەیە".  هەڵسەنگاندنی سەرۆکوەزیرانی هەرێمی فلاندەرز بۆ ئاستی پەیوەندییەکان لەنێوان هەرێمی کوردستان و هەرێمەکەی ئەوە بوو، کە پێیوایە دۆخەکە تەواو هاوشێوە نییە، "بەڵام هەندێک لەیەک دەچن، فلاندەرز هەرێمێکی گرنگی ناوچەکە و بەلجیکایە. لەڕاستیدا ٦٠ % ی خەڵکی بەلجیکا لە فلاندەرز دەژین، ئێمەش وا تێگەیشتووین، هەرێمی کوردستان تەنیا هەرێمی سەربەخۆی عێراقە و هەروەها هەرێمێکی زۆر سەربەخۆی ناوچەکەیە؛ هەندێک کێشەی لەگەڵ حکومەتی عێراق هەیە، بۆیە دۆخەکە بەجۆرێک لە جۆرەکان زۆر لەیەک دەچن، ئێمە چەندین ساڵە پەیوەندیی باشمان لەگەڵ هەرێمی کوردستان هەیە، هاوسۆزیی زۆرمان بۆیان هەیە و  پێموایە بۆ چەندین ساڵی دیکە بەم شێوەیە پەیوەندییەکانمان بەردەوام دەبن".  ئەوەش لەکاتێکدایە شاندێکی حکومەتی هەرێمی کوردستان بە سەرۆکایەتیی مەسرور بارزانی لە بەلجیکایە. یەکەم کۆبوونەوەی سەرۆکوەزیرانی هەرێمی کوردستان لەگەڵ سەرۆکوەزیرانی هەرێمی فلاندەرز بوو و تاوتوێی چەند پرسێکیان کرد.  بەپێی راگەیێندراوی حکومەتی هەرێمی کوردستان، لە کۆبوونەوەکەدا کە لە شاری برۆکسل بەڕێوەچوو، برەودان بە پەیوەندییەکانی نێوان هەرێمی کوردستان و فلاندەرز لە هەموو بوارەکاندا تاوتوێ کرا "سەرۆکوەزیرانی فلاندەرز خۆشحاڵیی خۆی بە سەردانی شاندی هەرێمی کوردستان نیشاندا و ئاماژەی بەوەدا کە شانازی بە پەیوەندییەکانیان لەگەڵ هەرێمی کوردستان دەکەن، ئامادەیيشی بۆ هەر هاوکاری و هەماهەنگییەک لەگەڵ حکومەتی هەرێمی کوردستان دەربڕی".