لە فڕۆکەخانە لەلایەن خانەوادە و بەشێک لە هەوادارانیەوە بە ئاڵای کوردستان پێشوازیی لێ کرا. هۆزان جانێ بە رووداوی راگەیاند، لە زیندانی ئەدیرنە رووبەڕووی ئەشکەنجە بووەتەوە.  هۆزان جانێ رۆژی ٢٣ی حوزەیرانی ٢٠١٨ لە شاری ئەدیرنە دەستگیرکرا، لەو کاتەی بانگەشەی بۆ هەدەپە دەکرد لە هەڵبژاردنی پەرلەمان و سەرۆکایەتیی کۆمار، دەستگیرکرا.  دادگەی سزا قورسەکانی ئەدیرنە لە کانوونی دووەمی ٢٠١٨ بە تۆمەتی هاوکاریکردنی پەکەکە و بڵاوکردنەوەی وێنە و نووسینی کۆمێنت لە تۆڕە کۆمەڵایەتییەکان لەسەر پەکەکە، سزای شەش ساڵ و سێ مانگ زیندانیکردنی بەسەردا سەپاند.  هۆزان جانێ ئەو تۆمەتانەی رەتکردنەوە کە درابوونە پاڵی و ئاماژەی بەوەدا هەژماری ساختە لە تۆڕە کۆمەڵایەتییەکاندا بەناوی ئەو کراوەتەوە و لەسەر ئەو پرسە سکاڵای یاسایی تۆمارکردووە.  نەک تەنیا هۆزان جانێ، بەڵکو گۆنول ئۆرسی کچیشی کە وڵاتینامەی ئەڵمانی و تورکیی هەیە، ساڵی ٢٠١٩ کاتێک دایکی لە زیندان بوو، بە مەبەستی بینینی دایکی سەردانی تورکیای کرد و بۆ ماوەیەکی کورت دەستبەسەرکرا. دواتر ئازادکرا، بەڵام گەشتکردنی بۆ دەرەوەی تورکیا لێ قەدەخەکرا.  دادگەی ئیستەنبووڵ رۆژی ٢٤ی حوزەیرانی ئەمساڵ بە تۆمەتی بانگەشەکردن بۆ پەکەکە لە کۆڵن، سزای ١٠ ساڵ و پێنج مانگ زیندانیکردنی بۆ کچەکەی جانێ دەرکرد، لە هەمانکاتدا بڕیاریدا بە لابردنی قەدەخەی گەشتکردن بۆ دەرەوەی وڵات، کە پێشتر بەسەر کچەکەی جانێدا سەپێندرابوو.