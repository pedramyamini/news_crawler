ئاژانسی شینخوای فەرمیی چین رایگەیاند، بۆ وەڵامدانەوەی خێرای پیربوونی کۆمەڵگە، لەمەولا هاوژینەکان دەتوانن ٣ منداڵیان هەبێت، راشیگەیاند بڕیارەکە لەدوای کۆبوونەوەی سەرکردایەتی دەستەبژێری نێو مەکتەبی سیاسی پارتی کۆمەنیستی چین دراوە، کە بە سەرۆکایەتی شی ژینگ پینگ، سەرۆکی چین بەڕێوەچوو.  ئامارە فەرمییەکانی نووسینگەی سەرژمێری چین پیشانیدەدەن رێژەی ساڵانەی لەدایکبووان داکشاوە و لەساڵی ٢٠٢٠ لەڕووی کەمییەوە ریکۆردی تۆمارکردووە کە ئەویش تەنیا ١٢ ملیۆن منداڵ بووە؛ راشیگەیاند رێژەی دووگیانبوونی ژنان بە ١.٣ % لەخوار ئەو ئاستەیە کە پێویستە هەبێت تاوەکو باڵانس لە نێوان ژمارەی لەدایکبووان و مردوواندا هەبێت.  تاکە سەرژمێرییە راگەیەندراوەکەی چین کە لە ساڵی ٢٠٢٠ دا کرا، پیشانی دەدات کە گەشەی کۆمەڵگەی چین  لە شەستەکانی سەتەی رابردووەوە لە کەمترین ئاستدایە کە ژمارەی دانیشتووانی ئەو وڵاتەی گەیاندووەتە ملیارێک و ٤١٠ ملیۆن کەس.  لە ساڵی ١٩٨٠ وە چین سیاسەتیی یەک منداڵ بۆ هەر خێزانێکی پەیڕەوکرد تاوەکو کۆنترۆڵی زۆری ژمارەی دانیشتوانی بکات کە ئەو کاتە نزیکەی ٩٨٠ ملیۆن کەس بوو و حکومەت ترسی زیاتر تەشەنەسەندنی هەژاری نێو خێزانەکانی هەبوو.  لە کۆتایی ساڵی ٢٠١٥ دا پارتی کۆمۆنیستی چین بڕیاریدا بە دانانی سیاسەتی دوو منداڵ بۆ هەر خێزانێک کە لەو ساڵەدا ژمارەی دانیشتوانی چین لە سەرووی ملیارێک و ٣٧٠ ملیۆن کەس بوو، بەڵام ئاماژەکان دەریانخستبوو کە کۆمەڵگەی چین بەرەو پیربوون دەڕوات و ژمارەی لەدایکبووانی ساڵانە بەرەو داکشان دەڕوات لە بەرامبەر هەڵکشانی ژمارەی بەساڵاچووان.  یەکێک لە کێشەکانی دیکەی چین نەبوونی باڵانسە لەنێوان نێر و مێی لەدایکبووەکان کە ئاماری ساڵی ٢٠١٩ پیشانی دەدات لە بەرامبەر هەموو ١٠٠ کەسێك لە رەگەزی مێ، ١١٤ کەس لە رەگەزی نێر هەن.