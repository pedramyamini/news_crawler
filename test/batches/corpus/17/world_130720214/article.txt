تووندوتیژی و ئاڵۆزییەکان لە رۆژی پێنجشەممەی رابردووەوە دەستیانپێکردووە، بەپێی سەرچاوەکان، جگە لەو ژمارە کوژراوە، نزیکەی ٨٠٠ کەسیش دەستگیرکراون، بۆ هاوکاریکردنی پۆلیسیش، سوپا جوڵەی پێ کراوە.  سیریل رامافۆزا، سەرۆکی ئەفریقای باشوور تووندوتیژییەکەی بە یەکێک لە خراپترینەکان ناوبرد کە لە ساڵانی ١٩٩٠ ـەوە لە وڵاتەکەی روویدابێت.  بێکی سێلێ، وەزیری پۆلیسی وڵاتەکە بە رۆژنامەڤانانی راگەیاند، لە ئەگەری بەردەوامیی تاڵانیدا هەندێک ناوچە لەوانەیە پێداویستییە خۆراکییەکانیان لێ ببڕێت. وەزیری بەرگریی وڵاتەکەش رایگەیاندووە، هێشتا پێویست بەوە ناکات کە دۆخی لەناکاو رابگەیێندرێت.  بەرپرسان هەندێک گرووپ و دەستە بەوە تۆمەتبار دەکەن کە سوودیان لە تووڕەیی خەڵک دژ بە زیندانیکردنی سەرۆکی پێشووی وڵاتەکە بینیوە و هەستاون بە ئەنجامدانی کردەوەی تاوانکاری، بەشێکیشیان باس لەوە دەکەن کە تووڕەیی لە بێکاری و هەژاری دۆخەکە زیاتر ئاڵۆز دەکات.  وەزیری پۆلیسی ئەفریقای باشوور دەڵێت، نابێت ناخۆشی و کێشەی کەسیی خەڵک ببێتە هۆی ئەوەی ماف بە خۆیان بدەن بە تاڵانی، وێرانکاری و شکاندنی یاسا.  سەرۆکی پێشووی ئەفریقای باشوور بەوە تۆمەتبارکراوە کە مانگی رابردوو "بێڕێزیی" بە دادگا کردووە، ئەمەش دوای ئەوەی ئامادەی دانیشتنێک نەبوو کە تایبەت بوو بە لێپرسینەوە لە گەندەڵی لە ماوەی سەرۆکایەتییەکەیدا.  ئەو سەرۆکەی پێشووی وڵاتەکە کە تەمەنی ٧٩ ساڵە و تۆمەتەکانی گەندەڵی رەتدەکاتەوە، ١٥ مانگ زیندانیی بەسەردا سەپێندراوە، درەنگانێکی رۆژی چوارشەممە خۆی رادەستی پۆلیس کرد. هەروەها هیوای خواستووە کە لەلایەن دادگای دەستووریی وڵاتەکەیەوە سزاکەی لەسەر سووک بکرێت، بەڵام شارەزایان باس لەوە دەکەن کە چانسی سەرکەوتنی لەوەدا زۆر لاوازە.