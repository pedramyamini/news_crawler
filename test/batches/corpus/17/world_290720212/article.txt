ئیدیت هارێل سیگال، بەخشەری گورچیلە دەڵێت "بەڕاستی ساتەوەختێکی زۆر تایبەت بوو، دایکەکە هەوڵیدا بیخەوێنێت، داواملێکردن بتوانم لەلایان بمێنمەوە. دایکەکە رازیبوو، دۆخێکی زۆر کاریگەربوو. دایکەکە لەسەر جێگەبوو و منداڵە بچکۆڵانەکە لەپاڵی بوو، منیش بە زمانی عیبری گۆرانیم بۆ منداڵەکە گوت و خەوی لێکەوت. دوایی بەجێمهێشت و دەستم بە گریان کرد، زۆر کاریتێکردم. دوایی باوکی منداڵەکەم بۆ قاوەخواردنەوەیەک بانگهێشتی کافیتریای نەخۆشخانە کرد لە واتسئاپەکەی ژنێکی پیشاندام گوتی ئەمە لە غەززەیە و گورچیلەی دەبەخشێتە منداڵەکەی، تەواوی پرۆسەکە سەیر و سەمەرەبوو. "  ئەم هاووڵاتییە ئیسرائیلییە میهرەبانی لە باپیرییەوە بۆماوەتەوە کە رزگاربووێکی هۆلۆکۆستە و هەمیشە پێیگوتووە، هیچ شتێک لە رزگارکردنی ژیانی مرۆڤێک گرنگتر نییە.  هەرچەندە دوای باپیر و داپیری لە هێرشێکی فەڵەستینی کوژران، بەڵام تەنانەت دژایەتی کەسوکاری و شەڕی ١١ رۆژەی نێوان ئیسرائیل و فەڵەستینیش خاتوو ئیدیتی لە بەخشینی گورچیلەیەکی ساردنەکردەوە.  ئیدیت هارێل سیگال دەشڵێت "بیرۆکەی بەخشینی گورچیلە هی خۆم بوو بەس، کاتێک زانیم کە گورچیلە بەکێ دەبەخشم زانیارییەکەم لە دڵی خۆمدا هێشتەوە. بە هیچ کەسم نەگوت، چونکە من پێشتر کاردانەوەم لەبەرامبەر بەخشینی گورچیلە بینیبوو، بەخۆمم گوت ئەگەر کاردانەوەی بەخشینی گورچیلە تووندبێت، بەخشینی گورچیلە بە منداڵێکی فەڵەستینی تووندتریش دەبێت. بەتایبەتی لەبەرئەوەی باپیرەو داپیرەم لە هێرشێکی تیرۆریستی کوژراون. مامێکی ئەویش لە هێرشێکی تیرۆریستی کوژراوە، بۆیە ئەمە کێشەیەکی زۆر هەستیارە و لەوانەبوو بەرەو قەیرانێک هەنگاوبنێت، بۆیە بڕیارم دا بەکەسی نەڵێم. "  خاتوو ئیدیت بەنیازێکی پاکەوە گورچیلەکەی بەخشیوە، دەڵێت ئەگەر هەموو کەسێک وەکو ئێمە بێت، شتێک نامێنێت بەناوی کێشەی ئیسرائیل و فەڵەستین.  ئیدیت بەرلەوەی نەشتەرگەری بۆ بکرێت و گورچیلەکەی ببەخشێت، نامەیەکی بە عیبڕی بۆ منداڵەکە نووسی و تێیدا هاتبوو: "تۆ من ناسی، بەڵام بەزوویی دەبینە دوو هاوڕێی زۆر نزیک،  چونکە گورچیلەی من لەنێو جەستەی تۆدایە. "  ئیدیت هارێل سیگال لە بەشێکی دیکەی قسەکانیدا دەڵێت "لە قوڵایی دڵمەوەوە هەستدەکەم کارێکی باشم کردووە، راستە کە ئەمە کێشەی ئیسرائیل و فەڵەستین چارە ناکات، بەڵام ئەمە شتێکی دیکەی بچووکە ئەگەر خەڵک لەوەتێبگات کە ئێمە لەڕاستیدا کەسانی باشین و خەڵکی باش لە ئیسرائیل هەن و ئاشتیمان دەوێت، لەوانەیە گۆڕانکاریێک بەسەر هەڵوێستی سەرکردایەتی غەززە دابێت و تێبگەن کە ئێمە بەڕاستی تەنیا باشە و ئاشتیمان دەوێت. "  ژنێکی ئیسرائیلی ژیانی منداڵە سێ ساڵانەکەی لە مەترسی رزگارکرد، بەڵام ئەم دۆخە هەروا بە ئاسانی دروستنەبوو. لەولاوە باوکی منداڵە فەڵەستینییەکەش گورچیلەیەکی بەخشیوەتە ژنێکی ئیسرائیلی کە دایکی دوو منداڵە، ئیسرائیل جەختدەکاتەوە کە ئەمەی هەبووە رێککەوتن بووە و لەژێر هیچ گوشارێک لایەنەکان گورچیلەیان نەبەخشیوەتە یەکدی.  بەڵام لەهەمووی گرنگتر دروستبوونی ئەو خزمایەتییەیە لەنێوان خێزانێکی ئیسرائیل و فەڵەستینی لەنێو ئەو هەموو تەنگەژە و ناکۆکییە مێژووییەی لەناوچەکەدا هەیە.