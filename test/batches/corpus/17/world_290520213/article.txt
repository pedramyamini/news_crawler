لەسەر داواکاریی جۆ بایدن، سەرۆکی ئەمریکا پرۆژەی بودجەی فیدڕاڵی پێشکێشی کۆنگرێس کرا و ئیدارەی بایدن بۆ خەرجییەکانی بەرگریی لە ساڵی دارایی ٢٠٢٢ داوای ٧١٥ ملیار دۆلاریان کردووە.  یەکێک لەو بڕگانەی بودجەکە کە بووەتە جێگەی سەرنج، پرۆگرامی مەشق - پڕچەککردنە کە لە چوارچێوەی بەرەنگاربوونەوەی داعش لە عێراق و سووریا دەستیپێکرا بوو.  سەرەڕای ئەوەی رێکخراوی داعش بە رێژەیەکی بەرچاو تێکشکاوە، بەڵام دابینکردنی بودجە بۆ پرۆگرامی مەشق - پڕچەککردن بۆ بەرەنگاربوونەوەی رێكخراوەكە، کە لە ساڵی ٢٠١٧ لە سەردەمی باراک ئۆباما، سەرۆکی پێشووتری ئەمریکا خرایە نێو بودجەی بەرگرییەوە.  بەپێی بودجە پێشکێشکراوەکە، ٣٤٥ ملیۆن دۆلاری ئەو ٥٢٢ ملیۆن دۆلارەی کە داواکراوە بۆ ھێزە ئەمنییە عێراقییەکان و ١٧٧ ملیۆنیشی بۆ ئەو کەس و گرووپە سوورییانەن کە لە روانگەی ئەمریکاوە "بێ کێشەن"، ئەوەش هێزەکانی سووریای دیموکرات "هەسەدە" دەگرێتەوە، دانراوە. بڕی ئەو پارەیە لە ساڵی ٢٠٢١ زیاتر لە ٧٠٠ ملیۆن دۆلار بووە بە گوتەی پێنتاگۆن.   لەگەڵ ئەوەشدا، بڕی ٣٧٠ ملیۆن دۆلار لەژێر ناوی پاڵپشتیکردنی ئاسایشی سنووری وڵاتانی دراوسێی سووریا داواکراوە، کە ١٥٠ ملیۆن دۆلاری بۆ ئوردنە و ٢٢٠ ملیۆن دۆلاریش بۆ وڵاتانی دیکە دابینکراوە.  لە بودجەی بەرگریی ساڵی ٢٠٢٠ دا، هەسەدە ٢٥٠ ملیۆن دۆلاريان لە ھاوکارییەکانی ئەمریکا بۆ پاڵپشتیکردنی گرووپەکانی سووریا و ٣٠٠ ملیۆن دۆلاريان لە بڕگەی ئاسایشی سنوور بەدەستھێنابوو.