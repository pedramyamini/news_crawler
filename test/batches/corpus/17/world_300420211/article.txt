ژمارەی تووشبووانی کۆرۆنا لە هیندستان لە ١٨ ملیۆن  و ٧٠٠ هەزار کەس تێپەڕی. لە ٢٤ کاژێری رابردوودا زیاتر لە ٣٧٩ هەزار تووشبووی نوێی کۆرۆنا لەو وڵاتە تۆمارکراون و ٣ هەزار و ٦٤٥ کەسیش گیانیان لەدەستداوە، کە بەگوتەی وەزارەتی تەندروستیی هیندستان بەرزترین ژمارەیە لە سەرەتای سەرهەڵدانی پەتاکە.  هەڵکشان لە ژمارەی تووشبووانی رۆژانەی کۆرۆنا، گوشاری خستووەتە سەر حکومەتی هیندستان لە دابینکردنی شوێنی تایبەت بە نەخۆشان و بەهۆیەوە قەیرانی نەمانی ئۆکسجین و هەروەها شوێنی خەواندنی تووشبووان سەریهەڵداوە.  دەسەڵاتدارانی تەندروستیی هیندستان پلانێکی بەپەلەیان راگەیاند، کە تێیدا هیوایان هەیە تاوەکو رۆژی ١٠ی مانگی ٥ی ئەمساڵ نزیکەی هەزار و ٢٠٠ قەرەوێڵەی تایبەت بە یەکەی چاودێڕی چڕ دابینبکەن.  وەزارەتی بەرگریی هیندستان باری نائاسایی راگەیاندووە و دەستیکردووە بە دابینکردن و دابەشکردنی بوتڵەکانی ئۆکسجین لە نەخۆشخانەکانی نیودیلهی و ناوچەکانی دیکەی ئەو وڵاتە بەتایبەتی لە رۆژئاوا.  لەلایەکی دیکەوە، وەزارەتی دەرەوەی ئەمریکا پێشکەشکردنی هاوکاری پزیشکی بە بەهای ١٠٠ ملیۆن دۆلار بۆ هیندستان راگەیاند؛ کە هەزار بوتڵ ئۆکسجین و ١٥ ملیۆن دانە دەمامک لە جۆری ئێن ٩٥ و یەک ملیۆن بۆکسی پشکنینی خێرای پەتای کۆرۆنا دەگرێتەوە.