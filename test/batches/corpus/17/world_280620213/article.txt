ستیفان لۆڤێن، سەرۆکوەزیرانی سوێد لە پەیامی دەستلەکارکێشانەوەکەی داوای لە سەرۆکی پەرلەمان کرد، هاوپەیمانێک بۆ پێکێهێنانی حکومەت دەستنیشان بکات و هۆشداریشی دا، کە هەڵبژاردن لە سەردەمی پەتای کۆرۆنادا دەرەنجامی خراپی دەبێت.  هەفتەی رابردوو لەسەر سیاسەتی حکومەتەکەی دەرهەق بە نیشتەجێبوون، پەرلەمانی سوێد دەنگی دا بە وەرگرتنەوەی متمانە لە کابینەکەی ستیفان لۆڤین و بە زۆرینەی دەنگ متمانەی لێوەرگیرایەوە.  لە کۆی ٣٤٩ پەرلەمانتار ١٨١ یان دەنگیان بۆ لێسەندنەوەی متمانە لە سەرۆکوەزیران دا، حکومەتی ئێستای سوێد یەکەم حکومەتە، کە لە ماوەی نزیکەی ٦٢ ساڵی رابردوودا رووبەڕووی ئەو چارەنووسە دەبێتەوە.  بڕگەی ٤٤ لە پلانی چاکسازیی حکومەتی سوێد تایبەتە بە ئەنجامدانی چاکسازی لە سیستەمی بە کرێدانی خانوو و یەکە نیشتەجێبوونەکان لە سوێد.  ستیفان لۆڤین، سەرۆکوەزیرانی سوێد دەستپێشخەریی کردووە بۆ ئەوەی چاکسازییەکە لە رێگەی کردنەوەی دەرگەی گفتوگۆ لەنێوان کۆمپانیاکانی خانووبەرەی سوێدی بکرێت و خۆیان لەسەر سیستەمێکی نوێی بە کرێدان بەگوێرەی یاسای خواست و خستنەڕوو، رێکبکەون.  پارتەکانی ئۆپۆزیسیۆن پێیانوایە ئەوەی کە لۆڤێن کردوویەتی: "هیچ نییە جگە لە شانۆگەری سیاسی"، راشیگەیاند بەگوێرەی پلانی چاکسازی دەبێت ئەو گفتوگۆیانەی تایبەت بە تاوتوێکردنی سیستەمی بە کرێدانی خانووبەرە لە سوێد بەنێوەندگیریی حکومەت بێت و رۆڵی حکومەت لە دیاریکردنی سیستەمی نوێی بەکرێدانی خانووبەرە دیار و کاریگەر بێت.  ئەگەر کۆمپانیاکانی خانووبەرە بەگوێرەی سیستەمی خواست و خستنەڕوو خانووەکانیان بەکرێ بدەن، ئەو کاتە نرخی کرێی خانووە نوێیەکان لە سوێد زۆر بەرز دەبێتەوە و ئەو بازاڕە دەکەوێتە ژێر دەستی ژمارەیەکی کەمی سەرمایەداران، ئەوکات چینی مامناوەند و هەژاران ناچار دەبن تەنیا لە خانووە کۆنەکاندا نیشتەجێ بن.