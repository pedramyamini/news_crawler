جیلانی فەرهاد، حاکمی ویلایەتی قەندەهار دەڵێت، ئەوان ئامادەکاری دەکەن بۆ ئەوەی هێزی زیاتر بجوڵێنن تا دەروازەی سنووری ئیسلام قەلا لەدەست تاڵیبان دەربهێننەوە کە لە رووی بازرگانییەوە گەورەترین دەروازەی سنووریی نێوان ئێران و ئەفغانستە.  ئەو بەرپرسە ئەفغانییە بە ئاژانسی فرانس پرێسی گوتووە، "هێشتا هێزی پشتیوانی نەنێردراوەتە ئیسلام قەلا، بەڵام لە ماوەیەکی نزیکدا دەنێردرێن. "   لۆید ئۆستن، وەزیری بەرگریی ئەمریکا لە تویتێکدا دەڵێت، "دۆخی ئەمنیی ئەفغانستان گوشاری نێودەوڵەتیی زیاتری پێویستە بۆ ئەوەی رێککەوتنێکی سیاسیی ناوەندی دروستبێت تا ئەم ململانێیە کۆتایی پێبێت و حکومەتێک بە خەڵکی ئەفغانستان بدرێت کە خۆیان دەیانەوێت و شایستەین. "  پێشتر زەبیحولا موجاهید، گوتەبێژی بزووتنەوەی تاڵیبان گوتبووی، چەکدارەکانیان شارۆچکەی ئیسلام قەلای سەر سنووری ئێران و هەروەها دەروازەی سنووری تۆرگوندیی سەر سنووری تورکمنستانیان کۆنترۆڵکردووە.  چەند کاژێرێک دوای ئەو پشتگیرییەی کە جۆ بایدن، سەرۆکی ئەمریکا لە بڕیاری کشانەوەی هێزەکانی لە ئەفغانستان کرد، تاڵیبان رایگەیاند کە دوو دەروازەی سنووری گرنگیی لە رۆژئاوای ئەفغانستان کۆنترۆڵکردووە.  لە مۆسکۆ، شاندێکی بەرپرسانی تاڵیبان رایگەیاند کە ئەوان لە کۆی ٤٠٠ شارۆچکەی ئەفغانستان، نزیکەی ٢٥٠ یان کۆنترۆڵکردووە، حکومەتی ئەفغانستان ئەو ئامارەی پشتڕاست نەکردووەتەوە.  کابوول پێشتر بەردەوام باسی لەوە کردووە کە پێشڕەوییەکانی تاڵیبان گرنگیی ستراتیژیی کەمیان هەیە، بەڵام کۆنترۆڵکردنی ژمارەیەک دەروازەی سنووری و چەند ناوچەیەکی دەوڵەمەند بە کانزا، حکومەتی ئەفغانستانی نیگەران کردووە بەوەی کە تاڵیبان ژمارەیەک سەرچاوەی بۆ پەیداکردنی داهات کەوتووەتە دەست.   دوای ٢٠ ساڵ لە دەستپێکردنی شەڕی ئەفغانستان، جۆ بایدن، سەرۆکی ئەمریکا رایگەیاند کە ئەرکی هێزەکانیان لە ٣١ی ئاب کۆتاییدێت، بەڵام دانیشی بەوەدا نا کە "زۆر چاوەڕواننەکراوە" کابوول بتوانێت کۆنترۆڵی تەواوی وڵات بکات.   بایدن لەبارەی مانەوەی هێزەکانیان لە ئەفغانستان گوتی، "کەتوار (ئەمری واقع) بژاردەیەک نییە، من نەوەیەکی دیکەی ئەمریکییەکان نانێرمە ئەفغانستان. "  لە کاتێکدا کە تاڵیبان بەشێکی زۆری باکووری ئەفغانستانی لە ماوەی چەند هەفتەی رابردوودا گرتووە، حکومەت پایتەختی ویلایەتەکانی بەدەستەوە ماون کە پێویستیان بە ناردنی سەربازی زیاتر و پشتیوانیی هێزی ئاسمانییە.  هێزی ئاسمانیی ئەفغانستان تەنانەت پێش هێرشە خێراکەی تاڵیبانیش لە ژێر بارگرانیدا بوو، ئێستاش دوای لەدەستدانی ژمارەیەکی زۆری ناوچەکانی باکووری وڵات، هێزی ئاسمانیی ئەو وڵاتە بە هەبوونی ژمارەیەکی سنوورداری فڕۆکە و فڕۆکەوان، کەوتووەتە ژێر گوشارێکی گەورەتردا.  سەرۆکی ئەمریکا گوتی کە دەبێت خەڵکی ئەفغانستان خۆیان بڕیار لەسەر داهاتووی وڵاتەکەیان بدەن، بەڵام دانیشی بەوەدانا کە روون نییە لە داهاتوودا چی روودەدات.   پرسیار لە بایدن کرا کە ئایا ئەوە مسۆگەرە کە تاڵیبان دەست بەسەر تەواوی ئەفغانستاندا دەگرێت، ئەو گوتی، "نەخێر، وا نییە. "  بەڵام ئەوەشی نەشاردەوە کە "ئەگەری هەبوونی حکومەتێکی یەکخراو لە ئەفغانستان کە کۆنترۆڵی تەواوی وڵات بکات، زۆر چاوەڕواننەکراوە. "