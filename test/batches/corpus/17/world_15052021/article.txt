کردنەوەی دوورگەکان بەشێک بووە لە پلانێکی فراوانی حکومەتی یۆنان بۆ ئەوەی گەشتیاریی وڵاتەکەی دەستپێبکاتەوە، کە سێکتەرێكی گرنگی ئابوورییەتی.  لە فڕۆکەخانەی میونشنی ئەڵمانیا چەندین گەشتیار دەبیندرێن کە لەگەڵ وادەی کردنەوەی دوورگەکانی یۆنان دەیانەوێت بەرەو ئەو وڵاتە گەشت بکەن. گەشتیارێکی ئەڵمانی دەڵێت: "دوای ئەو هەموو کاتە زۆرەی نەماندەتوانی هیچ بکەین، دواجار دەچینە دەرەوە و ئەوە خۆی لەخۆیدا گرنگە".  ژمارەیەک گەشتیار گەیشتوونەتە ئەسینای پایتەخت و، خۆیان ئامادە دەکەن لە ئەسیناوە بەرەو دوورگەکانی یۆنان بڕۆن؛ گەشتیاران لە ئەمریکا و ئەوروپاوە خۆیان گەیاندووەتە یۆنان. شارۆن دارمۆنی، گەشتیارێکی خەڵکی ئەمریکا دەڵێت: "ویستمان دوای کردنەوەی دوورگەکان یەکسەر بێین، پێش هەموو کەس".  هەروەها ڤێرنەر بۆمبێرا، گەشتیارێکی خەڵکی نەمسا دەڵێت: "من زۆربەی کاتەکەم هەر لە دەرەوە دەبم، لە دەرەوە نان دەخۆم، لە دەرەوە دەمێنمەوە. هیچ کێشەم نییە و هەست بە سەلامەتی دەکەم و هەست دەکەم تەندروستم".  یۆنان بە گشتی خاوەنی ٦٠٠٠ دوورگەیە. ٢٢٧ دوورگەیان خەڵکی تێدا نیشتەجێن کە بەشێکی زۆریان ژمارەی دانیشتووانیان کەمە و تەنیا چەند سەد کەسێک یان چەند هەزار کەسێکیان تێدا دەژی.    بەپێی پلانەکەی حکومەتی یۆنان، زیاتر لە % ٩٠ی خەڵکی ئەو دوورگانە ڤاکسینیان وەرگرتووە و ماوەی  مانگێکە یۆنان پلانەکەی ئاشکرا کردووە و لە رۆژی هەینیشەوە گەشتیاریی دەستیپێکردووەتەوە.  هاری تیۆهارس، وەزیری گەشتوگوزاری یۆنان بەخیرهاتنی گەشتیارانی کرد بۆ "سەرەتای دەستپێکردنی گەڕانەوەی گەورەی گەشتیاریی یۆنان، بۆ ئازادی و ئاساییبوونەوە". هاری تیۆهارس دەڵێت: "ئێستا ئەوەی دەیبینین راستە، دەرگای وێنە جوانەکانی وڵاتمان کردەوە، دەرگای دوورگەکانمان کراوەن. لێرەوە کەرتی گەشتیاریی دەستپێدەکەینەوە".  ساڵی رابردوو گەشتیاریی بۆ دوورگەکانی یۆنان ٧٨ % کەمیکرد، ژمارەی گەشتیار لە ٣٤ ملیۆنەوە بەراورد بە ساڵی پێشووتر بۆ تەنیا ٧ ملیۆن دابەزی، کە زۆربەشیان گەشتیاری یۆنانی بوون. داهاتی گەشتیاریی یۆنانیش % ٧٦ کەمیکرد. بەم پلانە یۆنان دەیەوێت ئابوورییەکەی لە دوورگەکانەوە ببوژێنێتەوە.