ژمارەیەکی دیکە لە وڵاتانی ئەوروپا رێکارەکانیان شلکردوونەتەوە و بەڕێوەچوونی هەڵمەتێکی گەورەی کوتانیش لەو ناوچەیەی جیهان وایکردووە، یەکێتیی ئەوروپا بڕیاربدات بەڵگەنامەیەکی دیجیتاڵی تایبەت بە ڤاکسین دروستبکات.   بەڵگەنامەکە یارمەتیدەرە بۆ ئەوەی بەرپرسان بزانن هاووڵاتیان ڤاکسینیان وەرگرتووە یان نا، تووشی کۆرۆنا بوون یان نا و لەسەر ئەو بنچینەیەش بڕیار لەسەر رێگەدان بە گەشتکردنیان لەنێو وڵاتانی ئەندام لە یەکێتییەکە دەدرێت.  سۆنیا هێنریک، دانیشتووێکی بەرلین لەو بارەوە دەڵێت، "شتێکی خۆشە. ماوەی ٢٠٠ رۆژە بەم جۆرە نەبووین، ئەوە لە کاتێکدایە پێشتر هەفتانە ٦ جار مەلەمان دەکرد. شتێکی زۆر خۆشە کە جارێکی دیکە دەکرێت مەلە بکەینەوە".   لە پاریسی پایتەختی فەرەنساش خاوەن کافتریا و رێستورانتەکان بە بڕیاری شلکردنی رێکارەکان خۆشحاڵن. لە کۆتایی تشرینی یەکەمی رابردووەوە کافتریا و رێستورانتەکان لە فەرەنسا داخرابوون؛ حکومەت دەڵێت، رەوشەکە گۆڕانی بەسەردا هاتووە، بەڵام هێشتاش دەبێت هاووڵاتیان پابەندی رێنوێنییەکان بن و قەرەباڵخی زۆر دروستنەبێت.  مەهدی زەرزووری، خاوەن رێستورانتێکە لە پاریس و دەڵێت، "جێگەی خۆشحاڵییە ئەو خەڵکە دەبینین کە بەردەوام پرسیاریان لێدەکردین کەی دەست بە کاری خۆمان دەکەینەوە. ئەم هەفتەیە گوشاری زۆرمان لەسەردەبێت، بەڵام لە هەفتەی داهاتووەوە بارودۆخ باش دەبێت".   دیدیە ریندەرز، کۆمیسیاری دادی یەکێتیی ئەوروپا لەبارەی شلکردنەوەی رێکارەکانی خۆپارێزی دەڵێت، "دەکرێت قۆناخێک بێت لەو بوارەی کە خەریکی رێکخستنی شتەکانین. هەوڵ دەدەین بەڵگەنامەکە لە تەواوی ئەندامان لە ١ی تەمموز بەردەست بێت و بدرێتە خەڵکی. ئەم بەڵگەنامەیە ئامرازێکە بۆ ئەوەی بزانین بارودۆخی هاووڵاتییەک چۆنە لەو بوارەی کە پەیوەندیی بە کۆرۆناوە هەیە. داوامان لە وڵاتانی ئەندامیش کردووە رێکاری زیاتر نەگرنەبەر".   تاوەکو ئێستا ٤٦ ملیۆن و ٧٦ هەزار و ٣٦٨ تووشبووی کۆرۆنا لە ئەوروپا تۆمارکراون؛ ملیۆنێک و ٥٨ هەزار و ٣٤١ تووشبوویان گیانیان لەدەستداوە و ٤٢ ملیۆن و ٤٨٩ هەزار و ٢٥ کەسیشیان چاکبوونەتەوە. زۆرترین تووشبووش بە تۆمارکردنی زیاتر لە ٥ ملیۆن و نیو کەس لە فەرەنسا بووە.