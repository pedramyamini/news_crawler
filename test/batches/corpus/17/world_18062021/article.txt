ستێفان لۆڤێن، سەرۆکوەزیرانی سوێد دەڵێت، سەندنەوەی متمانە لە خۆی و حکومەتەکەی لەم کاتەدا کارێکی مەترسیدارە، لەکاتێکدا کە سوێد بە پەتای کۆرۆنا و قەیرانی ئابووریدا دەرباز دەبێت.  هەفتەی داهاتوو، پەرلەمانی سوێد دەنگ لەسەر لێسەندنەوەی متمانە لە حکومەتی وڵاتەکەی دەدات. ئەوەش دوای ئەوەی کە پارتێکی نێو حکومەت توانیی پشتیوانیی سێ پارتی ئۆپۆزیسیۆن بەدەستبهێنێت بۆ لەکارلادانی ستێفان لۆڤێن، سەرۆکوەزیرانی ئەو وڵاتە.  ئەگەر لۆڤێن کە سەرکردایەتی حکومەتێکی چەپڕەوی میانڕەو دەکات، دەنگدانەکە بدۆڕێنێت، ئەوا کۆتایی بە دەسەڵاتە حەوت ساڵیەکەی دێت.  پێشتر پارتی چەپ، کە یەکێکە لە پێکهێنەرانەی حکومەت، رایگەیاند، ئەوان متمانەیان بە سەرۆکوەزیران نەماوە، ئەمەش هەمووی بەهۆی ئەوەی سەرۆکوەزیران بڕیاریداوە چاودێری لەسەر دیاریکردنی نرخی بەکرێدانی شوقە و خانووە نوێیەکان لاببات رێگە بە خاوەنەکانیان بدات بە دڵی خۆیان نرخیان لەسەر دابنێن.  ستێفان لۆڤێن پێیوایە ئێستا کاتی ئەوە نییە وڵات بخرێتە نێو قەیرانی سیاسییەوە و دەڵێت "پێویستە هەموومان بەرپرسیارێتییەکی هاوبەشمان هەبێت لەپێناو بەرژەوەندیی وڵات. هێشتا ئێمە لە ناوەڕاستی پەتاداین و لە قەیرانی ئابوورییش رزگارمان نەبووە. پێویستە دڵنیابینەوە لە لەنێوبردنی ڤایرۆسەکە. پێویستە دڵنیابینەوە لەوەی کە وڵاتە بەرەو پێشەوە دەڕوات.  پێویستە خەڵک کار لەسەر گۆڕانی کەشوهەوا بکات. پێویستە لە کۆتوبەندکردنی چەتەکان دڵنیابینەوە. زۆر کارمان هەیە بیکەین. ئەمانە ئەو شتەن کە وڵات پێویستی پێیەتی".  بۆئەوەی لێسەندنەوەی متمانە سەربگرێت، پێویستە زۆرینەی رەهای پەرلەمان، واتە لانیکەم لە کۆی ٣٩٤ ئەندام، ١٧٥ یان بە بەڵێ دەنگی لەسەر بدەن.  پارتی چەپ کە داوایکردووە متمانە لە سەرۆکوەزیران وەربگیرێتەوە، تەنیا ٢٧ کورسیی هەیە، بەڵام سێ پارتی دیکەی ئۆپۆزیسیۆنی راستڕەوی میانڕەو چوونەتە پاڵی کە هەرچواریان پێکەوە ١٨١ کورسییان لە پەرلەمان هەیە.  سەرۆکوەزیرانی سوێد دەڵێت ئۆپۆزیسیۆن بە ئاراستەیەکی مەترسیداردا دەڕوات "من هەموو رۆژێک و هەموو هەفتەیەک بەرگری لە شێوازی ژیانی سوێدی دەکەم. بێگومان ئەمە بازاڕی نیشتەجێبوونیش دەگرێتەوە. پارتی چەپ و پارتە راستڕەوە نەریتخوازەکان بە رێگەیەکی مەترسیداردا دەڕۆنە خوارەوە. بەتایبەتیش کە ئەم چوار پارتە، نە لەسەر پرسەکە رێککەوتوون، نە پلانێکی هاوبەشیشیان بۆ بەرەوپێشبردنی سوێد هەیە. بەڵکو بە پێچەوانەوە، ئەم چوار پارتە قەرزداری سوێدییەکانن کە دەبێت روونی بکەنەوە حکومەتە جێگرەوەکەیان چی دەبێت".  ستێفان لۆڤێن تاوەکو رۆژی دووشەممە کاتی بەدەستەوە ماوە تاوەکو ئەندام پەرلەمانەکانی وڵاتەکەی رازیبکات کە لە بەرژەوەندیی مانەوەی ئەودا دەنگ بدەن.  بەڵام ئەگەر متمانەی لێسەندرایەوە، ئەوا یان دەبێت داوای هەڵبژاردنی پێشوەخت بکات، یانیش دەستلەکارکێشانەوە پێشکێش بکات و تاوەکو هەڵبژاردنی داهاتوو وەکو سەرۆکوەزیرانی کاربەڕێکەر بەردەوام بێت.