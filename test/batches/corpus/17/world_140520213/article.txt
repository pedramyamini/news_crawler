جین ساکی، گووتەبێژی کۆشکی سپی لە کۆنگرەیەکی رۆژنامەڤانیدا رایگەیاند، ئیدارەکەی جۆ بایدن، سەرۆکی ئەمریکا، هەر لە سەرەتاوە بەردەوام لەگەڵ ئیسرائیل لە گفتوگۆدا بووە و بەشێکی گفتوگۆکانیش قسەکردن بووە لەسەر هەڵویستی ئەمریکا و چۆنێتی دەستپێکردنەوەی دانوستاندنەکان لەگەڵ ئێراندا.  دوایین کۆبوونەوەی ئێران و وڵاتانی ٤+١ لە ڤییەننا لەبارەی گەڕاندنەوەی رێککەوتنی ئەتۆمی نزیکەی هەفتەیەک پێش ئێستا بوو، عەباس عێراقچی، جێگری وەزیری دەرەوەی ئێران کە هاوکات سەرۆکی شاندی دانوستاندنکاری ئێران لە گفتوگۆکانی ڤییەننایە ئاماژەی بەوەکرد، ئەوەیان بەدیکردووە کە هەموو لایەک دەیەوێت لەبارەی رێککەوتنی ئەتۆمی بە چارەسەرێک بگەن.   هەروەها عێراقچی راشیگەیاند، ئەمریکییەکان لە گەڕانەوە بۆ نێو رێککەوتنەکە و لابردنی سزاکانی سەر ئێران رژدین، بەڵام تاران نازانێت تا چ راددەیەک واشنتن رژدە و ئامادەیە چی بکات. عێراقچی دەڵێت، "ئێمە هێشتا سەرقاڵی گفتوگۆین. "  ساڵی ٢٠١٨، دۆناڵد ترەمپ، سەرۆکی ئەو کاتی ئەمریکا، واشنتنی لە رێککەوتنەکە کشاندەوە و قۆناخ بە قۆناخ سزای بەسەر ئێراندا سەپاند، چونکە پێیوابوو رێککەوتنەکە پێویستی بە پێداچوونەوەیە.   لە کاردانەوەی ئەوەدا، ئێران دەستی بە هەڵپەساردنی قۆناخ بە قۆناخی ئەرکەکانی کرد و ئاستی پیتاندنی یۆرانیۆمی بەرزکردەوە.  جۆ بایدن، سەرۆکی ئەمریکا نیازی خۆی بۆ گەڕاندنەوە بۆ نێو رێککەوتنەکە ئاشکراکردووە، بەڵام بەو مەرجەی کە ئێران بە تەواوی بە رێککەوتنەکە پابەندبێتەوە.