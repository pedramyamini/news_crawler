بەرپرسێکی وەزارەتی دەرەوەی ئەمریکا کە نەیویستووە ناوی ئاشکرا بکرێت، بە ئاژانسی رۆیتەرزی گوتووە، بەهۆی پێشڕەوییە خێراییەکانی تاڵیبانەوە، هەواڵگریی ئەمریکا پێشبینی دەکات تاوەکو ٩٠ رۆژی دیکە کابول لە دەستی حکومەتی ئەفغانستان دەربهێندرێت.   بەرپرسە ئەمریکییەکە گوتوویەتی: "ئەوە ئەنجامێکی حەتمی" نییە و هێزە ئەفغانیەکان دەتوانن بە زیادکردنی بەرگری، هێرشەکان پێچەوانە بکەنەوە.   بەگوێرەی بەرپرسانی یەکێتیی ئەوروپا، ئێستا تاڵیبان ٦٥ % ی خاکی ئەفغانستانی کۆنتڕۆڵکردووە و پایتەختی ١٠ ویلایەتی لە دەستی حکومەتی کابول دەرهێناون.  رۆژی چوارشەممە، شاری فایزئابادی پایتەختی باداخشان کەوتە ژێر دەستی تاڵیبان.   هەموو ئەو رێگەیانەی بەرەو کابول دەڕۆن پڕبوون لە ئاوارە کە بەهۆی شەڕ و پێکدادانەکانەوە ناوچەکانیان چۆڵکردووە.   سەرچاوەیەکی ئەمنیی رۆژئاوایی بە رۆیتەرزی گوتووە، روون نییە کە ئایا چەکدارانی تاڵیبانیش هەوڵدەدەن خۆیان بە نێو قەرەباڵخیەکەدا بگەیێننە کابول یان نا.   ئەو سەرچاەویە هەروەها گوتوویەتی، ترسی ئەوە هەیە "خۆکوژەکان بچنە نێو ناوچە دیپلۆماسییەکانی شارەکە بۆ ئەوەی ترس بڵاوبکەنەوە، هێرش بکەن و دڵنیابنەوە کە هەموو کەسێک لە زووترین دەرفەتدا شارەکە جێدێڵن. "  پێنج سەرچاوەی بیانی بە رۆیتەرزیان گوتووە، وڵاتان هەوڵدەدەن بە زووترین کات ستافە دیپلۆماسیەکانیان لە کابول بکشێننەوە، لەو پێناوەشدا هێڵە ئاسمانییە بازرگانییەکان بەکاردێنن.  ئەشرەف غەنی، سەرۆکی ئەفغانستان سەردانی ویلایەتی مەزاری شەریفی کرد بۆ ئەوەی گرووپە چەکدارەکان کۆبکاتەوە تاوەکو بەرگری لەو شارە بکەن کە گەورەترینی باکووری وڵاتەکەیە، لە کاتێکدا چەکدارانی تاڵیبان لێی نزیک دەبنەوە.   وەکو دوایین شکست، هێزەکانی حکومەت کۆنتڕۆڵی شاری فایزئابادیان لە دەستدا.  جەواد موجەدیدی، ئەندامی ئەنجوومەنی ویلایەتی باداخشان، رایگەیاند، پێش ئەوەی تاڵیبان شاری فایزئاباد کۆنترۆڵ بکات، گەماڕۆی خستبووە سەری.   موجەدیدی بە رۆیتەرزی گوتووە: "بە کەوتنی فایزئاباد، تەواوی باکووری رۆژهەڵات کەوتە ژێر کۆنتڕۆڵی تاڵیبان. "  تاڵیبان ئامانجیەتی حکومەتی کابول، کە لە لایەن ئەمریکا و رۆژئاواوە پشتیوانیی لێدەکرێت، ببەزێنێت و شەريعەتی ئیسلامی لە ئەفغانستان جێبەجێ بکات.   پێشڕەوییە خێراییەکانی ئەو بزووتنەوەیە چەکدارە بووەتە مایەی شۆک بۆ بەرپرسانی حکومەتی ئەفغانستان و هاوپەیمانەکانی.   جۆ بایدن، سەرۆکی ئەمریکا، رۆژی سێشەممە، داوای لە سەرکردە ئەفغانییەکان کرد لە پێناو نیشتمانەکەیان بجەنگن. گوتیشی پەشیمان نییە لە بڕیاری کشانەوەی هێزەکانی وڵاتەکەی.   سەرۆکی ئەمریکا هەروەها باسی لەوەش کرد کە واشنتن زیاتر لە یەک ترلیۆن دۆلاری لە ماوەی ٢٠ ساڵی رابردوودا لە شەڕی ئەفغانستان خەرجکردووە و هەزاران سەربازیشی لە دەستداوە.   بایدن ئەوەشی خستەڕوو کە ئەمریکا هێزی ئاسمانی وەکو پشتیوانی، هەروها خواردن، کەلوپەل و مووچە بۆ هێزەکانی ئەفغانستان دابین دەکات.   جین ساکی، گوتەبێژی کۆشکی سپی، رۆژی چوارشەممە، رەتیکردەوە لێدوان لەسەر هەڵسەنگاندنی کۆنتڕۆڵکردنی کابول لە لایەن تاڵیبانەوە بدات، بەڵام گوتی، "ئێمە لە نزیکەوە چاودێری تێکچوونی دۆخی سەقامگیریی لە چەند بەشێکی ئەو وڵاتەدا دەکەین، بەڵام بە بۆچوونی ئێمە، هیچ ئەنجامێک بە دیاریکراوی، حەتمی نییە. "  ئەمریکا لەم مانگەدا کۆتایی بە کشانەوەی هێزەکانی لە ئەفغانستان دێنێت، لە بەرامبەردا بەڵێنی تاڵیبان هەیە کە گوتوویەتی ناهێڵێت ئەفغانستان ببێتە گۆڕەپانی گرووپە "تیرۆرستیە نێودەوڵەتییەکان"ی وەکو داعش.   ساکی گوتی، وادەی کشانەوەکە هیچ گۆڕانکاریێکی بەسەردا نەهاتووە و دووپاتیشیکردەوە کە ئیدارەی بایدن پێیوایە هێزە ئەمنییەکانی ئەفغانستان پاڵپشتیی پێویستیان لە ئەمریکاوە پێدراوە بۆ ئەوەی لە دژی تاڵیبان بەرگری لە خۆیان بکەن.   گوتەبێژی کۆشکی سپی گوتیشی، ئەفغانیەکان "پێویستیان بەوەیە کە بڕیاربدەن لەسەر ئەوەی کە ئایا خواستی سیاسیی ئەوەیان هەیە شەڕبکەن یان نا، یان ئایا توانای ئەوەیان هەیە کە وەکو سەرکردە خۆیان یەکبخەن و شەڕ بکەن. "  تاڵیبان بەڵێنیداوە هێرش نەکاتە سەر هێزە بیانییەکان لە کاتی کشانەوەیاندا، بەڵام رازینەبوو ئاگربەست لەگەڵ حکومەت رابگەیێنێت.   هەروەها گرووپەکە ئامادەیی خۆی راگەیاندبوو بۆ ئەوەی گفتوگۆی ئاشتی لەگەڵ حکومەت بکات، بەڵام تائێستا هیچی لێ سەوز نەبووە.