عەباس عێراقچی، جێگری وەزیری دەرەوەی ئێران بە میدیای وڵاتەکەی راگەیاندووە، "سزاکانی سەر کەرتی وزە کە نەوت و گاز لەخۆدەگرێت، هەروەها سزاکانی سەر کەرتی پیشەسازیی ئۆتۆمبێل، دارایی، بانک و بەندەرەکان، بەگوێرەی ئەو رێککەوتنەی تاوەکو ئێستا پێی گەیشتووین، دەبێ هەموویان هەڵگیرێن. "  عێراقچی ئاماژە بەوەناکات کە لەژێر کام میکانیزم و رێککەوتن سزاکان هەڵدەگیرێن، یاخود ئاماژە بەوە نەکراوە کە لە بەرامبەردا ئێران چی دەکات تاوەکو ئەو سزایانەی لەسەر هەڵگیرێن.  بەڵام عێراقچی دەڵێت: "دانوستاندن دەکەین تاوەکو هەردوولا لە یەکدی نزیکدەبنەوە و داواکارییەکانی ئێمەش جێبەجێکراون، ئەگەر بەجێهێنران ئەوا رێککەوتن دەکرێت، ئەگەر بەجێنەهێنران ئەوە روونە هیچ رێککەوتن ناکرێت. "  بەڵام سەرەڕای گەشبینیی ئێران لەبارەی پێشکەوتنی کۆبوونەوەکانی ڤییەننا، هێشتا ئەمریکا بە گومانە لە داهاتووی گفتوگۆکان، جەیک سوڵیڤان، راوێژکاری ئاسایشی نیشتیمانیی ئەمریکا لە راگەیێندراوێکدا گوتی، گفتوگۆکان بە شوێنێکی ناڕوون گەیشتوون.  نێد پرایس، گوتەبێژی وەزارەتی دەرەوەی ئەمریکاش پشتڕاستیکردەوە کە هێشتا نەگەیشتوونەتە هیچ رێککەوتنێک و هێشتا رێگایەکی دوور و درێژیان لە پێشە.  ئەمریکا و ئێران مانگی رابردوو بە فەرمی دەستیان بە گفتوگۆی ناڕاستەوخۆ کرد بۆ زیندووکردنەوەی رێککەوتنی ئەتۆمی کە واشنتن لە ٢٠١٨ ەوە لێی کشاوەتەوە و ئێرانیش زۆربەی پابەندییەکانی وەستاندوون. گفتوگۆکان لە ڤییەننا بە بەشداریی رووسیا، چین، فەرەنسا، بەریتانیا و ئەڵمانیایە.  وڵاتانی بەشدار لە رێککەوتنەکە لە راگەیێندراوێکدا گوتیان: "هێشتا کاری زۆر و کاتی کەمیش ماوە، بەگوێرەی ئەو هەلومەرجانە چاوەڕوانمان دەکرد ئەم هەفتەیە پێشکەوتنی زیاتر روویدابا. "  بەرپرسان ئاماژە بەوەدەدەن وڵاتەکان چاوەڕێ دەکەن تاوەکو ٢١ی ئایار ئەمریکا و ئێران بگەنە رێککەوتن، ئەمەش لەکاتێکدایە زۆری نەماوە چاودێریی ئاژانسی نێودەوڵەتیی وزەی ئەتۆم بەسەر چالاکییە ئەتۆمییەکانی ئێران بەسەربچێت.