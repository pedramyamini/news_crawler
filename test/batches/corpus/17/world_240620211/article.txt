رۆژی چوارشەممە کەشتیی جەنگیHMS ی بەریتانی، لە نزیک سنوورە ئاوییەکانی هەرێمی کریمیا لەلایەن رووسیاوە رێگری لێکرا و هێرشی کرایە سەر. فڕۆکەیەکی سوخۆی ٢٤ ـی رووسی چوار بۆمبی لە نزیک کەشتییە بەریتانییەکە فڕێدایە خوارەوە، هەروەها کەشتییە جەنگییەکانی رووسیا زەنگی ئاگادارکردنەویان بۆ لێدا و بۆمبی ئاگادارکردنەوەیان هاویشتە نزیک کەشتییەکە و بەمجۆرە هەراسانیان کرد.   دوای رووداوەکەش رووسیا وێنەی کەشتییە بەریتانییەکەی بڵاوکردەوە و دەڵێت "سنوورە ئاوییەکانی رووسیای بەزاندووە"، کە مەبەست لێی سنوورە ئاوییەکانی هەرێمی کریمیایە کە لە ٢٠١٤ وە لکێنراوە بە رووسیاوە و بە سنووری خۆی دەزانێت.  بەگوێرەی راگەیێندراوی وەزارەتی بەرگریی رووسیا ئەو کەشتییە بەریتانیە ٣ کم چووەتە ناو سنووری کریمیاوە لە دەریای رەش، بۆیە بە بۆمب و ئاگادارکردنەوە هەراسانیان کردووە و رێڕەوەکەیان پێگۆڕیوە.   کەناراوەکانی هەرێمی کریمیا لە ساڵی ٢٠١٤ لەلایەن رووسیاوە ١٢ کم درێژکرایەوە، ئەو درێژکردنەوەیە لە ئاستی نێودەوڵەتیدا دانی پێدا نەنراوە، بەریتانیاش تاوەکو ئێستا ئەو سنوورە بەهی رووسیا نازانێت و وەک سنووری ئاوی ئۆکراینا تەماشای دەکات، بۆیە سنوورێکی جێناکۆکە.  بەریتانیا پێیوایە بەشێوەیەکی یاسایی لە سنوورە ئاوەییەکەی دەریای رەشدا مامەڵەی کردووە و ئەو سنوورەش بە سنووری ئۆکراینا دەزانێت، کەچی رووسیا دەڵێت: سنووری رووسیای بەزاندووە و بۆ ئەو مەبەستەش داوای لێکۆڵینەوەی کردووە لە مامەڵەی کەشتییە بەریتانییەکە. دەشڵێت "ئەو کارەی بەریتانیا پێشێلکردنی پەیماننامەی نەتەوە یەکگرتووەکانە تایبەت بە پاراستنی سنوورە ئاوییەکان".