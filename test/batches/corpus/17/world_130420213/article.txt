ئێران لە زۆر بواردا پشتی بە رووسیا بەستووە، مۆسکۆش تاوەکو ئەمڕۆ یەکێکە لە پشتیوانەکانی ئێران و بە جیددیی هەوڵدەدات بە گەڕانەوەی ئەمریکا بۆ نێو رێککەوتنی ئەتۆمی و دەیەوێت سزاکانی سەر تاران هەڵبگیرێن.  لە ساڵی ٢٠١٠ رووسیا رازی نەبوو سیستەمی S ٣٠٠ بە ئێران بفرۆشێت، دوای پێنج ساڵ و لە ساڵی ٢٠١٥ ڤلادیمیر پووتین رازیبوو سیستەمەکە بە تاران بفرۆشرێت، ساڵی ٢٠١٦ سیستەمی S ٣٠٠ی رووسی گەیشتە ئێران و هەمان ساڵ گرێبەستی سەربازیی ١٠ ملیار دۆلارییان واژۆکرد  و رووسیا هێلیکۆپتەر، فڕۆکە و سیستەمی تۆپهاوێژی بە ئێران فرۆشت.  ئێران و رووسیا لە ساڵی ٢٠٠٩ گرێبەستێکی کشتوکاڵی و گرێبەستێکی بواری تۆڕی پەیوەندییان واژۆکرد. ساڵی ٢٠١٠ گرێبەستی کارکردنی کۆمپانیا رووسیەکان لە کێڵگە نەوتییەکانی ئێران واژۆ کرا، گازپرۆم لە ئێران دەستی بە وەبەرهێنان کرد. سزاکانی ئەمریکاش پەیوەندیی بازرگانیی ئێران و رووسیای بەهێزتر کرد، ساڵی ٢٠١٤ رێککەوتننامەی نەوت بەرامبەر کەلوپەل واژۆکرا، کە بەهاکەی ٢٠ ملیار دۆلار بوو.  هەریەکە لە رووسیا و ئێران پشتیوانی لە حکومەتی سووریا دەکەن، رووسیا پشتیوانی ئێرانە لە بەرامبەر سزاکانی ئەمریکا و کار بۆ گەڕانەوەی ئەمریکاش بۆ نێو رێککەوتنی ئەتۆمی دەکات.