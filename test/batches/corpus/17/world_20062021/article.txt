چوار هاوپەیمانی و ٢٢ پارتی سیاسی کێبڕکێ لەسەر بەدەستهێنانی ١٠١ کورسیی پەرلەمانی ئەو وڵاتە دەکەن، هەر کامێکیان (٥٠+١)ی کورسییەکان بەدەستبێنێت، تاوەکو پێنج ساڵی دیکە حکومی ئەو وڵاتە دەکات.   ژمارەی دانیشتووانی ئەو وڵاتە ٢.٩ ملیۆن کەسە. لەو هەڵبژاردنەدا ٢.٦ ملیۆن هاووڵاتیی ئەرمینیا مافی دەنگدانیان هەیە.   نیکۆل پاشنیان، سەرۆکوەزیرانی کاربەڕێکەری وڵات، لە بەردەم ئەزموونێکی سەختدایە. دوای ئەوەی ساڵی رابردوو ئەرمینیا بە سەرکردایەتیی ئەو لە شەڕی ناگۆرنۆ قەرەباخ لە بەردەم ئازەربایجان شکستی هێنا و ژمارەیەک ناوچەی هەرێمەکەی رادەستی ئازەربایجان کرد،   پاشنیان، ٤٦ ساڵ، کە لە لایەن بەشێک لە خەڵکی وڵاتەکەیەوە بە "ناپاک" ناوی دەهێندرێت، ٢٥ی نیسانی ئەمساڵ لە ژێر گوشاردا دەستی لەکارکێشایەوە و بڕیاری ئەنجامدانی ئەم هەڵبژاردنە پێشوەختەی دەرکرد.   بەشێک لەوانەی کە پێشتر پشتیوانیان لە پاشنیان دەکرد، لەم هەڵبژاردنەدا دەڵێن دەنگی پێنادەنەوە.  ئارتیۆم موڕادیان، دانیشتووی یەریڤان دەڵێت: "پێموابوو پاشنیان دێت و وڵاتمان لە قەیرانەکان رزگار دەکات و لە دۆخە سەختەکە دەربازمان دەکات. پێموابوو هەموو شتێک باشتر دەبێت و وڵاتەکەمان دەبێتە نموونە. بەڵام بەداخەوە، ئێستا دەبینن چی بەسەرهاتووە. من بێهیوابووم. هەموو هیواکانمان لەنێوچوون. "  لەم هەڵبژاردنەدا، رۆبەرت کۆچەریان، ٦٦ ساڵ، سەرۆکی پێشووی ئەرمینیا لە ساڵانی ١٩٩٨ تاوەکو ٢٠٠٨، بووەتە رکاربەری هەرە بەهێزی پاشنیان.   رۆبەرت کۆچەریان، سەرۆکی پێشووتری ئەرمینیا دەڵێت: "یەکەمین پرس کە چارەسەری بکەین ئاسایشی وڵات و سنوورەکانی دەبێت. دووەمیان داهاتووی ناگۆرنۆ قەرەباخ دەبێت. سێیەمیان ئابووریی وڵات، بێکاری و کۆچبەری دەبێت. "  بەشێک لە خەڵکی ئەرمینیاش پێیانوایە، کە نیکۆل پاشنیان شایستەی ئەوەیە دووبارە ببێتەوە سەرۆکوەزیران.  کارین گریگۆریان،  کە بازرگانە دەڵێت: "پاشنیان گەندەڵیی کەمکردەوە، مووچەی زیادکرد و هەر شتێکی لەتوانادا بوو کردی. "  پاشنیان و لایەنگرەکانی دەڵێن، رێککەوتن لەگەڵ ئازەربایجان بە دڵی ئەوانیش نەبووە، بەڵام لە بەرژەوەندیی وڵاتەکەیاندا بووە.   بەگوێرەی راپرسییەکی Gallup international شانسی بردنەوەی کۆچەریان لە پاشنیان زیاترە، پارتەکەی پاشنیان ٢٥.٢ % و پارتەکەی کۆچەریانیش ٢٨.٧ % ی دەنگەکانی ئەم هەڵبژاردنە بەدەستدێنێت.