سلۆڤینیا و کرواتیا تاکە دوو وڵاتی ئەو نیمچە دوورگەیەی ئەوروپان کە تاوەکو ئێستا بوونەتە ئەندامی یەکێتیی ئەوروپا. بوونی ژمارەیەکی زۆر کۆچبەر لە بۆسنیا و وڵاتانی دیکەی باڵکان، یەکێکە لە کێشەکانی نێوان باڵکان و یەکێتیی ئەوروپا. بۆسنیا لە رابردوودا وەکو دەروازەی پەڕینەوەی کۆچبەران دەبیندرا، بەڵام چەندین مانگە وڵاتانی ئەندام لە یەکێتییەکە هەموو رێگەکانیان داخستوون.  کەچی لە باشووری رۆژهەڵاتەوە بولگاریا، سنوورەکانی بەرەو باڵکانی رۆژئاوا واڵاکردوون، لەکاتێکدا بولگاریا ئەندامی یەکێتیی ئەوروپایە.  زۆران تێگلتیا، سەرۆکوەزیرانی بۆسنیا دەڵێت "ئێمە گوتوومانە کە بۆسنیا هەمیشە ئامادەیە ببێتە هاوبەشێک لە پرۆسەی کۆنترۆڵکردنی سنووردا، بەڵام ناکرێت بۆسنیا ببێتە دیلی ئەم قەیرانی کۆچبەرییە؛ کۆچبەرەکان بە ئاسانی دەگەنە بۆسنیا، کەچی رێگەی دەرچوونیش لەو وڵاتەوە داخراوە".  یەکێتیی ئەوروپا بۆ کۆنترۆڵکردنی سنوورەکان، پێویستی بە بۆسنیایە، ئەو وڵاتەش چاوی لە ئەندامبوونە لە یەکێتییەکە، بەڵام  ئەوروپییەکان چاوەڕێن لە دەرەوەی سنوورەکانی یەکێتیی ئەوروپاوە، چارەنووسی کۆچبەرەکان دیاری بکرێت.  ئیلڤا یۆهانسن، کۆمیسیاری یەکێتیی ئەوروپا ئاماژە بەوە دەکات "لە پاکێجەکەمدا باسی ئەوەم کردووە، ئەوانەی دێنە نێو ئەوروپا بۆ داواکردنی مافی پەنابەرێتی، پێویستە دۆسیەکانیان بۆ داواکردنی ئەو مافە لە دەرەوەی سنوورەکانی یەکێتییەکە یەکلایی بکرێتەوە، ئەوەی کە پێی دەگوترێت، مامەڵەی سەر سنوور".  رۆژئاوای باڵکان لە ١٠ وڵات پێکدێن، دوو وڵات بوونەتە ئەندام لە یەکێتیی ئەوروپا کە ئەوانیش سلۆڤینا لە ساڵی ٢٠٠٥ و کرواتیا لە ساڵی ٢٠١٣ بوون. سربیا و مۆنتێنێگرۆ لە ساڵی ٢٠٢٥ دەبنە ئەندام، ئەلبانیا و مەسەدۆنیای باکوور لە ساڵی ٢٠٢٠ ـەوە بەربژێرن، کۆسۆڤۆ و بۆسنیا هێشتا بەربژێر نەکراون.  رۆڵ و چالاکی رووسیا لە هەندێک وڵاتی باڵکان، وەک سربیا، بۆسنیا و مۆنتێنیگرۆ کێشەیەکی دیکەی ئەوروپایە لەگەڵ رۆژئاوای باڵکان.  ئەم پرسانەش دەبنە کاری سەرەکیی سلۆڤینیا کە لە مانگی تەممووزی ئەمساڵ بۆ ماوەی شەش مانگ سەرۆکایەتیی ئەوروپا وەردەگرێت، لە کۆبوونەوەکەی ئەمڕۆشدا، تاوتوێی هەوڵەکانی سلۆڤینیا دەکرێت بۆ خێراکردنی پرۆسەی بەئەندامبوونی وڵاتانی رۆژئاوای باڵکان لە یەکێتیی ئەوروپا.