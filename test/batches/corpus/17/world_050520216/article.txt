لە دوای رووداوەکانی ٦ی کانوونی دووەمی ئەمساڵ، کە لایەنگرانی ترەمپ هێرشیانکردە سەر باڵەخانەی کۆنگرێسی ئەمریکا، کۆمپانیای فەیسبووک بڕیاری دا ئەژماری تایبەتی ترەمپ لە فەیسبووک بلۆک بکات و لەوکاتەشەوە ئەو بلۆکەی لەسەر هەڵنەگیراوە.  بۆردی چاودێری فەیسبووک ئەمڕۆ چوارشەممە دوای کۆبوونەوە و تاوتوێکردنی دۆسیەکە دوایین بڕیار دەدات لەسەر لابردن یان هێشتنەوەی بلۆکی سەر ئەکاونتەکەی ترەمپ.   بۆردی چاودێریی فەیسبووک بۆردیکی سەربەخۆیە و لە ئۆکتۆبەری رابردوو لەلایەن فەیسبووکەوە دروستکراوە و راوێژی پێدەکرێت بۆ داخستن و بلۆککردنی ئەژمارە تۆمارکراوەکانی نێو تۆڕە کۆمەڵایەتییەکە، هەروەها سڕینەوە و  قەدەخەکردنی هەندێک پۆست و بابەت، کە لەو تۆڕە کۆمەڵایەتییە بڵاودەکرێنەوە.  کاری بۆردەکە چاودێری بەردەوامی پلاتفۆرمەکانی تۆڕی کۆمەڵایەتیی فەیسبووکە، بەتایبەت پۆست و نووسینی هەڕەشەئامێز، ئەو پۆستانەی تووندوتیژی، تاوان، رقلێبوون، رەگەزپەرستی، دیمەنی تووندوتیژی و زانیاریی هەڵە بڵاودەکەنەوە.  بۆردەکە دوایین بۆچوونی خۆی سەبارەت بە کاریگەرییەکانی گەڕانەوەی ترەمپ بۆ تۆڕە کۆمەڵایەتییەکە بە بەرپرسانی فەیسبووک دەدات، ئەندامانی بۆردەکە دەڵێن ئەم بۆردە دادگا نییە، بەڵکو راوێژ و رێنمایی دەداتە فەیسبووک.   جێسیکا گۆنزالیس (ژن)، ئەندامی بۆردی چاودێریی فەیسبووک: "ئەمە یەک کەسە، بەڵام پرسیارەکە ئەوەیە ئایا بەردەوام بین لە قەدەخەکە یان نا؟ کێشەکە ئەوەیە ئەم کەسە کەسێکی بەهێز و گرنگە. من تێدەگەم لەوەی بابەتەکە سەرنجی خەڵک رادەکێشێت لەبەرئەوەی ئەو کەسێکی گرنگە. زیانی گەڕانەوەی ترەمپ بۆ پلاتفۆرمەکە لەوانەیە گەورە بێت".  جێسیکا گۆنزالیس هەروەها دەڵێت: "بۆردەکەمان فەیسبووک رێکناخاتەوە، ئەو دەسەڵاتەشی نییە، ئێمە دەسەڵاتی لێپرسینەوەمان لە بەکارهێنەرانی فەیسبووک نییە لە جیهاندا، ئەوەش ناکەین، ئەم بۆردە دادگای باڵا نییە".