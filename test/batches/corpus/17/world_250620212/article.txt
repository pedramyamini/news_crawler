نووسینگەی نەتەوە یەکگرتووەکان تایبەت بە کاروباری تاوان و ماددە هۆشبەرەکان لە راپۆرتێکدا ئاشکرایدەکات لە ساڵی ٢٠٢٠ دا کە کۆرۆنا بە جیهاندا بڵاوبووەوە نزیکەی ٢٧٥ ملیۆن کەس حەشیشیان بەکارهێناوە.  راپۆرتی نەتەوە یەکگرتووەکان، کە لە ڤییەنای نەمسا بڵاوکراوەتەوە لەسەر بنەمای راپرسییەک لەنێو کەرتی تەندروستی لە ٧٧ وڵاتدا کراوە و بەو ئەنجامە گەیشتوون کە بەکارهێنانی ماددەی هۆشبەر لەسەردەمی کۆرۆنا بە بەراورد بەو ماوەیەی کە لە ساڵی ٢٠١٠ تاوەکو کۆتایی ٢٠١٩ تۆمارکراوە بەرێژەی  لە ٢٢ % زیادیکردووە، ئەوە سەرباری زیادبوونی بەکارهێنانی دەرمانە هۆشبەرەکان کە تاڕادەیەک کاریگەریی ماددەی هۆشبەریان هەیە.  لە راپۆرتەکەی نەتەوە یەکگرتووەکاندا هاتووە لە ٢٤ ساڵی رابردوودا بەکارهێنانی ماددەی هۆشبەر لە جۆری کانابی نزیکەی ٤ هێندە بەرزتربووەتەوە، هەروەها بەو راستییە گەیشتوون کە لە ٤٠ % ی مێردمنداڵان پێیانوانییە کە حەشیش بۆ تەندروستی مرۆڤەکان خراپ بێت؛  ئەوە لە کاتێکدایە لێکۆڵینەوە تەندروستییەکان بەو ئەنجامە گەیشتوون بەکارهێنانی حەشیش بە بەردەوامی، کاریگەری نەرێنی لەسەر تەندروستی مرۆڤەکاندا هەیە.  لەسەر بنەمای راپۆرتەکەیدا، نووسینگەی نەتەوە یەکگرتووەکان تایبەت بە کاروباری تاوان و ماددە هۆشبەرەکان پێشبینی کردووە لە ساڵی ٢٠٢٠ دا نزیکەی لە ٥.٥ % ی ئەوانەی کە تەمەنیان لەنێوان ١٥ تاوەکو ٦٥ ساڵانە لانیکەم یەک جار ماددەی هۆشبەریان بەکارهێناوە؛ هەروەها پێشبینی دەکات نزیکەی ٣٧ ملیۆن کەس کە دەکاتە ١٣ % ی کۆی بەکارهێنەرانی ماددە  هۆشبەرەکان تووشی ئەو نەخۆشییانە بوون کە لە دەرئەنجامی کێشانی ئەو ماددانە سەریانهەڵداوە.  سەبارەت بە ماددە هۆشبەرەکانی دیکە، راپۆرتی نەتەوە یەکگرتووەکان ئاماژەی بەوەداوە لەسەر ئاستی جیهان زیاتر لە ١١ ملیۆن کەس ماددەی هۆشبەر لەجۆری کۆکایین و هیرۆین بەکاردەهێنێن.