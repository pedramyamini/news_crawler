لە نیویۆرک دۆخەکە بەجۆرێکی دیکەیە، لەو شارە، پاسپۆرتی نیویۆرک راگەیێندراوە، ئەویش واتە هەڵگرتنی کارتی ڤاکسین، هەرکەس ڤاکسینی وەرنەگرتبێت مافی نییە بەشداری هیچ چالاکییەکی نێو شوێنە داخراوەکان بکات.  خەڵکی نیویۆرک وەرگرتنی ڤاکسینیان پێ باشە، بەڵام دەڵێن پێویستە ئەوە بدرێتە دەستی خەڵک خۆیان بڕیار بدەن.   جاریک ماوری، دانیشتووی نیویۆرک بە رووداوی راگەیاند "پێموایە ئەگەر بۆچوونی خۆم بڵێم، ئەمە کەمێک قورسە، چونکە ئێستا وەرگرتنی ڤاکسین وەک بۆچوونی تایبەت وایە. خەڵک دەبێت خۆیان بڕیار بدەن چی باشترینە بۆیان، بەڵام ئەگەر یاسا بێت و بۆ کەمکردنەوەی بڵاوبوونەوە بێت ئەوە با بەو جۆرە بێت. "  بەپێی ئەم یاسا نوێیەی نیویۆرک، بێ هەڵگرتنی کارتی ڤاکسین خەڵک مافی ئەوەیان نییە بچنە رێستۆرانت، هۆڵە وەرزشییەکان و کۆنسێرت و چالاکییەکانی دیکەش. ئەم یاسا نوێیەش لە ١٣ی مانگی داهاتوودا جێبەجێ دەکرێت.  خەڵکی نیویۆرک کە ئێستا چێژ لە نەمانی قەدەخەی هاتووچۆ وەردەگرن، پێیان وایە ئەم یاسایە هاتووچۆ و جموجووڵ سنووردار دەکات.   ئەنتۆنی، خەڵکی نیویۆرک دەڵێت "پێموایە ئەمە تووندە، چونکە خەڵک هەیە ڤاکسینی وەرگرتووە و کارتی ڤاکسینی نییە، یان خەڵک ناچارن بەردەوام ئەم کارتە لەگەڵ خۆیان هەڵبگرن؛ هەندێک کەسیش کارتەکەیان ون دەکەن، بۆیە ئەمە لەوانەیە وابکات خەڵک نەتوانن بە ئاسانی بچنە هەموو شوینێک. "  سەرباری هیوایان بۆ کۆتاییهێنان بە ڤایرۆسەکە، بەشێکی دانیشتوانی نیویۆرک هێشتا بەم ناچارکردنە رازی نین.  هێلن، دانیشتووی نیویۆرک ئاماژە بەوە دەدات "پێم وانییە ئەمە بیرۆکەیەکی باش بێت. دەکرێت خەڵک ڤاکسین وەربگرن، بەڵام پێموایە پێویستە خەڵک خاوەنی بۆچوونی خۆیان بن. ئەمە وا دەکات رێگە لە چوونەدەرەوەی نیوەی خەڵک بگیرێت تەنیا لەبەرئەوەی ڤاکسینیان وەرنەگرتووە. "   هەفتەی رابردوو ئەمریکا رۆژانە تێکڕا زیاد لە ١٠٠ هەزار تووشبووی تۆمار کردووە، بەتایبەت جۆری گۆڕاوی دەلتا، ئەمەش وایکردووە هەندێک لە ویلایەت بیر لە ناچارکردنی خەڵک بە وەرگرتنی ڤاکسین بکەنەوە.  دەزگا فەرمییەکان و تەنانەت کۆمپانیاکانی کەرتی تایبەتیش داوایان لە کارمەندانیان کردووە ڤاکسین وەربگرن. ٦٠٠ زانکۆ و پەیمانگەی ئەمریکاش داوایان کردووە هەموو کارمەندان و قوتابیان پێش کردنەوەی وەرزی نوێی خوێندن ڤاکسین وەربگرن.