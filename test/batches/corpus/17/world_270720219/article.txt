عومەر شاکر، بەڕێوەبەری بەشی ئیسرائیل و فەڵەستین لە رێکخراوی چاودێر مافەکانی مرۆڤ رایگەیاند، لە دوایین شەڕی نێوان ئیسرائیل و فەڵەستین کە لە مانگی ئایاری ئەمساڵ روویدا، هێرشە ئاسمانییەکانی ئیسرائیل بوونەتە هۆی کوژرانی دەیان فەڵەستینی لەکاتێكدا ئەو شوێنانەی کە کراونەتە ئامانج هیچ ئامانجێك یان هەڕەشەیەکی سەربازییان تێدا نەبووە.  شاکر گوتیشی، رێکخراوی چاودێری مافەکانی مرۆڤ لە سێ هێرشی ئیسرائیلی کۆڵیوەتەوە کە بوونەتە هۆی کوژرانی ٦٢ کەسی سڤیلی فەڵەستینی.  گرژییەکانی نێوان حەماس و ئیسرائیل ١٠ ـی ئایار دەستیانپێکرد، کاتێک کە ئیسرائیل هێزی دژی خۆپێشاندەرانی رۆژهەڵاتی قودس - ئورشەلیم بەکارهێنا کە دژی بڕیاری دادگەیێکی ئیسرائیل بۆ چۆڵکردنی گەڕەکی شێخ جەڕاح بە فەڵەستینییەکان ناڕەزاییان دەردەبڕی.   دوای ئەوە، حەماس ژمارەیەک مووشەکی ئاراستەی ئیسرائیل کرد. لە بەرامبەردا سوپای ئیسرائیل دەستی بە بۆردوومانی کەرتی غەززە کرد.   بە گوێرەی وەزارەتی تەندروستیی فەڵەستین، بەهۆی هێرشە ئاسمانییەکانی ئیسرائیلەوە، زیاتر لە ٢٠٠ هاووڵاتیی فەڵەستینی کوژران، ئەمە جگە لەوەی کە نزیکەی دوو هەزار کەسی دیکە برینداربوون. لە ئیسرائیلیش، بەهۆی هێرشە مووشەکییەکانی حەماسەوە زیاتر لە ١٠ ئیسرائیلی کوژران.  پاشان لە ٢٠ ـی ئایار حکومەتی ئیسرائیل و بزووتنەوەکانی حەماس و جیهادی ئیسلامی رەزامەندییان پێشاندا بۆ ئەوەی ئاگربەست رابگەیێنن، ئەوەش بە مەبەستی کۆتاییهێنان بە شەڕی ١١ رۆژەی نێوانیان.