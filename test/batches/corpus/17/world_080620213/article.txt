ئیمانوێل ماکرۆن، سەرۆکی فەرەنسا کاتێک سەردانی گوندێکی باشووری رۆژهەڵاتی وڵاتەکەی کرد، لەلایەن هاووڵاتییەکەوە زللەیەکی لێ درا.  لەو دیمەنانەی کە لە کەناڵی BFMی فەرەنسییەوە پەخشکراون، دەردەکەوێت کە ماکرۆن لە پەرژینێک نزیکدەبێتەوە کە پشتەوەی پڕە لە خەڵک، لەوکاتەشدا کە دەیەوێت سڵاو لە کەسێک بکات، ئەو کەسە زللەیەک لە روومەتی سەرۆکە تەمەن ٤٣ ساڵەکە دەدات.  رووداوەکە لە گوندی تەین لێخمیتاژ لە هەرێمی درۆمی فەرەنسا روویداوە کاتێک کە ماکرۆن سەردانی خوێندکاران و خاوەن رێستۆرانتەکانی کرد بۆئەوەی لەبارەی چۆنێتیی گەڕانەوەی ژیان بۆ دۆخی ئاسایی قسەیان لەگەڵدا بکات.  وەکو لە ڤیدیۆکەدا دەردەکەوێت، ماکرۆن بە دەمامک و کراس و پانتۆڵێکەوە لە قەرەباڵخی پشت پەرژینەکە نزیک دەبێتەوە و دەستی چەپی پیاوێک دەگرێت بۆئەوەی سڵاوی لێبکات، بەڵام پیاوەکە کە تیشێرتێکی بێجیی لەبەردایە و ماسکێکی سپیی بەستووە، هاواردەکات "بڕووخێ ماکرۆن" و دواتر زللەیەک لە سەرۆکی وڵاتەکەی دەدات.  دوو لە پاسەوانەکانی ماکرۆن راستەوخۆ پیاوەکە قۆڵبەست دەکەن. دوای رووداوەکە، پۆلیس رایگەیاند دوو کەس لەسەر ئەو زللەیە دەستگیرکراون.  ژۆن کۆرتێکس، سەرۆکوەزیرانی فەرەنسا رووداوەکەی بە "سووکایەتیکردن بە دیموکراسی" ناوبرد.