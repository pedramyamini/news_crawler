وەزارەتی ناوخۆی سعودیە لە راگەیێندراوێکدا بڵاویکردەوە: "رۆژی سێشەممە لە شاری دەمام لە ناوچەی رۆژهەڵاتی سعودیە، سزای کوشتنی بەسەر تاوانبار مستەفا بن هاشم بن عیسا ئال دەروێش جێبەجێکردووە".  وەک لە راگەیێندراوەکەدا هاتووە، ئەو کەسە لە فەرمان دەرچووە، گرووپی چەکداری "تیرۆریستی" پێکهێناوە بۆ تێکدانی ئاسایشی وڵات و کردنە ئامانج و کوشتنی کارمەندانی هێزە ئەمنییەکان، بەشدارییکردووە لە نانەوەی پشێوی و ئاشووبی تائیفی و نارنجۆکی دروستکردووە.   هەروەها دەڵێت، ئال دەروێش لەگەڵ هەندێک لە ئەندامانی گرووپەکەی پیاوانی ئەمنییان کوشتووە، تەقەیان لە هێزە ئەمنییەکان کردووە، هەروەها کۆبوونەوە و تێکەڵاویشی هەبوو لەگەڵ کەسانی داواکاری ئەمنی و هەندێک لەوانەی بەشدار بوونە لە کردەوەی ئاژاوەگێڕیی و دروستکردن و بەکارهێنانی نارجۆکی جۆری مۆلۆتۆف.  رێکخرای لێبووردنی نێودەوڵەتی، سەرکۆنەی دەرکردن و جێبەجێکردنی ئەو سزایەی بەسەر ئال دەروێش کرد و پێشتریش چەند جارێک لەگەڵ چەندین رێکخراوی دیکە داوای ئازادکردنیان کربوو.  هەفتەی رابردوو ئەمنستی لە راگەیێندراوێکدا داوای لە دەسەڵاتدارانی سعودیە کرد، جێبەجێکردنی سزای سەر ئال دەروێشی ٢٦ ساڵان رابگرن، کە لە مانگی ئایاری ٢٠١٥ دەستگیرکرابوو، بەهۆی بەشدارییکردن لە رووداوەکانی پێشوی ناوچەی شەرقییە لە نێوان ساڵانی ٢٠١١ و ٢٠١٢ دا.   ئەمنستی نیگەرانیی خۆی لە جێبەجێکردنی سزای لە سێدارەدانی ئەو گەنجە دەردەبڕێت و ئاماژە بەوە دەکات، دادگاییکردنەکەی کەموکوڕی زۆری تێدا بووە و لەژێر ئەشکەنجەدان دانپێدانانی لێوەرگیراوە. ئاماژەش بەوەدەکات، لەکاتی دروستبوونی ئەو رووداوە، ئەو گەنجە مێردمنداڵ بووە.