بەپێی راگەیێندراوێکی وەزارەتی بەرگریی ئۆزبەكستان، یەکەکانی بەرگریی ئاسمانيى ئۆزبەكستان، نیوەشەوی ١٥ی ئاب رێگرییان لە سنووربەزاندنی ئاسمانی وڵاتەکە لەلایەن فرۆکەیەکی سوپای ئەفغانستانەوە کردووە، ئەو فڕۆکەيەی، کە خراوەتە خوارەوە سنووری وڵاتەکەی بەزاندووە.  وەزارەتی بەرگریی ئۆزبەكستان ئاماژەی بەوەداوە رووداوەکە ھیچ زیانێکی گیانی نەبووە. لێکۆڵینەوەشیان لە رووداوەکە دەستپێکردووە.  پێشتر، لە میدیا لۆکاڵییەکانی ئۆزبەکستان دەنگۆی خستنەخوارەوەی فڕۆکەیەکی سوپای ئەفغانستان لەلایەن ئۆزبەکستانەوە لە ناوچەی سورخاندەریا لە سنووری نێوان ھەردوو وڵات و برینداربوونی دوو سەربازی ئەفغانی بڵاوکرابووەوە. ئەمڕۆ وەزارەتی بەرگریی ئۆزبەکستان هەواڵەکەی پشتڕاستکردەوە.  بێجگە لەو فڕۆکەیەی خراوەتە خوارەوە، سێ فرۆکە و دوو ھێلیکۆپتەری سەر بە سوپای ئەفغانستان، کە ١٤٣ سەربازی ئەفغانی ھەڵگرتبوو و دووانیان ئافرەت بوون، لە فڕۆکەخانەی بۆختاری تاجیکستان لەسەر سنووری ھەردوو وڵات نیشتوونەتەوە.