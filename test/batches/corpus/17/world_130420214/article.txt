جین ساکی، گوتەبێژی کۆشکی سپیی ئەمریکا رایگەیاند، رۆژی چوارشەممە دانیشتنێکی دیکەی تایبەت بە رێککەوتنە ئەتۆمییەکەی ئێران لە ڤییەنای نەمسا بەڕێوەدەچێت و تاوەکو ئێستاش هیچ ئاماژەیەک نییە گفتوگۆکان گۆڕانکارییان بەسەردا هاتبێت؛ گوتیشی "فۆکەسی ئێمە لەسەر رێگەی دیپلۆماسییە بۆ چارەسەرکردنی کێشەکان و پێشبینی دەکەین گفتوگۆکان قورس و درێژخایەن بن".  لە ماوەی رابردوودا دوو کۆبوونەوەی تایبەت بە رێککەوتنی ئەتۆمیی ئێران لە ڤییەنا بە بەشداریی ئێران و وڵاتانی ٤ کۆ ١ بەبێ ئەمریکا ئەنجامدران و بڕیارە سبەینێ چوارشەممە کۆبوونەوەی سێیەم لە هەمان شار بەڕێوەبچێت.  رۆژی هەینی ٢ی نیسانی ٢٠٢١، وڵاتانی ئەندام لە رێککەوتنی ئەتۆمیی ئێران، جگە لە ئەمریکا، بەشێوەی ڤیدیۆکۆنفرانس کۆبوونەوە و دواتر رایانگەیاند، ئەمریکا و ئێران رازیبوون لە ڤیەننای پایتەختی نەمسا بە جیا کۆبوونەوەیان لەگەڵدا بکەن.  دوای دەستبەکاربوونی ئیدارەی بایدن، ئەوە وەکو یەکەمین هەنگاوی جیددی بۆ چارەسەکردنی ناکۆکییەکانی رێککەوتنی ئەتۆمیی ئێران دادەنرێت، وێڕای ئەوەی تاران و واشنتن پێکەوە بەشداری لە هیچ کۆبوونەوەیەکدا ناکەن.  نێد پرایس، گوتەبێژی وەزارەتی دەرەوەی ئەمریکا پێشتر رایگەیاندبوو، واشنتن ئامادەیە دووقۆڵی و رووبەڕووش لەگەڵ ئێران کۆببێتەوە.  گوتەبێژی وەزارەتی دەرەوەی ئەمریکا لەبارەی دانوستاندن لەگەڵ ئێران گوتی "ئێمە هێشتاش ئامادەین لەگەڵ ئێران بەشداری لە دانوستاندنێکی واتادار بکەین، هەر وەکو پێشتر گوتوومانە، بۆئەوەی بگەین بە گەڕانەوەیەکی هاوبەش بۆ رێککەوتنی ئەتۆمی و پابەندییەکانی".  هەروەها محەممەد جەواد زەریف، وەزیری دەرەوەی ئێران لە تویتێکدا ئاماژەی بەوە کرد، ئامانجی کۆبوونەوەکەی ڤیەننا بریتییە لە هەڵوەشاندنەوەی خێرای سزاکانی ئەمریکا لەسەر ئێران بۆ ئەوەی تارانیش هاوتەریب لەگەڵ ئەوەدا بگەڕێتەوە سەر پابەندبوون بە رێککەوتنەکە، بەڵام ئەوەشی خستەڕوو، پێویست ناکات هیچ کۆبوونەوەیەکی دووقۆڵی لەنێوان تاران و واشنتندا ئەنجامبدرێت.  ئێران داوا لە ئەمریکا دەکات سەرەتا سزاکانی سەر تاران هەڵبوەشێنێتەوە بۆ ئەوەی ئەویش ئەرکەکانی جێبەجێ بکات. چین و رووسیا، دوو وڵاتی نزیک لە ئێران و دوو لە واژۆکارەکانی رێککەوتنەکە، لەگەڵ تاران هاوهەڵوێستن.  هوا چون یینگ، گوتەبێژی وەزارەتی دەرەوەی چین لەبارەی کشانەوەی ئەمریکا لە رێککەوتنی ئەتۆمی دەڵێت "کشانەوەی تاکلایەنانەی ئەمریکا لە رێککەوتنەکە سەرچاوەی هەموو گرژییەکانی بابەتی ئەتۆمیی ئێرانە، زۆر پێویستە کە ئەمریکا هەموو سزاکانی سەر ئێران هەڵبوەشێنێتەوە و دەستی درێژی بڕیاردانی خۆی لەسەر لایەنی سێیەم لاببات. ئەوە داواکارییەکی دروست و پێویستە بۆ گەڕانەوە بۆ نێو رێککەوتنەکە".  وڵاتانی ئەوروپا، چین و رووسیا دان بەوەدا دەنێن کە چاوەڕێ ناکەن کۆبوونەوەکانی ڤیەننا خێرا کۆتایی بە ناکۆکییەکانی ئێران و ئەمریکا بهێنن، بەڵام بە سەرەتایەکی باش بۆ گەڕانەوەی دیپلۆماسی دایاندەنێن.  وڵاتانی پێنج کۆ یەک، دەیانەوێت پێش ئەوەی هەڵبژاردنی سەرۆکایەتیی ئێران بکرێت [کە بڕیارە لە مانگی حوزەیران بکرێت] و تیمێکی نوێی دانوستاندن لە تاران دروستبێت، ناکۆکییەکان لەگەڵ حکومەتی ئێراندا کۆتایی پێبهێنن. حکومەتی ئێرانیش بە هەمان شێوە، هیواخوازە پێش هەڵبژاردنەکان، بتوانێت سزاکانی سەر وڵاتەکەی نەمێنن.