بەگوێرەی هەندێک سەرچاوەی دیپلۆماسی کە بۆ ئاژانسی هەواڵیی رۆیتەرز قسەیان کردووە، باهـ نەدوو، سەرۆکی مالی؛ موختار واد، سەرۆکوەزیران و سولەیمان دوکوری، وەزیری بەرگری بەزۆر لەلایەن سوپاوە گوێزرانەوە بۆ بنکەیەکی سەربازی لە باماکۆی پایتەخت.  ئەمەش لەکاتێکدایە، مانگی ئابی ساڵی رابردوو ئەو وڵاتەی رۆژئاوای ئەفریقیا بە کودەتایەکی سەربازیدا دەربازبوو کە بووە هۆی لەکارلادانی ئیبراهیم بوبەکر کەیتا، سەرۆکی وڵات.  سەرۆک و سەرۆکوەزیرانی مالی بڕیاربوو لە ماوەی ١٨ مانگی حکومەتی کاتیدا دەسەڵاتی سەربازی بۆ سڤیل بگۆڕن، بەڵام ژمارەیەکی زۆری ئەوانەی لەنێو حکومەت و ئۆپۆزیسیۆنیشدا بوون، لەوە نیگەرانبوون کە سەرکردە سەربازییەکان هەندێک جومگەی گرنگی حکومەتیان گرتبووە دەست.  دەستگیرکردنی سەرکردەکانی حکومەتی مالی دوای ئەنجامدانی گۆڕانکاری لە کابینەی حکومەتدا هات کە تێیدا دوو ئەندامی ئەنجوومەنی سەربازی لەکارلادران.  کۆماری مالی، دەکەوێتە رۆژئاوای ئەفریقیا و هەشتەمین گەورە وڵاتی کیشوەرەکەیە. بە گوێرەی دوایین سەرژمێری، ژمارەی دانیشتووانی ١٩ ملیۆن و ١٠٠ هەزار کەسە.  ئەو وڵاتە لە هەشت هەرێم پێکدێت؛ داهاتی سەرەکیی لە کشتوکاڵ و دەرهێنانی کانزا و خەڵوزەوە بەدەستدەهێنێت. باوترین سەرچاوەی سەرەکی مالی، زێڕە.  ئەو وڵاتە بە سێیەم گەورەترین بەرهەمهێنەری زێڕ لە ئەفریقیا دادەنرێت. ٩٥ % ی خەڵکی مالی موسڵمانی سوننەن، ٢ % کریستیان و ٣ % ـەکەی دیکە پەیڕەوی ئایینە کۆنەکانی وڵاتەکەن.  لە ساڵی ٢٠١٢ وە، بەھۆی لاوازبوونی حکومەتی ناوەندی لە مالی، بەشێکی گەورە لە ناوچەکانی باکوور و رۆژھەڵاتی ئەو وڵاتە کەوتنە ژێر دەسەڵاتی ھێزە چەکدارەکانی سەر بە رێکخراوی قاعیدە.  لە مانگی کانوونی دووەمی ساڵی ٢٠١٣، لەگەڵ بڕیاری فرانسوا ئۆلاند، سەرۆکی ئەوکاتی فەرەنسا، ژمارەیەک لە وڵاتە ئەوروپییەکان وەکو فەرەنسا، بەلجیکا و بەریتانیا دەستیان بە ھەناردەکردنی هێز بۆ مالی کرد، تاوەکو رێگە لە باڵادەستبوونی ئەلقاعیدە بگرن.