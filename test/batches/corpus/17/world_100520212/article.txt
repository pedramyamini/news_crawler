یونیتاد دەستەیەکی نەتەوە یەکگرتووەکانە و تایبەتە بە لێکۆڵینەوە لە تاوانەکانی داعش لە عێراق و سووریا.  کەریم خان، سەرۆکی تیمەکە راپۆرتەکە دەخاتە بەردەم ئەنجوومەنی ئاسایش کە تێیدا بەڵگە و لێکۆڵینەوەکان لەسەر ئەو تاوانانەی داعش پیشاندەکات کە لە نێوان ساڵانی ٢٠١٤ و ٢٠١٧ دژی خەڵکی باشووری کوردستان، رۆژئاوای کوردستان، عێراق و سووریا ئەنجامی داون.  یونیتاد تاوەکو ئێستا ٥ راپۆرتی پێشکێشی ئەنجوومەنی ئاسایش کردووە، کە تێیاندا سەتان بەڵگەی ڤیدیۆیی، بەڵگەنامەی نوسراو، لێدوانی قوربانیان و شایەدحاڵانی تێدایە.  تیمی لێکۆڵینەوە لە تاوانەکانی داعش لە راپۆرتەکانی پێشوویاندا باسیان لەو تاوانانە کردووە کە داعش دژی کوردانی ئێزدی و شەبەک و خەڵکی دیکەی ئەو ناوچانەی عێراق کردووە کە لە لایەن داعشەوە کۆنترۆڵکرابوو.  یونیتاد کە ئێستا نووسینگەیەکیشی لە هەولێر هەیە، لە نۆڤەمبەری رابردوودا راپۆرتی پێنجەمی بڵاوکردەوە، بەڵام ئاماژەی بەوەشکرد کە بڵاوبوونەوەی کۆرۆنا و سنوورداربوونی هاتووچۆ بەربەستی بۆ کۆکردنەوەی بەڵگەکان بۆ دروستکردووە.  یونیتاد کورتکراوەی  تیمی لێکۆڵینەوەی نەتەوە یەکگرتووەکانە بۆ لێکۆڵینەوە لە تاوانەکانی داعش. لە ٢١ی ئەیلوولی ٢٠١٧ ئەنجوومەنی ئاسایشی نەتەوە یەکگرتووەکان بڕیاری ژمارە ٢٣٧٩ی پەسند کرد کە تایبەتە بە دامەزراندنی تیمێکی لێکۆڵینەوە لە تاوانەکانی داعش و کۆکردنەوەی بەڵگەکان لەبارەی ئەو تاوانانەی کە داعش ئەنجامیداون.  کەریم خان پارێزەری بەریتانی بە یەکەم سەرۆکی تیمەکەی نەتەوە یەکگرتووەکان دەستنیشانکرا.   دوایین راپۆرتی تیمی لێکۆڵینەوەی نەتەوە یەکگرتووەکان لە ١١ی نۆڤەمبەری رابردوو بڵاوکرایەوە.  ئەو راپۆرتە تایبەت بوو بە کارەکانی تیمەکە و ئەو بەڵگانەی کۆیان کردوونەتەوە لە شەش مانگی پێش وادەی بڵاوکردنەوەی راپۆرتەکە، واتە لە مانگی ئایاری ٢٠٢٠ ـەوە تاوەکو نۆڤەمبەری ئەو ساڵە.  راپۆرتی نوێ، باسی چی دەکات؟  راپۆرتی نوێش کە دوای پێشكێشکردنی بە ئەنجوومەنی ئاسایش بڵاودەبێتەوە، تایبەتە بەو بەڵگە و دۆکیۆمێنتانەی تیمەکە لە عێراق لەماوەی شەش مانگی رابردوودا کۆی کردوونەتەوە.   لە بڵاوکردنەوەی راپۆرتی پێنجەمدا، تیمەکە ئاماژەیان بە چەند خاڵێک کردووە کە لە راپۆرتی داهاتوودا سەرنجی دەخەنە سەر. ئەمەش بریتییە لە کارکردن لەسەر ئەو دۆسیانە کە هاوکارن بۆ پشتیوانیکردنی ناساندنی کارەکانی داعش وەک تاوانی جەنگ، تاوانی دژی مرۆڤایەتی و جینۆساید.   کارێکی دیکەی تیمەکە لەم شەش مانگەی رابردوودا پێشکێشکردنی راپۆرتیی کۆتاییە لەسەر دۆسیەی کوردانی ئێزدی و بە ئەنجامگەیاندنی ئەو کەیسانەی تایبەت بە کوردانی ئێزدی هەن، وەک کوشتنی بەکۆمەڵی خەڵکی شنگال، هەروەها دۆسیەیەکی دیکە کە دەیانەوێت بە ئەنجامی  بگەیێنن کە دۆسیەی سپایکەرە لە تکریت کە لە ٢٠١٤ روویدا.   کارێکی دیکەی تیمەکە کە لەم راپۆرتەدا باسدەکرێت هەوڵی بە دیجیتاڵکردنی بەڵگەنامە و ڤیدیۆکانی تایبەت بە تاوانەکانی داعشە بۆئەوەی بپاریزرێن، کە وا دەکات بتوانرێت ملیۆنان بەڵگە لە یەک کاتدا پێکەوە کۆبکرێنەوە و بپاریزرێن  هاوئاهەنگی لەگەڵ رزگاربووان  کارێکی دیکەی تیمەکە نزیکبوونەوەیە لە رزگاربووانی هێرشەکانی داعش. تیمەکە دەڵێن، دەیانەوێت لە پەیوەندییەکی نزیکدابن لەگەڵ لیژنە هاوئاهەنگیکارەکان لە تەواوی عێراق و رزگاربووان و سەرکردە ئایینییەکان و ئەو پێکهاتانەی بوونەتە قوربانی.  کارەکانی ئەم تیمە تاوەکو ئەیلوولی ئەمساڵ بە داخوازی حکومەتی عێراقی بەردەوام دەبن، پێشبێنیش دەکرێت جارێکی دیکە درێژ بکرێنەوە. هێشتاش دیار نییە کەی ئەو بەڵگانەی کۆیان کردوونەتەوە دەدرێنە دادگەی تاوانی نێودەوڵەتی.  تیمی لێکۆڵینەوەی نەتەوە یەکگرتوەکان زیاتر لە ٦٠٠ بەڵگەی ڤیدیۆییان لەسەر تاوانەکانی داعش لە عێراق کۆکردووەتەوە  پێدەچێت ئەم ژمارەیە دوای راپۆرتەکەی ئەمڕۆ زیاتر بێت.  هەروەها نزیکەی ١٥ هەزار لە بەڵگەنامەی نوسراو و گوتراویان کۆکردوونەتەوە کە تایبەت بە تاوانەکانی داعش و هەندێکیان لەزاری قوربانیان و رزگاربووانەوە وەرگیراون.   لێکۆڵینەوە لەو تاوانانەی دژی کوردانی ئێزدی ئەنجامدراون یەکێکە لە ئاستە سەرەکییەکانی کارکردنی تیمەکە و تاوەکو ئێستا دەیان بەڵگەی ڤیدیۆیی و نووسراویان لەسەر کوردانی ئێزدی و هێرشەکانی داعش بۆ سەر شنگال خستووەتەڕوو.  ئاستی دووەمی کارکردنیان لێکۆڵینەوەی گشتییە لە تاوانەکانی داعش لە ناوچە جیاوازەکانی عێراق لەو ماوەیەی داعش لەو ناوچانە دەسەڵاتی هەبووە، لەم بەشەدا بەشێکی کارەکانیان تایبەتە بە لێکۆڵینەوە لە تاوانەکانی داعش دژی کوردانی کاکەیی و شەبەک.  کۆمەڵکوژیی سپایکەر یەکێکی دیکەیە لەو تەوەرانەی تیمەکە بە چڕی کاری لەسەر دەکات و بەڵگەی ڤیدیۆیی وێنە و نوسراو لەبارەی رووداوەکە کۆدەکاتەوە.