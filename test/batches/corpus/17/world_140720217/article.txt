زنار شینۆ، پەیامنێری تۆڕی میدیایی رووداو لە ئەوروپا دەڵێت، ئێوارەی رۆژی ١٤ی تەمموزی ٢٠٢١، لیژنەی پەیوەندییەکانی دەرەوەی پەرلەمانی بەلجیکا رەشنووسی بڕیارەکەی رادەستی پەرلەمان کرد و بڕیارە رۆژی پێنجشەممە دەنگی لەسەر بدرێت و چاوەڕوانیش دەکرێت پەسندبکرێت. زنار شینۆ گوتیشی،  پێشتر لیژنەی پەیوەندییەکانی دەرەوەی پەرلەمانی بەلجیکا ئەو رەشنووسی بڕیارەی پەسەندکردووە".   لە سەرەتای ئابی ساڵی ٢٠١٤، چەکدارانی دەوڵەتی ئیسلامی لە عێراق و شام ناسراو بە داعش هێرشیانکردە سەر سنووری شنگال و دەوروبەری؛ چەکدارانی داعش کۆمەڵکوژییەکی گەورەیان کرد.  بەپێی ئاماری نووسینگەی رزگارکردنی رفێندراوانی ئێزدی، لە ٣ - ٨ - ٢٠١٤ تاوەکو ٣ - ٥ - ٢٠٢١ لە کۆی ٦ هەزار و ٤١٧ کوردی ئێزدی کە رفێندراون، سێ هەزار و ٥٤٥ کەسیان رزگارکراون، کە پێکدێن لە هەزار و ٢٠٥ ئافرەت، ٣٣٩ پیاو، هەزار و ٤٥ منداڵی کچ و ٩٥٦ منداڵی کوڕ. هەروەها ٢ هەزار و ٧٦٨ کوردی ئێزدیش تائێستا چارەنووسیان نادیارە.  دوای شەش ساڵ کارکردنیشی لە دهۆک، بە بڕیاری نێچیرڤان بارزانی، سەرۆکی هەرێمی کوردستان نووسینگەی رزگارکردنی رفێندراوانی ئێزدی لە ئەمڕۆوە لە هەولێر، درێژە بە کارەکانی دەدات. رۆژی ٦ی تەمموز ٢٠٢١، پەرلەمانی هۆڵەندا کۆمەڵکوژیی کوردانی ئێزدی بە جینۆساید ناساند.