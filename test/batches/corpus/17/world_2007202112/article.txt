شاندە کوردییەکە لە بێریڤان خالید، کە یەکێکە لە بەرپرسانی بەڕێوەبەرایەتیی خۆسەر، هەروەها ئیلهام ئەحمەد، هاوسەرۆکی مەسەدە و غەسان یوسف، بەرپرسی ئەنجوومەنی سڤیلی دێرەزوور پێکهاتبوو.   کۆشکی ئیلیزێ بانگهێشتنامەیەکی بۆ عەبدولکەریم محەممەد، ئەندامی مەکتەبی پارتی دیموکراتی کوردستان لە سووریا (پەدەکەسە) ناردبوو بۆ ئەوەی لەگەڵ شاندەکە سەردانی پاریس بکات، بەڵام پەدەکەسە بانگهێشتنامەکەی رەتکردبووەوە.    بە گوێرەی راگەیێندراوی کۆشکی سەرۆکایەتیی فەرەنسا، ماکرۆن لە کۆبوونەوەکەیدا باسی لە قارەمانێتیی شەڕڤانانی هەسەدە لە شەڕی دژ بە داعش کردووە و بەڵێنیداوە کە هاوکارییە مرۆییەکانی فەرەنسا بۆ باکووری رۆژهەڵاتی سووریا بەردەوام بن.   فەرەنسا لە شەڕی دژی داعشدا، لەکاتی کۆنترۆڵکردنی رەققەوە لەلایەن داعشەوە تاوەکو ئێستا ١٠٠ ملیۆن دۆلاری خەرجکردووە.   ماکرۆن بەڵێنی ئەوەشی دا وڵاتەکەی لەگەڵ هەسەدە لە شەڕی دژی داعش بەردەوام دەبێت.   بێریڤان خالد، بە ئاژانسی فرانس پرێسی گوتووە، سەرنجی سەرەکیی کۆبوونەوەکەیان لەگەڵ ماکرۆن لەسەر "پاڵپشتیی فەرەنسا بووە بۆ بەڕێوەبەرایەتیی خۆسەر بۆ ئەوەی لەلایەن کۆمەڵگەی نێودەوڵەتییەوە دانی پێدابنرێت. "  گوته‌بێژی وه‌زاره‌تی ده‌ره‌وه‌ی توركیا سەرکۆنەی كۆبوونه‌وەکەی ئیمانوێل ماكرۆن، سه‌رۆکكۆماری فه‌ره‌نسا، له‌گه‌ڵ ئه‌ندامانی ئەنجوومەنی سووریای دیموکرات (مەسەدە) دەکات کە هێزەکانی سووریای دیموکرات (هەسەدە)ش لەخۆدەگرێت.  تانژو بیلگیچ، گوته‌بێژی وه‌زاره‌تی ده‌ره‌وه‌ی توركیا لە راگەیێندراوێکدا گوتی: "سەرکۆنەی كۆبوونه‌وه‌ی سه‌رۆکكۆماری فه‌ره‌نسا، ئیمانوێل ماكرۆن له‌گه‌ڵ ئه‌ندامانی به‌ناو ئەنجوومەنی سووریای دیموکرات دەکەین كه سه‌ر به باڵی سووریای رێكخراوی تیرۆریستی په‌كه‌كه، په‌یه‌ده‌یە".  بیلگیچ ئاماژه‌ی به‌وه‌داوه كه به‌رده‌وامبوونی فه‌ره‌نسا لەم جۆرە کارانە، سەرەڕای نیگەرانی و داواكارییه‌كانی توركیا، زیان به ئاسایشی نیشتمانیی توركیا، یه‌كڕیزیی سیاسی و پاراستنی یه‌كپارچه‌یی خاكی سووریا و سه‌قامگیریی ناوچه‌كه دەگەیێنێت.  تورکیا، هەسەدە بە "رێکخراوێکی تیرۆرستی" ناودەبات و بە باڵی درێژکراوەی پەکەکە وەسفیدەکات. ئەمە لەکاتێکدایە هەسەدە کە شەڕی دژی داعش دەکات، لەلایەن ئەمریکاوە پشتیوانی دەکرێت و واشنتن وەکو هاوپەیمانێک مامەڵەی لەگەڵدا دەکات. هاوکات تاوەکو ئێستا ئەو هێزە کوردییانەی رۆژئاڤای کوردستان چەند جارێک لە کۆشکی ئیلیزێ لەلایەن بەرپرسانی باڵای فەرەنساوە پێشوازییان لێکراوە.  شەڕی نێوخۆی سووریا لە ئاداری ساڵی ٢٠١١ دەستیپێکرد و تاوەکو ئێستا بووەتە هۆی کوژرانی نزیکەی نیو ملیۆن کەس، هەروەها زیانی زۆری بە ژێرخانی وڵات گەیاندووە و ئابوورییەکەی وێران کردووە، ئەوە جگە لەوەی کە بووەتە هۆی ئەوەی کە نیوەی دانیشتووانەکانی ئاوارە و کۆچبەر بن.