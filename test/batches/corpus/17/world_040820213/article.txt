ئاندرێ کۆمۆ، حاکمی ویلایەتی نیویۆرک لەلایەن داواکاری گشتیی ویلایەتەکەوە بە دەستدرێژیکردن بۆ سەر ١١ ژن تۆمەتبارکراوە.  لاتیشیا جەیمس، داواکاری گشتیی نیویۆرک رایگەیاند، کۆمۆ لەکاتی کارکردنی وەک حاکمی ویلایەتی نیویۆرک بە سوود وەرگرتن لە پۆستەکەی دەستدرێژی کردووەتەسەر چەندین ژن، گوتیشی کۆمۆ بەو کارەی پێشێلی یاساکانی ویلایەت و هەروەها یاسا فیدراڵییەکانی ئەمریکای کردووە.  راگەیێندراوەکەی داواکاری گشتیی نیویۆرک لەدوای یەک ساڵ دێت لە لێکۆڵینەوە لەو دۆسیەیە، کە ساڵی رابردوو بەهۆی سکاڵای ١١ ژنەوە دژ بە کۆمۆ بە هەوڵدان بۆ دەستدرێژیکردنە سەریان، بەرزکردبووەوە.  جۆ بایدن لە وەڵامی پرسیارێک سەبارەت بەو دۆسیەیە گوتی، پێموایە دەبێت حاکمی ویلایەتی نیویۆرک دەست لەکاربکێشێتەوە و گوتی من لەوە تێدەگەم، کە لەوانەیە ئەنجوومەنی نوێنەرانی ویلایەتی نیویۆرک بڕیاری لێپێچێنەوە لە حاکمی ویلایەتەکە بدەن، بەڵام هەرچۆنێک بێت من پێموایە کە ئەو دەبێت دەست لەکاربکێشێتەوە.  لەلایەن خۆیەوە، کۆمۆی تەمەن ٦٣ ساڵ هەموو تۆمەتەکانی رەتکردەوە و رایگەیاند بەهیچ شێوەیەک دەستی لە هیچ ژنێك نەداوە و سەرجەم سکاڵاکان دروستکراون و هیچ بنەمایەکی راستەقینەیان نییە، کۆمۆ ئاماژەشی بەوە کرد، کە دەستبەرداری پۆستەکەی نابێت.  ئاندرێ کۆمۆ، سەر بە پارتی دیموکراتە و ٥٦ مین حاکمی ویلایەتی نیویۆرکە و لە کانوونی یەکەمی ساڵی ٢٠١١ وە لەو پۆستە کار دەکات.  کۆمۆ کوڕی ماسیۆ کۆمۆیە کە ٥٢ مین حاکمی ویلایەتی نیویۆرک بووە لە نێوان ساڵانی ١٩٨٣ تاوەکو ١٩٩٤.