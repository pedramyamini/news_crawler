نۆرداڵ لێلاندیاز، سەربازێکی پێشووی فەرەنسییە، لە ساڵی ٢٠١٧ بە تۆمەتی کوشتنی کچێکی تەمەن هەشت ساڵان دەستگیرکرا و دوای ساڵێک لە نکۆڵیکردن لە رووداوەکە، لە ٢٠١٨ دانی بە تاوانەکەیدا نا، لەو کاتەشەوە لە زیندانە و لێکۆڵینەوەی لەسەر دەیان دۆسێی دیکە لەگەڵدا دەکرێت.  لە دانیشتنێکی دادگەدا لە شارۆچکەی شامبری سەر بە ناوچەکانی ئەلپ، ئەمڕۆ دووشەممە، لێلاندیاز دانی بە تاوانێکی دیکەی کوشتندا ناوە کە شەش مانگ پێش رووداوی کوشتنی کچە هەشت ساڵانەکە ئەنجامی داوە. ئەو تۆمەتبارە لە مانگی نیسانی ٢٠١٧ کەسێکی دیکەی تەمەن ٢٤ ساڵانی کوشتووە کە ئەویش سەرباز بووە لە ریزەکانی سوپای فەرەنسا.  ئەو دانپێدانە نوێییە لێلاندیازی تەمەن ٣٨ ساڵ وایکردووە دووبارە گومان لەسەر ئەو ٤٠ دۆسێیەی دیکە دروست ببێتەوە کە لە ٢٠١٧ ـەوە پۆلیسی فەرەنسی کاری لەسەر دەکرد و لەسەر ئەو دۆسێیانە لێکۆڵینەوەی لەگەڵ لێلاندیاز دەستپێکردبوو، بەڵام تاوەکو ئێستا جگە لە دۆسیەی کوشتنی ئەو سەربازە فەرەنسییە، هیچ کام لەوانە یەکلایی نەبوونەتەوە، بەڵام پۆلیس گومانی وابوو ئەم بکوژە، بکوژێکە کە پێدەچێت دەستی لە زنجیرەیەک تاواندا هەبێت.  یەکێک لەو دۆسێ دیارانەش، کوژرانی خێزانێکی عێراقی - بەریتانی بوو کە لە ئەیلوولی ٢٠١٢ لە نزیک چیای ئەلپ لە فەرەنسا کوژران.  خێزانە عێراقی - بەریتانییەکە پێکهاتبوون لە پیاوێکی تەمەن ٥٠ ساڵان، ژنێکی تەمەن ٤٧ ساڵان، دایکی ژنەکە کە تەمەنی ٧٤ ساڵان بوو، هەروەها لەگەڵ دوو منداڵی خێزانەکە کە ئەوکاتە تەمەنیان حەوت ساڵان و چوار ساڵان دەبوون.  ئەو خێزانە لەناو ئۆتۆمبێلێکدا لە نزیک ئەلپ هێرشیان کرایە سەر و ٢٥ گوللەیان پێوەنرابوو، لە رووداوەکەشدا، ژن و مێردەکە و دایکی ژنەکە کوژران، بەڵام منداڵەکان لە هێرشەکدا رزگاریان بوو.