مانگی ئەیلوول کۆتایی دەسەڵاتی سیاسی مێرکلە و یەکلایبووەتەوە؛ لاشێت بەربژێرێکی بەهێزە بۆ جێگرەوەی، بەڵام پێش ئەوە دەبێت پارتەکەی هەڵبژاردنی پەرلەمانی ئەمساڵ بباتەوە.  ئەو خاوەنی هەمان روانگە سیاسییەکانی مێرکلە. پێیوایە  کێشە سیاسییەکان نابنە رێگر لەبەردەم پەیوەندییە بارزگانییەکان، واتە هاوسەنگی سیاسی و ئابووری..   ئارمین لاشێت، بەربژێر پۆستی راوێژکاری ئەڵمانیا دەڵێت: "بۆچوونی تایبەتی من ئەوەیە کە سیاسەتی ئەنگێلا میرکل بەرامبەر چین سیاسەتێکی دروستە؛ چین هاوبەشە و لە سیستمی سیاسیشدا رکابەرە،  ئەمەش واتە پێویستە دەست بە پرەنسیپەکانی خۆمانەوە بگرین و ئەوەش بەردەوام بیری چین بهێنینەوە، بەڵام لە هەمان کاتدا، پەیوەندییە ئابوورییەکانمان لەگەڵ چین پەرەپێبدەین، کاتێکیش باس لە گۆڕانی کەشوهەوا دەکەین، ئەوە بەبێ چین ئەستەمە. "   ئەم جۆرە روانگەیەی لاشێت وایکردووە، شرۆڤەکارە سیاسییە ئەڵمانیەکان پێیانوابێت، ئەو لە زۆربەی بابەتەکاندا لە مێرکل جیا ناکرێتەوە.   ڤۆڵفگانگ مێرکل، شرۆڤەکار لە سەنتەری توێژینەوەی بەرلین دەڵێت: "لاشێت خۆی لە مێرکل جیانەکردووەتەوە بۆ ئەوەی سیاسەتێکی جیاواز پەیڕەو بکات. ئەو لە زۆر بواردا هەروەک مێرکل دەردەکەوێت، نەوەک خۆی لەو جیا بکاتەوە".  لاشێت هاوشێوەی مێرکل لەگەڵ رووبەڕووبوونەوە و زمانی تووند نییە. ئەو سیاسەتانەی مێرکل لەگەڵ وڵاتانی وەک رووسیا، تورکیا و وڵاتانی عەرەبیش پەیڕەوی دەکرد، واتە هاوسەنگی لە سیاسەت و ئابووری، دەیەوێت هەر بە هەمان سیاسەت کار بکات.   ئارمین لاشێت، دەڵێت: "ئەوەی کە وڵاتان مۆدێلێکی کۆمەڵایەتیی جیاواز لە ئێمەیان هەیە، کێشە نییە، دەمانەوێت پەیوەندیمان هەبێت، جا ئەمە لەگەڵ رووسیا بێت، چین بێت یان جیهانی عەرەبی، ئەمەش واتە هەردوو رێگەکە، کێبڕکێی سیستەمی و هەروەها هاریکاریش".   هەرچەندە پارتی یەکێتیی کریستیان دیموکرات، لە هەڵبژاردنی نێوخۆییدا بەشێک لە هەرێمەکانی دۆڕاند، بەڵام بەپێی راپرسییەکان هێشتا خاوەنی زۆرترین دەنگە لە تەواوی ئەڵمانیا، بۆیە لاشێت بە بەهێزترین بەربژێر دادەنرێت بۆ ئەوەی ببێتە راوێژکاری ئەڵمانیا.