لە راگەیێندراوێکدا کە لە هەژمارە فەرمییەکانی لە تۆڕە کۆمەڵایەتییەکان بڵاوکراوەتەوە، ئەشرەف غەنی نووسیویەتی، "ئەگەر لە ئەفغانستان مابام، ژمارەیەکی زۆری خەڵک دەکوژرا و کابوول وێران دەبوو".  سەرۆکی ئەفغانستان ئاماژەی بەوەش کردووە، بزووتنەوەی "تاڵیبان سەرکەوت و ئێستا خۆی لە پاراستنی وڵاتەکە بەرپرسە".  پاسەوانێکی تایبەتی ئەشرەف غەنی - ش بڵاویکردەوە، سەرۆکی ئەفغانستان لەگەڵ هاوژین و منداڵەکانی چوون بۆ شاری تەشقەندی پایتەختی ئۆزبەکستان.  لە لایەکی دیکەوە زەبیحوڵڵا موجاهید، گوتەبێژی بزووتنەوەی تاڵیبان رایگەیاند، گەشتەکانی چوون و هاتن لە فڕۆکەخانەی کابوول بەردەوام دەبن و رێگەیان لێ ناگرن.  زەبیحوڵڵا موجاهید رایگەیاند، "ئێمە هەموو باڵیۆزخانە، نێردە دیپلۆماسییەکان، دامەزراوە و شوێنی نیشتەجێبوونی بیانییەکان لە کابوول دڵنیادەکەینەوە کە هیچ مەترسییەکیان لەسەر نییە".  هاوکات وەزارەتی دەرەوەی ئیمارات بڵاویکردەوە، ئەوان هاوکاریی هەریەکە لە فەرەنسا، بەریتانیا، یەکێتیی ئەوروپا، کەنەدا، ئوسترالیا، نەتەوە یەکگرتووەکان، ئەمریکا، ئەڵمانیا و میسر دەکەن بۆئەوەی نێردە دیپلۆماسییەکانیان لە ئەفغانستان بکشێننەوە.  وەزارەتی دەرەوەی ئیمارات ئاماژەی بەوەش کردووە، ژمارەیەک فڕۆکە رۆژی یەکشەممە ١٥ - ٠٨ - ٢٠٢١ لە فڕۆکەخانەی کابوولەوە گەشتوونەتە ئیمارات و ژمارەیەکی دیکەشیان بەیانیی دووشەممە دەگەنە وڵاتەکەی کەنداو.  ئەمریکا بڕیاریدا ١٠٠٠ سەربازی دیکەی رەوانەی ئەفغانستان بکات. گوتەبێژی بزووتنەوەی تاڵیبانیش دەڵێت، رێگە لە گەشتەکانی فڕۆکەخانەی کابوول ناگرن.