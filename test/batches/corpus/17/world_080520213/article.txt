عەباس عێراقچی، جێگری وەزیری دەرەوەی ئێران کە هاوکات سەرۆکی شاندی دانوستاندنکاری ئێران لە گفتوگۆکانی ڤییەننایە ئاماژەی بەوەشکرد، ئەوەیان بەدیکردووە کە هەموو لایەک دەیەوێت لەبارەی رێککەوتنی ئەتۆمی بە چارەسەرێک بگەن.   میکائیل ئۆلیانۆڤ، سەرۆکی شاندی دانوستاندنکاری رووسی لە دوای کۆبوونەوەی وڵاتانی چوار کۆ یەک لەگەڵ ئێران لە تویتێکدا رایگەیاند، "بەشداربووان لەسەر چڕکردنەوەی گفتوگۆکان رێککەوتن. "     لەلایەکی دیکەوە کۆشکی سپی لەبارەی گفتوگۆکانی رێککەوتنی ئەتۆمیی ئێران کە لە ڤییەننای پایتەختی نەمسا بەڕێوەدەچن، دەڵێت، بەرەوپێشچوون و ئاماژەی باش هەن کە تاران و واشنتن بە نێوەندگیریی وڵاتانی چوار کۆ یەک بگەنە چارەسەرێک بۆ زیندووکردنەوەی رێککەوتنەکە.      جین ساکی، گوتەبێژی کۆشکی سپی دەڵێت، ئێستا هەموو لایەنەکان تێگەیشتنێکی باشتریان هەیە کە دەبێت لەومەودوا چی بکرێت بۆئەوەی رێککەوتنەکە بە تەواوی جێبەجێ بکرێت.      هەروەها جەختی لەوە کردەوە کە بۆ ئەوەی ئەمریکا بگەڕێتەوە نێو رێککەوتنەکە پێویستە ئێران پابەندبوونەکانی جێبەجێ بکات و هەوڵی بەدەستهێنانی چەکی ئەتۆمی نەدات.      ئەوە لە کاتێکدایە کە رۆژی هەینی، گەڕی چوارەمی کۆبوونەوەکانی ڤیەننا بەڕێوەچوو. بە گوتەی عێراقچی، لیژنە تەکنیکییەکان دەستبەکاربوون بۆ ئەوەی میکانیزمی لابردنی سزاکانی سەر ئێران و گەڕانەوەی ئێران بۆ پابەندبوونی تەواوەتی بە رێککەوتنەکە دیاری بکەن.   ساڵی ٢٠١٨، دۆناڵد ترەمپ، سەرۆکی ئەو کاتی ئەمریکا، واشنتنی لە رێککەوتنەکە کشاندەوە و قۆناخ بە قۆناخ سزای بەسەر ئێراندا سەپاند، چونکە پێیوابوو رێککەوتنەکە پێویستی بە پێداچوونەوەیە.   لە کاردانەوەی ئەوەدا، ئێران دەستی بە هەڵپەساردنی قۆناخ بە قۆناخی ئەرکەکانی کرد و ئاستی پیتاندنی یۆرانیۆمی بەرزکردەوە.  جۆ بایدن، سەرۆکی ئەمریکا نیازی خۆی بۆ گەڕاندنەوە بۆ نێو رێککەوتنەکە ئاشکراکردووە، بەڵام بەو مەرجەی کە ئێران بە تەواوی بە رێککەوتنەکە پابەندبێتەوە.   عەباس عێراقچی باس لەوە دەکات، ئەمریکییەکان لە گەڕانەوە بۆ نێو رێککەوتنەکە و لابردنی سزاکانی سەر ئێران رژدین، بەڵام تاران نازانێت تا چ راددەیەک واشنتن رژدە و ئامادەیە چی بکات. عێراقچی دەڵێت، "ئێمە هێشتا سەرقاڵی گفتوگۆین. "