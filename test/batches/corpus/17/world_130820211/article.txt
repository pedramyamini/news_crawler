رۆژی پێنجشەممە ١٢ - ٨ - ٢٠٢١ جۆن کێربی، گوتەبێژی وەزارەتی بەرگریی ئەمریکا (پێنتاگۆن) رایگەیاند ئەو هێزە ئەمریکیانە ئەرکی دیکەی وەکو هێرشکردنە سەر تاڵیبانیان پێ ناسپێردرێت.  هاوکات پێشتر بەرپرسێکی ئەمریکا رایگەیاندبوو: "لە کاتێکدا ئاسایشی ئەفغانستان بەشێوەیەکی خێرا لە خراپبووندایە، ئەمریکا هێزی زیاتر دەنێرێتە وڵاتەکە بە مەبەستی رزگارکردنی ئەو کارمەندانەی لە باڵیۆزخانەی ئەمریکا لە کابول ماونەتەوە. "  بەرپرسەکە گوتی، ئەو هێزانە پاڵپشتی زەمینی و ئاسمانی پڕۆسەکە و پاراستنی ئەمریکییەکان دەکات، کە دەنێردرێنە فڕۆکەخانەی کابول.   چەکدارانی بزووتنەوەی تاڵیبان، لە پێشڕەوییەکانیان بۆ گرتنی پایتەختەکانی ویلایەتەکانی ئەفغانستان بەردەوامن. زەبیحوڵڵا موجاهید، گوتەبێژی بزووتنەوەی تاڵیبان، شەوی رابردوو بە (تۆڕی میدیایی رووداو)ی راگەیاند لە ماوەی حەوت رۆژدا دەستیان بەسەر ١٣ ویلایەتی ئەفغانستاندا گرتووە و دەسەڵاتیان لە ١٣ ویلایەتدا دامەزراندووە.  پێشتر وەزارەتی بەرگریی ئەمریکا ٦٥٠ سەربازی لە ئەفغانستان هێشبووەوە بۆ پشتگیریکردنی ئاسایشی دیپلۆماسی، لە نێویدا لە فڕۆکەخانەی کابوول. بەرپرسە ئەمریکییەکە گوتی کە ژمارەیەک هێزی زیاتری "دیارینەکراو"، هەروەها هێزی ئاسمانی ئامادەدەکرێت بۆ یارمەتیدانی کشانەوەی کارمەندانی باڵیۆزخانە.  لە ئاگادارکردنەوەیەکی نوێدا، باڵیۆزخانەی ئەمریکا لە کابوول، جارێکی دیکە رۆژی پێنجشەممە داوای لە هاوڵاتیانی کرد "بەخێرایی" ئەفغانستان بەجێبێڵن.  هاوکات، هەر لە رۆژی پێنجشەممە، یەکێتی ئەوروپا هەڕەشەی "گەمارۆدانی نێودەوڵەتی" لە تاڵیبان کرد ئەگەر دەسەڵات بگرێتە دەست.   جۆزێب بۆرێڵ، بەرپرسی کاروباری دەرەوەی یەکێتیی ئەوروپا لە راگەیێنراوێکدا گوتی، " ئەگەر بە زەبری هێز دەستەڵات بگیرێتەدەست و ئەمارەتی ئیسلامی بنیاتبنرێتەوە،  لەم کاتەدا تاڵیبان دانیپێدانانرێت و ڕووبەرووی گەماڕۆ و لە دەستدانی پاڵپشتی دەبێتەوە. "  هەروەها جیڕالدین بایرن، باڵیۆزی ئێرلەندا لە نەتەوە یەکگرتووەکان دەڵێت، ئەنجوومەنی ئاسایشی نەتەوە یەکگرتووەکان بەرپرسیاریێتیی ئەوەی لە ئەستۆدایە، کە بۆ راگرتنی شەڕی تاڵیبان و حکومەتی ئەفغانستان هەنگاو بنێت.  ئەو باڵیۆزە باسی لەوە کرد، ئەوان وەکو ئێرلەندا نایانەوێت ژیانی ژن و منداڵان بکەوێتە مەترسییەوە و پشتگیری لە "گەڕانەوەی خەلافەتێکی ئیسلامی" بۆ ئەفغانستان ناکەن.   وەزارەتی بەرگری بەریتانیا رایگەیاند کە بەشێوەیەکی کاتی ٦٠٠ سەرباز دەنێرنە ئەفغانستان بۆ یارمەتیدانی کارمەندانی باڵیۆزخانەی بەریتانیا لە کابوول بۆ جێهێشتنی ئەو وڵاتە. ئەمەش دوای ئەوە دێت، کە ئەمریکا هەنگاوێکی سەربازی هاوشێوەی نا.