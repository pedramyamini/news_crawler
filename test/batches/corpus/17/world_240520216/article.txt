لەو سەردانەدا بڕیارە ئەنتۆنی بلینکن، وەزیری دەرەوەی ئەمریکا سەردانی ئیسرائیل و فەلەستین بکات و لەگەڵ بەرپرسانی هەردوولا کۆببێتەوە؛ بابەتی سەرەکیی گفتوگۆکانیش، دەستپێکردنەوەی دانوستاندنی ئاشتیی فەلەستین - ئیسرائیلە.  پێشتر جۆ بایدن، سەرۆکی ئەمریکا ئاشکرایکرد، بلینکن دەنێرێتە رۆژهەڵاتی نێوەڕاست بۆئەوەی قسە لەگەڵ ئیسرائیلییەکان و فەلەستینییەکان و بەرپرسانی هەندێک وڵاتی ناوچەکە بکات کە دەتوانن رۆڵی باش لە پرسی فەلەستین و ئیسرائیلدا بگێڕن.  بەگوێرەی راگەیێندراوی وەزارەتی دەرەوەی ئەمریکا، بلینکن جگە لە فەلەستین و ئیسرائیل، سەردانی وڵاتانی میسر و ئوردنیش دەکات کە کۆشکی سپی پێیوایە ئەو دوو وڵاتەی ناوچەکە دەتوانن رۆڵیان لە دانوستاندنەکاندا هەبێت.  وەزارەتی دەرەوەی ئەمریکا ئاماژەی بەوەش کردووە، بلینکن لەگەڵ بنیامین نەتەنیاهوو، سەرۆکوەزیرانی ئیسرائیل؛ مەحموود عەباس، سەرۆکی دەسەڵاتی فەلەستین؛ عەبدولفەتاح سیسی، سەرۆکی میسر و شا عەبدوڵڵای ئوردن کۆدەبێتەوە.  لە کۆبوونەوەکانیشدا هەنگاوی یەکەم تایبەت دەبێت بە بەهێزکردنی ئاگربەست، دواتریش گەیاندنی هاوکارییە مرۆییەکان بۆ غەززە و هەنگاوی سێیەمیش قسەکردن دەبێت لەسەر دانانی میکانیزمێک بۆ دەستپێکردنی گفتوگۆی ئاشتی.