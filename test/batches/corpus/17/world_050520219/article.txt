حاکمی ویلایەتی نیوجێرسی، کە سەر بە دیموکراتەکانە، دەستپێشخەرییەکی کردووە، هەر کەسێکی تەمەن سەرووی ٢١ ساڵ ڤاکسین وەربگرێت، بیرەیەکی بە دیاری دەداتێ.  بەڵام ئۆفەری حاکمی کۆماری ویلایەتی ڤێرجینیای رۆژئاوا گەورەترە، ئەو حاکمە بڕیاری داوە هەر کەسێکی تەمەن ١٦ بۆ ٣٥ ساڵ خۆی بکوتێت، ١٠٠ دۆلاری بداتێ.  جۆ بایدن، سەرۆکی ئەمریکا دەڵێت ڤاکسینی پێویست بەردەستە، ئەوەی کە گرنگە ئەوەیە هانی زیاتری خەڵکی بدەن ڤاکسین وەربگرن، بەڵام ئەو هیوایەی بایدن بەر راستیی کەمبوونەوەی وەرگرتنی ڤاکسین لە ئەمریکا کەوتووە.  ئامارەکان دەریدەخەن، لە ١٣ی نیسانی ئەمساڵەوە لە ئەمریکا خواست لەسەر وەرگرتنی ڤاکسین لە ٣.٥ ملیۆن لە رۆژێكدا، بۆ ملیۆنێك و ٧٥٠ هەزار دابەزیوە، هۆکارەکەش نیگەرانی خەڵکە لە ڤاکسینی جۆنسن ئاند جۆنسن کە ماوەیەکە بەهۆی کاریگەرییە نەرێنییەکانی لەلایەن بەڕێوەبەرایەتی دەرمان و خۆراکی ئەمریکییەوە راگیراوە، ئەوە جگە لەو ترسەی کە سەبارەت بە ڤاکسینی ئەسترازێنیکا بڵاوبووەتەوە.  جۆنسن کە یەکێکە لە ئەندامانی تیمی هەڵمەتی دەرگا بە دەرگای تایبەت بە پێدانی زانیاری سەبارەت بە ڤاکسینی کۆرۆنا لە شاری دیتۆریتی ویلایەتی میشیگن دەڵێت: "روونە هەندێ نیگەرانی لە وەرگرتنی ڤاکسین هەیە، بەڵام ئەگەر راستییەکە بزانن ئەو نیگەرانییەشیان نامێنێت".  لە ئەمریکا تاوەکو ئێستا زیاتر لە ٧٠ % ی بەتەمەنەکان هەردوو قورچکی ڤاکسینیان وەرگرتووە، بەشێکی کەمیشیان لە وەرگرتنی نیگەرانن.  نیکۆلا سابرۆکا،  دانیشتووی دیترۆیت دەڵێت: "هەندێ کەسوکارم ڤاکسینیان وەرگرتووە، بەڵام کە وەریانگرت کەمێک نەخۆش کەوتن. پرسیار دەکەم ئایا پێویستە ڤاکسین وەربگرم؟ نازانم بەڕاستی نازانم".  سەرەڕای هەڵمەتەکان هێشتا ڤاکسینی کۆرۆنا شوێنی خۆی لە دڵی نەک تەنیا ئەمریکییەکان بەڵکو بەشی زۆری جیهان نەکردووەتەوە. بەگوێرەی راپرسییەک کە لە ١١٧ وڵاتی جیهان کراوە، کەمتر لە ٧٠ % ی دانیشتووانی ٧٩ وڵاتیان ئامادەن ڤاکسین وەربگرن. لە کاتێکدا وەرگرتنی ڤاکسین تاکە رێگەیە بۆ دروستبوونی بەرگریی بە کۆمەڵ و کۆتاییهاتنی پەتاکە.