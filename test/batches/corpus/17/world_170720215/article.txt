پیاوێک، کە هەموو سامانەکەی دووکانەکەی بوو، دەڵێت هەموو ئاواتی لەسەر دووکانەکەی هەڵچنیبوو، بەڵام بە چەند کاژێرێک لاوفاو بۆی کرد بە وێرانە و هیچی بۆ بەجێنەماوە، بە چاوی پڕ لە گریانیشەوە باسی ئەو کارەساتەی بۆ رووداو کرد.  تەمارا فارما، دووکاندار دەڵێت "وامزانی قەیرانی کۆرۆنامان بەڕێکرد، نۆ مانگ دووکانەکەم داخستبوو. لە هەفتەی رابردووەوە دووکانەکەم کردوەوە بە دڵێکی خۆشەوە و زۆر بە هیواوە ویستم دەستپێبکەمەوە، بەڵام بارانێکی زۆر هات و ئاو بەرزبووەوە و ماڵم وێران بوو، دەبینن چەند بەرزبووەتەوە. هەموو شتەکانم لەنێوچوون. هەرچەندە بە گوێنیی پڕ لە لم بەردەم دووکانەکەم پاراست، بەڵام ئاوەکە ئەوەندە بەهێزبوو، کە هات تیمی فریاکەوتن دووری خستینەوە و نەمتوانی هیچ رزگار بکەم. ئاوەکە زۆر بە خێرایی دەهات".  لەبارەی زیانە گیانییەکانی لافاوەکە، هێشتا ئاماری کۆتایی رانەگەیێندراوە، بەڵام تاوەکو ئێستا مردنی زیاتر  لە ١٠٧ کەس و بێسەروشوێنبوونی  زیاتر لە هەزار ئەڵمانی پشتڕاستکراوەتەوە. قەبارەی زیانەکانیش تاوەکو ئێستا مەزەندە نەکراوە؛ هەمووان تووشی شۆک بوون و چەند کەسێکیش باسی کاتی لافاوەکەیان بۆ رووداو کرد.  بیاتە شنایدەر، دانیشتووی ناوچەی ئونتەبوورگ گوتی "ئاوەکە ئەوەندە زۆر بوو، چوار ئەوەندەی ئەو ساڵەی ئاو لێرە بەرزبووەوە، ئەوەی روویدا کارەسات بوو. لە سەرەوە بووم لە بالکۆنەکەم بە دراوسێکەم گوت تەماشاکە رووبارەکە ئاوەکەی بەرزدەبێتەوە، گوتی نا ئەوەندە بەرز نابێتەوە. ١٠ خولەکی نەخایاند بینیم ئۆتۆمبێلەکان سەرئاوکەوتوون، بینیم چۆن ئاوەکە بە شەپۆل دەچووە ناو ماڵەکان، زۆر ناخۆش بوو، نەمدەتوانی هیچ بکەم".  سوپا، پۆلیس و هێزەکانی فریاکەوتنی ئەڵمانیا لە ناوچە زیانلێکەوتووەکان خراونەتە ئامادەباشییەوە و بە هاوکاریی دانیشتووانی ئەو ناوچانە، خەریکن سیمای شارەکان بگەڕێننەوە دۆخی پێشتری.  سباستیان ڤاگنەر، بەپرسی تیمی هێزەکانی فریاکەوتن رایگەیاند "کاتێک لەپاش نیوەڕۆ دۆخی بەرزبوونەوەی ئاوەکە مەترسیداربوو، چیدی نەمانتوانی ئاو لە ژێرزەمینەکان بە پەمپ دەربهێنین، بەڵکو بڕیارماندا ئەم ناوچەیە چۆڵ بکەین و خەڵکەکەی رزگار بکەین. ئەمە یەکەمجارە بەرزبوونەوەی ئاستی ئاو بەم شێوازە بێت، هەموو ناوچەی ئونتەبۆرگ ئاو دایپۆشیبوو، بۆ ئێمەش وەکو تیمی فریاکەوتن ئاسان نەبوو ببینین ئەو خەڵکە چییان بەسەر هات، ئەو کارەساتە بۆ ئێمەش ئاسان نەبوو. ئێستا هەوڵی لابردنی ئاوی ناو ماڵەکان دەدەین و هاوکارییان دەکەین بۆ لابردنی شتومەکەکان، هەوڵیش دەدەین بە هاوکاریی هێزەکانی دیکە زیانەکان کەمتر بکەینەوە".  لە زۆربەی ئەو شوێنانەی رووبارەکانی راین و ڤوپەر و روهەو بە کەناریاندا تێدەپەڕن، زیانەکانی لافاو وێرانکەرتر بووە. جگە لە گیرانی رێگەوبانەکان، لە زۆربەی شارەکان، هێڵەکانی کارەبا، ئاو  و تەلەفۆن پچڕاون.