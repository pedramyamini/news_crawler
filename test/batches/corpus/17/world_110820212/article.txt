ئەیمەن عەبدولرەحمان، سەرۆکوەزیرانی جەزائیر رایگەیاند، لە ئاگرکەوتنەوەکانی دارستانەکانی رۆژهەڵاتی پایتەخت، لانیکەم ٢٥ سەرباز و ١٧ کەسی سڤیل گیانیان لەدەستداوە.  هاوکات ژمارەیەک سەربازی دیکە لە کاتی ئاگرکوژانەوەی ناوچەی قەبائیل برینداربوون.   شەپۆلێکی گەرما رووی لە جەزائیر کردووە و کەشناسی دەڵێت، چاوەڕوان ئەمڕۆ چوارشەممە ١١ - ٨ - ٢٠٢١ بگاتە ٤٦ پلەی سیلیزی. ئاژانسی هەواڵی فەرمیی جەزائیر بڵاویکردەوە، ١٠٣ ئاگر لە ١٧ ویلایەتی وڵات کەوتوونەتەوە.  عەبدولمەجید تبون، سەرۆکی جەزائیریش رایگەیاند، "بە خەم و پەژارەیەکی زۆرەوە هەواڵی گیانلەدەستدانی ٢٥ سەرباز بڵاودەکەینەوە، دوای ئەوەی سەرکەوتووبوون لە رزگارکردنی سەتان هاووڵاتی لە ئاگری چیای بجایە و تیزی وزو".  کەمال بلجود، وەزیری ناوخۆی جەزائیریش ئاماژەی بەوەکرد، "دەستێکی تاوانکار" لە پشت ئاگرکەوتنەوەکانی وڵاتە و لەکاتی سەردانی ویلایەتی تیزی وزوش گوتی: "لێکۆڵینەوەی پێویست دەستپێدەکەین".  لە چەند رۆژی رابردوودا ئاگری گەورە لە چەند وڵاتێکی سەر دەریای نێوەڕاست کەوتوونەتەوە و زیانی گەورەی ماڵی و گیانییان هەبووە، لەوانەش تورکیا، یۆنان، لوبنان و قوبرس.