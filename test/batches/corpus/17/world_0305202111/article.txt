جۆ بایدن، سەرۆکی ئەمریکا لە رۆژی جیهانیی ئازادی رۆژنامەڤانییدا راگەیێندراوێکی بڵاوکردەوە و تێیدا هاتووە، "رۆژنامەڤانان راستییەکان دەردەخەن، بەدواداچوون دەکەن بۆ ئەوەی بزانن لە کوێ خراپ دەسەڵات بەکاردەهێنرێت و داوای شەفافییەت دەکەن لەوانەی دەسەڵاتداران. ئەوان بەشێکی جیانەکراوەن لە گەشەی دیموکراسی. لەو کاتەوەی کۆرۆنا بڵاوبووەتەوە، رۆژنامەڤانان و میدیاکاران لە بەرەکانی پێشەوەدا بوون بۆ ئەوەی زانیاری بدەنە خەڵک و بەو جۆرەش تەندروستیی خۆیان خستووەتە مەترسییەوە".   سەرۆکی ئەمریکا لە بەشێکی دیکەی راگەیێندراوەکەیدا ئاماژە بەوە دەکات کە ئێستا "راستی" لەژێر هەڕەشەدایە و هەربۆیە زیاد لە هەر کاتێکی دیکە "پێویستمان بە زانیاریی ورد، پشتبەستوو بە راستی، گفتوگۆی گشتیی کراوەیە".   جۆ بایدن پێیوایە بەرپرسیارێتی هەموو لایەکە رووبەڕووی ئەو هەڕەشانە ببێتەوە کە لەسەر میدیای ئازاد و سەربەخۆ هەیە، لەوانەش دەستگیرکردنی هەڕەمەکییانەی رۆژنامەڤانان و مەترسی ئازاردانی جەستەییان. بایدن دەڵێت، لیژنەی پاراستنی رۆژنامەڤانان بڵاویکردووەتەوە کە لە ساڵی ٢٠٢٠ دا ژمارەیەکی یەکجار زۆر رۆژنامەڤان لە جیهاندا زیندانیکراون. دەسەڵاتە تاکڕەوەکان هەوڵدەدەن بۆ ئەوەی میدیای ئازاد لاوازبکەن و زانیاریی هەڵە بڵاوبکەنەوە و ئەو هێرشانەش هەڕەشەن لەسەر دیموکراسی لە هەموو شوێنەکانی جیهاندا.   سەرۆکی ئەمریکا دەڵێت، "لە رۆژی ئازادیی رۆژنامەڤانییدا دەستخۆشی لە بوێریی لە رادەبەدەری رۆژنامەڤانان لە هەموو شوێنێک دەکەین. دان بەو رۆڵە گرنگەدا دەنێین کە میدیای ئازاد لە بونیادنانی کۆمەڵگە ئازاد و خۆشگوزەرانییەکاندا دەیگێڕن. پابەندبوونی خۆمان دووپات دەکەینەوە بۆ پاراستن و بایەخدان بە میدیای ئازاد و سەربەخۆ لە سەرانسەری جیهاندا".  لە لایەکی دیکەوە لە راگەیێندراوێکدا باڵیۆزخانەی ئەمریکا لە بەغدا دەڵێت، زۆر وڵاتی جیهان بەکارهێنانی ئینتەرنێتیان سنووردارکردووە و چاودێرییان خستووەتە سەری، کە ئەمەش کۆت و بەندی لەسەر بەکارهێنانی ئینتەرنێت دروستکردووە.