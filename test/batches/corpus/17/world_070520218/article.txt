سەرباری ئەو هێرشەی تاڵیبان، بەڵام ئەمریکا سوورە لەسەر پرۆسەی کشانەوەکە و تەواوکردنی پرۆسەکە لەکاتی خۆیدا. لۆید ئۆستن، وەزیری بەرگریی ئەمریکا دەڵێت: "سەرۆک بڕیاری داوە کۆتایی بە درێژترین شەڕ بهێنێت کە ئەمریکا تێوەگلاوە، ئێمە دەستمان پێکردووە، کشانەوەکە  کەمتر لە هەفتەیەکە بەپێی پلان دەستیپێکردووە".  هێزەکانی ئەمریکا، لە هەرێمی هێلماند و هێرات لە ١ ـی ئایارەوە دەستیان بە کشانەوە کردووە، هەرچەندە هێزەکانی تاڵیبان هێرشەکانیان لە چەند ناوچەکی ئەفغانستان چڕکردووەتەوە، بەڵام ئەمریکییەکان دەڵێن هیچ هێرشێک بۆ سەر ئەمریکا و هاوپەیمانان لەو وڵاتە رووینەداوە.  مارک میلێی، بەرپرسی هێزە هاوبەشەکانی ئەمریکا لەو بارەوە دەڵێت، "ئەوەی پەیوەندیی بە تاڵیبانەوە هەیە، هێشتا لە هێرشە تووندوتیژییەکانیان بۆ سەر هێزە ئەمنییەکانی ئەفغانستان بەردەوامن. ئەوان رۆژانە ٨٠ بۆ ١٢٠ هێرشی جۆراوجۆریان کردووە، لەدوای ١ ـی ئایاریشەوە بەردەوامن، بەڵام لەم ماوەیەدا هیچ هێرشێک بۆ سەر هێزەکانی ئەمریکا و هاوپەیمانان رووینەداوە".  بزووتنەوەی تاڵیبان دەڵێت، لە هەرێمی باغلان دەستیان بەسەر دوو شاردا گرتووە، حکومەتی ئەفغانستانیش دەڵێت، لە رووبەڕووبوونەوەکاندا نزیکەی ٥٠ سەربازی ئەفغانی و ژمارەیەک چەکداری تاڵیبان کوژراون.  وەزارەتی بەرگریی ئەمریکاش دان بەوەدا دەنێت، هێرشەکانی تاڵیبان هێشتا ئاڵنگارییەکی بەردەم ئەفغانستانە. وەزیری بەرگریی ئەمریکا دەڵێت، "بەردەوام دەبین لە  هاوکاریکردنی ئەفغانستان لە دوای کشانەوەش، ئێمە لەگەڵ حکومەت و هێزی سەربازی ئەفغانستاندا وەک هاوبەش دەمێنینەوە، هیوادارین بە هاوکارییەکانمان کاریگەر و بەتوانا بن لە پاراستنی ئاسایشدا، بەڵام پێشبینی دەکەین ئەم کێشەیە هێشتا وەک ئاڵنگارییەک بێت بۆ ئەوان".  سەرەڕای هێرشەکانی لە چەند ناوچەیەکی ئەفغانستان، تاڵیبان ئامادەیی بۆ بەشداریکرکدن لە کۆنفرانسی ئاشتیی ئەفغانستان لە تورکیا دەربڕیوە، بەڵام دەڵێت، دەرهێنانی ناوی تاڵیبان لە لیستی رەشی نەتەوە یەکگرتووەکان هۆکاری سەرەکیی سەرکەوتنی پرۆسەکەیە.  ئەو کۆنفرانسە دەبووایە لە ٢٥ی مانگی رابردوو لە ئیستەنبووڵ، بە سەرپەرشتیی نەتەوە یەکگرتووەکان، قەتەر و تورکیا بەڕێوەبچێت، بەڵام بۆ دوای مانگی رەمەزان دواخراوە و چاوەڕێ دەکرێت لە نیوەی دووەمی ئەم مانگەدا بەڕێوەبچێت.