تەنانەت دووەم باڵاترین دیپلۆماتکاری رووسیا لە نەتەوە یەکگرتووەکان دەڵێت ئاگای لە هیچ هەڕەشەیەکی تورکیا نییە. رووداو پرسیاری لە فیمیتری پۆلیانسکی، جێگری نوێنەری رووسیا لە نەتەوە یەکگرتووەکان کرد "هەڵوێستان چییە بۆ هەڕەشەکانی تورکیا بۆ دەستپێکردنی ئۆپەراسیۆنێکی سەربازی لە باکووری رۆژهەڵاتی سووریا؟ " ئەویش لە وەڵامدا گوتی، "من ئاگادار نیم لەو بابەتە. ببورە".  بەڵام هەر لە هەمان رۆژ و لەپێش چاوی ئەو نوێنەرەی رووسیا، تورکیا بە فەرمی لە ئەنجوومەنی ئاسایشی نێودەوڵەتی ئاماژەی بە مافی بەرگری لەخۆکردن کرد لە دوای ئەو هێرشانەی کە پێش دوو هەفتە بوونە هۆی گیانلەدەستدانی ژمارەیەک سەربازی تورک. فەرەیدوون هادی، باڵیۆزی تورکیا لە نەتەوە یەکگرتووەکان گوتی، "تورکیا بە بێدەنگی نامێنێتەوە لە بەرامبەر ئەو هێرشانەی کە لە سنوورەکانەوە دەکرێتە سەرمان. ئێمە موکڕین لەسەر لەناوبردنی ئەو هەڕەشە تیرۆریستیانە. بەردەوام دەبین لە شەڕکردن لە دژی پەکەکە و یەپەگە لە هەرکوێ بن".  بۆ فەرەنسا و وڵاتە ئەوروپییەکانیش گەورەترین مەترسی لە سووریا، زیاتر خراپبوونی دۆخی مرۆییە کە دەبێتە هۆی زیادبوونی ژمارەی ئاوارە سوورییەکان لەسەر سنوورەکانیان. رووداو پرسیاری لە تراین هێمرباک، باڵیۆزی نەرویج لە ئەنجوومەنی ئاسایشی نێودەوڵەتی کرد، "تورکیا هەڕەشەی ئۆپەراسیۆنی سەربازی دەکات لە باکووری سووریا، هەڵوێستی نەرویج چییە؟ " ئەویش لە وەڵامدا گوتی، "نەخێر، تاکە شت کە من دەتوانم بیڵێم ئەوەیە کە پێویستە گرنگی بدەین بە پێویستییە مرۆییەکانی خەڵک. ئەوە تەرکیزی سەرەکیی ئێمەیە وەکو هاوسەرۆکی بەشی مرۆیی سووریا".  لەبەر ئەو هەڵوێستەش، هەموو گوتارەکانی کۆبوونەوەی ئەمجارەی ئەنجوومەنەکە بە تەواوی دەربارەی ئیدلب و دۆخی مرۆیی باکووری رۆژئاوای سووریا بوو، کە تێیدا حکومەتی سووریا هەڕەشە لە گرووپە جیهاندییەکانی سەر بە تورکیا دەکات.