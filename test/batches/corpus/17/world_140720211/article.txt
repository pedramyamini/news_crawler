پارێزگای دهۆک زۆرترین رێژەی ئاوارە و پەنابەری لەخۆگرتووە، جگە لە هاوکاری کەرتی تەندروستیی دهۆک و پشتیوانی ئەڵمانیا بۆ ئەو کەرتە، عەلی تەتەر دوای سەردانی هەرێمی نۆڕدڕاین ڤێستفالن بڕیارە بچێتە باشووری ئەڵمانیا و ژمارەیەک کۆبوونەوەی دیکەش بکات.  تۆماس کوفن، سەرۆکی شارەوانی گەورەی شاری ئێسن بە تۆڕی میدیایی رووداوی راگەیاند "لە ساڵی ٢٠١٥ ـەوە شاری ئێسن هاوکاری کۆچبەران دەکات کە لە پارێزگای دهۆکن ئەم هاوکارییەش لە چوارچێوەی رێکخراوی کاریتاس بووە. ئێمە وەک شاری ئێسن پشتگیری بەرپرسانی دهۆک دەکەین لە چوارچێوەی خزمەتگوزاری تەندروستی و باشترکردنی دۆخی کۆچبەران. "  ئەو هاوکارییانە پێش شەش ساڵ لەنێوان شارەکانی هەرێمی کوردستان و ئەڵمانیا دەستیپێکردوە، لە کۆبوونەوە و سەردانی فەرمیدا پەرە بە فراوانکردن و بەردەوامی ئەو هاوکارییانە دراوە.   عەلی تەتەر، پارێزگاری دهۆک بە تۆڕی میدیایی رووداوی راگەیاند "داوامانکرد ئەو هاوکارییانە فراوانتر بکرێت، نەک تەنیا لە بواری تەندروستی و دۆخی ئاوارەکان، بەڵکو دوامان کرد لە چوارچێوەی بەرگریی شارستانی، پەروەردە، وەرزش، کولتووری و ئابووریش پەیوەندییەکانمان وردتربکەینەوە. پارێزگاری ئێسن بۆ هەندێک لەو بوارانە ئامادەی خۆی نیشاندا و لە هەندێک بواری دیکەش گوتی کە دیراسەی دەکەن. "  زۆربەی کارەکانی رێکخراوی کاریتاس کە لە دهۆک کراون دوو کەسی ئەڵمانی کردوویانە و ئەوان دەڵێن، نزیکەی پێنج ملیۆن یۆرۆیان لە پرۆژەکان خەرجکردووە و هیواداریشن بەردەوامی بەو پرۆژانە بدەن، کە کۆچبەران دەتوانن بۆ ماوەیەکی درێژ داهاتی خۆیانیانیانی پێدابین بکەن.   مارکوس کامپلینک، بەرپرسی کاریتاس لە شاری ئێسن بە رووداوی راگەیاند "ئامانجی سەرەکیی ئێمە ئەوەیە کە خەڵکی ئەو کارانە بکەن کە داهاتی ئەوانی پێ دەستبەر دەبێت، لە ساڵی ٢٠١٦ ـەوە تاوەکو ئێستا نزیکەی پێنج ملیۆن یۆرۆمان خەرجکردووە. ئێستا کەمپەینێکی گەورەی کۆرۆنامان دەستپێکردووە و ماسک و دەستکێش و پاککەرەوەی دەست بۆ خەڵکی دابیندەکەین کە بتوانن خۆیان بپارێزن. "  سەردانی فەرمیی پارێزگاری دهۆک لە هەرێمی نۆڕدڕاین ڤێستفالن لە رۆژئاوی ئەڵمانیا کۆتایی دێت و لە باشووری ئەڵمانیا بەردەوام دەبێت و بڕیارە لەگەڵ بەرپرسانی دیکەی ئەو وڵاتە کۆببێتەوە.