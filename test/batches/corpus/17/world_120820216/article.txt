ئەو رەوە فیلە ژمارەیان ١٤ فیل دەبێت، سەرەتاکانی ساڵی رابردوو  شوێنی خۆیان لە هەرێمی یونان لە باشووری رۆژئاوای چین بەجێهێشت و بەرەو ناوچەکانی وانجیانگ رۆشتبوون، کە نزیکەی ٢٠٠ کیلۆمەتر لە شوێنی خۆیانەوە دوورە.  بەڵام دوای ١٦ مانگ لە جێهێشتنی شوێنەکان، فیلەکان بەرەو ماڵەوە بەڕێکەوتوون.  بەرپرسانی ناوچەی وانجیانگ ئاماژەیان بەوە کردووە، فیلەکان لە رۆژی یەکشەممەی رابردووەوە دەستیان بە رۆشتن کردووە و لەوکاتەوە هەر بەڕێگاوەن، بەڵام دەڵێت هێشتا دوورن لە شوێنی خۆیانەوە، چونکە ناو بەناو بۆ خواردن و پشوودان و نووستن دەوەستن.  خەڵکی ناوچەکە و  بەرپرسان، هەروەها چالاکڤانانی بواری ژینگەیی و ئاژەڵان، هەوڵدەدەن رێگای فیلەکان بەرەو ماڵەوە چۆڵ بکەن و هێزە ئەمنییەکانیش ئامادەکارییان کردووە بۆ پاراستنی ژینگەی ئەو فیلانە تاوەکو ئەوکاتەی دەگەنەوە ماڵەوە.   لە رێگاکاندا خەڵک خواردن بۆ  فیلەکان بەجێدەهێڵن،  لە هەندێک ناوچەش هاتووچۆ لەسەر ئەو رێگایانە قەدەخە کراوە، کە دەکەونە سەر رێگای فیلەکان.