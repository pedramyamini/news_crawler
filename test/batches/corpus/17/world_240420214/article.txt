کۆبوونەوەکە لە کاتێکدایە کە کودەتای سوپای میانمار بووەتە هۆی کوژرانی زیاتر لە ٧٠٠ کەس. دوای کودەتاکەی سەرەتای شووباتی ئەمساڵ، ئەمە یەکەم سەردانی مینگ ئۆنگ لاینگ، سەرکردەی سەرەکیی کودەتا سەربازییەکە دەبێت بۆ دەرەوەی میانمار لە کاتێکدا کە ئەو جەنەراڵە سەربازییە زۆرترین رەخنەی لەلایەن کۆمەڵگەی نێودەوڵەتییەوە ئاراستەکراوە.   چاوەڕێدەکرێت کۆبوونەوەی ئەمڕۆی ئەو وڵاتانە ماوەی دوو کاژێر بخایێنێت و تێیدا باس لە دۆزینەوەی چارەسەرێک بکرێت بۆ کەمکردنەوەی گرژییەکانی نێوخۆی میانمار.   بەگوێرەی نەتەوە یەکگرتووەکان، مامەڵەی سوپا لەگەڵ خۆپێشاندانەکان بووەتە هۆی ئاوارەبوونی زیاتر لە ٢٥٠ هەزار کەس لە نێوخۆی ئەو وڵاتە. هەرەوەها تاوەکو ئێستا سەرکردەکانی حکومەتی پێشوو بە دەستبەسەرکراوی ماونەتەوە، ئەمە وێڕای گوشارە نێودەوڵەتییەکان بۆ ئازادکردنیان.  بەیانیی ١ی  شووباتی ئەمساڵ سوپای میانمار کودەتای بەسەر بەرپرسە هەڵبژێردراوەکانی حکومەت کرد، ئۆنگ سان سووچی و چەند بەرپرسێکی باڵای دەستگیرکردن.  مینگ ئۆنگ هلیانگ، ئەو فەرماندەیەی بە کودەتاکە هەستا، پارتی دەسەڵاتداری بە ئەنجامدانی ساختەکاری لە هەڵبژاردنی نۆڤەمبەری ٢٠٢٠ تۆمەتبارکرد.  لە دوای چەندین دەیە لە قۆرخکردنی دەسەڵات لەلایەن دامەزراوەی سەربازییەوە، لە ساڵی ٢٠١١ دا و لە ئەنجامی هەڵبژاردنێکی گشتیدا، پارتی بەرەی نیشتمانی بۆ دیموکراسی بە سەرۆکایەتیی ئانگ سان سوچی، سەرۆکوەزیرانی دەستبەسەرکراو، براوەی زۆرینەی کورسییەکانی پەرلەمان بوو. پاش کودەتا سەربازییەکەی ئەو وڵاتە، ئانگ سان سوچی لە ماڵەکەی خۆیدا دەستبەسەرکراوە.