ئەو فەرمانە سەرۆکایەتییەی کە لەلایەن جۆ بایدن، سەرۆکی ئەمریکاوە رۆژی سێشەممە دەرکراوە، ئاماژە بەوە دەکات، ئەوانەی گرێبەستیان لەگەڵ حکومەتی ئەمریکا هەیە و کارمەندی حکومین، کرێی کارکردنیان بۆ هەر کاژێرێک لە ١٠ دۆلارەوە بۆ ١٥ دۆلار بەرز دەکرێتەوە.  ئەوانەی لە کۆمەڵەی یەکەمدا بڕیارەکە دەیانگرێتەوە، بریتین لە کرێکارانی پاککردنەوەی فیدراڵی، کرێکارانی بەشەکانی چاککردنەوە لە بوارە گشتییەکاندا، کرێکارانی رێگەوبان و چاککردنەوەی ژێرخان، کارمەندانی پەرستاریی لە سوپا و دەزگا حکومییەکاندا، لەگەڵ کارمەندانی بەشی کافتریای دەزگا حکومی و سەربازییەکان.  هەروەها بەپێی فەرمانەکە، ئاژانسە فیدراڵییەکانی ئەمریکا لە ٣٠ی کانوونی دووەمی ساڵی داهاتووەوە، پێویستە لەکاتی واژۆکردنی گرێبەستدا لەگەڵ کارمەندانی نوێ، یان لەکاتی درێژکردنەوەی گرێبەستەکاندا رەچاوی ئەم بەرزکردنەوەیە بکەن و کاژێری کارکردن بە ١٥ دۆلار ئەژمار بکەن.  بەگوێرەی خەمڵاندنی زانکۆی نیویۆرک، ئەمریکا نزیکەی ٥ ملیۆن کارمەندی فیدراڵی هەن، بەڵام ئەم بڕیارە هەموو ئەوانە ناگرێتەوە. جین ساکی، گوتەبێژی کۆشکی سپی لەو بارەوە دەڵێت، "فەرمانە سەرۆکایەتییەکە کەمترین کرێی کاژێری کارکردن بۆ کارمەندانی فیدراڵی بۆ ١٥ دۆلار بەرز دەکاتەوە، ئەمە لە گرێبەستی نوێ و تازەکردنەوەی گرێبەستیشدا کاری پێدەکرێت. هەر گرێبەستێک یان درێژکردنەوەی لە سەرەتای ٢٠٢٢ ەوە واژۆ بکرێت، دەبێت رەچاوی ئەم خاڵەی تێدا بکرێت و ئەم زیادکردنە لە گرێبەستەکەدا جێبەجێ بکرێت".