مانگی ئابی ساڵی رابردوو، سوپا کودەتای بەسەر ئیبراهیم بووبەکر کەیتای سەرۆکی ئەو کاتدا کرد و دەسەڵاتی گرتە دەست.   لەژێر گووشاری نێودەڵەتیدا، سەرکردە سەربازییەکانی کودەتاکە رازیبوون باهـ نەدوو و موختار واد وەکو سەرۆک و سەرۆکوەزیرانی کاتی رابسپێرن بۆ ئەوەی تاوەکو شوباتی ٢٠٢٢ هەڵبژاردن بکەن و حکومەتێکی مەدەنی پێکبهێنرێت.   بەڵام رۆژی دووشەممە، بەهۆی لادانی دوو سەرکردەی کودەتا سەربازییەکە لە کابینەی کاتیدا، سەرۆک، سەرۆکوەزیران و وەزیری بەرگریش لەلایەن سوپاوە دەستگیرکران، ئەوەش بە تۆمەتی ئەوەی کە رێککەوتنی پێکهێنانی حکومەتیان پێشێلکردووە.   بابا سیسێ، راوێژکاری تایبەتی جێگری سەرۆک لەو بارەوە دەڵێت، "لە پێکهێنانی حکومەتی نوێدا، سەرۆکوەزیرانی راسپێردراو بە رێککەوتن لەگەڵ سەرۆکی راسپێردراو لیستێکیان بۆ پۆستەکان ئامادە کردبوو بێ ئەوەی هیچ راوێژێک بە جێگری سەرۆک بکەن کە بە گوێرەی رێککەوتنی حکومەتی کاتی، دەسەڵاتەکانی بەرگری و ئاساییشی پێسپێردراون. "  دەستگیرکردنی سەرکردە مەدەنییەکان، دانیشتووانە ١٩.١ ملیۆن کەسییەکەی مالییان بە سەر دوو بەرەی لایەنگر و دژبەری سوپادا دابەشکردووە.   حەمیدۆ دیگوایێ، دانیشتووێکی بۆماکۆ دەڵێت، "ئێمە بەدەست ئەم دەستگیرکردنانەی سوپاوە بێزاربووین. ئەوان هێرش دەکەنە سەر خەڵک، یان دەیانکوژن، یان دەیانگرن. نازانین بۆ وا دەکەن. "  نەتەوە یەکگرتووەکان و یەکێتیی ئەوروپاش داوا لە سوپای مالی دەکەن سەرکردە دەستگیرکراوەکان ئازاد بکەن. چارلس میشێل، سەرۆکی ئەنجوومەنی ئەوروپا دەڵێت، "ئەوەی لە مالی روویدا، واتە رفاندنی سەرۆک و سەرۆکوەزیران، سەرکۆنە دەکەین و پشتگیری لە گفتوگۆی نێوان کۆمەڵەی ئابووریی وڵاتانی رۆژئاوای ئەفریقیا و یەکێتیی ئەفریقیا دەکەین. داواش دەکەین دیموکراسی بگەڕێنرێتەوە بۆ مالی. "  فەرەنساش کە داگیرکاری پێشووی مالی بوو و ئێستا سەرکردایەتیی شەڕی رووبەڕووبوونەوەی گرووپە چەکدارەکانی نزیک لە قاعیدە دەکات، سەرکۆنەی دەستگیرکردنی سەرکردەکانی حکومەتی کاتی ئەو وڵاتە دەکات و داوای ئازادکردنیان دەکات.