ئیدارەی بایدن پرۆژە بودجەی ساڵی ٢٠٢٢ی بە ٦ ترلیۆن دۆلار داناوە کە بەرزترینە لە مێژووی ئەمریکادا و تێیدا بۆ یەکەمجار بڕگەیەک دانراوە کە حکومەت ناچاردەکات خەرجی لەباربردنی کۆرپەلە دابینبکات.  لە ساڵی ١٩٧٧ دا کۆنگرێس هەمواری یاسای بەناوی "هاید"ی پەسندکرد و تێیدا خەرجکردنی پارەی نێو سندووقی تەندروستی حکومەتی بۆ لەباربردنی کۆرپەلەی پەسندکرد، تەنیا ئەگەر ژیانی دایکەکە بکەوێتە مەترسییەوە یان دووگیانبوونی ژنەکە لە ئەنجامی دەستدرێژیی سێکسییەوە بووبێت.  ناوی "هاید" لە هێنری هاید، ئەندامی کۆماری نێو ئەنجوومەنی نوێنەران سەرچاوەی گرتووە کە دەستپێشخەری پرۆژەی یاسای هەموارکردنی پێشکێشکرد.  بودجەی ٢٠٢٢ی ئیدارەی بایدن دەبێت بە هەردوو ئەنجوومەنی نوێنەران و پیرانی کۆنگرێسدا تێپەڕێت و بە هەڵوەشاندنەوەی هەمواری هایدیش رەنگە ناڕەزایەتی زۆربەی کۆمارییەکانی لێبکەوێتەوە.  ئەگەر بودجەکە پەسندبکرێت ئەوا حکومەتی ئەمریکا بە هاوئاهەنگی و هاوکاری حکومەتی ویلایەتەکان بڕە پارەی پێویست بە لەناوبردنی کۆرپەلە بۆ زیاتر لە ٨ ملیۆن ژن لە ساڵێکدا دابیندەکات کە ژنانی خاوەن داهاتی کەمن.  خەرجی لەباربردنی کۆرپەلەیەکی تەمەن ١٠ هەفتە لە ئەمریکا نزیکەی ٥٥٠ دۆلارە و  لەگەڵ گەورەتربوونی کۆرپەلەکە خەرجییەکەش زیاتر دەبێت.  کۆمپانیاکانی دڵنیایی تەندروستی هیچ پارەیەک بۆ لەباربردنی کۆرپەلە خەرج ناکەن. ئەوە سەرەڕای ئەوەی ژنی دووگیان لەکاتی ئەنجامدانی نەشتەرگەری لەباربردنی کۆرپەلە و لەکاتی وەرگرتنی پشوودا لەلایەن خاوەن کارەکەیەوە مووچەی بۆ هەژمارناکرێت.  بەڵام لە ئەگەری پەسندکردنی پرۆژەبودجەی بایدن بۆ ساڵی ٢٠٢٢ سەرجەم ئەو خەرجییانە لەلایەن حکومەتی فیدراڵ و حکومەتی ویلایەتەکانی ئەمریکاوە دابیندەکرێت.  هەنگاوەکەی بایدن پێشوازی گەرمی لەلایەن چالاکڤانانی سڤیل و رێکخراوەکانی مافەکانی مرۆڤ و کۆمەڵانی خاوەن داهاتی کەم لێکرا.  جۆ بایدنی کاسۆلیکی یەکێکە لەو سیاسەتڤانانەی ئەمریکا کە لەگەڵ لەباربردنی کۆرپەلە نییە و پاڵپشتیشی لە هەمواری هاید کردووە، بەڵام لەکاتی هەڵمەتی هەڵبژاردنەکانی سەرۆکایەتیی ئەمریکا هەڵوێستی خۆی لەچوارچێوەی بەرگریکردن لە مافی ژنان بۆ ئازادی هەڵبژاردن، گۆڕی.  بایدن بە نیازە بودجەی ساڵانەی ئەمریکا تاوەکو ساڵی ٢٠٣١ بگەیێنێتە سەرووی ٨ ترلیۆن دۆلار.