تورکیا ماوەی زیاتر لە دوو هەفتەیە هەوڵی ئاساییکردنەوەی پەیوەندییەکانی لەگەڵ میسر دەدات. ئەم سەردانەش لەکاتێکدایە، ئەمڕۆ دووشەممە وەزیرانی دەرەوە و بەرگریی تورکیا لەگەڵ بەرپرسانی حکومەتی ویفاقی نیشتمانیی لیبیا لە تەرابلووس چەند کۆبوونەوەیەکیان کرد.  عومەر چه‌لیك، گوتەبێژی ئاکپارتی لەبارەی ئەو سەردانانەی تورکیا بۆ هەردوو وڵات گوتی: "ئەو سەردانانە دوو بابه‌تی جیاوازن. قۆناخێکی چاره‌نووسساز لەبەردەم لیبیادایە. له‌گه‌ڵ میسریش، پرسه‌كانی نێوانمان و هه‌وڵی پێكهێنانی میكانیزمی نوێ تاوتوێ ده‌كه‌ین".  هەفتەی رابردوو ئاکپارتی و مەهەپە پرۆژەیاسایەکیان بە ناوی "دروستکردنی گرووپی دۆستایەتیی تورکیا - میسر" ئاراستەی سەرۆکایەتیی پەرلەمانی تورکیا کرد؛ ئەو پرۆژەیاسایە خرایە دەنگدان و بە زۆرینەی دەنگ پەسندکرا.   تورکیا مەبەستیەتی لەڕێگەی پەرلەمانی هەردوولاوە هەنگاو بۆ ئاساییکردنەوەی پەیوەندییەکانی ئەنقەرە و قاهیرە بنێت. رۆژی ١٢ی ئاداری ٢٠٢١ مەولوود چاوشئۆغڵو، وەزیری دەرەوەی تورکیا رایگەیاند کە پەیوەندیی دیپلۆماسییان لەگەڵ میسر دەستپێکردووەتەوە.   هەروەها چاوشئۆغڵو ١٠ی نیسان بە مەبەستی پیرۆزباییکردنی مانگی رەمەزان، پەیوەندییەکی تەلەفۆنی لەگەڵ سەمیح شوکری، وەزیری دەرەوەی میسر ئەنجامدا.  تورکیا و میسر لە ساڵی ٢٠١٣، لەو کاتەی عەبدولفەتاح سیسی کودەتای بەسەر حکومەتدا کرد، پەیوەندییەکانیان کزی و گرژیی تێکەوت و ماوە ماوە لێدوانی دژ بەیەکیان هەبووە. بەڵام لەم ماوەیەدا بەرپرسانی تورکیا هەوڵی جیددی دەدەن بۆ ئەوەی جارێکی دیکە ئەنقەرە و  قاهیرە لە یەکدی نزیک ببنەوە.