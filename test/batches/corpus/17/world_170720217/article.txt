تەنیا لەو بەشەی ویلایەتە یەکگرتووەکانی ئەمریکا، ٣١ کیلۆمەتر دووجا دارستان سووتاوە. بەرپرسان داوایان لە خەڵکی ناوچەکە کردووە شوێنی مانەوەیان چۆڵ بکەن، ئەوانیش ئامادەکاریی رۆیشتنیان کردووە، چونکە یادەوەریی تاڵیان لەگەڵ ئاگری ئەم دارستانە هەیە کە ساڵی ٢٠١٨ بووە هۆی مردنی ٨٥ کەس.  مایک گراپۆ، دانیشتووی کالیفۆرنیا دەڵێت "ئاگرەکە چەند میلێک لێرەوە دوورە. ئێمە ئامادەین، بەڵام زۆریش ناترسین. لە ماوەی ژیانماندا لە ناوچە شاخاویەکان هەمیشە مامەڵەمان لەگەڵ ئاگرکەوتنەوەکان کردووە. ئێمە دەزانین کە رەنگە ئاگرەکە نەگاتە ئێرە، بەڵام ئەگەر بگات ئامادەین بڕۆین".  لە ویلایەتی ئۆریگن - یش کە لەگەڵ کالیفۆرنیا هاوسنوورە، ٩٧٦ کیلۆمەتر چوارگۆشە رووبەری دارستان سووتاوە.  بەرپرسانی ئۆریگن دەڵێن، ئاگر ٦٧ خانوو و ١١٧ باڵەخانەی لەنێوبردووە و هەڕەشە لە پێنج هەزار خانووی دیکەش دەکات. ئاگرەکەی ئەم ناوچەیە بایەکی بەهێزیشی لەگەڵدایە کە وادەکات خێراتر تەشەنەبکات.  دوو هەزار کەس ماڵ و حاڵیان جێهێشتووە. فرانک لی سمیز، دانیشتووی ئۆریگن ئاماژەی بەوە کرد "خەریکە هێواش هێواش وای لێدێت شوێنێکم دەستناکەوێت بۆی بڕۆم و پێویستە چارەیەک بۆ خۆم بدۆزمەوە. زۆر حەزم لە دارستان دەکرد، بەڵام رەنگە ئیدی پێویست بکات بگەڕێمەوە نێو شار".  ئاگرەکە گەیشتووەتە ویلایەتی ئایداهۆ - ش کە دەکەوێتە رۆژهەڵاتی ویلایەتی ئۆریگن. لەوێ ٤٠٠ کارمەندی ئاگرکوژێنەوە شەڕ لەگەڵ بڵێسە پەرش و بڵاوەکانی ئاگرەکەدا دەکەن، بەڵام تاوەکو ئێستا کۆنترۆڵ نەکراوە.  بەگوێرەی ئاژانسی هاوبەشی ئاگرکوژاندنەوەی ئەمریکا، ٧٠ ئاگری گەورە لە سەرانسەری ئەمریکادا بەهۆی بەرزبوونەوەی پلەی گەرما کەوتوونەتەوە و چوار هەزار و ٢٩٧ کیلۆمەتر دووجایان سووتاندووە.