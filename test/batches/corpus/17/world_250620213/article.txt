هەفتەیەکە لە ناوچەکە شەڕ بەردەوامە. ئەو خۆبەخشانەی شەڕی چەکدارانی تاڵیبان دەکەن، سەر بە ئەنجوومەنی هەرێمی کوندوزن.  غوڵام رەبانی، کە ئەندامی ئەنجوومەنی کوندوزە دەڵێت: "ماوەی چەند ساڵێکە سوپای ئەفغانستان قوربانی بۆ ئێمە و ئەم کۆمەڵگەیە دەدات، ئێستاش کە  ٤٨ وڵاتی جیهان بەجێماندەهێڵن لەم دۆخە خراپەدا، ئەرکی ئێمەیە هاوکارییان بکەین"  ئەمریکا و ناتۆ دەستیان بە کشاندنەوەی هێزەکانیان لە ئەفغانستان کردووە، بزووتنەوەی تاڵیبان کە پێش ١ی ئایاری ئەمساڵ ٦١ یەکەی ئیداری بەدەستەوە بوو. لە دوای یەکی ئایارەوە لە کۆی ٤٢١ هەرێمی ئەفغانستان دەستی بەسەر ١٠٤ یەکەی ئیداری دیکەدا گرتووە، یەکێک لەوانە ناوچەکانی دەوروبەری کوندوزوە لەسەر سنووری تاجیکستان، سەنتەری شارەکەش لە بەردەم مەترسیی کەوتندایە.  لەماوەی پێنج رۆژی رابردوودا، زیاتر لە ٢٠٠ کەس کوژراون و ژمارەیەکی دیکەش برینداربوون.  محەممەد نەعیم، بەڕێوەبەری نەخۆشخانەی کوندوز دەڵێت: "لە ئەنجامی شەڕ و پێکدادانەکاندا هەر لەم نەخۆشخانەیە ٢٢٥ گیانلەدەستدان تۆمار کراون، ١٢١ برینداریش هێنراونەتە نەخۆشخانە، ٢١ لەوانە گیانیان لەدەستدا کە شەشیان سەربازی سووپا بوون"   خەڵکی ناوچەکە بەشێکیان هەڵاتوون، ئەوانەشی ماونەتەوە تەنیا داوکارییان ئاسایشە. نەجیبە، کە دانیشتووی کوندوزە دەڵێت: "تەنیا داواکاریمان لە حکومەت ئەوەیە شوێنێکی سەلامەتمان بۆ دابین بکەن تێیدا بژین، نان و ئاومان ناوێت".  لە رۆژهەڵاتی شارەکە تاڵیبان دەستی بەسەر  دەروازی نێوان ئەفغانستان و تاجیکستاندا گرتووە، ژمارەیەک گوند و شارۆچکەی سەر بە هەرێمەکەشی کۆنترۆڵ کردووە.  لەکاتێکدا هێزەکانی ئەمریکا وڵاتەکە بەجێدەهێڵن، لە زۆر ناوچەی ئەفغانستان گرووپی چەکداری نوێ و هێزی خۆبەخش دروستبوون.  لە نزیک کابوڵیش لە ناوچەی کۆ دەمان، گوندنیشینانی ناوچەکە گرووپی حەشدی نیشتیمانیان دروست کردووە و خۆیان بۆ رووبەڕوووبوونەوەی هێرشی چاوەڕوانکراوی تاڵیبان لەم ناوچەیەش ئامادەکردووە.   ئێستا لە ئەفغانستان جگە لە هەڕەشەکانی تاڵیبان ترس لەوەش هەیە دروستبوونی گرووپی چەکداری نوێ لە دەرەوەی سوپا، وڵاتەکە بەرەو شەڕی چەکداری و ململانێی دیکە ببات.  بە کشانەوەی هێزەکانی ئەمریکا و مەترسی لەسەر گیانی ئەو ئەفغانیانەش دروست دەبێت کە لەگەڵ ئەو هێزانە کاریان کردووە. بەڵام ئەمریکا دڵنیایی دەداتە ئەو ئەفغانیانە.  ئیدارەی کۆشكی سپی دەستیکردووە بە کارکردن بۆ پلانێكی نوێ لەپێناو خێراترکردنی گواستنەوەی ئەو ئەفغانیانەی لەماوەی دوو دەیەی رابردوودا لەگەڵ هێزەکانی ئەمریکا و کۆمپانیا ئەمریکییەکاندا لە ئەفغانستان کاریان کردووە.  جۆن کێربی، گوتەبێژی وەزارەتی بەرگریی ئەمریکا ئاشکرای کرد، ئیدارەی کۆشکی سپی بە جددی هەوڵدەدات ئەو ئەفغانیانە و خێزانەکانیان بە زووترین کات لە ئەفغانستان بەرەو ئەمریکا بگوازێتەوە و مافی پەنابەرێتیان پێبدات، چونکە ئەوانە دوای کشانەوەی ئەمریکا لەبەردەم هەڕەشەدان.  ئەوانەی کە مافی داواکردنی پەنابەرێتییان لە ئەمریکا هەیە، ئەو ئەفغانییانەن کە وەک وەرگێڕ کاریان بۆ هێزەکانی ئەمریکا کردووە، یان لە کۆمپانیا ئەمریکییەکاندا وەک ئەندازیار، پاسەوان، کارمەندی باڵیۆزخانە، شۆفێر و کارمەندی دیکە کاریان کردووە و بوونەتە ئامانجی هێزەکانی بزووتنەوەی تاڵیبان.  لە ماوەی رابردووشدا چەند ئەندامێکی کۆنگرێسی ئەمریکا داوایان لە وەزارەتی دەرەوەی ئەمریکا کردبوو پرۆسەکە خێراتر بکات، چونکە نزیکەی ٢٦ هەزار کەس  فۆرمی پەنابەربێتیان پڕکردووەتەوە، کە لەگەڵ ئەندامانی خێزانەکانیاندا ژمارەیان دەگاتە نزیکەی ٥٣ هەزار کەس.  هێزەکانی ئەمریکا تاوەکو ١١ی سێپتەمبەری ئەمساڵ  لە ئەفغانستان دەکشێنەوە، بەڵام ئەو ئەفغانیانەی کاریان بۆ ئەمریکییەکان کردووە، داوا دەکەن بەزووترین کات هەوڵی گواستنەوەیان بۆ ئەمریکا بدرێت. ئەمریکاش لەچوارچێوەی پرۆگرامی ڤیزای تایبەتی پەنابەرێتیی دەیانگوازێتەوە.