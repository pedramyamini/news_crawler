کارمەندانی شارەوانی، سەرقاڵی سڕینەوەی ئەو دروشمانەن. موسوڵمانانی شارەکەش لە بڵاوبوونەوەی ئیسلامۆفۆبیا نیگەرانن و دەترسێن لە لایەن راستڕەوە پەڕگیرەکانەوە هێرشیان بکرێتە سەر.   ئەحمەد عیت شێخ، سەرۆکی ناوەندی ئەڤیسێنی ئیسلامی دەپرسێت، ئایا تووندوتیژیی زیاتر دروستدەبێت؟ ئایا تووندوتیژیی جەستەیی دژمان ئەنجامدەدرێت؟ ئایا دەکوژرێین؟ "ئێستا هەموو ئەم پرسیارانە هەن، چونکە پەیامی ئەو دروشمانە پەیوەندیی بە هێرشەکەی شاری رامبەویەوە هەیە. "  یەکێک لەو دروشمانەی لە سەر دیوارەکە نووسراو، دەڵێت "ئێمە ئێوەمان ئاگادارکردبووەوە، کۆچبەرەکان دەبنە هۆی مردن. "  موسڵمانانی ناوچەکە دەڵێن، ئەمە یەکەم جار نییە ئەو هەڕەشانە لەسەر دیواری ناوەندە ئیسلامییەکە دەنووسرێن.   مارینا، هاووڵاتیی فەرەنسییە و ئاماژە بەوە دەکات، "ترس هەیە، هیچ کامێرایەک لێرە نییە. ئەمە دووەم جارە ئەم شتە روودەدات. خەڵک دەترسێن هێرشیان بکرێتەسەر. ئەگەر هیچ شتێک بۆ چارەسەرکردنی ئەم کێشەیە نەکرێت، ئەوا ئەو کەسانەی ئەم جۆرە درووشمانە بڵاودەکەنەوە، هەست بە ئازادی زیاتر دەکەن و شتی خراپتریش دەکەن. "  رۆژی ٢١ی نیسان، نزیکەی هەزار ئەندامی سوپای فەرەنسا کە ٢٠ یان جەنەراڵی پلەبەرزی خانەنشینکراون، نامەیەکی کراوەیان ئاراستەی حکومەتی وڵاتەکەیان کرد کە دەڵێت، فەرەنسا بەهۆی پەڕگیریی ئایینییەوە بەرەو "شەڕی نێوخۆیی" دەڕوات.  نامەکە رەخنە لە حکومەتی ماکرۆن دەگرێت و دەڵێت پێش ئەوەی "ئیسلامییەکان هەموو خاکی وڵات داگیربکەن" پێویستە حکومەت "بەها نیشتمانییەکانی" فەرەنسا" بپارێزێت ئەگەر نا ئەوان ئامادەن "پاڵپشتی لەو سیاسەتانە بکەن کە پاراستنی وڵات لەبەرچاودەگرن".   حکومەتەکەی ماکرۆن سەرکۆنەی نامەکەی کرد و پارتی "چەپی رادیکاڵی" نامەکەی بە "بانگەشەیەکی روون بۆ کودەتای سەربازی" ناوبرد.