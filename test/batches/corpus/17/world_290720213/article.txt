رووداوەکە رۆژی ٢٣ی ئەم مانگە روویداوە و رۆژی چوارشەممە ٢٨ - ٠٧ - ٢٠٢١ پۆلیس بڵاویکردووەتەوە، دیمەنی دەستگیرکردنی پیاوەکەش کاردانەوەی زۆری بەدوای خۆیدا هێناوە.  لە ڤیدیۆکەدا پۆلیسێک بەناوی جۆن هوبەرت دەردەکەوێت کە پەلاماری پیاوێک دەدات و دەیەوێت دەستگیری بکات. پیاوەکە دەڵێت: چەکم پێنییە، بەڵام پۆلیسەکە وازی لێناهێنێت و دواتر لەسەر سک پاڵی دەخات و دەست لە ملی گیردەکات.  پیاوەکە تەنیا هاوار دەکات، بەڵام دەنگی پۆلیسەکە دەبیسترێت و دەڵێت: "بەرگریی مەکە ئەگینا دەتکوژم" پۆلیسەکە حەوت جار بە دەمانچە لەسەری پیاوەک دەدات و پۆلیسێکی دیکەشی لەگەڵدایە و دەیەوێت پیاوە دەستگیرکراوەکە بێدەنگ بکات.  ڤانیسا وێلسن، بەرپرسی پۆلیسی ئاورۆرا لە کۆلۆرادۆ دەڵێت "ئەوەی کە ئێستا دەیبینن هەمووتان تووڕە دەکات، لەوانەشە بتانخاتە گریان، من خۆم کە سەیرم کرد خۆم پێنەگیرا و گریام، بەڵام لە هەمان کاتدا زۆر تووڕە بووم. " دەشڵێت "پۆلیسەکان دەستگیرکراون. "  دیمەنەکە لە کامێرای بەرۆکی پۆلیسەکە خۆیەوە تۆمارکراوە، پۆلیس بەهۆی تووندوتیژییەوە تەواوی دیمەنەکەی بڵاونەکردووەتەوە، بەڵام لە بەشێکی دیکەدا دەردەکەوێت خوێن لەسەری پیاوەک هاتووە و هاوار دەکات و دەگریت، پۆلیسەکە دووبارە دەیخاتەوە سەر پشت و ماوەی ٤٠ چرکە دەست لە گەردنی گیردەکات. لەوکاتەدا پیاوەکە دەڵێت "ناتوانم هەناسە بدەم. "  ئەم هاوارکردنەشی هاوشێوەی هاواری جۆرج فلۆید، ئەو پیاوە رەشپێستە ئەمریکییەیە کە لە ٢٥ی ئایاری ٢٠٢٠ لەلایەن پۆلیسێكی سپی پێستەوە کوژرا. لەو رووداوەشدا فلۆید هاواری دەکرد ناتوانم هەناسە بدەم، بەڵام پۆلیس ئەژنۆی لەسەر ملی گیرکردبوو تاوەکو گیانی لەدەستدا.  پیاوەکەی کۆلۆرادۆ رزگاری بوو، بەڵام دیمەنەکە بەرپرسانی پۆلیس و خەڵکیشی تووڕەکرد، بەرپرسی پۆلیسی ئاورۆرا لە کۆلۆرادۆ دەشڵێت "ئەمە کاری پۆلیس نییە، راهێنان لەسەر ئەمە ناکەین، ئەمە قبووڵ ناکرێت. "  جۆن هوبەرت لەگەڵ فرانسین مارتیینز ئەو خانمە پۆلیسەی لەگەڵیدا بوو، دوای دەستگیرکردنیان بە کەفالەت ئازادکراون، بەڵام پۆلیس سڕی کردوون و دەستیان بە لێکۆڵینەوە کردووە، ئەگەریش هەیە هوبەرت بە تۆمەتی بە هەوڵی کوشتنی پلە یەک دادگایی بکرێت کە رەنگە لە پێنج ساڵ تاوەکو ٢٥ ساڵ زیندانیکردن سزاکەی بێت.