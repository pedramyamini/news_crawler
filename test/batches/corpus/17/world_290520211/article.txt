وەحیدوڵڵا، وەرگێڕێکی ئەفغانستانییە کە لەگەڵ هێزەکانی فەرەنسا کاری کردووە، دەڵیت، "تاکە شت بۆ من زۆر گرنگە ژیانی خێزانەکەمە. من لەگەڵ سوپای فەرەنسا کارم کردووە و ئەگەر دوای کشانەوەی ئەو هێزانە بکوژرێم گرنگ نییە، بەڵام خێزانەکەم بەلامەوە گرنگە و نابێت ئەوان لەبری من سزا بدرێن".  نزیکەی ٢٠ ساڵە ئەمریکا سەرۆکایەتیی هێزەکانی ناتۆ دەکات لە ئەفغانستان، ساڵانێک زیاتر لە ١٠٠ هەزار سەربازی ئەمریکی و ناتۆ لە ئەفغانستان هەبوون، شەڕێکی زۆر و سەختیان دژی قاعیدە و تاڵیبان و گرووپە چەکدارەکانی دیکە ئەنجامدا.  ئەو هەموو ئۆپەراسیۆن و کارە سەربازییە بەهاوکاریی زیاتر لە ١٨ هەزار ئەفغانستانی ئەنجامدراون کە وەک وەرگێڕ، یاریدەدەر و رێگەنیشاندەر کاریان کردووە.  ئەمریکا ئامادەیی خۆی بۆ وەرگرتنی ئەو ئەفغانستانییانەی کە کاری لەگەڵدا کردوون پێشانداوە، بەڵام وەڵامی وڵاتانی دیکەی ناتۆ هێشتا دیار نییە.  ئێستا لە چوارچێوەی رێککەوتنی ئەمریکا و تاڵیبان، کەمتر لە ١٠ هەزار سەرباز ماون و بڕیارە تاوەکو رۆژی ١١ی سێپتەمبەری ئەمساڵ هەموویان بکشێنەوە.  ئەحمەد ئەنوەری، وەرگێڕێکی دیکەیە کە لەگەڵ هێزەکانی ئەمریکا کاری کردووە، دەڵێت، " ١١ی سێپتەمبەر نزیکە؛ ئەو رۆژەی کە تێیدا هەموو هێزەکان لە ئەفغانستان دەکشێنەوە و هەموو ئەمانە لە ئێستاوە لەو رۆژە نیگەرانن و ترسیان هەیە خۆیان و خێزانەکانیان بکرێنە ئامانج، چونکە هیچ گومان نییە لە داوی کشانەوەی هێزەکان ئێمە لەسەر دەستی تیرۆریستەکان دەکوژرێین".  هەرچەندە ئاگربەست لەنێوان ئەمریکا و حکومەتی ئەفغانستان لەگەڵ بزووتنەوەی تاڵیبان هەیە، بەڵام هێشتا هێرشی چەکدارانی تاڵیبان و گرووپەکانی دیکە وەک داعش بۆ سەر دامەزراوە حکومییەکان لەنێوانیاندا قوتابخانەکان بەردەوامە.  هەفتەی رابردوو تاڵیبان بە فەرمی وێنەی هەموو پاسەوانە ئەفغانییەکانی نێو باڵیۆزخانەی ئوسترالیای بڵاوکردەوە و هەڕەشەی کوشتنیانی لێکرد، ئەوەش لەدوای بڕیاری ئەو وڵاتە بە داخستنی باڵیۆزخانەکەی بەهۆی ترسی لە تاڵیبان لەدوای کشانەوەی هێزەکانی ئەمریکا و ناتۆ.