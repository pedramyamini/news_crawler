ئاژانسی "ئەیرۆسپەیس کۆرپێرەیشن"ی ئەمریکی لە تویتێکدا ئاماژە بەوە دەکات، ئەوان پێشبینی دەکەن، کاژێر ٢٠: ١٩ خولەکی رۆژی شەممە یان کاژێر ١٢: ١٩ خولەکی رۆژی یەکشەممە بە کاتی گرینیچ، کەشتییەکە بگاتە نێو بەرگە هەوای زەوی، کە بەکاتی هەولێر دەکاتە کاژێر ٢٣: ١٩ خولەکی شەممە یان ١٥: ١٩ خولەکی  رۆژی یەکشەممە.  بە گوێرەی ئەو نەخشەیەی کە ئاژانسە ئەمریکییەکە بڵاویکردووەتەوە، پارچە کەشتییە ئاسمانییەکە لە نزیک باکووری نیوزلەنداوە، بەرگەهەوای زەوی دەبڕێت.   بەڵام ئاماژەشی بەوە کردووە کە دەکرێت پارچە کەشتییەکە لە هەر شوێنێکی دیکە بکەوێتە خوارەوە، چونکە ئەو هێلە خولگەییەی کە پێدا دەڕوات، رووبەڕێکی فراوانی زەوی دەگرێتەوە.   پێشتر سەرچاوە سەربازییەکانی ئەمریکا کۆمەڵێک داتایان بڵاوکردەوە کە وا نیشانیاندەدا، کەشتییە ئاسمانییەکە، بەرەبەیانی رۆژی یەکشەممە، کاژێر دوو بە کاتی هەولێر، لە تاجیکستان یان تورکەمەنستان دەکەوێتەخوارەوە.   تاوەکو ئێستا بەوردی شوێنی کەوتنەخوارەوەی تەنە لەدەستدەرچووەکە یەکلایینەکراوەتەوە.   رۆژی هەینی، وەزارەتی دەرەوەی چین رایگەیاند، زۆربەی ئەو پارچانەی کە لە کەشتییە ئاسمانییەکانی بەربوونەتەوە، دوای بڕینی بەرگەهەوای زەوی، گڕدەگرن و دەسوتێن و چاوەڕێ ناکرێت هیچ زیانێکیان لێ بکەوێتەوە.   کەشتیی ئاسمانیی "لۆنگ مارچ فایڤ بی" رۆژی ٢٩ی نیسان لە دوورگەی "هاینان"ـی چینەوە بەرەو ئاسمان هەڵدرا بۆ ئەوەی کەرەستەی دروستکردنی بنکەیەکی ئاسمانیی چینی بۆ خولگەی زەوی بگوازێتەوە.   ئەو پارچانەی کە لە مووشەکەکەوە جیابوونەتەوە، لە کۆنتڕۆل دەرچوون کە گەورەترینیان کێشی ١٩ تۆنە و بەرەو زەوی دێتە خوارەوە.