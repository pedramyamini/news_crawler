ئازەربایجان دەڵێت، ئەو شەش سەربازە ئەرمەنییە لە کاتی دانانی مین لەسەر رێگەی سوپای ئازەربایجان دەستگیرکراون. ئەرمینیاش ئەوە رەتدەکاتەوە و دەڵێت، سەربازەکانی لە کاتی هەڵگرتنەوەی میندا دەستگیرکراون.   سەرۆکوەزیرانی ئەرمینیا باس لەوە دەکات، وێڕای ئاگربەستی نێوانیان، بەم دواییانە کێشەی نێوان ئازەربایجان و وڵاتەکەی لەسەر سنوور زیادیان کردووە.   سەرۆکوەزیرانی ئەرمینیا دەڵێت، "هیچ شتێکی نوێ نییە؛ ئازەربایجان دەیەوێت سەروەرییمان لێ بسەنێت، وڵاتەکەمان لێ بسەنێت، نیشتمانەکەمان لێ بسەنێت. رەوشەکە نەک تەنیا ئاڵۆزە، بەڵکو بەردەوامە لە ئاڵۆزبوون و چاوەڕێ دەکرێت ئاڵۆزتریش بێت. "  هەفتەی رابردوو، شەش مانگ دوای کۆتاییهاتنی شەڕی ناگۆرنۆ قەرەباخ، وەزارەتی بەرگریی ئەرمینیا رایگەیاند، سەربازێکیان لە خاڵێکی سنووری نزیک هەرێمی کالباجاری ئازەربایجانی کوژراوە.   رۆژی هەینیش ئازەربایجان بڵاویکردەوە، هێزەکانی ئەرمینیا سەربازێکیان لەسەر سنوور بریندارکردووە. وێڕای ئاڵۆزییەکانی سەر سنوور، ئیلهام عەلیێڤ، سەرۆکی ئازەربایجان باس لەوە دەکات وڵاتەکەی ئامادەی گفتوگۆی ئاشتییە.   سەرۆکی ئازەربایجان دەڵێت، "من چەندین جار گوتوومە کە ئێمە ئامادەین لەگەڵ ئەرمینیا کار لەسەر رێککەوتنی ئاشتی بکەین بۆ ئەوەی کۆتایی بە شەڕ بێنین، بۆ ئەوەی هەموو مەترسییەکی پێکدادانی سەربازی کەم بکەینەوە یان هەر نەیهێڵین. ئێمە پێویستمان بە رێککەوتنی ئاشتییە، پێویستمان بەوەیە سنوورەکانمان لەگەڵ ئەرمینیا دیاری بکەین. ئەمە هەمووی پێویستی بە هەوڵی هەمەلایەنانەیە. ئێمە ناتوانین تاکلایەنانە ئەو کارە بکەین. "  ئاڵۆزییەکان کاتێک دەستیانپێکردەوە کە ئەرمینیا ئازەربایجانی بە بەزاندنی سنوور تۆمەتبارکرد و رایگەیاند، باکوو هەوڵیداوە دەریاچەیەک گەمارۆبدات کە بەسەر هەردوو وڵاتدا دابەشبووە.   ئەمە لە کاتێکدایە، ساڵی رابردوو ململانێی دوورودرێژی ئازەربایجان و ئەرمینیا لەسەر هەرێمی ناگۆرنۆ قەرەباخ بووەهۆی شەڕێکی گەورە لە نێوان هەردوو وڵات کە بۆ ماوەی شەش هەفتە بەردەوام بوو و بووە هۆی کوژرانی نزیکەی ٦٠٠٠ کەس لە هەردوولا.   شەڕەکە بە نێوەندگیریی رووسیا راگیرا و ئەرمینیا بەشێک لەو ناوچانەی رادەستی ئازەربایجان کردەوە کە ماوەی سێ دەیە بوو کۆنترۆڵیکردبوون.   ئێستاش رووسیا کە بە دوو هەزار هێزی ئاشتیپارێزەوە چاودێریی ئاگربەستەکە دەکات، ئامادەیی خۆی دەربڕیوە کە لە  دیاریکردنی سنووری نێوانیان، هاوکاریی هەردوو وڵات بکات.