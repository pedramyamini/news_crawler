١٠ رۆژ زیاترە، هیندییەکان لە دۆخێکی سەختدا دەژین بەهۆی ئەو شەپۆلە تووندەی کۆرۆنا کە رووی لە وڵاتەکە کردووە. ئۆکسجین بە ئەستەم دەستدەکەوێت؛ ڤایرۆسێکی نوێی کۆرۆنا بڵاوبووەتەوە کە ناوی ڤایرۆسە گۆڕاوە هیندییەکەی لێنراوە و رۆژانە نزیکەی ٣٥٠ هەزار کەس تووشی کۆرۆنا دەبن. نزیکەی ٢ هەزار و ٥٠٠ کەسیش بەتێکڕا دەمرن.  محەمەدخان عەلی، دانیشتووی دیلهییە و باس لەوە دەکات، زۆر خەمبارە بۆ دۆخی وڵاتەکە. "من کێشەی پارەم نییە، بەڵام تەماشا بکە خوشکەکەم مرد و نەمتوانی رزگاری بکەم. ئەو تووشی کۆرۆنا بوو و من نەمتوانی ئۆکسجینی بۆ دابینبکەم، ئۆکسجین نەبوو. "  دیلهی و بەشی زۆری باشوور و رۆژئاوای هیندستان پڕ لە هاوار و گریان بووە؛ حکومەت باری نائاسایی راگەیاندووە و داوای هاوکاری پزیشکی لە وڵاتان کردووە. ئەمریکاش دەستپێشخەری کردووە.  جۆن کێربی، گوتەبێژی پێنتاگۆن دەڵێت، "وەزارەتی بەرگری لە نزیکەوە کار لەگەڵ دامەزراوەکانی دیکەی ئەمریکا دەکات تاوەکو ئۆکسجین، بۆکسی پشکنینی کۆرۆنا و ئامێر و کەلوپەلی تایبەت بە پاراستنی خەڵک و تیمە تەندروستییەکان، رەوانەی هیندستان بکەن. "  ئەنگێلا مێرکل، راوێژکاری ئەڵمانیاش دەڵێت، "لەسەرووی هەموو شتێکەوە، ئێمە دەمانەوێت هاوکاری هیندستان بکەین. ئێمە ئێستا بەوپەڕی خێرایی کار دەکەین بۆ ناردنی ئۆکسجین بۆ ئەو وڵاتە. لەڕاستیدا هەموو ئەوروپا کار لەسەر ئەوە دەکات. "  هیندستان رۆژانە زیاتر لە حەوت هەزار تۆن ئۆکسجین بەرهەمدەهێنێت، بەڵام کێشەکە بەگوتەی هەندێ سەرچاوەی پزیشکی لە خراپ دابەشکردن و نەبوونی ئامێری تایبەت بە گواستنەوەیەتی.  جگە لەوە، داکشانی تووشبوون بە کۆرۆنا لە چەند مانگی رابردوودا، باوەڕێکی بەکۆمەڵی لەنێو هیندییەکان دروستکرد، کە کۆرۆنا ئیدی کۆتایی هاتووە کە دواجار بووە هۆی شلکردنی رێنماییە تەندروستییەکان هەم لەسەر ئاستی حکومەت و لەسەر ئاستی خەڵکیش.