ئەمیندارێتی ئەنجوومەنی وەزیرانی ناوخۆی عەرەب، ئەمڕۆ هەینی لە راگەیەندراوێکدا رایگەیاند: "دەستدرێژییە تیرۆریستانە و ترسنۆکەکان بۆ سەر شارەکانی بەغدا و هەولێر سەرکۆنە دەکەین؛ ئەو هێرشانە بوونە هۆی گیانلەدەستدانی ژمارەیەک کەس و برینداربوونی کەسانی سڤیل و بێتاوانی دیکە. داواکارین لە خودا لە گیانلەدەستدراوان خۆش بێت و هیوای خێرا چاکبوونەوە بۆ بریندارەکان دەخوازین".  ئەمیندارێتی ئەنجوومەنی وەزیرانی ناوخۆی عەرەب دەشڵێت: "ئەو کردەوە تاوانکاری و ترسنۆکانە سەرکۆنە دەکەین؛ ئەو کارانە رووخساری ناشرینی تیرۆر و سووکایەتیکردنی بە رووحی مرۆڤەکان پێشاندەدەن و هەوڵەکان بۆ بەئامانجکردنی شیرازەی کۆمەڵایەتی و لەنێوبردنی ئاسایش و سەقامگیری لە عێراق ئاشکرادەکەن".  دەوروبەری کاژێر ٠٩: ٥٠ خولەکی شەوی پێنجشەممە ١٤ - ٠٤ - ٢٠٢١ هێرشکرایە سەر بنکەی هاوپەیمانان لە نێو فڕۆکەخانەی نێودەوڵەتیی هەولێر. وەزارەتی ناوخۆی هەرێمی کوردستان لەبارەی هێرشەکە رایگەیاند: "هێرشەکە لە رێگەی فڕۆکەی بێفڕۆکەوانی هەڵگری ماددەی تی ئێن تی کراوەوە بوو".  ئەمیندارێتی ئەنجوومەنی وەزیرانی ناوخۆی عەرەب لە ساڵی ١٩٨٢ ـەوە پێکهێنراوە، ئەنجوومەنەکە کۆکراوەی وەزیرانی ناوخۆی وڵاتانی عەرەبییە، کە ئەندامن لە کۆمکاری وڵاتانی عەرەبی، ئامانج لەو ئەنجوومەنە بەهێزکردنی هاوئاهەنگییە، لەپاڵ بەدیهێنانی هاوئاهەنگی لەنێوان وڵاتانی عەرەبی لە بوارەکانی ئاسایشی ناوخۆ و بەرەنگاربوونەوەی تاوان.