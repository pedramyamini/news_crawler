نیکۆلاس ستێرجن، سەرۆکوەزیرانی سکۆتلەندا لە چاوپێکەوتنێکی تەلەڤزیۆنیدا خۆشحاڵی خۆی بە بردنەوەی هەڵبژاردنی پەرلەمانی دەربڕی، بەڵام ئەوەشی گوت کە جێگەی سوپرایز نییە نەیانتوانیوە زۆرینەی دەنگ بەدەستبێنن کە ٦٥ کورسییە لەنێو ١٢٩ کورسییەکەی پەرلەمان.  پارتی نیشتمانیی سکۆتلەندی ٥٧ کورسی بردووەتەوە، بەڵام لەنێو پەرلەمانی سکۆتلەندا نوێنەرایەتی رێژەیی هەیە، لەوانەیە بە هەژمارکردنی ئەو کورسییانەی بۆ ئەم یاسایە تەرخانکراون، ژمارەی کورسییەکانی پارتەکەی نیکۆلا ستێرجن بگاتە ٦٣ کورسی، بەڵام دیسان دوو کورسی کەم دەکات بۆ ئەوەی بڕیار لەسەر پێکهێنانی حکومەتێکی سەربەخۆ بدات و سەرپشکبێت لە راگەیاندنی پرسە چارەنووسسازەکە کە ئەنجامدانی گشتپرسیی سەربەخۆیی وڵاتەکەیە.  لە گشتپرسییەکەی ٢٠١٤ دا ٥٥ % ـی سکۆتلەندییەکان بڕیاریاندا لەگەڵ شانشینی یەکگرتوو بمێننەوە، بەڵام ستێرجن دەڵێت، کاری لە پێشینەیان لەدوای بەرەنگاربوونەوەی کۆرۆنا گەرمکردنەوەی پرسی گشتپرسی سەربەخۆییە.  دەقی قسەکانی نیکۆلاس ستێرجن، سەرۆکی پارتی نیشتمانیی سکۆتلەندی و سەرۆکوەزیرانی ئیسرائیل:  "پەرلەمانی سکۆتلەندا بۆی هەیە بڕیاربدات بۆ ئەوەی ئامادەکاری بۆ گشتپرسیی سەربەخۆیی بکرێت. ئەگەر بۆریس جۆنسن یاخود هەرکەسێک لەوکاتەدا سەرۆکوەزیران بێت، تۆزقاڵێک رێز لە دیموکراسی سکۆتلەندا بگرن. پاڵپشتی لە حکومەتی سکۆتلەندا دەکەن هەروەکو چۆن لە ٢٠١٤ دا روویدا، هاوڕاش دەبن بۆ دەستاودەستکردنی دەسەڵات. ئەگەر هاتوو رەتی بکەنەوە ئەو کارەبکەن، ئەوکاتە دەبێت بۆ بەرهەڵستکردنی بڕیارە یاساییەکە بگەڕێنەوە پەرلەمانی سکۆتلەندا بۆ ئەوەی ئەو بڕیارە هەستێت کە خەڵکی سکۆتلەندا دەنگی پێدەدەن. ئەوەش کردەوەیەکی گەمژانەی توڕەکەرانەی حکومەتی بەریتانیانە پەنابباتە بەر دادگە بۆ ئەوەی شەڕی دیموکراسی سکۆتلەندی بکات. ئێمەش بیر لە شەڕێکی باڵادەستتر دەکەینەوە لەپێناو سەربەخۆیی سکۆتلەندییەکان. "