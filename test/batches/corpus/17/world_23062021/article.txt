دێبڕا لایینز، نێردەی تایبەتی نەتەوە یەکگرتووەکان لە کۆبوونەوەیەکی ئۆنڵاینی ئەنجوومەنی ئاساییشدا گوتی، راگەیاندنی کشاندنەوەی هێزە بیانییەکان لە ئەفغانستان بووەتە هۆی ئەوەی "شەپۆلێکی ترس" بەنێو ئەو وڵاتەدا بڵاوببێتەوە.  هەروەها هۆشداریشیدا کە رەنگە ئەو ناسەقامگیرییەی لە ئەفغانستان هەیە ببێتە هۆی تێکچوونی ئاسایشی ژمارەیەک وڵاتی دیکەش. لایینز لەو بارەیەوە دەڵێت "بڕیاری کشانەوەکە چاوەڕوانکراو بوو، بەڵام خێرایی کشانەوەکە چاوەڕواننەکراو بوو کە ئێستا زۆرینەی هێزەکان کشاونەتەوە. لەسەر هەموو لایەنەکان پێویست بوو کە خۆیان لەگەڵ ئەو راستییە بگونجێنن کە ئێستا هاتووەتە ئاراوە. "  دوای ٢٠ ساڵ، ئەمریکا دەستی بە کشاندنەوەی ئەو دوو هەزار و ٥٠٠ سەربازە کردووە کە لە ئەفغانستان بەجێماون و ئامانجیەتی تا ١١ی ئەیلوول هیچ سەربازێکی لەو وڵاتە نەمێنێت. جگە لەوە، نزیکەی ٧ ئەندامی سەربازیی وڵاتانی ئەندام لە هاوپەیمانیی ناتۆ بڕیارە لە ئەفغانستان بکشێنەوە.