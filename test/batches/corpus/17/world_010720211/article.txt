ئەمڕۆ پێنجشەممە ٠١ - ٠٧ - ٢٠٢١ باڵیۆزخانەی ئەمریکا لە شام، تویتێکی لەبارەی گیانلەدەستدانی ئەمین عیسا بڵاوکردووەتەوە و دەڵێت "نیگەرانین لە گیان لەدەستدانی ئەمین عیسا، کە راپۆرتەکان وا نیشاندەدەن لەلایەن هێزەکانی سووریای دیموکرات (هەسەدە) گیرابێت. "  لە بەشێکی دیکەی تویتەکەی باڵیۆزخانەی ئەمریکا لە شام ئاماژە بەوە دراوە، هەرکەسێک دەستدرێژی بکاتە سەر گیراوان و مامەڵەی خراپیان لەگەڵ بکات پێویستە لێپرسینەوەی لەگەڵ دا بکرێت و سزابدرێت.   باڵیۆخانەی ئەمریکا لە شام داوای لێکۆڵینەوەیەکی '' بەپەلە و روون '' لە گیانلەدەستدانی ئەمین عیسا دەکات.  رۆژی یەکشەممەی رابردوو ٢٧ - ٠٦ - ٢٠٢١ نووسینگەی كاروباری دادوەری و چاكسازی سەر بە بەڕێوەبەرایەتیی خۆسەر لە باكوور و رۆژهەڵاتی سووریا روونكردنەوەیەكی لەبارەی گیان لەدەستدانی كەسێك بەناوی ئەمین عیسا عەلی بڵاوکردەوە كە وەك لە روونكردنەوەكەدا هاتووە، "ئەو کەسە لە ٢٢ی ئایارەوە بەتۆمەتی پێدانی بەرتیل لە چاكسازیی غوێران لە حەسەكە بەندكرابوو. "  بەگوێرەی روونكردنەوەكە، رۆژی ٢٨ی حوزەیران، بەڕێوەبەرایەتیی ناوەندی چاكسازیی غوێران لە حەسەكە هەواڵی گیان لەدەستدانی گیراوێكی پێ راگەیاندوون. "رێوشوێنی یاسایی گیرایەبەر و تەرمی کەسەکە گواسترایەوە دادپزیشكی نەخۆشخانەی شەهید ساریە بۆ توێكاری و ئاگاداركردنەوەی لایەنە پەیوەندیدارەكان و داواكاری گشتیی و پزیشكی دادی. "    هەر بەگوێرەی راگەیێندراوەكە، دوای لێكۆڵینەوە و پرسیاركردن، دەركەوت، ئەو كەسەی گیانی لەدەستداوە، بەتۆمەتی گەندەڵی و پێدانی بەرتیل راگیرا بوو. خۆیشی پێشتر نەخۆش و كێشەی تەندروستیی هەبووە و بەردەوام كەسوكارەكانی لەكاتی سەردانیكردنیدا دەرمان و چارەسەریی پزیشكیان بۆ دەهێنا.  لە راگەیێندراوەکەدا هاتووە: "لە ئەنجامی راپۆرتی توێكاریی کە لەلایەن پزیشکانەوە واژۆ كراوە، دەركەوت هیچ شوێنەوارێكی تووندوتیژی و ئەشكەنجە لە جەستەیدا نەبینراوە و هۆكاری گیان لەدەستدانیشی جەڵتەی مێشك بووە".   هەروەها لیژنەی ناوەندیی پارتی دیموكراتی كوردستان - سووریا رایگەیاندبوو کە ئەمین عیسا ئەمین عەلی لەژێر ئەشكەنجەیەكی زۆردا گیانی لەدەستداوە و پەیەدەی بە ئەنجامدانی تاوانەكە تۆمەتبار کرد.  بەگوێرەی ئەو راگەیێندراوەی لیژنەی ناوەندیی پارتی دیموكراتی كوردستان - سووریا بۆ رای گشتی بڵاویکردووەتەوە، "چەكدارانی پەیەدە تاوانێكی قێزەونیان دژی هەڤاڵ ئەمین عیسا ئەمین عەلی، ئەندامی ئەنجوومەنی لقی ئەنجامداوە، كە لەژێر ئەشكەنجەیەكی زۆر سەختدا لەنێو گرتووخانەكانیاندا شەهیدكرا. بەگوێرەی راپۆرتی توێكاریی پزیشكانی سەربەخۆ و بێلایەن، لە تەرمی شەهیدەكەدا شوێنەواری ئەشكەنجەی دڕندانە دەبینرێت كە پەڵەیەكی رەشە لە نێوچەوانیان، ئەمە جگە لە بوونی شوێنەواری شكان لە چەند شوێنێكی جەستەی و بوونی شوێنەواری گورزی بەهێز لەسەر هەردوو چۆك و ملی بە بەكارهێنانی كەرەستەی قورس و سووتاندنی بەشێكی دیكەی پشت ملی تاوەکو دەگاتە كەللەی سەری بە ئوتو. هەروەها سووتاندنی بەشێكی زۆری لە خوارەوەی بڕبڕەی پشتی تاوەکو دەگاتە سەر شانەكانی بە زەیتی گەرم. ئەم جۆرە رەفتار و كردەوە دڕندانە تەنیا تاوانكاران و خراپەكان دەیكەن".  وەكو لە راگەیێندراوەكەدا هاتووە، "بۆ وەبیرهێنانەوەش، شەهیدی ستەملێكراو رۆژی ٢٢ی ئایاری ٢٠٢١ لەلایەن چەكدارانی پارتی یەكێتیی دیموكراتی (پەیەدە) داواكرابوو، دواتر لەلایەن مەفرەزەكانیانەوە دەستگیركرا و راپێچی گرتووخانەكانی بەناو داواكاریی سەربازیی سەر بە پەیەدە كرا كە پاشان هەر لەو گرتووخانەیەدا شەهیدكرا".  پارتی دیموكراتی كوردستان - سووریا دەڵێت، "ئەنجامدانی ئەم تاوانە قێزەون و دڕندانە لەکاتێکدایە، هەوڵە نێودەوڵەتییەكان بەگشتی و ئەمریكییەكان بەتایبەتی بەردەوامن بۆئەوەی دانوستاندنەكان دەستپێبكەنەوە بۆ بەدیكردنی یەكڕیزیی نێو ماڵی كورد و درێژەدان بە دانوستاندنەكانی نێوان ئەنەكەسە و پارتەكانی یەكێتیی نیشتمانیی كورد (پەیەنەكە) كە ئەمەش پەیامێكی خراپ و نەرێنییە لەلایەن بەڕێوەبەرایەتیی خۆسەرەوە بۆ تێكدانی رەوشەكە".  دەقی تویتەکەی باڵیۆزخانەی ئەمریکا لە شام  " ئەمریکا زۆر نیگەرانە لە هەواڵی گیانلەدەستانی ئەمین عیسا عەلی لەژێر دەستی هەسەدە. داوای لێکۆڵینەوەیەکی بەپەلە و روون دەکەین. هەرکەسێک بەرپرسیاربێت لە ئەشکەنجەدان یاخود مامەڵەیەکی خراپی زیندانیان، دەبێت سزابدرێت. "