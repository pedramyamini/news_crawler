محەمەد لێحولێج بوهیلال، کەسێکی تونسی ٣١ ساڵان بوو، ١٤ی تەممووزی ٢٠١٦ بە بارهەڵگرێکەوە خۆی بەنێو قەرەباڵخییەکدا کرد، کە خەڵک بەبۆنەی رۆژی نیشتمانیی فەرەنساوە ئاهەنگیان دەگێڕا. لە هێرشەکەدا ٨٦ کەس کوژران کە نزیکەی ١٥ یان منداڵ بوون.  رێکخراوی بەناو "دەوڵەتی ئیسلامی" ناسراو بە داعش، ئەوکات بەرپرسیارێتیی خۆی لە هێرشەکە راگەیاند، ئەگەرچی لێکۆڵەرەکان هیچ بەڵگەیان نەدۆزییەوە کە نیشانی بدات بوهیلال پەیوەندیی بە گرووپە پەڕگیرەکەوە هەبووبێت.  هێرشکارەکە لەلایەن پۆلیسەوە تەقەی لێ کرا و کوژرا، دواتر لێکۆڵەران فەرمانی دەستگیرکردنیان بۆ حەوت پیاو و ژنێک دەرکرد کە پەیوەندییان بە هێرشکارەکەوە هەبووە.  سیان کە تۆمەتبارەکان بە گومانلێکراوی سەرەکی دانران کە ناویان محەممەد غرەیب، شوکری شەفرود و رەمزی عاریفە و بە تۆمەتی بوونی "پەیوەندیی تاوانکاری" لەگەڵ بوهیلالدا دادگایی دەکرێن.  ساڵی ٢٠١٩، غرەیب ئازادکرا، بەڵام لەژێر چاودێریدا هێڵدرایەوە. هەرسێ گومانلێکراوەکە رەتیدەکەنەوە هیچ کارێکی هەڵەیان کردبێت، لێکۆڵەرانیش تاوەکو ئێستا بەو ئەنجامە گەیشتوون کە ئەو سێ کەسە هیچ ئاگایان لە پلانەکەی بوهیلال نەبووە.  پێنجەکەی دیکە بە تێوەگلان لە بەقاچاخبردنی چەک و هەوڵدان بۆ پێدانی چەک بە بوهیلال تۆمەتبار کراون، بەڵام هیچ تۆمەتێکی تیرۆریان نەخراوەتەپاڵ.  یەکێکیان ناوی ئێندری ئیلێزییە، بە رەچەڵەک ئەلبانییە، مانگی نیسانی ئەمساڵ، دوای چەندین ساڵ لە راکردن، لە ئیتاڵیا دەستگیرکرا. لە مانگی ئایاردا و لەکاتی دیپۆرتکردنەوەی تۆمەتەکانی رەتکردنەوە.  ئامۆزاکەی کە بە تێوەگلان لە کەیسەکە تۆمەتبار کرابوو، حوزەیرانی ساڵی ٢٠١٨ لە زیندان خۆی کوشت. گومانلێکراوێکی دیکە خۆی شاردووەتەوە و بڕیارە بەبێ ئامادەبوون، لەگەڵ ئەوانی دیکە لە ٥ی ئەیلوولی ٢٠٢٢ دادگایی بکرێت. بڕیارە دادگاییکردنەکە ١٠ هەفتە بخایێنێت و ١٥ی تشرینی دووەم کۆتایی بێت.