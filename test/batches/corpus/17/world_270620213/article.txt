ئەو تیمە لە ١٠ سەربازی سەر بە فەرماندەیی بەرەی پێشەوەی ئیسرائیل پێکهاتوون کە پسپۆڕی فریاگوزاری و هەڵمەتەکانی دوای رووداوەکانن.  تاوەکو ئەمڕۆ یەکشەممە ٢٧ - ٠٦ - ٢٠٢١، تیمەکانی ئەمریکا تەرمی ٩ کەسیان لەژێر داروپەردووی باڵەخانە رووخاوەکەدا دەرهێناوە و گەڕان بەدوای بێسەروشوێنانیش بەردەوامە.  رۆژی پێنجشەممەی رابردوو، باڵەخانەیەکی ١٢ نهۆمی لە مایامی رووخا و بەهۆیەوە زیاتر لە ١٥٠ کەس بیسەروشوێن بوون. تیمەکانیش ماوەی چوار رۆژە سەرقاڵی گەڕانن، هەوڵی لابردنی داروپەردووی باڵەخانەکە دەدەن و بەدوای ئەوانەدا دەگەڕێن کە بێسەروشوێنن.  سەرۆکی شارەوانیی مایامی دەڵێت، دەبێت پرۆسەی گەڕان بەدوای بێسەروشوێنبووکاندا خێراتر بکرێت، بۆئەوەی چارەنووسیان دیاریبکرێت.  هاوکات لێکۆڵینەوە لە هۆکاری رووخانی ئەو باڵەخانەیە دەستیپێکردووە؛ میدیاکانی ئەمریکا دەڵێن، ئەندازیارێکی ئەمریکی لە ساڵی ٢٠١٨ دا لە راپۆرتێکدا باسی لەوە کردبوو، هەڵەیەک لە دیزاینی ئەو باڵەخانەیەدا هەیە کە ناوی تاوەری چاملەینە.  بەگوێرەی ئەو راپۆرتە، هەڵەیەک لە بناخەی باڵەخانەکەدا هەبووە و ئەو کۆنکرێتەی تێیدا بەکارهاتووە بەرگریی بەرامبەر دزەکردنی ئاو نەبووە، بەڵام هێشتاش دیار نییە هۆکاری رووخانەکە دزەکردنی ئاو بووە بۆ بناخەکەی یاخود نا.