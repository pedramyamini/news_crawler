پۆلیسی یۆنان دەڵێت، پیاوە تەمەن ٢٨ ساڵەکەیان لە شاری سالۆنیکی، لەسەر داواکارییەکی رەبات کە لە ساڵی ٢٠١٧ دەرکراوە، دەستگیرکردووە.   هەروەها باسی لەوە کرد کە لە داهاتوودا بڕیار لەسەر دیپۆرتکردنەوەی بۆ مەغریب دەدرێت.  هاوکات میدیای مەغریب رایگەیاند، دەستگیرکراوەکە گومانی لێدەکرێت پلانی بۆ ئەنجامدانی کاری "تیرۆرستی" لە مەغریب دانابێت.   گومانلێکراوەکە ناوی ئەبوو محەمەد ئەلفاتح ' ـە و لە ساڵی ٢٠١٤ چووتە ریزەکانی داعش لە سووریا و "وەکو بەرپرس" کاری کردووە. ئەو گومانلێکراوە لە یەکێک لە ڤیدیۆکانی داعشدا دەرکەوتووە، کە لە گرتەکەدا ژمارەیەک چەکدار تەرمی کەسێک دەشێوێنن.  بە گوێرەی حکومەتی مەغریب، نزیکەی هەزار و ٦٠٠ هاووڵاتیی ئەو وڵاتە چوونەتە ریزەکانی داعش لە هەریەک لە عێراق، سووریا و لیبیا. ١٣٧ لەو چەکدارانە کوژراون.