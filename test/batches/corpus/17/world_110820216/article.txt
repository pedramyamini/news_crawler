هێشتا نازانرێت ژمارەی کوژراوی نێو سەربازانی ئەفغانی بە دیاریکراوی چەندە و چەند لەو سەربازانە بەهۆی شەڕەوە لە خزمەتی سەربازی دوورکەوتوونەتەوە.  عەمرودین وەلی، ئەندامی ئەنجوومەنی ویلایەتی کوندوز ئاماژە بە ڤیدیۆیەک دەکات کە تێیدا سەربازانی ئەفغانستان دیارن  و دەڵێت، ئەو سەربازە ئەفغانییانە بە کەرەستە و ئۆتۆمبێلەکانیانەوە خۆیان رادەستی تاڵیبان کردووە.  ئێستا کێشەی گەورەی سوپای ئەفغانستان رووبەڕووبوونەوەیە لەگەڵ چەکدارانی تاڵیبان. لە زۆربەی ناوچەکان تێکدەشکێت و لە هەندێک ویلایەتیش بەرگرییەکی ئەوتۆیان نەکردووە.  کۆشکی سپی دەڵێت، لە ٢٠ ساڵی رابردوودا ئەمریکا مەشقی بە ٣٠٠ هەزار سەربازی ئەفغانی کردووە کە بەشێکیان ئێستا لە خزمەتی سەربازیدان و خاوەنی چەک و کەرەستەی سەربازین، دەبێت خۆیان بەرگری لە وڵاتەکەیان بکەن.  جۆ بایدن، سەرۆکی ئەمریکا دەڵێت، "ئێمە لە ماوەی ٢٠ ساڵدا زیاتر لە ١ تریلیۆن دۆلارمان خەرج کردووە؛ مەشقمان بە ٣٠٠ هەزار سەربازی ئەفغانی کردووە و چەکی پێشکەوتوومان پێداون. پێویستە سەرکردەکانی ئەفغانستان یەکگرتوو بن. ئێمە هەزاران قوربانیمان داوە. ئێستا دەبێت بۆ خۆیان بجەنگن و بەرگری لە گەلی خۆیان بکەن".  سەرباری مەشق و هاوکارییەکانی ئەمریکا، سوپای ئەفغانستان ئەو بەرگرییە ناکات کە چاوەرێ دەکرێت.  شرۆڤەکارێکی سیاسیی ئەفغانی دەڵێت، گەندەڵی سوپای ئەفغانستانی خواردووە؛ سەرکردە سیاسییەکانیش هەریەکە و خاوەنی گرووپی چەکداری و کۆماندۆی خۆیەتی، گرنگیدان بەو هێزە تایبەتانە وایکردووە، سوپا فەرامۆش بکرێت، بۆیە سەربازەکان لە بەرەی جەنگ بەرگری ناکەن.  تۆریک فەرهادی، شرۆڤەکاری سیاسی دەڵێت، "کێشەیەکی دیکە ئەوەیە کە کابوول زیاتر کار لەسەرە هێزە تایبەتەکان و هێزی کۆماندۆی تایبەت کردووە کە ژمارەیان تەنیا ٣٠ هەزار دەبێت، کەچی ٣٠٠ هەزار سەرباز کە ئەمریکا راهێنانی پێکردوون، لەلایەن سەرکردەکانەوە گرنگیان پێنادرێت. سەرۆک ئەشرەف غەنی قسە لەسەر کۆماندۆ دەکات، بەڵام هەرگیز سەردانی سەربازەکانی سوپای نەکردووە. زانیاریش هەن کە مووچەکانیان بەهۆی گەندەڵییەوە نەدراوە".   بەهۆی لاوازی سوپاوە لە زۆر لە ناوچەکانی ئەفغانستان وەک هیرات و لەشکرگاهـ، ئەوانەی شەڕ دەکەن گرووپی میلیشیان نەک سوپا.  کێشەی گەورەش ئەوەیە تاڵیبان رێگە سەرەکییەکانی کۆنترۆڵ کردووە، ئەفغانستانیش تەنیا بە رێگەی ئاسمانی دەتوانێت پشتیوانیی سەربازیی بۆ ناوچەکان لە کابوولەوە بنێرێت. ئەو دۆخەش وایکردووە، تاڵیبان زیاتر متمانەی بەخۆی هەبێت بۆ بردنەوەی شەڕەکە.