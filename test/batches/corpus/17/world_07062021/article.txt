بەریتانیا ساڵانە  هاوکاریی بۆ ژمارەیەک لە وڵاتانی جیهان دەنێرێت و وڵاتێکی گرنگیشە لە چوارچێوەی بەرنامەی هاوکارییە نیودەوڵەتییەکانی نەتەوە یەکگرتووەکان، بەڵام ئەمساڵ هەوڵێک هەیە بۆئەوەی پەرلەمانی ئەو وڵاتە گوشار بکات و قەبارەی هاوکارییەکان کەمبکاتەوە.   لەساڵی ١٩٧٠ ەوە بەریتانیا پەیوەندی بە پرۆگرامی ساڵانەی هاوکارییە نیودەوڵەتییەکانی نەتەوە یەکگرتووەکانەوە کردووە و لەوکاتەوە ساڵانە رێژەی ٠.٧ % داهاتی ساڵانەی وەک هاوکاری لەڕێگەی نەتەوە یەکگرتووەکانەوە دەنێرێتە دەرەوە.   لە ساڵی ٢٠٢٠ دا بەریتانیا ٢٠ ملیار و ١٨٠ ملیۆن دۆلاری وەک هاوکاری بەخشیوە، کە دەگاتە ٠.٧ % ـی داهاتی گشتیی وڵاتەکە،  بەڵام ئەمساڵ بەهۆی سستیی بازرگانی و دۆخی ئابوورییەوە کە پەتای کۆرۆنا لە جیهاندا دروستیکردووە، حکومەتی بەریتانیا بڕیاریداوە بڕی هاوکارییەکان بۆ ٠.٥ % کەمبکاتەوە، بەمەش ساڵانە نزیکەی پێنج ملیار دۆلار بۆ گەنجینەی بەریتانیا دەگەڕێنێتەوە.   چەند وڵاتێکیش بەهۆی ئەو هاوکارییانەوە رووبەڕووی گرفت دەبنەوە، بۆ نموونە، بەشێک لە قوتابخانەکانی سۆماڵ لە رێگەی هاوکارییەکانی بەریتانیاوە بەڕێوەدەبرێن و بڕینی هاوکارییەکان کاریگەری خراپی لەسەر پرۆسەی خوێندن لەو وڵاتە هەژارە دەبێت، هەروەها بەشێکی هاوکارییەکانی بەریتانیا بۆ یەمەن لەو چوارچێوەیەدا دەبڕدرێن.  ژمارەیەک پەرلەمانتار دژی هەنگاوەکەن، بۆیە چاوەڕێ دەکرێت کۆبوونەوەکەی ئەمڕۆ مشتومڕی زۆر هەڵبگرێت.   جگە لە سۆماڵ و یەمەن، وڵاتانی دیکەی وەک پاکستان، ئەفغانستان و ئەسیوبیاش لەو وڵاتانەن بە کەمکردنەوەی ئەو هاوکارییانە کاریگەر دەبن.