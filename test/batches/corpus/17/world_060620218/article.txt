هێرشەکە بۆ سەر چەند گوندی ویلایەتی کیبی لە باکووری رۆژئاوای نایجیریا لەلایەن گرووپی چەکداری ناسراو بە تاڵانچییەکانی مەڕوماڵات کراوە.  نافع ئەبوو بەکر، گوتەبێژی پۆلیسی ویلایەتی کیبی رایگەیاند، هێرشەکە بۆ سەر ٧ گوند کراوە، هێرشبەرەکان لەدوای کوشتنی دەیان کەس ماڵەکانیان سووتاندووە و مەڕوماڵاتەکانیان دزیوە.  گوتەبێژەکەی پۆلیس گوتیشی: "لە رۆژی یەکەمی هێرشەکە تەرمی ٦٦ گوندنشینمان دۆزییەوە و لە رۆژی دووەمیشدا ٢٢ تەرمی دیکەمان دۆزیوەتەوە".  ئاژانسی فرانس پرێس ئاماژە بەوە دەکات هێزە ئەمنییەکانی نایجیریا گومانیان لەوە هەیە گرووپە چەکدارەکان لە وڵاتی نەیجەر دراوسێی نایجیریاوە دزەیان کردبێت.  ناوچەکانی باکووری رۆژئاوا و ناوەڕاستی نایجیریا بە شوێنی باندەکانی تاڵانکردنی مەڕوماڵات ناسراون کە بۆشایی ئەمنی و سستی ئامادەبوونی هێزە ئەمنییەکانیان لەو ناوچانە قۆستووەتەوە و ناوە ناوە هێرش دەکەنە سەر شارۆچکە و گوندەکان.