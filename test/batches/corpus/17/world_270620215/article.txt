رۆژی یەکشەممە ٢٧ - ٠٦ - ٢٠٢١ گەڕی دووەمی هەڵبژاردنی هەرێمایەتیی فەرەنسا بەڕێوەچوو، هاوشێوەی گەڕی یەکەمی هەڵبژاردنەکە کە هەفتەی رابردوو بەڕێوەچوو، پارتەکەی ئیمانوێل ماکرۆن، واتە پارتی "کۆماریی بەرەو پێشەوە" شکستیهێنا.  بەپێی ئەنجامی بەرایی هەڵبژاردنەکان، پارتی "کۆماریی بەرەو پێشەوە" نەیتوانیوە لە هیچ هەرێمێکی ئەو وڵاتە ببێتە یەکەمی هەڵبژاردن. هاوکات پارتی راستڕەوی "بەرەی نیشتمانی" بە سەرکردایەتیی "مارین لو پێن" شکستیهێنا و هیچ هەرێمێکی فەرەنسای نەبردەوە.  ئەنجامە بەراییەکان دەریانخستووە، پارتی کۆماریی کۆنزێرڤاتیڤی فەرەنسا بە سەرۆکایەتیی کریستیان جاکۆب، یەکێکە لە براوەکانی هەڵبژاردنەکە بە بردنەوەی ٣٨ % ی دەنگەکان و دوای ئەویش سۆسیال دیموکراتەکان و پارتی سەوز دێن کە لە هاوپەیمانێتییەکدا ٣٥ % ی دەنگەکانیان بەدەستهێناوە.  پارتی "کۆماریی بەرەو پێشەوە" بە سەرۆکایەتیی ئیمانوێل ماکرۆن لە ساڵی ٢٠١٧ وە، دوای دامەزراندنی بووە خاوەنی جەماوەرێکی زۆر و لە گەڕی دووەمی هەڵبژاردنی سەرۆکایەتیی ساڵی ٢٠١٨ دا ٦٦ % ی دەنگەکانی بەدەستهێنا و ماکرۆنیش بووە سەرۆکی فەرەنسا.  ئەم هەڵبژاردنە لەکاتێكدایە، بڕیارە لە نیسانی ساڵی داهاتوودا هەڵبژاردنی سەرۆکایەتی لەو وڵاتە بەڕێوەبچێت.