جەیلینا پۆرتەر، گوتەبێژی وەزارەتی دەرەوەی ئەمریکا بە رۆژنامەڤانانی راگەیاند، سەرەتا ڤاکسینەکان بۆ ئەسیوپیا، جیبۆتی و بۆرکینا فاسۆ دەنێردرێن.  ئەمریکا لە چوارچێوەی دەستپێشخەریی کۆڤاکسدا بڕیاریداوە ئەو ڤاکسینانە بێ بەرامبەر دابینبکات و لە داهاتوویشدا بۆ ٤٩ وڵاتی دیکەی ئەفریقی دەنێرێت.  بەگوێرەی کۆشکی سپی، هەریەکە لە بۆرکینا فاسۆ و جیبۆتی ١٥١ هەزار و ٢٠٠ قورچکە ڤاکسینی جۆنسن ئەند جۆنسن وەردەگرن و ئەسیوپیاش ٤٥٣ هەزار و ٦٠٠ قورچک وەردەگرێت.  رێکخراوە ناحکومییەکان ستایشی ئەو هەنگاوەی بایدن بۆ پێدانی ڤاکسین بە ئەفریقا دەکەن، بەڵام لە هەمان کاتدا ئاماژە بەوەش دەکەن، ڤاکسینەکان زوو ناگەنە شوێنی خۆیان بۆئەوەی پەتا کوشندەکە خاو بکەنەوە.  ناردنی ئەو ڤاکسینانە بەشێکە لەو ٨٠ ملیۆن قورچکەی کە بایدن بەڵێنیدابوو تاوەکو کۆتایی حوزەیران بە سەرانسەری جیهانی بدات، بەڵام گەیاندنیان بەهۆی بەربەستی کارگێڕی و خاویی بەرهەمهێنانەوە دواکەوت.  ئیدارەی بایدن بڕیاریداوە لە ساڵی داهاتوودا ٥٠٠ ملیۆن قورچکە ڤاکسینی دیکە بێ بەرامبەر بۆ جیهان دابینبکات.  تاوەکو ئەمڕۆ، ئەمریکا زیاتر لە ٥٣ ملیۆن قورچکە ڤاکسینی دژە کۆرۆنای بۆ ٣٠ وڵات و هەرێم ناردووە.