هۆست زیهۆفەر، وەزیری ناوخۆی ئەڵمانیا باس لەوە دەکات، تاوانەکانی راستڕەوە پەڕگیرەکان لە ساڵی ٢٠٢٠ ـدا، بە رێژەی ٥.٦٥ % زیادیان کردووە. دەشڵێت "ئەم ژمارانە مایەی نیگەرانیی قوولن. چونکە ئەو شتەی لە ساڵانی رابردوودا هەبوو، ئێستا گەورەتر بووە. ئەمە مایەی بێزارییە، چونکە تاوانی سیاسی لە زیادبووندایە. خواستی بەکارهێنانی تووندوتیژی لە وڵاتەکەماندا بە روونی دیارە".  بەگوێرەی ئەو ئامارانەی کە وەزیری نێوخۆی ئەڵمانیا باسیان دەکات، لە ئەڵمانیا نیوە زیاتری ئەو تاوانانەی هاندەری سیاسییان لەپشتەوەیە، لەلایەن راستڕەوە پەڕگیرەکانەوە ئەنجامدەدرێن.  ئامارەکان ئاماژە بەوە دەکەن، لەو وڵاتە بەراورد بە ساڵی ٢٠١٩، تاوانەکانی "دژە سامیەتی - ئەنتی سێمیتیک" لە ساڵی ٢٠٢٠ ـدا بە رێژەی ١٤.٧ % زیاتر بوون.  لە کۆی دوو هەزار و ٣٥١ لەو رووداوانەی کە سکاڵایان لە دژ تۆمارکراوە، ٩٤.٦ % یان لەلایەن راستڕەوە پەڕگیرەکانەوە ئەنجامدراون. زیهۆفەر دەڵێت، ٦٢ لەو رووداوانە تووندوتیژییان تێدا بەکارهێنراوە و ئەوانی دیکەش زۆربەیان قسەی "دژە سامیەتی" و تاوانی رق و کینە و دەمارگیری بوون، کە بەشی زۆریان لەسەر ئینتەرنێت و تۆڕە کۆمەڵایەتییەکان ئەنجامدراون.  وەزیری نێوخۆی ئەڵمانیا دەڵێت "ئەم پێشهاتە لە ئەڵمانیا نەک تەنیا مایەی نیگەرانییە، بەڵکو بە لەبەرچاوگرتنی مێژووەکەمان، مایەی شەرمەزارییەکی گەورەیە".  هەروەها ئامارەکان ئەوەش پیشاندەدەن، لە ساڵی ٢٠٢٠ ـدا، تاوانەکانی دژی کۆچبەران بە رێژەی ٧٢.٤ % زیادیانکردووە، بەجۆرێک کە لە سێ هەزار و ٧٣ تاوان لە ساڵی ٢٠١٩ ـوە بۆ پێنج هەزار و ٢٩٨ تاوان لە ساڵی ٢٠٢٠ ـدا زیادبوون.