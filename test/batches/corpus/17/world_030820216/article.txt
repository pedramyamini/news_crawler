بلینکن ئاماژەی بەوە کرد، لە چەند رۆژی رابردوودا ٢٠٠ ئەفغانستانی ڤیزایان بۆ دابینکراوە و گواستراونەتەوە بۆ ئەمریکا و کۆنگرێسی وڵاتەکەشی رازیبووە بە فراوانکردنی کارکردن لەسەر ڤیزای تایبەت بۆ ئەفغانستانییەکان و لە داهاتوویەکی نزیکدا کار لەسەر هەشت هەزار کەسی دیکە دەکرێت کە وەرگێڕ و ئەندامانی خێزانەکانیان لەخۆ دەگرێت.  ئەو وەرگێڕانەی کە لە ئەفغانستانەوە دەبرێنە ئەمریکا، ئەوانەن کە لە ماوەی ٢٠ ساڵی رابردوودا هاوکاریی ئەمریکییەکانیان کردووە و لەگەڵ سوپای ئەمریکا کاریان کردووە و ئێستاش بەهۆی هێرشەکانی بزووتنەوەی تاڵیبانەوە هەڕەشەیان لەسەرە.  وەزیری دەرەوەی ئەمریکا دەشڵێت، لە ماوەی ١٣ ساڵی رابردوودا لەوکاتەوە پرۆگرامەکەی وەزارەتی دەرەوەی تایبەت بە وەرگێڕ و کارمەندە ئەفغانستانییەکان دەستیپێکردووە، نزیکەی ٧٣ هەزار ڤیزایان بە ئەفغانستانییەکان داوە.