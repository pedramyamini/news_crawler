خوجە یایا عەلی، گوتەبێژی سوپای ئەفغانستان رایگەیاند، رۆژی چوارشەممە، ١٢ی ئەم مانگە هێزەکانی ئەمریکا لە بنکەیەکی سەربازی لە شاری قەندەهاری باشووری ئەو وڵاتە بەتەواوەتی کشاونەتەوە.  لەبارەی قەبارەی بنکەکەوە یایا عەلی رایگەیاندووە، بنکەی سەربازیی شاری قەندەهار دووەم گەورەترین بنکەیە لە دوای بنکەی دەوروبەری کابول و لە رۆژی چوارشەممەوە بە تەواوەتی چۆڵکراوە، گوتیشی هەرچەندە هێزەکانی ئەمریکا لەو بنکەیە کشاونەتەوە، بەڵام تاوەکو ئێستا رادەستی هێزەکانی ئەفغانستانیان نەکردووە.  لەلایەکی دیکەوە، لە دوای راگەیاندنی ئاگربەستی سێ رۆژە بەدرێژایی جەژنی رەمەزان لەلایەن بزووتنەوەی تاڵیبانەوە، ئەمڕۆ تەقینەوەیەک لەنێو مزگەوتێكی دەوروبەری شاری کابولدا لەکاتی نوێژی هەینی روویدا و تاوەکو ئێستا لانیکەم ٤ کەس کوژراون و ژمارەیەکی دیکەش برینداربوون.  بە بڕیاری ئیدارەی بایدن، هێزەکانی ئەمریکا لە سەرەتای ئەم مانگەوە دەستیان بە کشانەوە کردووە و بڕیارە تاوەکو رۆژی ١١ی سێپتەمبەری ئەمساڵ دوایین سەربازی ئەمریکی لەو وڵاتە بکشێتەوە.  لە ساڵی ٢٠٠١ وە ئەمریکا و هاوپەیمانانی ناتۆ هێزیان بردووەتە ئەفغانستان و ئێستا نزیکەی دوو هەزار و ٥٠٠ سەربازی ئەمریکی و لانیکەم ٧ هەزار سەربازی وڵاتانی ناتۆ لە ئەفغانستان ماونەتەوە.