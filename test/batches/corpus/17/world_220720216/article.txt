جۆ بایدن، سەرۆکی ئەمریکا لە سەرەتای دەستبەکاربوونییەوە وەکو ٤٦ ەمین سەرۆکی ویلایەتە یەكگرتووەكانی ئەمریکا، بەڵێنی دابوو تاوەکو رۆژی ٤ی تەممووزی ئەمساڵ، کە دەکاتە رۆژی سەربەخۆیی ئەمریکا ٧٠ % ی ئەمریکییەکان بە لای کەمەوە یەک قورچک ڤاکسین وەرگرن، بەڵام تاوەکو ئێستا ٤٩ % ی ئەمریکییەکان بەتەواوی ڤاکسینیان وەرگرتووە.   ترسی ئیدارەی بایدن لە بڵاوبوونەوەی خێرای ڤایرۆسی کۆرۆنای گۆڕاوی دەلتا، ناچاری کردوون پەنا بۆ فۆکس نیوز ببەن و داوای هاوکارییان لێبکەن. هەرچەندە ئەو کەناڵە بە یەکێک لە سەرسەختترین رەخنەگرانی ئیدارەی بایدن و دیموكراتەكان ناسراوە و لە هەڵبژاردنەکانی ساڵی رابردووشدا، پشتیوانییان لە دووبارە هەڵبژاردنەوەی دۆناڵد ترەمپ کرد. پێشتریش بەڕێوەبەری گشتیی کەناڵەکە، لاکڵن مەردۆک، ئەوەی راگەیاندبوو کە فۆکس نیوز رۆڵی '' ئۆپۆزسیۆنی دڵسۆز '' بۆ ئیدارەی بایدن دەبینێت.  میدیاکانی ئەمریکا ئاشکرایان کردووە کە لە ماوەی چەند مانگی رابردوودا، چەندین دیدار و گفتوگۆ لەنێوان بەڕێوەبەرانی کەناڵی فۆکس نیوز و بەرپرسانی کۆشکی سپیدا ئەنجامدراون، بەمەبەستی گۆڕینی گوتار و رووماڵی کەناڵەکە بۆ پرسی ڤاکسین.   جێن ساکی، گوتەبێژی کۆشکی سپی ئەنجامدانی گفتوگۆکان پشتڕاستدەکاتەوە و دەڵێت: '' لە پرسی وەرگرتنی ڤاکسین ئێمە لە گرنگیی گەیشتن بە بینەرەکانی فۆکس نیوز تێدەگەین.. لەگەڵیاندا لە پەیوەندیی بەردەوامداین".  کۆشکی سپی نیازی وایە لە رێگەی فۆکس نیوزەوە ئەمریکییە کۆمارییەکان رازی بکات ڤاکسینی کۆرۆنا وەربگرن بۆ ئەوەی تاوەکو پاییزی ئەمساڵ رێژەی وەرگرتنی ڤاکسین لە وڵاتەکەیان بگەیێننە ٩٠ %.  بینەرەکانی فۆکس نیوز لە کۆمارییەکانن و تاوەکو ئێستاش پشتیوانی لە دۆناڵد ترەمپ دەکەن.   بەپێی ئامارەكانی رۆژنامەی (نیویۆرک تایمز)، لە ویلایەتە کۆمارییەکاندا، رێژەی وەرگرتنی ڤاکسین لە ٥٠ % کەمترە، بەڵام لەو ویلایەتانەی دیموکراتەکان زۆرینەن رێژەکە لە هەندێک شوێن نزیک دەبێتەوە لە ٨٥ %.  پێدەچێت کۆبوونەوەکانی نێوان بەرپرسانی کۆشکی سپی و فۆکس نیوز کاریگەریی هەبووبێت. ئەم هەفتەیە شۆن هانیتی، بەنێوبانگترین بێژەری فۆكس نیوز، داوای لە بینەرەکانی کرد پەلەبکەن و ڤاکسین وەربگرن.  لە مانگەکانی نیسانی و مایسدا، نزیکەی سێ ملیۆن و ٥٠٠ هەزار ڤاکسین لە رۆژێکدا دابەشدەکرا، بەڵام ئێستا کەمتر لە ٦٠٠ هەزار ڤاکسین لە رۆژێکدا دابەشدەکرێت. هەفتەی رابردووش بەڕێوەبەری گشتیی ناوەندی نەهێشتن و خۆپاراستن لە نەخۆشییەكان CDC هۆشداریدا لە بڵاوبوونەوەی پەتایەکی دیکە لەنێو ئەوانەی تاوەکو ئێستا ڤاکسینیان وەرنەگرتووە.