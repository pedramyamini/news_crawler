بەگوێرەی رێککەوتنێکی نێوان لەندەن و پاریس، لەمەودوا هێزی پۆلیسی زیاتر، درۆن، کامێرای حەراری و دووربینی شەوانە بۆ دەستبەسەرکردنی ئەو کۆچبەرانە بەکاردەهێنرێن، کە دەیانەوێ لە فەرەنساوە بچنە بەریتانیا.  ئەو رێوشوێنە نوێیانە لەکاتێکدان، هەفتەی رابردوو پەڕینەوەی کۆچبەران لە فەرەنساوە بۆ بەریتانیا ژمارەیەکی پێوانەیی تۆمارکرد، بە جۆرێک لە یەک رۆژدا ٤٣٠ کۆچبەر پەڕینەوە.  جێرارد دارمانین، وەزیری ناوخۆی فەرەنسا دەڵێت، "دەمەوێ جەخت لەوە بکەمەوە رێککەوتن لەگەڵ بەریتانیا زۆر گرنگە. کە یەکێتیی ئەوروپایان بەجێهێشت، خەڵک دەیانگوت ناتوانین دانوستاندن لەسەر ئەم رێککەوتنە بکەین. من شەش مانگە لەگەڵ وەزیری ناوخۆ لە گفتوگۆدام. لە هەمانکاتدا حکومەتی بەریتانیا لە هەوڵی باشترکردنی یاساکەیانە بۆ ئەوەی گەیشتنی کۆچبەران بە بەریتانیا چیدی سەرنجڕاکێش دەرنەکەوێت. بۆ نموونە یاسای کرێکاریان باشترکردووە. ئەمە شتێکی زۆرباشە هەم بۆ کالێ و هەمیش بۆ فەرەنسا. "  وڵاتانی ئەوروپی لەسەر تووندوتۆڵکردنی سنووری نێوانیان لە دژی کۆچبەران لە گفتوگۆ و پەیوەندیدان. هەر وڵاتێک لە بەرامبەر پاراستنی سنووری وڵاتە دراوسێکەی هاوکاری دەکرێت، بەریتانیا نزیکەی ٧٤ ملیۆن دۆلاری داوەتە فەرەنسا بۆ ئەوەی رێگری لە شەپۆلی کۆچبەران بکات.  پریتی پاتێل، وەزیری ناوخۆی بەریتانیا رایگەیاند، "فەرەنسا رێگری لە بەلەمی زیاتری کۆچبەران دەکات و ساڵی رابردووش ئەم کارەیان کرد. بۆیە پێموایە دەبێت ئێمەش کار لەسەر ئەمە بکەین، چونکە ژمارەی کۆچبەران زۆر بەرزە. ئێستا ژمارەکە لە بەرزبوونەوەدایە... لە بەلجیکاش کار لەسەر وەستاندنی کۆچبەران دەکرێت. بەرپرسانی بەلجیکا، هۆڵەندا و ئەڵمانیا کار لەسەر ئەوە دەکەن، ئەم وڵاتانە گرنگیی خۆیان هەیە لە وەستاندنی شەپۆلی کۆچبەران و دواییش هاتنیان بۆ باکووری فەرەنسا و فەرەنسا. "  کۆچبەران تەنیا فەرەنسا و بەریتانیایان هەراسان نەکردووە. لە ٢٠١٩ دا ٢.٧ ملیۆن کۆچبەر گەیشتوونەتە ئەوروپا لە وڵاتانی دەرەوەی ئەوروپا و ١.٢ ملیۆن کەس لە وڵاتانی ئەورپاوە چوونەتە وڵاتانی دەرەوەی یەکێتیی ئەوروپا.  هەروەها بەپێی سەنتەری ئاماری یەکێتیی ئەوروپا لە یەکی کانوونی دووەمی ٢٠٢٠ دا ٢٣ ملیۆن خەڵکی دەرەوەی ئەوروپا لە یەکێتی ئەوروپا ژیاون لەکۆی گشتی دانیشتووانی ئەوروپا کە ٤٤٧.٣ ملیۆن کەس بوون.  تەنیا لە نیوەی یەکەمی ٢٠٢١ دا ٧٩٢ کەس لە رێگەی ئەوروپا گیانیان لەدەستداوە، کە ئەو ئامارەش سێ هێندەی نیوەی یەکەمی ٢٠٢٠ ـە.