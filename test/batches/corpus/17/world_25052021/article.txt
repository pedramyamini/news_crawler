سزایەکی دیکەی پشتشکێن قەدەخەکردنی ئاسمانی ئەوروپایە لە هێڵی ئاسمانیی بیلاڕووس.  ئۆرسولا ڤۆن دێرلاین، سەرۆکی کۆمیسیۆنی ئەوروپا دەڵێت، "لەڕاستیدا، یەکەم بابەت رفاندنی فڕۆکەی هێڵی ئاسمانی رایان ئەیر بوو لەلایەن بەرپرسانی بیلاڕووسی. لە ئەنجوومەنی ئەوروپا، سزادانەکە بە کۆی دەنگ بوو. ئەمە هێرشە بۆ سەر دیموکراسی. ئەمە هێرشە بۆ سەر ئازادی رادەربڕین. هێرشە بۆ سەر سەروەریی یەکێتیی ئەوروپا. ئەم هەڵسوکەوتە توڕەکەرە پێویستی بە وەڵامێکی تووند هەیە. هەر بۆیە ئەنجوومەنی ئەوروپا بڕیاریدا سزای زیاتر بەسەر چەند کەسایەتیێک بسەپێنێت کە دەستیان لە رفاندنەکە هەبووە، بەڵام ئەمجارە کیانە بازرگانی و ئابوورییەکانی دەگرێتەوە کە پاڵپشتی دارایی ئەو رژێمە دەکەن. "  توڕەیی ئەوروپا و کۆمەڵگەی نێودەوڵەتی دوای ئەوەهات رۆژی یەکشەممە فڕۆکەیەکی ئێرلەندی لە یۆنانەوە بەرەو لیتوانیا بەڕێگەوەبوو، دەزگا هەواڵگرییەکانی بیلاڕووس بۆ دەستگیرکردنی رۆمان پراتیڤیچ، رەخنەگری سەرسەختی سەرۆکی بیلاڕووس فڕۆکەکەیان بە پاساوی هەبوونی بۆمب ناچار بە نیشتنەوە کرد و رۆژنامەڤانەکەیشیان دەستگیرکرد.  بایکۆتکردنی ئاسمانی بیلاڕووس و قەدەخەکردنی ئاسمانی ئەوروپا لە وڵاتەکە هاوكێشەیەکی ئاڵۆزە و زیان بە هەردوولا دەگەیێنێت.  لوفتهانزای ئەڵمانی گەشتەکانی بۆ بیلاڕووس راگرت  لەلایەکی دیکەوە هەر لە کاردانەوی ئەو رووداوەدا، کۆمپانیای گواستنەوەی ئاسمانیی ئەڵمانی - لوفتهانزا بڕیاریدا هەموو گەشتەکانی بۆ بیلاڕووس و بە پێچەوانەشەوە رابگرێت.  لوفتهانزا پێی وایە نیشتنەوە ناچارییەکەی فڕۆکەی رایان ئێیەر کە لە یۆنانەوە بەرەو لیتوانیا بەڕێوە بوو، لەلایەن بیلاڕووسەوە بە ئەنقەست ئەنجام دراوە و مەبەست لێی دەستگیرکردنی ئەو رۆژنامەڤانە بووە، هەربۆیە لە راگەیێندراوێکدا ئاماژەی بەوەکردووە، بەهۆی ئەو دۆخەوە، کۆمپانیاکە لە بیلاڕووس هەموو کارێکی لە بواری ئاسمانی هەڵپەساردووە.   هەروەها حکومەتی ئۆکرایناش بە هەمان هۆکار بڕیاری راگرتنی گەشتە ئاسمانییەکانی لەگەڵ بیلاڕووس دەرکرد. هەر ئەو پرسەش بووەتە پرسێکی سەرەکیی کۆبوونەوەکانی لووتکەی یەکێتیی ئەوروپا کە ئێستا لە برۆکسل بەڕێوەدەچن.   لە ٢٠١٤ ـەش کاتێک فڕۆکەیەکی هێڵی ئاسمانیی مالیزی بە ٣٠٠ سەرنشینەوە بە ئاسمانی ئۆکراینا خرایە خوارەوە، وڵاتانی ئەوروپی ناچارکرد خۆیان لە ئاسمانی ئۆکراینا بەدووربگرن و بە تێچوویەکی زیاتر ئاسمانی وڵاتانی دەورووبەر بەکاربێنن.  بیلاڕووس چەق و چوارڕیانی گەشتە ئاسمانییەکانی ئەوروپا نییە، بەڵام ژمارەیەکی زۆر لە هێڵی ئاسمانیی ئەوروپی فڕۆکەخانەکانی ئەو وڵاتە بەکاردەهێنن، لەنێویاندا هێڵی ئاسمانیی لیتوانیا، تورکیش ئەیرلاین و چەند هێڵێکی دیکەی ئاسمانیی ئەمریکی.  بەپێی داتاکانی فلایت رەیدار ٢٤ کە چاودێریی هێڵە ئاسمانییەکان دەکات، هەفتەی رابردوو ٣٣٠٠ گەشتی ئاسمانی بەسەر وڵاتی بیلاڕووس ئەنجامدراون یەک لەسەر پێنجی گەشتەکان فڕۆکەخانەکانی بیلاڕووسیان بەکارهێناوە.