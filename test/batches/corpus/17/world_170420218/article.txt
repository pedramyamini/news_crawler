لەگەڵ کەشتیوانە ئاسمانییەکان گەیشتنەوە سەر زەوی، تیمەکانی ناسا و کەسوکاریان بەدەمیانەوە رۆیشتن، هەریەکەیان بە سێ بۆ چوار کەس لەنێو رۆکێتەکانیان هێنرانە دەرەوە.  خاتوو کەیت روبینس، کارمەندی ناسا و دوو کارمەندی فیدراسیۆنی بۆشایی ئاسمانی رووسیا بەشداربوون لەو گەشتەدا،  گەشتەکەی ئەوان ١٨٥ رۆژی خایاند، لەو ماوەیەدا ٢.٩٦٠ جار بەدەوری زەویدا سوڕانەوە و ٧٨ ملیۆن میلیان بڕیوە.  کەیت روبینس بایۆلۆجیستە و هەردوو کارمەندە رووسییەکەش سەربازی خانەنشینبووی رووسین، روبینس دووەم گەشتییەتی بۆ بۆشایی ئاسمان، بە هەردوو گەشتەکەدا ٣٠٠ رۆژ لە ئاسمان ماوەتەوە. سێرگی ریژیکۆڤیش دووەم گەشتییەتی بۆ بۆشایی ئاسمان، سێرگی کود سڤیرچکۆڤیش یەکەم گەشتییەتی.  هەر گەشتێک بۆ بۆشایی ئاسمان ٦٥ ملیۆن دۆلاری تێدەچێت، هەر جلێکیش کە کەشتیوانێکی ئاسمانی دەیکەیە بەریان، کێشی ٢١ کیلۆگرامە، پۆشاکێکی ستاندارد کە کەشتیوانێکی ناسا پێی دەچێتە بۆشایی ئاسمان نرخی لە ١٢ ملیۆن دۆلارەوە دەستپێدەکات.  خاتوو رووبینس لەگەڵ گەیشتنەوەی بەسەر زەوی دڵخۆشییەکی زۆر بە رووخسارییەوە دیاربوو، کەسوکاری چەپکەگوڵی رێزلێنانیان پێشکێشکرد، ئەو گوتی "زۆر خۆشحاڵم کە گەیشتوومەتە لایەکەی دیکەی شتەکان. "  رووبینس دەگەڕێتەوە ئۆفیسی ناسا لە هیوستن و دوو کەشتیوانە رووسییەکەش دەگەڕێنەوە مۆسکۆ.  بایۆلۆجیستەکە لە بۆشایی ئاسمانیش لێکۆڵینەوەی لەسەر زنجیرەکانی DNA ئەنجامداوە، لە دووەم گەشتیدا تاقیکردنەوەی لەسەر ئەو بەشانە ئەنجامداوە کە پەیوەندییان بە دڵەوە cariovascular هەیە، لە دووەم گەشتیدا سەرپەرشتی گەشەکردنی چەند شەتڵە توورێک کردووە و بۆ لێکۆڵینەوەکانی هێناوێتییە خوارەوە.  لە ١٠ ساڵی رابردوودا، سێ بۆ شەش کارمەند توانیویانە بەیەکجار گەشتی بۆشایی ئاسمان بکەن، بەڵام کۆمپانیای سپەیس ئێکسی ئیلۆن مەسکی ملیاردێری ئەمریکی کۆتایی بەو مۆنۆپۆڵییە هێنا، کەشتی ئاسمانی لە داهاتوودا توانای لەخۆگرتنی ١١ کەشتیوانی دەبێت.  هەفتەی داهاتوو دوو کەشتیوانی ناسا و کەشتیوانێکی ژاپۆن و یەکێکی ئەورووپی دەگەنە وێستگەی بۆشایی ئاسمان، لەگەڵ گەیشتنیان چوار کەشتیوانی دیکە لە ٢٨ ـی نیسان دەگەنەوە سەر زەوی.  زۆرترین کارمەند لەیەک کاتدا لەبۆشایی ئاسمان بووبن لە ساڵی ٢٠٠٩ بوو کاتێک تیمێکی نوێ گەیشتن و ژمارەیان بووە ١٣ کەس.  ISS تێرمیناڵێکە لە بۆشایی ئاسمان بە هاوئاهەنگی لەنێوان وڵاتانی رۆژئاوا و رووسیا دامەزراوە، لە کۆتایی ئەم دەیەیەدا هاوئاهەنگییەکە بەسەر دەچێت، لە ئێستاوە پرسیار لەسەر نوێکردنەوەی ئەو پەیماننامە درووستبووە کە لەنێوان هەردوو جەمسەرە زلهێزەکەی زەوی هەیە.  رۆژی هەینی ناسا رایگەیاند، رۆکێتەکانی کۆمپانیای سپەیس ئێکسی هەڵبژاردووە بۆ ئەوەی لە داهاتوودا یەکەم تیمی کەشتیوانی ئاسمانی بباتە سەر مانگ، ئەمەش دەبێتە خاڵێکی دیکەی وەرچەرخان لە پێشکەوتنەکانی کۆمپانیاکەی ئێلۆن مەسک.  لەوەتەی رووخانی یەکێتی سۆڤیەت، رووسیا و ئەمریکا هاوئاهەنگی نێوانیان لە ململانێ گەورەتربوون، بەڵام ئەستەمە پێشبینی بکرێت داهاتووی ئەو هەماهەنگییە لە ئاسمان لەنێوان هەردوو وڵاتدا چی بەسەر دێت لەکاتێکدا لەسەر زەوی کێشەی نێوانیان لە هەڵچووندان.