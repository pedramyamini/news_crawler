مەولوود چاوشئۆغڵو، وەزیری دەرەوەی تورکیا لەدوای کۆبوونەوەی دووقۆڵی و نێوان شاندەکان، لەگەڵ هایکۆ ماس، وەزیری دەرەوەی ئەڵمانیا، کۆنگرەیەکی رۆژنامەڤانیی سازکرد. چاوشئۆغڵو کە سەرەتای ئەم هەفتەیە سەردانی لیبیای کردووە، جەختی لەسەر پشتیوانیی حکومەتی نوێی ئەو وڵاتە کردەوە کە تازە پێکهێندراوە. باسی لەوەش کرد، ئەو پشتیوانییە گرنگە بۆ ئامادەیی لیبیا بۆ هەڵبژاردن و دەستەبەرکردنی داخوازییەکانی گەلی ئەو وڵاتە.  وەزیری دەرەوەی تورکیا راشیگەیاند، پێویستە بوونی شەرعیەت لە لیبیا تێکەڵ نەکرێت لەگەڵ شەڕکەرە بیانییەکان و گوتی '' لە لیبیا ژمارەیەکی زۆر چەکداری بیانیی و سەربازی بەکرێگیراو هەن. هاوڕاین لەسەر کشانەوەی ئەمانە، بەڵام کۆتاییهێنان بەو پشتیوانیانە لە سوودی لیبیادا نییە کە پێویستیی وڵاتەکەن وەکو مەشقی سەربازی و پشتیوانیی راوێژکاری بەپێی رێککەوتنی نێوان هەردوو وڵات. لەڕووی لایەنی سێیەمەوە ئەو جۆرە رێککەوتنانەی نێوان ئەو دوو وڵاتە هەڵوێستێکی دروست نییە ''.  سەبارەت بە پەیوەندییەکان لەگەڵ ئەڵمانیا، چاوشئۆغڵو رایگەیاند، سەرەڕای پەتای کۆرۆنا، قەبارەی بازرگانی لەنێوان ئەڵمانیا و تورکیا بەشێوەیەکی خێرا زیادیکردووە و گوتی "په‌یوه‌ندییه بازرگانییه‌كانمان له‌گه‌ڵ ئه‌ڵمانیا به خێرایی گه‌شه ده‌كه‌ن. چاوه‌ڕوان ده‌كرێت ئه‌مساڵ بگاته ٤٠ ملیار دۆلار".  لە کۆنگرە رۆژنامەوانییەکەدا وەزیری دەرەوەی تورکیا باسی لەوەش کرد، لەگەڵ هاوتا ئەڵمانییەکەیدا بیروڕایان ئاڵوگۆڕ کردووە لەبارەی بابەتە هەرێمی و نێودەوڵەتییەکان.  مەولوود چاوشئۆغڵو هاریکاریی باشتری سەبارەت بە ڤاکسینەکانی کۆرۆنا بە پێویست زانی و گوتی '' بە دڵنیاییەوە پێویستە رێز لە مافی خاوەندارێتیی کۆمپانیاکە بگیرێت، بەڵام پێویستیشە وڵاتان هاریکاری باشتر بکەن لەبارەی بەرهەمی هاوبەشەوە ''.