کۆچبەران لە دۆخێکی مرۆیی زۆر مەترسیدارن، برسێتی و سەرما تەنگی پێهەڵچنیوون؛ رێکخراوە خێرخوازییەکانیش هەوڵدەدەن هەرچۆنێک بێت، یارمەتییان بدەن.  ماریانە ڤاتێکا، ئەندامی رێکخراوی ماریانا بۆ هاوکاریکردنی کۆچبەران بە رووداوی گوت، "هەموو حکومەت دژی کۆچبەرانن، هەموو هەوڵی خۆیان دەدەن کە دەستگیریان بکەن و دیپۆرتی بێلاڕووسیان بکەنەوە، بۆیە زۆر زەحمەتە ئێمە بتوانن هاوکارییان پێشکێش بکەین، بەڵام ئەوەی لە تواناماندا بێت دەیکەین کاتێک ئاگادار دەکرێینەوە کە کۆچبەرێک یاخود گرووپێک پێویستیان بە هاوکاریی ئێمەیە. ئێمە دەستبەجی پێداویستیی سەرەتایی لەگەڵ خۆمان دەبەین، دەگەینە لایان. بۆ نموونە خوارنەوەی گەرم و خواردن و جلوبەرگی گەرم. زۆرجار جلی کەمیان پێیە، یاخود تەڕ بوون، بۆیە جلوبەرگیان بۆ دەبەین و هاوکارییان دەکەین. بەڕاستی بەهۆی سەرما و سۆڵەوە دۆخەکە بۆ کۆچبەران رۆژ بە رۆژ مەترسیدارتر دەبێت".  حکومەتی پۆڵەندا رێوشوێنی زۆر تووندی گرتووەتەبەر تاوەکو رێگە لە چوونە ناوەوەی نزیکەی چوار هەزار کۆچبەری نایاسایی بگرێت. پۆلیس بە تەواوەتی دەستی کراوەیە و حکومەتی پۆڵەندا هۆشداریی تەواوەتیی داوەتە ئەو کۆچبەرانەی هەوڵی بەزاندنی سنوورەکانی دەدەن.  لە یەکێک لە ناوچە سنوورییەکانی نێوان بێلاڕووس و پۆڵەندا، دارستانێکی چڕ و سەرسەوز خەریکە دەبێتە گۆڕستانێکی تۆقێنەر بۆ ئەو کۆچبەرانەی بە هیوای گەیشتن بە وڵاتانی یەکێتیی ئەوروپا، دەیان رۆژە تێیدا گیریانخواردووە و رۆژانە هەواڵی مردنی چەند کۆچبەرێک دەبێتە هەواڵێکی دووبارە و زوو لەبیرکراوی ئەو ناوچەیە.  بەشێکی بەرچاوی ئەو کۆچبەرانە کوردن، بەتایبەت هاونیشتمانیانی هەرێمی کوردستانن. نوێنەرایەتیی حکومەتی هەرێمی کوردستان لە پۆڵەندا دۆخەکە بە "مەترسیدار ' دەزانێت و دەڵێت، "ئەوانەی هاتوونەتە ناو پۆڵەنداش، دۆخیان خراپە".  زیاد رەئووف، نوێنەری حکومەت هەرێمی کوردستان لە پۆڵەندا دەڵێت، "ئەوانەی زۆر دۆخیان خراپە و هاتوونەتە ناو خاکی پۆڵەندا، هەندێکیان دەیانەوێت بگەڕێنەوە بۆ کوردستان، ئێمە هاوکارییان دەکەین. هەروەها ئەوانەی بەداخەوە گیانیان لەدەستداوە، ئێمە هەوڵدەدەین تەرمەکانیان بگەڕێنینەوە بۆ کوردستان. ئەو شتانەی پەیوەندیی بە ئێمەوە هەبێت، وەکو نوێنەرایەتیی حکومەتی هەرێمی کوردستان، هەم هاوکاریی خەڵکەکە بێت یاخود لایەنە فەرمییەکە بێت، ئێمە هاوکارییان دەکەین".  رۆژی سێشەممە، پەرلەمانی پۆڵەندا دەستی حکومەتی لە دەستگیرکردن و دیپۆرتکردنەوەی ئەو کۆچبەرانە کراوە کرد، کە بە هەر شێوەیەک بێت توانیویانە خۆیان بگەیێننە نێو خاکی ئەو وڵاتەوە. حکومەت پۆڵەندا لە نوێترین راگەیێندراوی کە بە زمانی عەرەبییش بڵاوبووەتەوە، سەلامەتیی گیانی ئەو کۆچبەرانەی رێی ئەو وڵاتە دەگرنەبەر، دەخاتە ئەستۆی خۆیان و داوا دەکات نەیەن، چونکە لەوێ رێگەی مانەوە یان گەیشتن بە ئەڵمانیایان پێنادرێت.