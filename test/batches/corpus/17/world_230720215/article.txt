لافاو نیوەی ناوچەی چۆپلینیشی بە دووری ٢٤٠ کیلۆمەتر لە باشووری مۆمبای داپۆشیوە.  لەلایەکی دیکەوە لافاوی ئەم هەفتەیەی رۆژهەڵاتی چین بووەتە هۆی گیانلەدەستدانی لانیکەم ٥١ کەس و تاوەکو ئێستا نزیکەی ٩٠٠ ملیمەتر بارانباریوە، ئەوەش بووەتە هۆی رۆچوونی زەوی و پڕبوونی بەنداوەکان و بەرزبوونەوەی نائاسایی ئاوی رووبارەکان؛  زیانەکانیش بە نزیکەی ٢٠٠ ملیۆن دۆلار خەمڵێندراون.  لە ماناکاپووروی نێوەڕاستی بەرازیلیش، لافاو برسیەتی جووتیارەکانی زیاتر کردووە. رەیموندۆ بێنتۆ، جووتیارێکی زیانلێکەوتووە و دەڵێت، "ئەم لافاوە ژیانی خێزانەکەمی قورستر کردووە، ئێمە ناتوانین هیچ بەروبومێك بچنینەوە؛ نە مۆز و نە شووتی، هەموو شتێك ژێر ئاو کەوتووە. "  هەردوو رووباری سۆلیموس و ئامازۆن هێندە ئاستی ئاوەکەیان بەرزبووەتەوە و لافاو دروستبووە کە لانیکەم ٤٥٠ هەزار کەس ئاوارەبوون.  ئەڵمانییەکان پێش هەموو ئەو وڵاتانە زەبری لافاوی چەند رۆژەی رۆژئاوای وڵاتیان چەشت. سوزانە دۆنکە، دانیشتووی بلێسیمە لە ئەڵمانیا، ئەو دەڵێت، "هەموو شتێکمان لەدەستدا. شوێنێکم نەماوە و ئێستا لەگەڵ خوشکێکم دەژیم. منداڵەکانم دەیانەوێت بگەڕێنەوە ئێرە، بەڵام چۆن بگەڕێینەوە. "  حکومەتەکەی مێرکل ٤٠٠ ملیۆن یۆرۆی بۆ هاوکاریکردنی زیانلێکەوتووانی لافاوەکە تەرخانکردووە و ئێستا کاتی گەڕانەوەی خەڵکی زیانلێکەوتووە بۆ شوێنی خۆیان.  هاینز بێرگەر، دانیشتوویەکی دیکەی بلێسیمە، ئەو دەڵێت، "هەموو شتێک ژێر ئاو کەوت، لافاوەکە گەیشتە نزیکەی ١.٨ مەتر، هەموو شتێکی لەگەڵ خۆیدا برد. "  کەشوهەوا بەردەوامە لە گۆڕین و کاریگەرییەکانیشی بەردەوامن لە وێرانکاری، بەرپرسانی وڵاتانی زلهێزیش وێڕای بەڵێنەکانیان بە جیهانێکی سەوز، رۆژ بە رۆژ جەستەی زەوی بە رەنگی زەردی وشکەساڵی و قوڕاوی لافاوەکان زیاتر دادەپۆشرێت.