ڤیکتۆریا باتمان ژنێکی ئەمریکییە کە ڤیدیۆیەکی خۆی لە تۆڕی کۆمەڵایەتیی تیکتۆک بڵاوکردەوە، وەک لە ڤیدیۆکەدا دەردەکەوێت، ئەو دوای بەکارهێنانی بۆتۆکس رۆژانە ڤیدیۆی خۆی تۆماردەکات و دوای هەفتەیەک کاریگەریی بۆتۆکسەکە لەسەر چرچی نێوچاوانی بەئاسانی هەستی پێدەکرێت، ئەوەش بووە جێی سەرسوڕمانی بەشێک لە هاوڕێیانی.  ئەو ژنە ئەمریکییە لەسەر ڤیدیۆکە نووسیویەتی، "من ٢٨ ساڵم و بۆتۆکسم کردووە، زۆریش دڵخۆشم بە ئەنجامەکەی"، لە تێچنەکانیشدا بەشێکی زۆری هاوڕێکانی باسی گەنجبوونەوەی ڤیکتۆریا دەکەن.  لە سەرەتاکانی سەدەی ٢١ فەرمانگەی دەرمان و خۆراکی ئەمریکا بۆ یەکەمجار مۆڵەتیان بەخشییە بەکارهێنانی بۆتۆکس، سەرەتا کەمتر لەلایەن خەڵکەوە بەکاردەهێنرا، ئەوەش بەهۆی ئەو ترسەی لە بەکارهێنانی ژەهری بەکتریایەک هەیانبوو، بەڵام بەپێی راپۆرتێکی کۆمەڵگەی نەشتەرگەریی ئەمریکا، لە ساڵی ٢٠٠٠ ـەوە تاوەکو ساڵی ٢٠١٩ رێژەی بەکارهێنانی بۆتۆکس لە ئەمریکادا ٨٧٨ % زیادیکردووە.  ئەشلێی ئەمالفی، پسپۆرێکی نەشتەرگەری لە نیویۆرک دەڵێت، "نەوەی ئێستا زیاتر گرنگی بە پێست و رووخساریان دەدەن، بەکارهێنانی بۆتۆکس و رێگریکردن لە پیربوونی دەموچاویش هەر لەو ئاراستەیەدایە".