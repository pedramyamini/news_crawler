ئەمڕۆ رۆژی دووەمی لووتکەی یەکێتیی ئەوروپا لە بروکسلی پایتەختی بەلجیکا بەڕێوەچوو، کە تێیدا ژمارەیەک پرس تاوتوێکران لە نێویشیاندا، پەیوەندیی یەکێتییەکە لەگەڵ تورکیا.   ئورسۆلا ڤۆندێر لاین، سەرۆکی کۆمیسیۆنی ئەوروپا لە کۆنگرەیەکی رۆژنامەڤانیدا رایگەیاند، سەرکردەی ٢٧ وڵاتە ئەندامەکەی یەکێتیی ئەوروپا رازیبوون کە ٣ ملیار یۆرۆ، واتە نزیکەی ٣.٦ ملیار دۆلاری ئەمریکی لە ماوەی چەند ساڵی داهاتوودا بە تورکیا بدەن بۆ ئەوەی ئەنقەرە بتوانێت یارمەتیی پەنابەرە سوورییەکانی نێو وڵاتەکەی بدات.   لە ساڵی ٢٠١٥ ەوە زیاتر لە یەک ملیۆن کۆچبەر چوونەتە نێو یەکێتیی ئەوروپا کە ژمارەیەکی زۆریان خەڵکی عێراق و سووریان.   رۆیشتنی ئەو کۆچبەرانە لە رێگەی تورکیاوە وایکرد، کەمپەکانی کۆچبەران لە دوورگە یۆنانییەکان پڕبن. هەروەها رێکنەکەوتنی وڵاتە ئەوروپییەکان لەسەر چۆنێتی دابەشکردنی ئەو کۆچبەرانە بەسەر خۆیاندا بووە هۆکاری دروستبوونی یەکێک لە قەیرانە سیاسییە گەورەکانی یەکێتیی ئەوروپا.   گفتوگۆکانی بەئەندامبوونی تورکیا لە یەکێتیی ئەوروپا وەستاون و هێشتا ئەنقەرە ژمارەیەک لەو مەرج و بنەمایانەی لە نێوخۆیدا نەچەسپاندووە کە یەکێتییەکە داوایان دەکات. بۆیە ئەنقەرە نەیتوانیوە یەکێتیی ئەوروپا رازیبکات کە داوای ڤیزە لە گەشتیارانی خەڵکی تورکیا نەکات.   پێشتر کۆمیسیۆنی ئەوروپا، بە گوێرەی رێککەوتنێکی نێوانیان، چەندینجار یارمەتیی دارایی لە پێناو پەنابەرە سوورییەکان بە تورکیا داوە. ئێستا نزیکەی ٣ ملیۆن و ٧٠٠ هەزار پەنابەری سووری لە تورکیا دەژین. هەروەها هەریەکە لە لوبنان و ئوردنیش سەدان هەزار پەنابەری سووریان لەخۆگرتووە.