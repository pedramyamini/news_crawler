کەریمخان لە ماوەی چوار ساڵی رابردوودا سەرکردایەتی تیمی لێکۆڵینەوەی نەتەوە یەکگرتووەکانی سەبارەت بە تاوانەکانی داعش لە عێراق ناسراو بە یونیتادی کردووە. لەو ماوەیەدا شەش راپۆرتی تایبەت بە تاوانەکانی داعشی پێشکەش بە نەتەوە یەکگرتووەکان کردووە، کە تێیدا بەڵگەی ڤیدیۆیی، دۆکیومێنت، نووسراو و لێدوانی رزگاربووان و قوربانیانی دەستی داعشی تێدابووە.  کەریم ئەسەد خان کە تاوەکو ئەمڕۆ  سەرۆکی تیمی یونیتادبوو، مانگی رابردوو وەک ئەندامێکی نوێی داواکارانی گشتیی دادگای نێودەوڵەتیی تاوان هەڵبژێردرا و لەمڕۆشەوە دەستبەکاربێت.  کەریمخان لەم ئەرکە نوێیەدا جارێکی دیکە کار لەسەر تاوانی دژ بە مرۆڤایەتی دەکات، بەڵام ئەمجارەیان کارە سەرەکییەکانی بریتین لە لێکۆڵینەوە لە دۆخی فەڵەستین، ئەفغانستان و فلیپین.   خان لە مانگی رابردوودا لەکاتی پێشکەشکردنی شەشەم راپۆرتی یونیتاد لەبەردەم ئەنجوومەنی ئاسایشدا گوتی بەڵگەکان دەیسەلمێنن داعش لە عێراق جینۆسایدی بەرامبەر کوردی ئێزدی کردووە.