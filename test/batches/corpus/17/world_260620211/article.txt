وەزیری نێوخۆی هەرێمی باڤاریا دەڵێت، هێرشکارەکە نەخۆشیی دەروونی هەبووە و پۆلیسیش لەوە ئاگادار بووە.   بە گوێرەی پۆلیس، هێرشکارەکە پیاوێکی سۆماڵیی تەمەن ٢٤ ساڵە کە لە شاری ڤورتسبورگ دەژیا و دوای بریندارکردنی لەلایەن پۆلیسەوە دەستگیرکرا.   دەستبەجێ دیار نەبوو هاندەری پشت هێرشەکەی چییە. ئەو ڤیدیۆیانەی لە تۆڕە کۆمەڵایەتییەکان بڵاوکراونەتەوە، دەریدەخەن کە ئەو کەسە بە چەقۆیەکەوە هێرشدەکاتە سەر ژمارەیەک خەڵک و ئەوانیش هەوڵدەدەن بە دار و کورسی لە خۆیانی دووربخەنەوە.   بە گوێرەی شایەتحاڵێک، دوای ئەوە پۆلیس گەیشتوونەتە شوێنی رووداوەکە و هێرشکارەکەیان بریندار و دواتر دەستگیرکردووە.   بە گوێرەی یۆئاخیم هێرمان، وەزیری ناوخۆی هەرێمی باڤاریا، لە نێو ئەو پێنج کەسەی کە هێرشکارەکە برینداری کردوون، هەندێکیان برینەکانیان سەختە.   رووداوەکە، وەکو کریستیان شوخارت، سەرۆکی شارەوانیی ڤورتسبورگ باسی دەکات، لە یەکێک لە قەرەباڵخترین گۆڕەپانەکانی شارەکەدا روویدا.   ڤورتسبورگ شارێکە نزیکەی ١٣٠ هەزار کەسی تێدا دەژین و دەکەوێتە نێوان میونشن و فرانکفۆرت.