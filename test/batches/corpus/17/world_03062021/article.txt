سەرەڕای سوودە تەندروستییەکانی، تەنیا ٠.٦ % ی ئەمریکییەکان پاسکیل بەکاردەهێنن.   کەمکردنەوەی مەترسی تووشبوون بە نەخۆشییەکانی دڵ  کەمکردنەوەی قەرەباڵخی شەقامەکان  کەمکردنەوەی گازی زیانبەخش لەژینگەدا  لە رۆژی جیهانیی پاسکیلدا ژینگەدۆستان دوو داوایان هەیە: بەکارهێنانی پاسکیل و دابینکردنی شەقامی تایبەت بە بەکارهێنانی ئەو ئامرازەی گواستنەوەکە.  ئاژانسی ژینگەپارێزی ئەمریکی دەڵێت، هەر ئۆتۆمبێلێک ساڵانە ٤.٦ تۆن دوانۆکسیدی کاربۆن دەردەدات و ساڵانە ئۆتۆمبێلەکان یەک ملیار تۆن CO ٢ دەرەدەن و بەرهەمهێنەری ٢.٥ % ی گازە ژەهراوییەکانە، هەروەها ٢٩ % ی گازە زیانبەخشەکانی ژینگەی ئەمریکا بەهۆی ئۆتۆمبێلەوەن.  لە یەکێک لە شەقامە تایبەتەکانی لێخوڕینی پاسکیل لە مەدریدی پایتەختی ئیسپانیا، چالاکڤانان کۆبوونەتەوە، داوای شەقامی زیاتر بۆ پاسکیل دەکەن.  ئستیر رۆدریگێز، پاسکیلسوار دەڵێت "زۆر پێویستە شەقام دابینبکرێت، تەنیا بۆ ئۆتۆمبێل نا، بەڵكو بۆ پیادەڕەو و پاسکیل. زۆربەی گەشتە نێوخۆییەکان کەمترن لە ٨ کیلۆمەتر، بۆ ئەو مەودایە باشترین ئامرازی گواستنەوە پاسکیلە. "  خۆسی ئیمیلۆ، پاسکیلسوارێکی دیکە و دەڵێت "شتێکی خۆشە، شتێکی تەندروست و کردارییە. لەسەرووی هەموشیانەوە، من پاسکیل بەکاردەهێنم بۆئەوەی ئۆتۆمبێل لەشارەکە کەمتر بنەوە، چونکە بە کەمبوونەوەی ئۆتۆمبێل بۆشاییمان زیاتردەبێت. "  ئامارەکانی ستاتیستا دەریدەخەن، لە ٢٠١٠ تاوەکو ٢٠١٨ نزیکەی ٢٠ هەزار پاسکیلسوار لە رووداوی هاتووچۆدا لە ئەورووپا گیانیان لەدەستداوە.  بەگوێرەی ئامارەکانی ئینجری فاکتس، لە ٢٠١٩ دا ١٠٨٩ پاسکیلسوار لە ئەمریکا لە رووداوی هاتووچۆدا گیانیان لەدەستداوە، بەراورد بە ٢٠١٠ ژمارەکە رێژەی ٦ % زیادی کردووە. هۆکاری رووداوەکانیش بۆ کەمی شەقامی تایبەت بە پاسکیلسواری و سەرپێچی پاسکیلسوار و شوفێران دەگەڕێتەوە.