راپۆرتەکە باس لە چالاکییەکانی حەشدی شەعبی لە ناوچە سوننەنشینەکانی عێراق دەکات و بە "خراپ و زیانبەخش" ناویان دەبات. بەپێی راپۆرتەکە، فەرماندەیی ئۆپەراسیۆنەکانی ئەمریکا لە هاوپەیمانیی نێودەوڵەتیی دژی داعش، لە وەڵامی پرسیارێکی وەزارەتی بەرگری - پێنتاگۆن دا رۆژی ٢٤ - ٠٦ - ٢٠٢١ گوتوویەتی، "چالاکییە خراپەکانی حەشدی شەعبی لە ناوچە زۆرینە سوننەکاندا وایانکردووە عەرەبێکی سوننەی زۆر بچنە نێو ریزەکانی داعش یان پشتگیریی گرووپەکە بکەن".  جموجۆڵەکانی داعش لە ٠١ - ٠٤ - ٢٠٢١ تاوەکو ٣٠ - ٠٦ - ٢٠٢١ لە راپۆرتەکەدا بە سەرکێشیی "ئاست نزم" بەڵام "خاوەن رەگ و ریشە" ناوبراون. لە عێراق، ناوچەکانی نێوان هێزی پێشمەرگەی کوردستان و هێزە عێراقییەکان بە ناوەندی جموجۆڵەکانی داعش دیاریکراون. سەبارەت بە هۆکارەکانی ئەوەش، راپۆرتەکە ئاماژە دەدات بە هەمان وەڵامی فەرماندەیی ئۆپەراسیۆنەکانی ئەمریکا لە هاوپەیمانیی دژی داعش کە دەڵێت، "هەبوونی هێزەکانی حەشدی شەعبی لە ناوچە جێناکۆکان هۆکاری خراپتربوونی بۆشایی ئەمنین، لەبەر ئەوەی هاوئاهەنگی لە نێوان هێزەکانی پێشمەرگە و حەشدی شەعبیدا نییە". بۆ سووریاش، راپۆرتەکە دەڵێت، داعش لە بیابانەکانی ناوەڕاست، ناوچەیەکی ئارامی بۆ خۆی دۆزیوەتەوە و لەوێوە هێرش دەکات.  لەبارەی کەمپی هۆل، راپۆرتەکە باس لەوە دەکات کە لەگەڵ هەوڵەکانی هێزەکانی سووریای دیموکرات - هەسەدە بۆ نەهێشتنی چەکداری داعش و رێکخستنەکانی رێکخراوە پەڕگیرەکە، هێشتا رێکخستنەکانی داعش لە کەمپەکەدا هەن. جگە لەوە، راپۆرتەکە ئاماژە دەدات بە گەڕاندنەوەی ٩٣ خێزانی عێراقی لەنێو کەمپەکە بۆ عێراق. بێ ئاوی و بڵاوبوونەوەی نەخۆشی بەهۆیەوە بابەتێکی دیکەیە کە راپۆرتەکە لەبارەی دۆخی رۆژئاوای کوردستان باسی لێوە کردووە.  سەبارەت بە هەوڵەکانی رووبەڕووبوونەوەی داعش لەنێو عێراق، راپۆرتەکەی پشکنەری گشتیی وەزارەتی بەرگریی ئەمریکا دەڵێت، "هێزە چەکدارەکانی عێراق بە رۆژدا دەتوانن ئۆپەراسیۆن دژی داعش ئەنجامبدەن، بەڵام زۆربەی جموجۆڵەکانی داعش بە شەوە". هاوکات توانای هێزە عێراقییەکان بۆ پاراستنی سنووری وڵاتەکە لەگەڵ سووریا بە "سنووردار" ناودەبات و دەڵێت، چەکدارانی داعش لە بەزاندنی سنووری عێراق و سووریا بەردەوامن.  ئۆپەراسیۆنەکانی هێزی پێشمەرگەی کوردستانیش بوونەتە بەشێک لە راپۆرتەکە. پشکنەری گشتیی وەزارەتی بەرگریی ئەمریکا بە گرنگییەوە باس لەوە دەکات کە بۆ یەکەمجار هێزی پێشمەرگە و هێزە عێراقییەکان جارێکی دیکە ئۆپەراسیۆنی هاوبەشیان دژی داعش ئەنجام داوە. لە راپۆرتەکەدا ئاماژە بە ١٦ ئۆپەراسیۆن دراوە کە هێزەکانی ٨٠ و ٧٠ و دژەتیرۆر بە پشتیوانیی هاوپەیمانان ئەنجامیان داون.  گرووپە چەکدارییە شیعەکان لە راپۆرتەکەدا بە "میلیشیا پشتیوانیلێکراوەکان لەلایەن ئێرانەوە" ناوبراوە و ئاماژە بەوە دەکات کە ٣٤ هێرشی مووشەکییان کردووەتە سەر هێزەکانی هاوپەیمانان. هاوکات، باس لەوەش دەکات کە "میلیشیا ناوبراوەکان" بە فڕۆکەی بێ فڕۆکەوان هێزەکانی هاوپەیمانانیان کردووەتە ئامانج و بە توانایەکی نوێ لە قەڵەمی دەدات کە کەوتووەتە دەستیان.  کۆرۆنا و پێکوتەی دژە کۆرۆنا بابەتێکی دیکەی نێو راپۆرتەکەیە. بەپێی ئەو زانیارییانەی هێزەکانی هاوپەیمانان داویانەتە وەزارەتی بەرگریی ئەمریکا، زۆربەی زۆری سەرباز و کارمەندانی هێزەکانیان پێکوتەی دژە کۆرۆنایان وەرگرتووە، بەڵام نیوەی ئەو بەڵێندەرانەی کاریان بۆ دەکەن رەتیانکردووەتەوە ڤاکسین وەربگرن.  بەپێی هەمواری ساڵی ٢٠١٣ی یاسای پشکنەری گشتی لە ویلایەتە یەکگرتووەکانی ئەمریکا، پێویستە لەسەر پشکنەری گشتی ساڵانە چوار جار راپۆرت بداتە کۆنگرێس لەبارەی ئۆپەراسیۆنەکانی سوپای ئەمریکا لە دەرەوەی سنوورەکانی. لەم راپۆرتەیدا، پشکنەری گشتیی وەزارەتی بەرگریی ئەمریکا، لە ١٧ شوێندا ئاماژەی بە تۆڕی میدیایی رووداو داوە وەکو سەرچاوە.