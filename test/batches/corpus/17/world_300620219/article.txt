ماڵپەڕی ناتۆ بڵاویکردەوە، ئەمڕۆ یانس ستۆڵتنبێرگ، سکرتێری گشتیی ناتۆ لە بارەگای سەرەکیی رێکخراوەکە پێشوازیی لە مستەفا کازمی، سەرۆکوەزیرانی عێراق کردووە.  کازمی کە بە یاوەریی هەریەکە لە فوئاد حوسێن، وەزیری دەرەوەی عێراق و جومعە سەعدوون، وەزیری بەرگریی وڵات لە برۆکسلە، لە کۆبوونەوەیاندا لەگەڵ ستۆڵتنبێرگ باسیان لەو پێشکەوتنانە کردووە کە ناتۆ لە عێراق بەدەستیان هێناوە.  ئەرکی هێزەکانی ناتۆ لە عێراق بریتییە لە راهێنان بە هێزە ئەمنییەکانی وڵات و راوێژدان بە دامەزراوە ئەمنییەکانی عێراق و یارمەتیدانیان بۆئەوەی باشتر بتوانن سەقامگیریی وڵات بپارێزن.  سکرتێری گشتیی ناتۆ تیشکی خستەسەر ئەو هاوئاهەنگییە "زۆر باشەی لەنێوان حکومەتی عێراق و رێکخراوی ناتۆدا هەیە و دەستخۆشی لە هێزە ئەمنییەکانی عێراق کرد بۆ هەوڵەکانیان تاوەکو داعش بە یەکجاری لەنێوببەن و رێگە لە بەهێزبوونەوەی بگرن".  وەکو لە راگەیێندراوەکەی ناتۆدا هاتووە، مستەفا کازمی و یانس ستۆڵتنبێرگ باسیان لە دۆخی ئەمنیی ناوچەکە و هەڵبژاردنی داهاتووی عێراق کردووە کە بڕیارە لە مانگی تشرینی یەکەمی داهاتوودا بەڕێوەبچێت.  لای خۆیەوە نووسینگەی راگەیاندنی سەرۆکوەزیرانی عێراق بڵاویکردەوە، کازمی و ستۆڵتنبێرگ باسیان لە رێکارەکانی فراوانکردنی کاری ناتۆ لە عێراق بە هاوئاهەنگی لەگەڵ حکومەتی وڵات کردووە. کازمی جەختی لە گرنگیی پەرەدان بە پەیوەندییەکانی نێوان عێراق و ناتۆ لەسەر بنەمای پاراستنی بەرژەوەندیی گەلی عێراق و سەقامگیریی ناوچەکە و جیهان کردووەتەوە.  مستەفا کازمی ئاماژەی بەوە کردووە کە هاوئاهەنگیی عێراق و ناتۆ گرنگە بۆئەوەی توانای هێزە ئەمنییەکان و دامەزراوە ئەمنییەکانی وڵات باشتر بکرێت تاوەکو هەڵبژاردنی داهاتووی عێراق لە کەشێکی ئارامدا بەڕێوەبچێت و هێزە ئەمنییەکانیش توانایان زیاتربێت لە رێگەگرتن لە هێرش و "پەلامارە تیرۆریستییەکان" دژی هاووڵاتییان و ژێرخانی وڵات.  کازمی لە کۆبوونەوەیەکی ناتۆیشدا بەشداریی کرد و تێیدا گوتەیەکی پێشکێش کرد.  لە لایەکی دیکەوە و هەر ئەمڕۆ، سەرۆکوەزیرانی عێراق لەگەڵ ئورسولا ڤۆن دێر لاین، سەرۆکی کۆمیسیۆنی ئەوروپا کۆبووەوە.     ڤۆن دێر لاین لە تویتێکدا نووسیویەتی، کۆبوونەوەیەکی زۆر باشی لەگەڵ مستەفا کازمی، سەرۆکوەزیرانی عێراق هەبووە. دەشڵێت، یەکێتیی ئەوروپا پاڵپشتی لەو هەوڵانە دەکات کە ئامانج لێیان بەڕێوەچوونی هەڵبژاردنێکی ئازاد، بێگەرد و گشتگیرە لە عێراقدا.     سەرۆکی کۆمیسیۆنی ئەوروپا ئاماژە بەوەش دەکات، هاوبەشییان لەگەڵ عێراق لەڕێگەی ئاوەدانکردنەوە و چاکسازیی ئابوورییەوە بەردەوام دەبێت بۆئەوەی سەقامگیری، خۆشگوزەرانی و دیموکراسی لە عێراق گەشەبکات.    نووسینگەی راگەیاندنی سەرۆكایەتیی وەزیرانی عێراق بڵاویكردەوە، لە دیدارەكەدا كازمی رۆڵی یەكێتیی ئەوروپای بەرز نرخاند لە پابەندبوونیان بە یەكێتی و سەروەریی خاكی عێراق و جەختی لەوەش كردەوە، چاویان لە پاڵپشتیی یەكێتیی ئەوروپایە بۆ ئاوەدانكردنەوەی ئەو شارانەی لە دەستی داعش دەرهێندران و بەجێگەیاندنی بەڵێنەكانی كۆنگرەی وڵاتانی بەخشەر كە لە ساڵی ٢٠١٨ لە كوێت سازكرا، بەتایبەتی لە بواری ئاوەدانكردنەوەی ژێرخان و دابینكردنی خزمەتگوزارییەكان، بە جۆرێک كە شایستەی هاووڵاتییانی عێراق بێت.    كازمی روونیكردەوە، حكومەتەكەی سوورە لە سەرخستنی هەڵبژاردنە پێشوەختەكەی عێراق كە بڕیارە لە مانگی ئۆكتۆبەری داهاتوودا ئەنجامبدرێت و چاوەڕێی پشتیوانیی یەكێتیی ئەوروپایە لە بواری پشتیوانیی تەكنیكی بۆ كۆمیسیۆنی باڵای هەڵبژاردنەكانی عێراق بەمەبەستی چاودێریكردنی هەڵبژاردن و هاوئاهەنگیكردن لەگەڵ نێردەی نەتەوە یەکگرتووەکان بۆ پشتیوانیكردنی پرۆسەکە.    سەرۆكوەزیرانی عێراق ئاماژەی بە هەوڵەكان دا بۆ دەرهێنانی ناوی عێراق لە لیستی وڵاتە زۆر مەترسیدارەكان بۆ سپیكردنەوەی پارە كە لەلایەن كۆمیسیۆنی ئەوروپا خراوەتەڕوو و داوای پێكهێنانی لیژنەی هاوئاهەنگیی هاوبەشی لەو بابەتەدا کردووە.