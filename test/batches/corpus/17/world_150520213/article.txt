لە سەینت مالۆ لە باکووری فەرەنسا، خەڵک بە لێشاو روویان لەو شوێنە مێژووییە کردووە. ئۆرێلی، گەشتیاری فەرەنسی دەڵێت،  "ئەندامانی خێزانەکەم کەم یەکدی دەبینن. رەنگە ساڵێک جارێک. لەبەرئەوەش ئەمساڵ بڕیارماندا لێرە یەکدی ببینین و خانووێکی بچووکمان بەکرێ گرت. دەمانزانی رەوشی کەشوهەوا چۆنە، هەربۆیە چەتر و پێداویستی دیکەمان لەگەڵ خۆمان هێناوە. "  هەفتەی رابردوو حکومەتی فەرەنسا بڕیاریدا شوێنە گەشتیارییەکانی بکاتەوە؛ دابەشکردنی خێرای ڤاکسینی دژی کۆرۆنا گەشبینی لای بەرپرسانی وڵات دروستکردووە کە تەشەنەکردنی ڤایرۆسەکە کۆنترۆڵکراوە.  گەشتیارانی نێوخۆیی فەرەنسا کە لە مانەوە لە ماڵەوە بێزاربوون روویان لە شوێنە دڵڕفێنەکانی وڵاتەکەیان کردووە. دۆمێنیک، گەشتیارێکی دیکەی فەرەنسییە دەڵێت، "من ٦٠٠ کیلۆمەترم بڕیوە تا گەیشتوومەتە ئێرە، هەرچەندە کەشوهەوا خراپ بوو. دوێنێ کەشوهەوا باشتر بوو، بەڵام ئەمڕۆ بەو جۆرە نییە. ئێرە باکوورە؛ لەبەر ئەوە ئەم کەشوهەوایە جێگەی سەرسووڕمان نییە".  ڤیکتۆریا پۆیرۆت، بەڕێوەبەری ناوچەی گەشتیاریی سەینت مالۆ دەڵێت، "گەشتیاران خەریکن دێنە ئێرە. شوێنی مانەوە بەتەواوی پڕبووە. زۆر ئەستەمە لەم کاتانەدا هۆتێل و شوێنێکی مانەوەت دەستبکەوێت".  کردنەوەی شوێنە گەشتیارییەکان لە فەرەنسا هێشتا مەجدارە. بەپێی رێنوێنیی حکومەتی فەرەنسا، نابێت لە سەر هەر مێزێک زیاتر لە ٦ کەس دابنیشن. مۆزەخانەکان لە نێویشیاندا مۆزەخانەی لۆڤەر تەنیا دەتوانێت ٨٠٠ سەردانیکەر رێگەبدات و یانەکانی شەوانەش بە داخراوی دەمێننەوە.