پرۆژەی نۆرد ستریم ٢ پرۆژەیەکی بازرگانیی گەورەی بواری وزەیە و لە ساڵی ٢٠١٨ ەوە دەستیپێکردووە، توانای ساڵانەی تریلیۆنێک و ٩٠٠ ملیار پێ سێجا گاز دەبێت، بەڵام ئەمریکا دژی ئەو پرۆژەیە و بەو هۆیەشەوە سزای ژمارەیەک کۆمپانیای ئەوروپی و ئەڵمانی دا و ئاڵۆزییش لەنێوان ئیدارەی پێشووی ئەمریکا و یەکێتیی ئەوروپا دروستبوو.  سەبارەت بەو پرۆژەیە ئەنگێلا مێرکڵ لەکاتی بەشداریکردنی لە کۆبوونەیەوەکی ئۆنلاینی ئەنجوومەنی ئەوروپا رایگەیاند، پرۆژەکە هێشتا تەواو نەبووە، بەڵام یەکێکە لە پرۆژە باشەکانی بواری وزەیە، ئەڵمانیا و ئەوروپاش لە کەرتی وزەدا بارزگانیی هاوبەشیان لەگەڵ رووسیا هەیە و پێشووتریش لە دوو پرۆژەی دیکەدا بە هەمان شێوە بارزگانییان کردووە، بۆیە لەو بازرگانیکردنە بەردەوامدەبن، ئەمە سەرباری ئەوەی ئەوروپا سەبارەت بە پرسەکانی وەک  زیندانیکردنی ئەلێکسی ناڤاڵنی، سەرکردەی ئۆپۆزیسیۆنی رووسیا و جێگیرکردنی سەربازانی رووسیا لە سنووری ئۆکراینا، کێشەی جیدییان لەگەڵ رووسیا هەیە.  مێرکڵ هەر لەو کۆبوونەوەیەشدا ئاماژەی بەوە کرد، ئەوروپا لە دوو پرۆژەی جیاوازدا لەڕێگەی ئۆکراینا و تورکیاوە گازی سرووشتی لە رووسیا هاوردە کردووە و هیچ کێشەیەک نەبووە، ئەم پرۆژەیەش لەو دوو پرۆژەیەی پێشوو خراپتر نییە.   لە بەشێکی دیکەی قسەکانیدا ئەنگێلا مێرکڵ ئاماژە بەوە دەکات، "دۆخەکە بەهۆی جێگیرکردنی سوپای سەربازانی رووسیا لە سنووری ئۆکراینا مایەی نیگەرانییە. ئێمە بەردەوامدەبین لە گفتوگۆکردن و ئەڵمانیاش کاریکردووە بۆ دڵنیاییدان بە ئۆکراینا بۆ ئەوەی وەک ترانزێتی هەناردەی گازی رووسی بۆ ئەوروپا بمێنێتەوە".