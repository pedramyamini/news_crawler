لە ئینگلتەرا، سەرۆک و ئەندامانی ئەنجوومەنی شارەوانی، کۆمیسیاری پۆلیس و بەرپرسانی بەشی تاوان و ئەندامانی ئەنجوومەنی شاری لەندەنی پایتەختی ئەو وڵاتە هەڵدەبژێردرێن.  لە وەیڵز، هەڵبژاردنی پەرلەمان و کۆمیسیارانی بەشی تاوان ئەنجامدەدرێت. هەروەها لە سکۆتلەنداش پەرلەمانێکی نوێ هەڵدەبژێردرێت.  نیکۆلا ستێرجن، سەرۆکوەزیرانی سکۆتلاند، کە هاوکات سەرۆکی پارتی نیشتمانیی سکۆتلاندیشە، چاوی لەوەیە زۆرترین کورسی بەدەستبهێنێت بۆئەوەی حکومەتی بەریتانیا رازیبکات تاوەکو سکۆتلاندییەکان گشتپرسییەکی دیکەی سەربەخۆیی ئەنجامبدەن.  ئەوەش لەکاتێکدایە، لە ساڵی ٢٠١٤ زۆرینەی سکۆتلەندییەکان لە گشتپرسییەکدا سەربەخۆییان رەتکردەوە.  بەڵام سەرۆکوەزیرانی سکۆتلاند دەڵێت، بارودۆخ گۆڕاوە و ئێستا بەشێکی زیاتری سکۆتلاندییەکان، بە گوتەی خۆی، بەهۆی دەرچوونی بەریتانیا لە یەکێتیی ئەوروپا و مامەڵەی کابینەکەی بۆریس جۆنسن لەگەڵ کۆرۆنا، دەیانەوێت جیاببنەوە.  سەرۆکوەزیرانی بەریتانیا، ئەمڕۆ چوارشەممە، گوتی، ئەنجامدانی گشتپرسییەکی دیکە بۆ سەربەخۆیی سکۆتلاند کارێکی "سەرکەشانە" و "نابەرپرسانە" دەبێت.  بۆریس جۆنسن رایگەیاند "با چاوەڕێ بکەین و بزانین چی روودەدات. بەڵام پێموایە زۆربەی خەڵکی سکۆتلاند، زۆربەی خەڵکی سەرانسەری شانشینی یەکگرتوو، وا هەستدەکەن کە ئێستا کاتی [گشتپرسی] نییە، لەکاتێکدا ئێمە هەوڵدەدەین لە پەتایەک رزگارمان ببێت، ئێستا کاتی ئەوە نییە کە، بە بۆچوونی من، گشتپرسییەکی دیکەی سەرکەشانە و نابەرپرسانە ئەنجامبدرێت. پێموایە زۆرینەی خەڵک دەیانەوێت سەرنجمان لەسەر وڵاتەکەبێت و بەرەو پێشەوە بیبەین و ئابوورییەکەمان بونیادبنێینەوە و خەڵک بگەڕێنینەوە سەر کارەکانیان. بەلای منەوە، ئەوە کاری هەرە لەپێشینەیە بۆ وڵاتەکەمان".