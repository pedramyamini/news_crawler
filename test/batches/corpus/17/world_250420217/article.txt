تورکیا هەموو ساڵێک لە یادی جینۆسایدی ئەرمەنەکاندا کەمپەینێکی بەهێز بەڕێوەدەبات و نکۆڵی لە جینۆسایدی ئەرمەنەکان دەکات.  مەهمەت تاڤان، خۆپێشاندەری تورک دەڵێت "لەکاتی جەنگی جیهانیی یەکەمدا شەڕ بوو، لەکاتی راپەڕینەکەیاندا زۆر هاووڵاتیی تورکیان کوشت. دەزانی شەڕ بوو، لە هەردوولا قوربانی هەبوون. وەکو نەتەوەیەک ئێمە هەرگیز جینۆساید ناکەین، خەڵکی سڤیل ناکوژین، هیچ شتێکی لەو شێوەیە ناکەین، هیچ شتێکی لەو شێوەیە لە مێژووی ئێمەدا نابینیت، بەڵام ئەگەر تەماشای ئەوان بکەیت، ئەوان ئەو شتانەیان کردووە. هەموو جیهان دانی بە جینۆسایدی خۆجەلی لە ئازەربایجاندا ناوە، ئەرمەنەکان منداڵ و هەموو کەسێکیان کوشت، ئەوە لە بەرچاوی هەموو کەسێک روونە. ئەوە حەقیقەتە".  ژمارەیەکی بەرچاو پۆلیس خۆپێشاندەرانی ئەرمەن و تورک لێکجیادەکەنەوە، ترسی کەوتنەوەی تووندوتیژییان هەیە. لە هەمان پارکدا، لە ساڵی ٢٠١٧ پاسەوانەکانی سەرۆکی تورکیا، هێرشیان کردە سەر ژمارەیەک خۆپێشاندەری کورد و ئەمریکی و بەهۆیەوە نۆ کەس برینداربوون.  خۆپێشاندەرانی ئەرمەنی دەڵێن دانپێدانانی جینۆساید هەنگاوێکی باشە، بەڵام دەبێت ئیدارەی بایدن کاری لەسەر بکات.  ئارام هەمپەریان، بەڕێوەبەری رێکخراوی کۆمیتەی نیشتمانیی ئەرمینیا لە ئەمریکا رایگەیاند "دەبێت دوای ئەم بەیاننامەیەی سەرۆک بایدن، بەیاننامەکە بگۆڕدرێت بۆ سیاسەتی ئەمریکا. سیاسەتێک بێت کە ئیدانەی ئەم جۆرە نکۆڵیە لە جینۆسایدەکە بکات، کە لێرە لەبەردەم کۆنسوڵخانەی تورکیا دەیبینین ئەمڕۆ. دەبێت ئەم نکۆڵیە کۆتایی بێت، ئەمریکا دەبێت گوشار بخاتە سەر تورکیا و تەنانەت گەمارۆ بخاتە سەر تورکیا تاوەکو ئەوکاتەی واز لە نکۆڵیکردن لە جینۆسایدی ئەرمەنەکان دەهێنن. یەکێک لەو شتە پۆزەتیڤانەی کە لەگەڵ دانپێدانانەکەی سەرۆک بایدن دەیبینین، کۆتاییهاتنی رەفتارێکی خراپی ئەمریکایە، ئەوەش ئەوەیە کە ئەمریکا تاوەکو ئێستا هەموو کێشەیەکی هەرێمەکە لە دیدی تورکیاوە دەبینێت. ئیدی کێشەی کورد، یۆنانیەکان، ئەرمەنەکان و مافی مرۆڤ و سووریا بێت یان ئێران، هەموو ئەم کێشانە لە واشنتن زۆرجار لە دیدی تورکیاوە خوێندنەوەیان بۆ دەکرێت، بەڵام پێموایە ئێستا کۆتایی ئەو رەفتارەی واشنتن دەبینین".  لە ٢٤ی نیسان جۆ بایدن، سەرۆکی ئەمریکا لە بەیاننامەیەکدا و دوای تێپەڕینی ١٠٦ ساڵ بەسەر جینۆسایدی ئەرمەنەکاندا، دواجار وشەی جینۆسایدی بۆ وەسفکردنی کۆمەڵکوژیی ئەرمەنەکان بەکارهێنا.  لە ساڵی ٢٠٠٠ ەوە هەموو سەرۆکێکی ئەمریکا لەکاتی کەمپینی هەڵبژاردنەکانیاندا بەڵێنی دانپێدانانیجینۆسایدی ئەرمەنەکانیان داوە، بەڵام دواتر لەژێر گوشاری تورکیادا لە بەڵێنەکانیان پاشگەزبوونەتەوە.