گریان و پاڕانەوەی ئەو مێردمنداڵە بەخێرایی لە میدیا و تۆڕەکۆمەڵایەتییەکان بڵاوبووەوە، بە تایبەت دوای ئەوەی کە مێردمنداڵەکە بە گریانەوە لە پۆلیسەکە دەپاڕێتەوە تاوەکو رێگەی پێبدەن بمێنێتەوە و پێیان دەڵێت، "بمرم باشترە لەوەی کە بگەڕێمەوە"، ئەمە بەگوێرەی ئەو سەربازە ئیسپانییەی کە گفتوگۆی کوڕە کۆچبەرەکەی وەرگێڕاوە پێش ئەوەی بەرەو مەغریب بیگەڕێننەوە.   ئەو کۆچبەرە سەرنجی میدیا جیهانییەکانی بەلای خۆیدا راکێشا و هاوسۆزییەکی گەورەی لەسەر ئاستی نێودەوڵەتی بۆی دەربڕدرا. کوڕەکە، کە ناوی ئاشکرانەکراوە، بە تیشێرتێکی رەش و شۆرتێکی سەوزەوە، بە یارمەتیی کۆمەڵێک دەبەی پلاستیک، بە گریانەوە لەسەر رووی دەریاکە دەبینرێت.   رەشید محەممەد، ئەو سەربازە تەمەن ٢٥ ساڵەی کە بە کوڕە کۆچبەرەکەی گووتبوو بگەڕێوە، بە ئاژانسی هەواڵی رۆیتەرزی گوتووە، "ئەو نەیدەویست بگەڕێتەوە، هیچ کەسوکاری لە مەغریب نەبوو، خەمی ئەوەی نەبوو لە سەرما بمرێت. مردن بەلایەوە خۆشتربوو لە گەڕانەوە. هیچ کات گوێم لێ نەبووە کەسێکی لەو تەمەنەدا ئەو شتانە بڵێت. "  بەڵام دواجار سەربازەکان یاوەری کۆچبەرە لاوەکە دەکەن و لە رێگەی دەروازەیەکی دیوارە سنوورییەکەی نێوان هەردوو وڵات بەرەو ناوچەی ئەمنیی نێوان ئیسپانیا و مەغریب دەیبەن، ئەویش بەردەوام بە کوڵ دەگری.   گوتەبێژێکی سوپای ئیسپانیا لە شاری سیوتە بە ئاژانسە بەریتانییەکەی گوتووە، ئەوان هیچ زانیارییان نییە دواتر چی بەسەر کۆچبەرەکەدا هاتووە.   بە گوێرەی رێککەوتنی نێوان مەغریب و ئیسپانیا، مەدرید مافی ئەوەی هەیە بەشی هەرە زۆری کۆچبەرەکان دیپۆرت بکاتەوە، بەڵام ناردنەوەی کۆچبەرە منداڵ و گەنجەکان، واتە ئەوانەی لە خوار تەمەن ١٨ ساڵیدان، بە گوێرەی یاسای ئیسپانیا و مەغریب نایاساییە، بۆیە ژمارەیەکی زۆریان لە کەمپی کاتیدا لە شاری سیووتە جێگیرکراون.   ئەو کوڕە کۆچبەرە یەکێک بوو لەو هەشت هەزار کەسەی کە دوای شلکردنی رێکارە ئەمنییەکان لە لایەن مەغریبەوە بە مەلە و بازدان بەسەر دیواری سنووریدا خۆیان گەیاندە شاری سیووتە.  شلکردنی رێکارە ئەمنییەکان لە لایەن مەغریبەوە لە کاردانەوەی پێشوازیکردنی ئیسپانیا لە سەرۆکی بەرەی پۆلیسارۆدا هات کە لە پێناو سەربەخۆیی بیابانی رۆژائاوا دژی مەغریب شەڕدەکات. مەغریب باڵیۆزی خۆی لە مەدرید کشاندووەتەوە و ئەم پرسە بووەتە کێشەیەکی دیپلۆماسی نێوان ئیسپانیا و مەغریب.