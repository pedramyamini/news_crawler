حکومەتی ئیسپانیا دەڵێت نزیکەی هەزار و ٥٠٠ ـیان منداڵن. زۆربەیان بەهۆی زۆر مانەوە لە نێو دەریادا، ماندوو و شەکەت بوون، یەکێکیشیان لە دەریاکەدا خنکاوە.  لەسەر سنووری وشکانییش، کۆچبەرەکان هەوڵدەدەن بەسەر دیواری سنوورەکەدا باز بدەن بۆ دیوی ئیسپانیا، بەڵام سەربازەکان بە دار لێیان دەدەن و هەوڵی گەڕاندنەوەیان بۆ دیوی مەغریب دەدەن.  ئەم شەپۆلەی کۆچبەران دوای ئەوە هات کە مەغریب رێکارە ئەمنییەکانی سەر سنووری شلکردنەوە، ئەوەش لە کاردانەوەی پێشوازیکردنی ئیسپانیا لە سەرۆکی بەرەی پۆلیسارۆ کە لەپێناو سەربەخۆیی بیابانی رۆژئاوا دژی مەغریب شەڕ دەکات.  لێشاوی کۆچبەران حکومەتی ئیسپانیای هەراسان کردووە و ناکۆکییەکانی لەگەڵ مەغریب ئاڵۆزتر کردووە. سەرۆکی حکومەتی ئیسپانیا گەشتەکەی بۆ پاریس هەڵوەشاندەوە و بەڵێن دەدات کە بە زووترین کات هەموویان دیپۆرتی مەغریب بکاتەوە.  پێدرۆ سانشێز، سەرۆکوەزیرانی ئیسپانیا رایگەیاند "گەیشتنی لەناکاوی کۆچبەرە نایاساییەکان قەیرانێکی گەورەیە بۆ ئیسپانیا و ئەوروپا. بەناوی حکومەتی ئیسپانیاوە، دەمەوێت ئەم پەیامە بە هەموو ئیسپانییەکان بدەم، بەتایبەتیش ئەوانەی کە لە شاری سیوتە و مەلیلیە دەژین، کە ئێمە بەزووترین کات یاسا و سەقامگیری بۆ شارەکەتان و سنوورەکانمان دەگەڕێنینەوە".  حکومەتی ئیسپانیا ژمارەیەکی زۆری سەربازی لەسەر سنوور جێگیرکردوون. لە کۆی هەشت هەزار کۆچبەر، چوار هەزاریان گەڕێندراونەتەوە مەغریب، کۆچبەرەکان دەیانەوێت لە خاکی ئیسپانیاوە بەرەو وڵاتانی دیکەی ئەوروپا بچن. یەکێتیی ئەوروپاش نیگەرانیی خۆی لەبارەی لێشاوی کۆچبەران بەرەو شاری سیوتە دەردەبڕێت.  یێلڤا جۆنسن، کۆمسیاری یەکێتیی ئەوروپا بۆ کاروباری نێوخۆ دەڵێت "ئێستا گرنگترین شت ئەوەیە کە مەغریب پابەندبێت بە رێگریکردن لە کۆچبەری نایاسایی و ئەوانەشی مافی مانەوەیان نییە، بە باشترین شێوە بگەڕێندرێنەوە. سنوورەکانی ئیسپانیا سنوورەکانی ئەوروپان. یەکێتیی ئەوروپا دەیەوێت لەسەر بنەمای متمانە و پەیمانی هاوبەش پەیوەندیی لەگەڵ مەغریبدا هەبێت. پرسی کۆچبەران لایەنێکی سەرەکیی ئەو پەیوەندییەیە".  رۆژی سێشەممە، مەغریب ئەو رێگەیەی داخست کە بەرەو سنووری نێوان وڵاتەکەی و شاری سیوتەی ئیسپانیا دەچێت، هەروەها ژمارەیەک پۆلیسی لەو ناوچەیە بڵاوکردنەوە.  سەرۆکوەزیرانی ئیسپانیا دەڵێت هیوادارن پەیوەندییەکانیان لەگەڵ مەغریب بەهێزتربکەن، بەڵام رەبات [پایتەختی مەغریب] دەڵێت پێشوازیکردنی مەدرید لە فەرماندەی جوداخوازەکانی مەغریب، دژی گیانی دراوسێیەتی و پێکەوەکارکردنە. لە دوایین هەنگاویشیدا، مەغریب بڕیاریدا باڵیۆزەکەی لە ئیسپانیا بکشێنێتەوە.