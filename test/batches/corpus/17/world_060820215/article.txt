بڕیارە تاوەکو کۆتایی مانگی ئاب هێزەکانی ئەمریکا لە ئەفغانستان بکشێنەوە، بەڵام پێش کشانەوەیان بزووتنەوەی تاڵیبان زۆر بەخێرایی دەستی بە کۆنترۆڵکردنی بەشێکی زۆری ئەفغانستان کردووە. ئەمڕۆ هەینی ٠٦ - ٠٨ - ٢٠٢١ بۆ یەکەمجار شاری زارەنج، ناوەندی پارێزگای نیمروز لەلایەن چەکدارانی بزووتنەوەکەوە کۆنترۆڵکرا.  گوتەبێژێکی پۆلیسی پارێزگای نیمروز رایگەیاند، بەهۆی نەبوونی هێزی پێویستی حکومەتی ئەفغانستانەوە ناوەندی پارێزگاکە کۆنترۆڵکراوە.   جگە لە زارەنج، بزووتنەوەی تاڵیبان گوشارێکی گەورەی لەسەر ناوەندی پارێزگاکانی هێرات، قەندەهار و لەشکەرگاهـ دروستکردووە و ماوەی هەفتەیەکە هەوڵی کۆنترۆڵکردنی ئەو سێ گەورە پارێزگایەی ئەفغانستان دەدات.  دێبۆرا لیۆنس، نوێنەری نەتەوەیەکگرتووەکان بۆ ئەفغانستان ئەمڕۆ هەینی رایگەیاند، شەڕی نێوخۆی ئەفغانستان پێی ناوەتە قۆناخێکی نوێی مەترسیدار و وێرانکەرەوە، بەو پێیەی لە مانگی رابردووەوە زیاتر لە هەزار کەسی سڤیل کوژراون. هەروەها ئەو نوێنەرەی نەتەوە یەکگرتووکان هۆشداری لە روودانی "کارەسات" دەدات و داوا لە ئەنجوومەنی ئاسایشی نێودەوڵەتی دەکات کە راگەیێندراوێکی "روون بڵاوبکاتەوە بۆ وەستاندنی هێرشکردنە سەر شارەکان".  تاڵیبان دەستی بەسەر نزیکەی نیوەی ئەفغانستاندا گرتووە، جگە لەوەش چەند دەروازەیەکی سنووری لەگەڵ ئێران و پاکستان کۆنترۆڵکردووە.  هەفتەی رابردووش بزووتنەوەکە بە سێ مووشەک فڕۆکەخانەی قەندەهاری کردە ئامانج و بەهۆیەوە گەشتەکانی فڕۆکەخانەکە بۆ ماوەیەک راگیران.  هەرچەندە ئەمریکا رێککەوتنی لەگەڵ تاڵیبان واژۆکردووە، بەڵام ئێستا لەنێوان چەکدارانی ئەو بزووتنەوەیە و حکومەت شەڕ بەردەوامە و ئەشرەف غەنی، سەرۆکی وڵات دەڵێت، تاڵیبان ئاشتی ناوێت، بەڵکو خۆبەدەستەوەدانی حکومەتی دەوێت.