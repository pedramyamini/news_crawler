حکومەتی بیلاڕووس دەڵێت، کۆچبەرێکی عێراقی لەنێو سنووری لیتوانیا زۆر بە خراپی ئازاردراوە و گەڕێندراوەتەوە بۆ بیلاڕووس، بەو هۆیەشەوە گیانی لەدەستداوە. ئەلێکساندەر ڤۆڵفۆڤیچ، بەرپرسی ئەنجوومەنی ئاسایشی بیلاڕووس رایگەیاند، کۆچبەرە عێراقییەکە هێندە خراپ ئازاری درابوو کە پاسەوانانی سنووری بیلاڕووس نەیانتوانی یارمەتیی بدەن و ژیانی رزگاربکەن؛ بەڵام حکومەتی لیتوانیا هەواڵەکە رەتدەکاتەوە.  گوتەبێژێکی وەزارەتی ناوخۆی لیتوانیا رایگەیاند، "ئەوەی دەبیندرێت شەڕێکی شێواندنی راستییەکانە. شەو (ی رابردوو) هیچ رووداوێک و بەکارهێنانی هێز لەسەر سنوور رووینەداوە".  رەستەماس لیوباجیڤاس، فەرماندەی هێزی پاسەوانیی سنووری لیتوانیاش گوتی، "دەمەوێت ئاماژە بەوە بکەم کە لە ماوەی ئەم دوو رۆژەدا هیچ بارودۆخێک نەبووە کە تێیدا ئەفسەرانی پاسەوانی سنوورمان هێز بەکاربهێنن".  فەرماندەی هێزی پاسەوانیی سنووری لیتوانیا ئاماژەی بەوەش کرد، ئەو هەواڵانەی باس لەوە دەکەن کە کۆچبەران بریندارکراون "هەواڵی ساختەن" و تەنانەت هەواڵی مەرگی ئەو کۆچبەرە عێراقییەشی تەنیا لە میدیای بیلاڕووسدا بینیوە.  گرژییەکانی نێوان لیتوانیا و بیلاڕووس ساڵی رابردوو زیادیانکرد، ئەوەش دوای ئەوەی لیتوانیا بووە شوێنێکی سەرەکی بۆ مانەوەی ئۆپۆزیسیۆنی حکومەتی بیلاڕووس.  ئۆپۆزیسیۆنی بیلاڕووس دەڵێت، ئەلێکساندەر لوکاشینکۆ، سەرۆکی بیلاڕووس بە شێوەیەکی بەمەبەست رێگە دەدات کۆچبەرانی وڵاتانی جیاوازی جیهان لەڕێگەی وڵاتەکەیەوە بچنە نێو لیتوانیا، ئەوەش دوای ئەوەی یەکێتیی ئەوروپا سزای بەسەر بیلاڕووسدا سەپاند.  ژمارەیەکی بەرچاو لەو کۆچبەرانەش ئێستا لەنێو لیتوانیا گیریانخواردووە کوردن.  چەند کۆچبەرێکی کورد رۆژی ٠٢ - ٠٨ - ٢٠٢١ بە تۆڕی میدیایی رووداویان راگەیاند، ژمارەی کۆچبەرە کوردەکان نزیکەی ٣٥٠٠ کەسە کە لە کەمپەکانی ئەو وڵاتەی ئەوروپادان و لە فڕۆکەخانەکانی هەولێر و سلێمانییەوە گەشتیان کردووە و خۆیان گەیاندووەتە بیلاڕووسیا، بەڵام لەوێوە بۆ لیتوانیا هەموویان بە قاچاخ رۆیشتوون و هەر لەگەڵ گەیشتنیان هەر کەسێکیان ١٤ رۆژ کەرەنتین کراوە و دواتریش کراونەتە کەمپەکە.  سەرەتای مانگی رابردووش چارلس میشیل، سەرۆکی ئەنجوومەنی یەکێتیی ئەوروپا سەردانی هەندێک ناوچەی سنووریی لیتوانیای کرد و رایگەیاند، گومانەکان بەو ئاراستەیەن کە حکومەتی بیلاڕووس رۆڵی لە زیادبوونی کۆچی کۆچبەران بۆ نێو یەکێتییەکەی لەڕێگەی لیتوانیاوە هەبێت. رۆژی ١٥ - ٠٧ - ٢٠٢١ یش وەزیری دەرەوەی لیتوانیا سەردانی عێراقی کرد و لەگەڵ فوئاد حوسێن، وەزیری دەرەوەی عێراق کۆبووەوە.  وەزیری دەرەوەی لیتوانیا داوای لە حکومەتی عێراق کرد، رێگری بکات لە چوونی هاونیشتمانیان و خەڵکی عێراق بۆ بیلاڕووس و لەوێشەوە بۆ لیتوانیا وەکو کۆچبەر و گوتی، "دراوسێکەمان بە شێوەیەکی هەڵە سوود لە خەڵکی عێراق وەردەگرێت بۆئەوەی گوشار بخاتە سەر وڵاتەکەمان و یەکێتیی ئەوروپا".