بلینکن کە بۆ بەشداریکردن لە کۆبوونەوەی وەزیرانی دەرەوەی جی ٧ چووەتە لەندەن، لە کۆنفرانسێکی رۆژنامەڤانیدا لەگەڵ دۆمینیک راب، وەزیری دەرەوەی بەریتانیا ئاماژەی بەوەکرد، ئەمریکا دەیەوێت ئێران بێ مەرج ئەو بەندکراوانە ئازاد بکات، چونکە نایاساییانە دەستگیرکراون و گوتیشی، ئەوەی باس لە چۆنێتی ئازادکردنیان دەکرێت، راست نییە.   هەر لەو کۆنفرانسە رۆژنامەڤانییەدا وەزیری دەرەوەی بەریتانیاش ئەو هەواڵانەی رەتکردنەوە کە باس لە ئازادکردنی نازەنین راتکلیف دەکەن لە بەرامبەر ٤٠٠ ملیۆن پاوەندا.  رۆژی یەکشەممە میدیای فەرمیی ئێران لە زاری چەند بەرپرسێکەوە بڵاویکردەوە، ئێران و ئەمریکا لەسەر ئازادکردنی ٤ بەندکراوی ئەمریکی و نازەنین رێککەوتوون و لە بەرامبەریشدا ئەمریکا سزای سڕکردنی ٧ ملیار دۆلار پارەی ئێران هەڵدەگرێت و بەریتانیاش ٤٠٠ ملیۆن پاوەند کە دەکاتە ٥٢٢ ملیۆن دۆلار دەداتە ئێران، کە پەیوەندی بە گرێبەستێکی شای پێشووی ئێرانەوە هەیە بۆ کڕینی تانک و کەرەستەی سەربازی لە بەریتانیا.  دوای بڵاوبوونەوەی هەواڵی رێککەوتنی ئێران و ئەمریکا لەسەر گۆڕینەوەی بەندکراوان، ئەمڕۆ دووشەممە سەعید خەتیبزادە، گوتەبێژی وەزارەتی دەرەوەی ئێران گوتی، ئازادکردنی بەندکراوان پرسێکی مرۆییە و تاران بەردەوام کار لەسەر ئەو بابەتە دەکات، بەڵام سەرچاوە ئاگادارەکان ئەو راپۆرتانە کە لەبارەی رێککەوتن لەگەڵ ئەمریکا بۆ گۆڕینەوەی بەندکراوان بڵاوبوونەتەوە، پشتڕاست ناکەنەوە.