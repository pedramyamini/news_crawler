ئەرجەنتین لەدوای هیندستان ئێستا یەکێکە لە مەترسیدارترین بازنەکانی بڵاوبوونەوەی ڤایرۆسی کۆرۆنا و مردن بە ڤایرۆسەکە، لە ئەرجەنتین تاوەکو ئێستا مردنی ٧٠ هەزار کەس بە کۆرۆنا بە فەرمی تۆمارکراوە، رۆژانەش زیاتر لە ٢٠ هەزار تووشبووی نوێ تۆمار دەکرێن.  وەزارەتی تەندروستیی ئەرجەنتین بڵاویکردووەتەوە، هەردوو ڤایرۆسی کۆرۆنای گۆڕاوی ئەفریقای باشوور و کۆپییە هیندییەکە بڵاوبووەتەوە و  وڵاتەکە پێی ناوەتە قۆناخێکی مەترسیدارەوە.  هەر بەگوتەی وەزیری تەندروستیی ئەرجەنتین، لەماوەی ٢٤ کاژێری رابردوودا، ٢٤٤٩٦ تووشبوو تۆمارکراوە، ٤٠٠ کەسیش گیانیان لەدەستداوە.  بەرپرسانی ئەرجەنتین ترسیان لە شتێکی دیکە هەیە، لەو چەند رۆژەی رابردوو تووشبوویەکی زۆری کۆرۆنا لە نەخۆشخانەکان خەوێندراون، خەریکە یەکەکانی چاودێری چڕ پڕ دەبن.  ئێستا ٥٥١٧ کەس لەیەکەکانی چاودێری چڕ لە ئەرجەنتین خەوێندراون، هاوکات ٧٠ % ی یەکەکانی چاودێری چڕ پڕبوون لە نەخۆش، لە بۆینس ئایرسی پایتەختیش کە ژمارەی دانیشتووانی ١٥ ملیۆن کەسە، ٧٦.٥ % ی یەکەکانی چاودێری چڕ پڕ بوون.  بەپێی ئاماری ماڵپەڕی وۆڵد ئۆمیتەر تاوەکو ئێستا ٣,٢٩٠,٩٣٥ کەس لە ئەرجەنتین تووشی ڤایرۆسی کۆرۆنا بوون، ٧٠,٢٥٣ کەس بە ڤایرۆسەکە گیانیان لەدەستداوە و ٢,٩٣٣,٩٤٦ تووشبووش چاکبوونەتەوە.