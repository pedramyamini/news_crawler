رۆژی پێنجشەممە ٢٨ - ١٠ - ٢٠٢١ جەیک سوڵیڤان، راوێژکاری ئاسایشی نیشتمانیی ئەمریکا رایگەیاند، چاوەڕوان دەکرێت جۆ بایدن، سەرۆکی ئەمریکا و رەجەب تەیب ئەردۆغان، سەرۆککۆماری تورکیا لە پەراوێزی لووتکەی کەشوهەوای نەتەوە یەکگرتووەکان لە گلاسکۆ کۆببنەوە.  جەیک سوڵیڤان زانیاریی زیاتری لەوبارەوە نەدرکاند، بەڵام هەر ئەمڕۆ مەولوود چاوشئۆغڵو، وەزیری دەرەوەی تورکیا بە میدیای وڵاتەکەی راگەیاند، ئەردۆغان لە کۆبوونەوەیدا لەگەڵ جۆ بایدن باس لەوە دەکات کە حکومەتی ئەمریکا بەڵێنی ساڵی ٢٠١٩ی تایبەت بە ناچارکردنی شەڕڤانان بۆ دوورکەوتنەوە لە سنووری تورکیای بە دووریی ٣٠ کیلۆمەتر جێبەجێ نەکردووە.  رۆژی ٣١ی ئەم مانگە کۆنفرانسی نەتەوە یەکگرتووەکان بۆ رووبەڕووبوونەوەی گۆڕانی کەشوهەوا لە شاری گلاسکۆی سکۆتلەندا دەستپێدەکات و تاوەکو ١٢ی مانگی داهاتوو بەردەوام دەبێت.   یەکەمین کۆنفرانسی نەتەوە یەکگرتووەکان بۆ رووبەڕووبوونەوەی گۆڕانی کەشوهەوا ساڵی ١٩٩٥ لە بەرلین بەڕێوەچوو.  نەتەوە یەکگرتووەکان لە رێگەی ئەم کۆنفرانسە ساڵانەوە دەیەوێت حکومەتی وڵاتەکان کاری زیاتر بۆ رووبەڕووبوونەوەی دیاردەی گۆڕانی کەشوهەوا بکەن، ئەوەش لە رێگەی کەمکردنەوەی دەردانی گازە زیانبەخشەکانەوە و زیاتر پشتبەستن بە وزەی خاوێن.