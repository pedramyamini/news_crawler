لە هەڵبژاردنەکانی ٢٣ی ئاداردا، پارتی لیکۆد کە بنیامین نەتەنیاهوو، سەرۆکوەزیرانی ئیسرائیل سەرکردایەتیی دەکات، لە کۆی ١٢٠ کورسیی کنیسێت، ٣٠ کورسیی بەدەستهێنا.  وێڕای ئەوەی پارتە راستڕەوەکان هاوپەیمانییان لەگەڵ پارتەکەی نەتەنیاهوو پێکهێناوە، ژمارەی کورسییەکانیان نەگەیشتنە ٦١ کورسی کە بۆ پێکهێنانی حکومەت پێویستن.  شەشی ئەم مانگە، رۆڤن رێڤلن، سەرۆکی ئیسرائیل نەتەنیاهووی بۆ پێکهێنانی حکومەت راسپارد، بەڵام بەهۆی نەبوونی کورسیی پێویست، شکستیهێنا.  نەتەنیاهوو بە رۆژنامەڤانانی راگەیاند "پێویستمان بە گشتپرسییەکی خێرایە بۆ دەرچوون لەم قەیرانە سیاسییە تاوەکو رێ بە دەنگدەران بدەین سەرۆکوەزیرانی داهاتوویان هەڵبژێرن".  نەتەنیاهووی تەمەن ٧١ ساڵ رۆژی یەکشەممە داوای لە گیدعۆن سعار، ئەندامی پێشووی پارتی لیکۆد کرد کە لە پێکهێنانی حکومەتدا بەشداربێت، لەکاتێکدا ئەو سیاسەتڤانە لە ساڵی ٢٠٢٠ پارتەکەی نەتەنیاهووی بۆ دروستکردنی پارتێکی نوێ جێهێشتبوو.  لە لایەکی دیکە، رکابەرەکانی نەتەنیاهوو هەوڵدەدەن هاوپەیمانییەک پێکبهێنن و جێگەی نەتەنیاهوو پڕبکەنەوە کە ماوەی ١٢ ساڵە لە پۆستی سەرۆکوەزیرانی ئیسرائیلدایە و ماوەی دەسەڵاتەکەی بە درێژترینی مێژووی ئەو وڵاتە دادەنرێت. ئەمەش لەکاتێکدایە کە نەتەنیاهوو سێ دۆسیەی گەندەڵیی لەسەر تۆمارکراون.  رۆژی یەکشەممە ئاییر لابید، سەرۆکی پارتی ئاییندە کە ١٧ کورسیی بەدەستهێناوە، داوایکرد بەبێ بەشداریپێکردنی نەتەنیاهوو، حکومەتێک بە بەشداریی پارتە راستڕەو، میانڕەو و چەپڕەوەکان پێکبهێندرێت، بەڵام ئەو پارتانەش هەموویان پێکەوە ٥٨ کورسییان بەدەستهێناوە و پێویستیان بە ٣ کورسیی دیکە دەبێت.  تاوەکو ئێستا سێ جار سەرۆکوەزیرانی ئیسرائیل لەڕێگەی هەڵبژاردنی راستەوخۆوە دیاریکراوە، کە دوایینیان لە ساڵی ٢٠٠١ بوو.   پەیمانگەی دیموکراسیی ئیسرائیل کە تایبەتە بە لێکۆڵینەوەی سیاسی، دەڵێت، لەم کاتەدا بەهۆی ئەو قەیرانە سیاسییەی کە هەیە، ئاسان نییە سەرۆکوەزیران راستەوخۆ لەلایەن گەلەوە هەڵبژێردرێت.