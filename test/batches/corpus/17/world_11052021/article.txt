لە دواین سەرژمێریی فەرمیی چین کە ئەمڕۆ سێشەممە ئاشکراکراوە دەردەکەوێت، ژمارەی دانیشتووانی چین ملیارێک و ٤١٠ ملیۆن کەسە، بەو جۆرەش گەشەی کۆمەڵایەتی چین ٥.٤ % ـە کە ئەمە لە ساڵی ١٩٦٠ ـەوە کەمترینە.  حکومەتی چین لەو ژمارە کەمە ترساوە و بە ئاماژەیەکی بەهێز بۆ بەرەوپیربوونی کۆمەڵگەی چینی تەماشای دەکات.  یەکێک لە هۆکارەکانی دابەزینی گەشەی کۆمەڵایەتیی چینی بۆ کەمبوونەوەی ژمارەی لەدایکبووان لەنێو خێزانەکاندا دەگەڕێتەوە.  چین بۆ چەندین ساڵ سیاسەتی "یەک منداڵ"ـی پەیڕەوکرد و لە ساڵی ٢٠١٦ دا لە ئەنجامی گەشەکردنی ترسی چین لە پیربوونی کۆمەڵگەکەی، رێگەی بە هەر خێزانێكی چینی دا، دوو منداڵ بخەنەوە.   پیربوونی کۆمەڵگە واتە ژمارەی ئەوانەی کە پیر دەبن لەوانەی کە لەدایکدەبن بەرزترە، ئەوەش لەماوەیەکی مامناوەندا وڵات تووشی قەیرانی نەبوونی نەوەی نوێ دەکاتەوە کە کەمی دەستی کار یەکێک دەبێت لە دەرهاویشتەکانی.  سەرەڕای سستیی گەشەی گشتیی دانیشتووانی چین، هێشتا حکومەت لەلایەکەوە بە ئەنجامی سەرژمێرییەکە گەشبینە؛  نینگ ژیشێ، بەرپرس لە بەڕێوەبەرایەتیی سەرژمێریی چین رایگەیاند، گەشەی ٥.٤ % ئەو راستییە دەسەلمێنێت کە گرتنەبەری سیاسەتی دوو منداڵ بۆ هەر خێزانێك سەرکەوتوو بووە.