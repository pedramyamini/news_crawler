ستێفان لۆڤێن، سەرۆکوەزیرانی وڵات دەڵێت، سەندنەوەی متمانە لە خۆی و حکومەتەکەی لەم کاتەدا کارێکی مەترسیدارە، لە کاتێکدا هێشتا کۆرۆنا هەڕەشەیە لەسەر گیانی هاووڵاتیان.  رۆژی دووشەممە ٢١ - ٦ - ٢٠٢١ پەرلەمانی سوێد دەنگ لەسەر لێسەندنەوەی متمانە لە حکومەتی وڵاتەکەی دەدات. ئەوەش دوای ئەوەی پارتی چەپ، کە پارتێکی نێو حکومەتە توانی پشتیوانی سێ پارتی ئۆپۆزیسیۆن بەدەستبێنێت بۆ لەکارلادانی ستێفان لۆڤێن، سەرۆکوەزیرانی ئەو وڵاتە.  ئەگەر لۆڤێن کە سەرکردایەتی حکومەتێکی چەپڕەوی میانڕەو دەکات دەنگدانەکە بدۆڕێنێت، ئەوا کۆتایی بە دەسەڵاتە حەوت ساڵییەکەی دێت.   پێشتر پارتی چەپ، رایگەیاند ئەوان متمانەیان بە سەرۆکوەزیران نەماوە، ئەمەش هەمووی بەهۆی ئەوەی کە سەرۆکوەزیران بڕیاریداوە چاودێری لەسەر دیاریکردنی نرخی بە کرێدانی شوقە و خانووە نوێیەکان لاببات، رێگە بە خاوەنەکانیان بدات بە ئارەزووی خۆیان نرخ دیاری بکەن.  ستێفان لۆڤێن، سەرۆکوەزیران سوێد پێیوایە ئێستا کاتی ئەوە نییە وڵات بخرێتە نێو قەیرانی سیاسییەوە. سەرۆکوەزیرانی سوێد دەڵێت: "پێویستە هەموومان بەرپرسیاریەتیێکی هاوبەشمان هەبێت لە پێناو بەرژەوەندیی وڵات. هێشتا ئێمە لە نێوەڕاستی پەتاداین و لە قەیرانی ئابووریش رزگارمان نەبووە. پێویستە دڵنیابینەوە لە لەنێوبردنی ڤایرۆسەکە.  دڵنیابینەوە لەوەی کە وڵاتە بەرەو پێشەوە دەڕوات. پێویستە خەڵک کار لەسەر گۆڕانی کەشوهەوا بکات. پێویستە لە کۆتۆبەندکردنی چەتەکان دڵنیابینەوە. زۆر کارمان هەیە بیکەین. ئەمانە ئەو شتەن، کە وڵات پێویستی پێیەتی. "   بۆ ئەوەی لێسەندنەوەی متمانە سەربگرێت، پێویستە زۆرینەی رەهای پەڕلەمان، واتە لانیکەم لە کۆی ٣٤٩ ئەندام، ١٧٥ یان بە "بەڵێ" دەنگی لەسەر بدەن.   پارتی چەپ , کە داوایکردووە متمانە لە سەرۆکوەزیران وەربگیرێتەوە، تەنیا ٢٧ کورسی هەیە، بەڵام سێ پارتی دیکەی ئۆپۆزیسیۆنی راستڕەوی میانڕەو هاتوونەتە پاڵی، کە هەر چواریان پێکەوە ١٨١ کورسیان لە پەرلەمان هەیە.  ستێفان لۆڤێن، دەڵێت: "من هەموو رۆژێک و هەموو هەفتەیەک بەرگری لە شێوازی ژیانی سوێدی دەکەم. بێگومان ئەمە بازاڕی نیشتەجێبوونیش دەگرێتەوە. پارتی چەپ و پارتە راستڕەوە نەریتخوازەکان بە رێگەیەکی مەترسیداردا دەڕۆن بە تایبەتیش کە ئەم چوار پارتە، نە لەسەر پرسەکە رێککەوتوون، نە پلانێکی هاوبەشیشیان بۆ بەرەوپێشبردنی سوێد هەیە. بەڵکو بە پێچەوانەوە، ئەم چوار پارتە قەرزاری سوێدییەکانن کە دەبێت روونی بکەنەوە حکومەتە جێگرەوەکەیان چی دەبێت. "  ستێفان لۆڤێن تاوەکو رۆژی دووشەممە کاتی بەدەستەوەیە، تاوەکو ئەندام پەرلەمانەکانی وڵاتەکەی رازیبکات کە لە بەرژەوەندیی مانەوەی ئەودا دەنگ بدەن.   بەڵام ئەگەر متمانەی لێسەندرایەوە، ئەوا یان دەبێت داوای هەڵبژاردنی پێشوەخت بکات، یان داوای دەستلەکارکێشانەوە پێشکێش بکات و تاوەکو هەڵبژاردنی داهاتوو وەکو سەرۆکوەزیرانی کاربەڕێکەر بەردەوام بێت.