دیوارەکە تەواوی پێکهاتەکانی بە ئەلیکترۆنی کراوە، ئامێری زیرەک و سێنسەری بۆ بەکارهاتووە، هەروەها کامێرا و دووربینی شەو. پۆلیسی یۆنان ئاگاداری هەموو رووداوەکانی ئەو بەشەی سنوورەکەیەتی.  دیمۆتێنیس کامارگیۆس، بەڕێوەبەری پاسەوانی سنووری ناوچەکە دەڵێت، "ئامانجی سەرەکیی ئێمە ئەوەیە نەهێڵین کۆچبەر بە نایاسایی سنوور ببڕێت. بۆ ئەوەی لەمەدا سەرکەوتووبین. ئێمە کەرەستەی نوێ و مۆدێرن بەکاردەهێنین. "  حکومەتی یۆنان دەرفەتی لە هێوربوونەوەی دۆخی سەر سنوور بەهۆی کۆرۆنا قۆستووەتەوە و سەرقاڵی دروستکردنی دیوارە دیجیتاڵییەکەیە لە شاری پۆرۆس کە هاوسنوورە لەگەڵ تورکیا.  بەڵام رێکخراوی مافەکانی مرۆڤ و هەروەها چەند پەرلەمانتارێک لەسەر ئەم بابەتە هاتوونەتە دەنگ، رێکخراوەکان خەمی کۆچبەرانیانە کە ئەگەر شەڕ بەرۆکی گرتن بەرەو کوێ رابکەن، پەرلەمانتارانیش ترسیان لەوە هەیە ئەو تەکنەلۆژیایە دواتر لەسەر ئەوروپییەکان تاقیبکرێتەوە.  پاتریک بریێر، پەرلەمانتاری ئەوروپی پارتی پایرێتی ئەڵمانی دەڵێت، "ئەوەی ئێمە لەسەر سنوور دەیبینین و ئەو شێوازەی مامەڵەکردن لەگەڵ بیانییەکان بەشێوەیەکی گشتی، وایکردووە ئەم ناوچانە زۆر جار وەکو شوێنی تاقیکردنەوەی تەکنەلۆژیا بەکاربێن. دواییش ئەم ئامێرانە لەسەر ئەوروپییەکان. بۆیە دەبێت هەموومان ئەوەی لەسەر سنوور روودەدات بە هەند وەربگرین. "  یەکێتیی ئەوروپا ٣ ملیار و ٧٠٠ ملیۆن دۆلاری لە بەهێزکردنی تەکنەلۆژیای سەر سنوورەکانی خەرجکردووە، ئەمەش دوای ئەوەی شەپۆلی کۆچبەری لە ٢٠١٥ بەدواوە تەنگی بە ئەوروپا هەڵچنی، خەڵکێکی زۆر لە عێراق و سووریا و ئەفغانستان روویان لە یۆنان و وڵاتانی دیکە کرد.  وەستاندنی کۆچبەری نایاسایی لە ماوەی ٥ ساڵی رابردوودا هەوڵێکی پەرلەمانی ئەوروپاش بووە، پارەی داوە بە وڵاتانی هاوسنووری دەریای ناوەڕاست بۆ ئەوەی رێگری لە کۆچبەران بکەن و هەروەها ئەو کۆچبەرانەش بگەڕێننەوە کە گەیشتوونەتە ئەوروپا.  ئەتاباسیۆس پێمۆسیس، بەڕێوەبەری شارەوانیی پۆرۆس و فێرێس لە یۆنان دەڵێت، "دراوسێیەکی تووندوتیژمان هەیە، لە دیوەکەی دیکە لەسەر هیچ شتێک پێک نایەت. بە شەڕ شتەکان یەکلایی دەکاتەوە. ئێمە هەمیشە لە بەرگریداین و دەبێت شتێک بکەین بۆ ئەوەی بەرگری لە خۆمان بکەین. لەو روانگەوە ئێمە زۆر گەشبینین. ویستمان شتێکی وا هەبێت. پێویستمان پێیەتی. "  لەوەتەی کۆرۆنا سەریهەڵداوە، کۆچکردن بۆ ئەوروپا کەمبووەتەوە، بۆ نموونە تەنیا لە یۆنان لە ٢٠١٩ دا ٧٥ هەزار کۆچبەر گەیشتن، کەچی لە ٢٠٢٠ دا ئەو ژمارەیە بۆ ١٥٧٠٠ کۆچبەر دابەزی، واتا کۆچی کۆچبەران لەماوەی ئەو دوو ساڵە بە رێژەی ٧٨ % بۆ یۆنان دابەزیوە.  بەگوێرەی ئاماری نەتەوەیەکگرتووەکان، لەنێوان ٢٠٠٠ و ٢٠٢٠، ژمارەی کۆچبەران لە جیهاندا بە رێژەی ٨٠ % زیادی کردووە و ئێستا ژمارەیان ٢٧٢ ملیۆن کۆچبەرە.