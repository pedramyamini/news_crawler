تەنیا لە بەرلین زیاتر لە ٢٠ خۆپێشاندان و گردبوونەوەی کرێکاران بەڕێوەچوون، بەشی زۆری کرێکارەکان بەشێوەیەکی ئاشتی و هێمنانە خۆپێشاندانیان لە دژی پێشێلکردنی مافی کرێکاران دەربڕی، بەڵام ناڕەزایی نزیکەی ٨ هەزار کەسی چەپڕەو لە ناوچەکانی نیوکۆلن و کروزبێرگ گرژی لێکەوتەوە.  لە پێکدادانەکەی شەوی رابردووی بەرلین، خۆپێشاندەران بووتڵ و بەردیان گرتنە هێزەکانی پۆلیس، سەبەتەکانی زبڵ و دار و درەختیان سووتاند، لەو کاتەی پۆلیس هەوڵیدا بڵاوەیان پێبکات، رووبەڕووبوونەوەیەکی تووند دروستبوو.  ستیفن کیلم، جێگری بەرپرسی پۆلیسی بەرلین سەرکۆنەی بەردهاوێشتن و سووتاندنی ماڵ و موڵکی گشتی و تایبەتی کرد، ستیفن گوتی، ئەمە روونبوو کە ئەم خۆپێشاندانانە هیچ مۆرکێکی دەربڕینی سیاسییان پێوە دیار نەبوو، مافی خۆپێشاندان پێشێلکرا و تاوانی تووند ئەنجامدران.