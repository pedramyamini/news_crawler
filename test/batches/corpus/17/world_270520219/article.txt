رێکخراوی بەناو دەوڵەتی ئیسلامی ناسراو بە داعش بەرپرسیاریەتیی هێرشەکانی ١٧ و ١٨ی ئابی ٢٠١٧ی لە ئەستۆگرت کە تێیاندا ژمارەیەک کەسی پیادە بە ئۆتۆمبێلێکی جۆری ڤان کران بە ژێرەوە و ژمارەیەک خەڵکی دیکەش لە شارۆچکەی کامبریڵز بە چەک هێرشیان کرایە سەر، ئەوە لە کاتێکدابوو کە ژمارەیەک هێرشی پەرگیرەکان وڵاتە جیاجیاکانی ئەوروپای گرتبووەوە.  دوای پڕۆسەیەکی دادگاییکردنی سێ مانگی، کە لە تشرینی دووەمی ساڵی رابردووەوە دەستی پێکردبوو، دادگەی نیشتمانیی ئیسپانیا هەریەکە لە هۆلی چێملال و دریس ئۆکابیر، کە تاوانی ئەندامبوونیان لە شانەیەکی "تیرۆری"ـدا بەسەردا ساخببووەوە، بە ٥٤ ساڵ و ٤٦ ساڵ زیندانیکردن سزادران.  هەروەها سەعید عیازە بە تاوانی هاوکاریکردنی ئەو دوو کەسە بە ٨ ساڵ زیندانی سزادرا.  چێملال و ئۆکابیر تاوانی دروستکردن و هەبوونی ماددە تەقەمەنییەکانیشیان بەسەردا ساخبووەوە، بەڵام ١٤ تۆمەتی دیکەی کوشتن و بریندارکردنیان لەسەر لادرا.   ئەو سزایەی دادگە بەسەریدا سەپاندن زیاتر بوو لەوەی کە داواکاریی گشتیی داوای کردبوو بە جۆرێک کە داواکاری گشتی بۆ چێملال داوای ٤١ ساڵ و بۆ ئۆکابیریش داوای ٣٦ ساڵ بەندکردنی کردبوو.