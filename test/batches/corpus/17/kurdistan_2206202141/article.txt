جگە لەوە ماڵپەڕی کەناڵی ئەلعالەمی نزیک لە ئێران و کەناڵێکی فەرمیی حوسییەکان دەستی بەسەرداگیراوە.  ئاژانسی فرانس پرێس دەڵێت، ئەمریکا دەستی بەسەر ئەو ماڵپەڕانەی ئێراندا گرتووە، بەڵام تاوەکو ئێستا ئەمریکا بە فەرمی هیچ هەڵوێستێکی نەبووە.  لە کاتی سەردانیکردنی ئەو ماڵپەڕانە، تەنیا وێنەیەک دەبینرێت کە تێیدا ئاماژە بەوە کراوە، ئەو ماڵپەڕانە بەگوێرەی ئەو یاسا ئەمریکییانە لەکارخراون کە رێگە بە دەستبەسەرداگرتنی ئەو شتانە دەدات کە لە "بەقاچاخبردنی تەکنەلۆژی یان کەرەستەی چەکی ئەتۆمی، کیمیایی، بایۆلۆژی یان تیشکیدا تێوەگلاون، یان لە دروستکردن، هەناردەکردن، فرۆشتن و، دابەشکردنی کەلوپەلی کۆنتڕۆڵکراودا تێوەگلاون. "  پرێس تیڤی لە ساڵی ٢٠٠٧ ـەوە دامەزراوە و لقێکە لە میدیای فەرمیی ئێران کە بە زمانی ئینگلیزی بابەتەکانی بڵاودەکاتەوە.   کەناڵی عالەم لە ساڵی ٢٠٠٣ ـەوە دامەزراوە و بە هەرسێ زمانی عەرەبی، فارسی و ئینگلیزی پەخشی هەیە.   کەناڵی ئەلمەسیرەی سەر بە حوسییەکانی یەمەن، لە ساڵی ٢٠١٢ دامەزراوە و بنکەی سەرەکی لە بەیرووتی پایتەختی لوبنانە.  ئەم هەنگاوەی واشنتن تەنیا رۆژێک دوای ئەوە دێت کە ئیبراهیم رەئیسی، سەرۆکی هەڵبژێردراوی ئێران داوای لە ئەمریکا کرد هەموو سزاکانی سەر تاران هەڵبوەشێنێتەوە و دووبارە بگەڕێتەوە نێو رێککەوتنی ئەتۆمیی ساڵی ٢٠١٥.