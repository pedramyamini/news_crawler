کێبڕکێیەکە لەنێوان پێدرۆ کاستێلۆ، سیاسەتڤانی پۆپۆلیستی کە نوێیە بە جیهانی سیاسەت لەگەڵ کایکۆ فوجیمۆری، کەسایەتی راستڕەودایە کە هاوکات کچی ئالبێرتۆ فوجیمۆری، سەرۆکی پێشووی زیندانیکراوی پیرۆیە.  لە خولی یەکەمدا هیچکام لە بەربژێرەکان ٥٠+١ ـی دەنگەکانیان بەدەستنەهێنا بە جۆرێك کە کاستێلۆ لە ١٩ % ـی دەنگەکانی بەدەستهێنابوو لە بەرامبەردا فوجیمۆری ١٣.٦ % ـی دەنگەکانی بەدەستهێنابوو، چاوەڕێش دەکرێت لە خولی دووەمدا رکابەرییەکە بەهێزتر ببێت و جیاوازیی نێوان هەردوو بەربژێر لە کەمترین ئاستدا بێت.  پیرۆ یەکێكە لە وڵاتە هەژارەکانی ئەمریکای باشوور، ژمارەی دانیشتووانی نزیکەی ٣٢ ملیۆن کەسە، کە زیاتر لە ٢٠ % یان لەژێر هێڵی هەژاریدان.  بۆ هەڵبژاردنی سەرۆکی وڵاتەکە، زیاتر لە ٢٥ ملیۆن کەس لە پیرۆ مافی دەنگدانیان هەیە. ماوەی سەرۆکایەتی سەرۆکی هەڵبژێردراویش تاوەکو ساڵی ٢٠٢٦ دەبێت.   ژمارەی ئەو ئافرەتانەی لەو وڵاتە مافی دەنگدانیان هەیە بەپێی ئامارەکانی (Reniec)، زیاتر لە ١٢ ملیۆن و ٧٤٥ هەزار کەسن کە ٥٠.٤ % ـی دەنگدەران پێکدەهێنن. لەکاتێکدا ٤٩.٥ ـی دەنگدەران پیاون.   لە رێککەوتی ٣٠ ـی مانگی ئادار، هەردوو بەربژێرەکە دوای دیبەیتێک کۆتاییان بە بانگەشەی هەڵبژاردن هێنا، چاوەڕوانیش دەکرێت ئەمڕۆ رکابەرێتییەکە یەکلابکرێتەوە.   بنکەکانی دەنگدان ٠٧: ٠٠ ـی بەیانی بەکاتی نێوخۆیی ئەو وڵاتە (١٥: ٠٠ بە کاتی هەولێر) دەکرێنەوە تاوەکو کاژێر ٠٧: ٠٠ ـی ئێوارە. بەهۆی بڵاوبوونەوەی کۆرۆناش، داوا لە دەنگدەران دەکرێت پابەندی رێنوێنییە تەندروستییەکان بن.