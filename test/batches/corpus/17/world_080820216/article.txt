ئەم راپۆرتە لەلایەن "پانێڵی نێودەوڵەتیی گۆڕانی کەشوهەوا"وە ئامادەکراوە کە ١٩٥ وڵاتی جیهان پشتیوانیی لێدەکەن و ژمارەیەک زانا و پسپۆڕی بوارەکەش کاریان لەسەری کردووە. ئەو زانا و پسپۆڕانە لەگەڵ رێکخراوە جیاوازەکانی تایبەت بە کەشوهەوای گۆی زەوی چەندین توێژینەوەیان ئەنجامداوە و ئامانجەکەشی لەو راپۆرتەدا هەیە کە زیاتر لە ١٤٠٠٠ لاپەڕە دەبێت.  رۆژی دووشەممە پانێڵەکە تەنیا ٤٠ لاپەڕە لەو راپۆرتە وەکو کورتەیەک بڵاودەکاتەوە و ئەو ٤٠ لاپەڕەیەش زانیاریی سەرەتایی و هۆشدارییەکانی لەبارەی مەترسیی گۆڕانی کەشوهەوا تێدایە.  تەواوی راپۆرتەکە لە کۆبوونەوەی لووتکەی گۆڕانی کەشوهەوا لە تشرینی دووەمی ئەمساڵ لە گلاسکۆ دەخرێتەڕوو، تێیدا سەرکردەی ١٩٥ وڵاتی جیهان بەشداری دەکەن.  هەندێک لە خاڵە سەرەکییەکانی نێو ٤٠ لاپەڕەکە بڵاوبوونەتەوە، لەوانەش گەرمبوونی زەوی بە جۆرێک ئێستا پلەی گەرمیی گۆی زەوی ١.٢ پلە زیاتر لە ئاستی ئاسایی دۆخی تێپەڕاندووە و بەرەو ئەوە دەچێت بگاتە ١.٥ پلە، کە ئەمەش مەترسیی گەورەتر لەسەر توانەوەی بەستەڵەکەکانی جەمسەرەکانی زەوی دروستدەکات. ئەنجامێکی ئەوەش بەرزبوونەوەی ئاستی ئاوی زەریا و دەریاکان و کەوتنەوەی کارەساتی گەورەی سرووشتیی وەکو لافاوی بەهێز دەبێت، کە هەڕەشە لە شارەکانی نزیک کەناراوەکان بکات. ئەنجامی دیکەی ئەو تێکچوونەی کەشوهەوای گۆی زەوی بریتی دەبێت لە زیادبوونی ئاگرکەوتنەوە، بڵاوبوونەوەی نەخۆشیی جیاواز.