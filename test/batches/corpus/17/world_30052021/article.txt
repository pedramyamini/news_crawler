لەدوای گەشتێكی دوو رۆژەی بۆ رواندا و ئەفریقیای باشوور، ئیمانوئێل ماکرۆن رایگەیاند ئەگەر مالی بە ئاراستەی ئیسلامیی رادیکاڵ رۆیشت، ئەو هێزەکانی فەرەنسا لەو وڵاتە دەکشێنێتەوە.  لە چەند رۆژی رابردوودا کۆلۆنێل ئەسیمی گۆیتا، جێگری سەرۆکی مالی کودەتایەکی سەربازی کرد و باهـ نیدوا، سەرۆکی ئەو وڵاتە و موختار عوان، سەرۆکوەزیرانی دەستگیرکرد و دوای ئەوەی ناچار بە دەستلەکارکێشانەوەی کردن، ئازادکران.  ماکرۆن رایگەیاند، پێشتر بە باهـ نیدوا، سەرۆکی مالی گوتبوو هەبوونی ئیسلامیی رادیکاڵ لە مالی لەگەڵ بوونی هێزەکانی فەرەنسا لەو وڵاتە یەکناگرێتەوە و ئەگەر بارودۆخەکە بەو ئاراستەیە بڕوات، ئەوا هێزەکانمان لەو وڵاتە دەکشێنینەوە.  فەرەنسا بە نزیکەی ٥ هەزار و ١٠٠ سەرباز بەشداری لە ئۆپەراسیۆنەکانی بەرگریکردن و پاراستنی مالی دەکات، ئەویش لە چوارچێوەی هەڵمەتی رووبەڕووبوونەوەی گرووپە چەکدارە پەڕگیرەکان.