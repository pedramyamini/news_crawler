زانایان و دەریاوانە سکۆتلەندییەکان، لە کەناراوەکانی گیلین لە باشووری سکۆتلەندا لێکۆڵینەوە لە رووەک و گیانەوەرە دەریاییەکان دەکەن.     کۆرنیلا نەتبراون، پسپۆڕی بواری کەشوهەوا دەڵێت، "باشترین سیناریۆی گۆڕانی کەشوهەوا پێمان دەڵێت، % ٣٦ی ئەم جۆرە رووەکە لەنێو دەچێت. ئەگەر دۆخەکە خراپتریش بێت، ئەو کاتە سیناریۆی ئەوە هەیە % ٨٤ی ئەم رووەکە بە نرخە لەنێوبچێت. "  ئەو جۆرە رووەکەی کە لێکۆڵینەوەی لەسەر دەکەن، هاوشێوەی رووەکەکانی دیکە، گازی دووانۆکسیدی کاربۆن هەڵدەمژێت و دەیگۆڕێت بۆ ماددەی ئۆرگانی، بە نەمانی ئەو رووەکانە، رێژەی دووانۆکسیدی کاربۆن لەسەر زەوی زیاتر دەبێت.  ئەوە نموونەیەکی بچووکی مەترسییەکانی گۆڕانی کەشوهەوایە لەسەر زەوی. لە مانگی نۆڤەمبەری ئەمساڵدا لە گلاسکۆی سکۆتلەندا ئەم پرسە دەبێتە بابەتی سەرەکیی لووتکەی گۆڕانی کەشوهەوا، کە سەرکردەکانی جیهان بەشداری تێدا دەکەن.    نەتەوە یەکگرتووەکانیش راپۆرتی تایبەت بە مەترسییەکانی گۆڕانی کەشوهەوای ئامادە کردووە. ئەمڕۆ دووشەممە ٠٩ - ٠٨ - ٢٠٢١ تەنیا ٤٠ لاپەڕە لەو راپۆرتە ٤٠ هەزار لاپەڕەییە بڵاودەکاتەوە کە زانایان ئامادەیان کردووە. ئەوی دیکەش لە لووتکەی گلاسکۆ بۆ سەرکردەکانی جیهان دەخرێتەڕوو.  سێرگی کیرپۆتین، توێژەرێکی رووسی لە زانکۆی تیڤا دەڵێت، "توانەوەی سەهۆڵ لە دەشت و بەرزاییەکانیش، بەشدارییەکی سەرەکی لە گۆڕانی کەشوهەوا دەکەن؛ گۆڕانی کەشوهەوا بەم جۆرە واتە گۆڕینی بەشێکی زەوی؛ ئەمە وەک زنجیرەیەک وایە، کاریگەرییەکانی لەسەر شتەکانی دیکەش بەردەوام دەبێت".   ئەو زانا رووسییە دەڵێت، ئەم جۆرە گۆڕانکارییە لە ناوچەکە واتە دەردانی زیاتری کاربۆن، ئەوەش راستەوخۆ کەشوهەوای زەوی هێندەی دیکە پیس دەکات.  نەتەوە یەکگرتووەکان داوا دەکات بە زووترین کات هەنگاو بۆ راگرتنی ئەم مەترسییانە بنرێت. ئەویش بە کەمکردنەوەی بەکارهێنانی سووتەمەنی و بەرهەمهێنانی دووانۆکسیدی کاربۆن لە کارگەکانەوە.  بەستەڵەک و سەهۆڵبەندانی هەردوو جەمسەری زەوی زیاد لە هەر کاتێکی دیکە دەستیان بە توانەوە کردووە کە راستەوخۆ دەبنە هۆی بەرزبوونەوەی ئاستی ئاوی زەریا و دەریاکان و دروستبوونی لافاو.  لە هەمان کاتیشدا گەرمیی گۆی زەوی بووەتە هۆی کەوتنەوەی ئاگر لە بەشێکی زۆری جیهان و لەدەستدانی دارستانەکانیش وەک ئەوەیە زەوی سییەکانی لەدەستبدات و ئیدی ژیان لەسەر ئەم هەسارەیە تەواو قورس دەبێت.