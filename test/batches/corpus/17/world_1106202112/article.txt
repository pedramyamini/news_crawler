به ده‌نگی هه‌ریه‌ك له پارته‌كانی کریستیان دیموکرات، سۆسیال دیموكرات و لیبراڵەکان، پڕۆژەیاسای پارتی چه‌پ و بەشێکی پارتی سه‌وزه‌كان له په‌رله‌مانی فیدراڵیی ئه‌ڵمانیا ره‌تكرایه‌وه كه داوایان كردبوو چه‌ك فرۆشتن به توركیا قه‌ده‌خه بكرێت.  كلاوس پێته‌ر ویڵش، په‌رله‌مانتاری پارتی کریستیان دیموکرات رایگه‌یاند، "پڕۆژه‌یاساكه تەنیا خۆنمایشكردنی پارتی چه‌پ و بەشێکی پارتی سه‌وزه‌كان بوو و هیچی لێ سەوز نەبوو. "   کلاوس پێتەر ویڵش جەختی لەوەشکردەوە، چەندینجار ئەم بابەتە لە پەرلەمانی فیدراڵیی ئەڵمانیا تاوتوێکراوە، بەتایبەتی ئەوەی کە پەیوەندی بە فرۆشتنی چەکە قورسەکانی ئەڵمانیاوە بە تورکیا هەیە.  لە سەرەتای ساڵی ٢٠١٨ دا سوپای تورکیا بە یارمەتی گرووپە چەکدارەکانی لە ئۆپۆزیسیۆنی سووریا هێرشیکردە سەر هەرێمی عەفرینی رۆژئاوای کوردستان و دوای نزیکەی دوو مانگ عەفرین کۆنتڕۆڵکرا.   سوپای تورکیا لە ئۆپەراسیۆنەکەدا چەند چەکێکی بەکارهێنا کە لە ئەڵمانیا کڕیبوونی، لەوانەش چەند جۆرە تانکێک و ئەوەش ناڕەزایەتیی لە نێوخۆی ئەڵمانیا بەدوای خۆیدا هێنا.   هەربۆیە حکومەتی ئەو وڵاتە بۆ کەمکردنەوەی گوشارەکانی سەری، بەشێوەیەکی کاتی بڕیاری راگرتنی پێدانی چەکی ئەڵمانی بە تورکیا دا.