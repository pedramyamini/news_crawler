درەخت، گوڵ و پایەی کۆنکرێتی بەشی سەرەکیی پارکەکەن، لەگەڵ دیمەنەکانی سەر رووبارەکەدا. سێ رێگەی جیاوازی پان و بەرینیشی بۆ دروستکراوە بۆ چوونە نێویەوە.  تریش سانتینی، بەڕێوەبەری "دوورگەی بچووک" دەڵێت "تایبەتمەندییەکانی دوورگەی بچووک رێگەکانن؛ خەڵک پێیان دەڵێن رێگەی تێڕامان و هێمنی، چونکە دیمەنەکان ناوازەن و وادەکەن روانگەیەکی جیاوازت سەبارەت بە شارەکە و رووبارەکەش هەبێت".  پارکەکە لە ساڵی ٢٠١٤ دا بڕیاری دروستکردنی درا، بەڵام بەهۆی هەندێک کێشەی یاساییەوە دواکەوت. رۆژی ٢١ی مانگ پارکەکە کرایەوە و شلکردنەوەی رێکارەکانی هاتووچۆش لەم رۆژانەدا لە نیویۆرک وایکردووە، خەڵکێکی زۆر سەردانی بکەن.  بەڕێوەبەری "دوورگەی بچووک" باس لەوە دەکات "کاتی کردنەوەی پارکەکە زۆر باش بوو، چونکە نیویۆرک بەرەو ئەوە هەنگاو دەنێت ژیان تێیدا ئاسایی ببێتەوە، پێموایە ئەمە بوار دەکاتەوە بۆئەوەی خەڵک سەردانی ئێرە بکەن کە کەشێکی وەهای هەیە هاوکارییان بکات لەو گوشارە دەروونییەی کە هەیانە رزگاریان ببێت، هەموومان پێویستمان بەمەیە".  خەڵک روو لە پارکەکە دەکەن؛ هەندێک لەسەر سەوزاییەکەی پشوو دەدەن و هەندێکیش سەیری دیمەنی رووبار دەکەن و چێژ لە هەموو شتێکی وەردەگرن.  جودی جوپیتەر خەڵکی نیویۆرکە و لەبارەی دوورگەکەوە دەڵێت "زۆر سەرنجڕاکێشە، بەڕاستی جوانە و باش دروستکراوە. رووی زەوییەکەی زۆر نایابە، شوێنی بۆنەکان زۆر سەرنجڕاکێشە، پێموایە شوێنێکی گونجاوە بۆ  گەشتیاران و خەڵکی نیویۆرکیش".  هەموو پارکەکە جگە لە رێگەکانی هاتن و چوون، لەسەر ١٣٢ پایەی کۆنکریتی دروستکراوە، بەرزیی پایەکان جیاوازن، نێوان  پایەکانیش بەجۆریك بۆشایی تێدایە کە بەردەوام هەوای رووبارەکە دەهێنێتە نێو پارکەکە و شنەبایەکی ئارام لەنێو پارک دروستدەکات.  دوورگەی بچووک لە کۆتایی هەفتەشدا پرۆگرامی تایبەتی هەیە، لە وەرزی هاوینیشدا ٢٥ بۆنەی جیاوازی دەبێت، وەکو کۆنسێرتی میوزیک، سەما، شانۆ و چەند چالاکییەکی دیکە، کە ئەوانیش هەندێکی بە بلیت و هەندێكیشی بە خۆڕایین.