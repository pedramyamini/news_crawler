خەڵکی دوورگەکە پێشوازی لە بڕیارەکە دەکەن، چونکە پێیانوایە لە رابردوودا حکومەت وەکو پێویست گرنگیی بە دوورگەکەیان نەداوە. کاندیای دارتاش بەلەم دروستدەکات. یەکێکە لەوانەی کە دەڵێت دوورگەکەیان باش خزمەتی نەکراوە. سالڤاتۆری دی کاندیا دەڵێت، "بۆ من، ئەم پیشەیەی دەیکەم، فەرهەنگی ئەم دوورگەیەیە، یان شتەکانی دیکە، بۆ نموونە ماسیگرتن، ماسیگرەکان، هەموویان فەرهەنگی ئێرەن، بەڵام بەرپرسانی حکومەت تەنانەت سەرێکیشمان لێنادەن. "  رووبەری دوورگەی پرۆسیدا تەنیا چوار کیلۆمەتر چوارگۆشەیە و زیاتر لە ١٠ هەزار کەسی تێدا دەژی. دیمەنی جوانی دوورگەکە وایکردووە کە ببێتە شوێنی وێنەگرتنی چەندین فیلمی سینەمایی هۆڵیوود.   لە ماوەی رابردوودا، خاوەن رێستورانت، فرۆشگە و هوتێلەکان بەهۆی کۆرۆناوە زیانی زۆریان بەرکەوتبوو. ئەوان هیواخوازن ئەمساڵ سوود لە ناسناوی پایتەختی گەشتیاری وەربگرن و ئەو زیانە داراییە قەرەبوو بکەنەوە.   فرانسیسکۆ تراپانیس، ماسیگرێکی پرۆسیدا دەڵێت، "گەشبینین بەوەی کە دۆخەکە باشتر دەبێت بۆ هەموومان، خەڵک کاری باش دەکەن، هەلی کار زیاتر دەبێت، رێستورانتەکان قەرەباڵخیان تێ دەکەوێتەوە. هەموو شتێک باشتر دەبێت، چونکە دوورگەکەمان سەربەرز بووە. "  ماوەی دووری نێوان ئەم دوورگەیە و بەندەری شاری ناپلس، ٤٠ خولەکە. رۆژانە خەڵکێکی زۆر لە شارە گەورەکانی ئیتاڵیاوە دەچنە ئەو دوورگەیە، بۆ ئەوەی دوور لە قەرەباڵخیی شار، بە بەلەم و کەشتی بەنێو دەریادا بگەڕێن و چێژ لە سرووشتی پرۆسیدا وەربگرن و راوەماسی بکەن.   بەرپرسانی دوورگەکە دەڵێن، هەموو دانیشتووانەکانی دوورگەی پرۆسیدا ڤاکسینی دژی کۆرۆنایان وەرگرتووە و بە تەواوی لە پەتاکە رزگاریان بووە.   دانیشتووانی دوورگەکەش چاوەڕێی ئەوە دەکەن، لە ماوەیەکی نزیکدا، پێشوازی لە گەشتیارانی سەرانسەری جیهان بکەن.