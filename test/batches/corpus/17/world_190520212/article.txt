رەجەب تەیب ئەردۆغان، سەرۆککۆماری تورکیا رایگەیاند "ناوچە فەڵەستینییەکان خەڵتانی زوڵم و زۆرداری، ئازار و مەینەتی و خوێن بوون. وەکو زۆربەی ئەو شوێنانەی کە بە کۆتاییهاتنی دەسەڵاتی عوسمانی ئاشتییان لەدەستدا. تۆش (بایدن)، پشتگیری لەمە دەکەیت".  ئەمریکاش بە رەخنە و پەلامارەکانی رەجەب تەیب ئەردۆغان تووڕە بووە، نێد پرایس، گوتەبێژی وەزارەتی دەرەوەی ئەمریکا لەڕێگەی دوو تویتەوە وەڵامی سەرۆککۆماری تورکیای دایەوە و رایگەیاند "گوتە دژە جووەکانی ئەردۆغانی سەرۆکی تورکیا شایەنی سەرکۆنەکردنن و لەسەر ئاستی جیهاندا لە هیچ شوێنێک جێگەیان نابێتەوە".  لە تویتێکی دیکەدا نێد پرایس دەڵێت، داوا لە تورکیا دەکەن لە بەکارهێنانی ئەو زمانە دان بەخۆیدا بگرێت کە لەوانەیە ببێتە هۆکاری "زیاتر تەشەنەکردنی گرژییەکان".  تورکیا و ئەمریکا بەردەوامن لە یەکدی تۆمەتبارکردن و سەرکۆنەکردنی گوتەکانی یەکدی لەسەر شەڕی نێوان بزووتنەوەی حەماس و ئیسرائیل.  عومەرچەلیک، گوتەبێژی ئاکپارتی رەتیدەکاتەوە بەدەنگەوەهاتنی ئەردۆغان لەسەر فەڵەستینییەکان بچێتە قاڵبی بەکارهێنانی زمانی دژ بە جووەکان، لە تویتێکدا دەڵێت "بە تووندترین شێوە سەرکۆنەی وەزارەتی دەرەوەی ئەمریکا دەکەین کە سەرۆککۆمارمان دەکاتە ئامانج. تاوانبارکردنی سەرۆککۆمارمان بە تۆمەتی دژە جوو تێگەیشتنێکی نالۆژیکی و ناڕاستە. ئەمە درۆیەکە لەسەر سەرۆککۆمارمان دەکرێت".  لە تویتێکی دیکەدا گوتەبێژی ئاکپارتی ئاماژە بەوە دەکات "هەموو مرۆڤێکی خاوەن ویژدان لە جیهاندا، لە تەواوی پایتەختەکانەوە هاوشێوەی سەرۆککۆمارمان پرۆتستۆی ستەمی ئیسرائیل دەکات، ئەوانەی رەخنە لە سەرۆککۆمارمان دەگرن، دەبێت دەستبەرداری هەڵوێستەکانیان بن".  پەیوەندییەکانی نێوان واشنتن و ئەنقەرە بە هاتنی بایدن خراپتر بوون و باشتر نەبوون، بەتایبەتی دوای ئەوەی لە بەرامبەر کڕینی سیستەمی ئێس ٤٠٠ لە رووسیا، ئەمریکا فرۆشتنی فڕۆکەی ئێف - ٣٥ی بە تورکیا هەڵوەشاندەوە و سزاشی بەسەر کەرتی پیشەسازیی بەرگریی تورکیادا سەپاند.  پرۆژەی ناساندنی جینۆسایدی ئەرمەنییەکانیش لەلایەن بایدنەوە لە ٢٤ی نیسانی ٢٠٢١، زیاتر تورکیای تووڕە کرد، کە واشنتن بە پشتگیریکردن لە شەڕڤانان و داڵدەدانی گولەنییەکان تۆمەتباردەکات.  هەرچەندە دژایەتیی نێوان تورکیا و ئیسرائیل بەتایبەتی لەسەر کێشەی فەڵەستین بە زەقی دەردەکەون، بەڵام لە هەمان کاتدا تورکیا و ئیسرائیل پەیوەندیی پتەوی ئابووری لەنێوانیاندا هەیە و ئامارەکانیش ئەو بەڵگەیە دەخەنەڕوو.  کاتێک ئاکپارتی لە ساڵی ٢٠٠٢ هاتە سەر دەسەڵات، قەبارەی ئاڵوگۆڕی بازرگانی لەنێوان تورکیا و ئیسرائیل ٨٥٠ ملیۆن دۆلار بوو، لە  ساڵی ٢٠٢٠ دا گەیشتە ٦.٢ ملیار دۆلار. لە چارەکی یەکەمی ٢٠٢١ بەراورد بە هەمان چارەکی ساڵی ٢٠٢٠ هەناردەی تورکیا بۆ ئیسرائیل بە رێژەی ٣٥ % زیادیکردووە، تورکیا چوارەمین وڵاتە کە ئیسرائیل زۆرترین کاڵای بۆ هەناردە دەکات.