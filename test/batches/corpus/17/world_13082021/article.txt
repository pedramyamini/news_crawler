ئەنتۆنی بلینکن، وەزیری دەرەوەی ئەمریکا ئاماژە بەوە دەکات، پرۆژەیاساکە بۆ بەئامانجگرتنی گەورەترین کەناڵی تەلەڤزیۆنیی سەربەخۆیە لە پۆڵەندا کە TVNـە و زۆرجار رەخنە لە حکومەتی پۆڵەندا دەگرێت. ئەمەش، بەگوێرەی بلینکن، "هەڕەشە لە ئازادیی میدیا دەکات".  بلینکن لە راگەیێندراوێکی وەزارەتی دەرەوەدا ئاماژەی بەوە کردووە، میدیای ئازاد و سەربەخۆ بۆ پەیوەندیی دوولایەنەی هەردوو وڵات گرنگە؛ بەڵام هەر رۆژی پێنجشەممە ١٢ - ٠٨ - ٢٠٢١ ماتوێز مۆراویکی، سەرۆکوەزیرانی پۆڵەندا رەتیکردەوە حکومەت کەناڵێکی دیاریکراوی کردبێتە ئامانج و گوتی، ئەو هەنگاوە "تەنیا بۆ تووندکردنی یاسا و رێساکانە" لەسەر خاوەندارێتیی میدیای دەرەوە.  رۆژی چوارشەممە، پەرلەمانی پۆڵەندا دەنگی بە پرۆژەیاسایەک دا کە رەخنەگران دەڵێن، ئازادیی میدیایی بەرتەسک دەکاتەوە، ئەوەش بە رێگەگرتن لەو کۆمپانیایانەی لە وڵاتانی دەرەوەی ئەوروپادان لە هەبوونی پشک لە میدیای پۆڵەندیدا.  ئەو پرۆژەیاسایە، لە ئەگەری جێبەجێکردنی، رێگە دەگرێت لە کۆمپانیا نائەوروپییەکان لە خاوەندارێتیکردنی پشک لە میدیای پۆڵەندی و دەکرێت گرووپی میدیای ئەمریکیDiscovery ناچاربکات زۆربەی پشکەکانی لە وێستگەی TVN بفرۆشێت، کە مۆڵەتەکەی لە کۆتایی مانگی داهاتوو کۆتایی دێت.  پۆڵەندا لە یەکێتیی ئەوروپادا ئەندامە و بەشی زۆری خەڵکی ئەو وڵاتەش لەگەڵ ئەوەدان وڵاتەکەیان پەیوەندیی بەهێزی لەگەڵ هاوپەیمانەکانی نێو یەکێتیی ئەوروپا هەبێت، بەڵام ناکۆکییەکانی حکومەتی ماتوێز مۆراویکی لەگەڵ برۆکسل لە زیادبووندان.