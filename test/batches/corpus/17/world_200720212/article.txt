بەیانی ئەمڕۆ سێشەممە ٢٠ - ٧ - ٢٠٢١ لە کاتێکدا سەرۆکی ئەفغانستان و ژمارەیەک بەرپرسی باڵای ئەو وڵاتە لە گۆڕەپانی کۆشکی کۆماری نوێژی جەژنی قوربانیان دەکرد، سێ مووشەک لە دەوروبەری کۆشکی کۆماری کەوتنە خوارەوە، بەڵام سەرۆکی ئەفغانستان و نوێژخوێنانی دیکە وازیان لە نوێژەکەیان بهێنن.  لە کۆشکی سەرۆکایەتیی ئەفغانستان لە شاری کابول  و لەکاتی ئەنجامدانی نوێژی جەژنی قوربان بە بەشداری ئەشرەف غەنی، سەرۆکی وڵات و ژمارەیەک لە بەرپرسانی باڵای ئەفغانی، دەنگی چەند مووشەکێک دێت کە پێدەچێت بە ئاراستەی کۆشکەکە هاوێژرابن.  لەکاتی نوێژکردن دەنگی کەوتنە خوارەوەی مووشەکەکان دێت، بەڵام غەنی و بەرپرسانی ئەفغانی واز لە نوێژەکەیان ناهێنن و بەردەوام دەبن تاوەکو کۆتایی نوێژەکەیان.  تاوەکو ئێستا دیار نییە چ لایەنێک مووشەکەکانی هاویشتووە، بەڵام بە ئامانجکردنی کابول لەدوای یەک رۆژ دێت لە بەڕێوەچوونی گفتوگۆی نێوان شاندی تاڵیبان و حکومەتی ئەفغانستان لە دەوحەی قەتەر کە هەردوولا بە ئەرێنی ناویان برد و نەتەوە یەکگرتووەکان و ئەمریکاش بە گەرمی پێشوازییان لە ئەنجامی کۆبوونەوەکە کرد.  لەلایەکی دیکەوە بزووتنەوەی تاڵیبان وەک دەربڕینی نیەتپاکی، ئازادکردنی دەیان سەربازی سوپای ئەفغانستان بەبۆنەی جەژنی قوربانەوە راگەیاند.