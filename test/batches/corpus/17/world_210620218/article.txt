پارتی چەپ، کە بەشێک بوو لەو هاوپەیمانییەی حکومەتی پێکهێنابوو، پێیوابوو لابردنی چاودێریی حکومەت لەسەر کرێ وادەکات خاوەن خانوو و شوقەکان بە دڵی خۆیان نرخ بەرزبکەنەوە و لە ئەنجامدا بارگرانی بۆ هاووڵاتییانی کەمداهات دروستدەبێت، بۆیە ئەو پارتە لەگەڵ سێ پارتی ئۆپۆزیسیۆن دەنگی خۆیان لەنێو پەرلەمان یەکخست و متمانەیان لە ستێفان لۆڤێن سەندەوە.  نووشی داگۆستار، سەرکردەی پارتی چەپی سوێدی دەڵێت، "ئێمە سنوورێکمان بۆ دانراوە لەنێوان نرخی کرێی بازاڕ و نرخی بەرزتردا. بەڵێ حکومەت متمانەی ئێمەی لەدەستدا. ئێمە شتێکمان کرد کە لەنێو سیاسەتدا بە نائاسایی دادەنرێت. بەڵێنی خۆمان بەجێگەیاند".  ستێفان لۆڤێن لە ساڵی ٢٠١٤ پۆستی سەرۆکوەزیرانی سوێدی وەرگرت، بەڵام رۆژی دووشەممە بە دەنگی ١٨١ پەرلەمانتار متمانەی لێ سەندرایەوە. ١٠٩ پەرلەمانتاری دیکە دژی لێسەندنەوەی متمانە دەنگیاندا و ٥١ی دیکەش دەنگیان نەدا. دوای لەدەستدانی متمانە، سەرۆکوەزیران هۆشداریی لەبارەی دروستبوونی قەیرانی سیاسی لە وڵاتەکەی دا.  ستێفان لۆڤێن، سەرۆکوەزیرانی سوێد لەوبارەیەوە گوتی، "دوای دەنگدانەکەی پەرلەمان، سوێد ئێستا خۆی لە دۆخێکی سیاسیی سەختدا دەبینێتەوە، دۆخێکی زۆریش سەخت. پارتی چەپ ئەمڕۆ لەگەڵ پارتی نەریتخوازی راستڕەوی دیموکراتەکانی سوێد و پارتە میانڕەوەکان و پارتی کریستیان دیموکرات یەکیانگرت بۆ سەندنەوەی متمانە لە حکومەت. ئەوەی کە دروستبووە زۆرینەیەکی تەمەن کورتە. ئەمانە کۆمەڵە پارتێکن کە تەنیا دەیانەوێت دژی حکومەت بجووڵێنەوە و لەسەر پرسەکانی دیکە هاوڕا نین".  ئێستا سوێد بۆ پێکهێنانی حکومەتی نوێ، لەبەردەم سێ سیناریۆدایە  کارڵ فرێدریک ماڵم، ئەندام پەرلەمانی سوێد لەسەر پارتی گەلی لیبراڵ، ئێوارەی دووشەممە ٢١ی حوزەیران لەڕێگەی زوومەوە لە شاری ستۆکهۆڵمەوە لە بوولتەنی کاژێر ٥: ٠٠ی رووداودا بەشداربوو و باسی لەوە کرد، ئێستا سوێد لەبەردەم سێ سیناریۆدایە بۆ پێکهێنانی حکومەتی نوێ.  یەکێک لەوانە، ئەوەیە کە "سەرۆکی پەرلەمان دەتوانێت سەرۆکوەزیران لە پۆستەکەی دووربخاتەوە و بڵێت، ستێفان لۆڤێن هیچ متمانەی نەماوە و دواتر دەتوانێت پرۆسەی راسپاردنی سەرۆکوەزیرانی نوێ دەستپێبکات".  بەگوێرەی گوتەی ئەو ئەندام پەرلەمانە، تاوەکو سەرۆکوەزیرانی نوێ دیاریدەکرێت، ستێفان لۆڤێن وەکو سەرۆکوەزیرانی کاربەڕێکەر لە پۆستەکەیدا دەمێنێتەوە، بەڵام ئەگەر سەرۆکی پەرلەمان هیچ کەسێک دەستنیشان نەکات، ئەوا "لۆڤێن دەتوانێت دەست بە گفتوگۆ بکات بۆ دۆزینەوەی چارەسەرێک، بەڵام تەنیا یەک هەفتەی لەبەردەستدایە و ئەگەر لەو ماوەیەدا ئەوە نەکات، ئەوا پێویستە سەرۆکی پەرلەمان سەرۆکوەزیرانێکی نوێ دیاری بکات. ئەگەر ئەوەش نەکرا، ئەوا هەڵبژاردنی پێشوەخت ئەنجامدەدرێت".  ئەو ئەندام پەرلەمانە باس لەوە دەکات، هێشتا زەحمەتە پێشبینی بکرێت کام لەو سێ سیناریۆیە لەوە نزیکترە کە رووبدات.   کارڵ فرێدریک ماڵم ئەوەی خستەڕوو، لە دەنگدانی رۆژی دووشەممەدا، پارتەکەی، واتە پارتی گەلی لیبراڵ، لە بەرژەوەندیی مانەوەی سەرۆکوەزیران ستێفان لۆڤێن دەنگیدا، "چونکە ئێمە رێککەوتنمان لەگەڵ ئەم کابینەیەی حکومەت هەیە، تاوەکو ئەو رێککەوتنەش بە زیندوویی بمێنێتەوە، ئێمەش پاڵپشتی لە حکومەت دەکەین".  دوای هەڵبژاردنەکانی ساڵی ٢٠١٨ی سوێد، چوار مانگی خایاند تاوەکو کابینەیەی ئێستای پێکهێندرا. ژمارەی کورسییەکانی پارتەکان هەروەکو ئەو کاتەیە و نەگۆڕدراوە.  ئەگەر سەرۆکوەزیرانی نوێ دیاری نەکرێت، ئەوا بەگوێرەی دەستوور، پێویستە دوای سێ مانگی دیکە، هەڵبژاردنە پێشوەختەکە ئەنجامبدرێت.  بەڵام کارڵ فرێدریک دەڵێت، ئەو پێشبینیی ئەوە ناکات ئەمجارە هێندە درێژە بکێشێت و دەڵێت "پێموایە ئەگەر لە ماوەی چەند هەفتەیەکدا ئەمە چارەسەر نەکرێت، ئەوا ئەگەری ئەوە هەیە رووبکەینە هەڵبژاردنی پێشوەخت. بۆیە ئەمە کاتێکی کەمتر دەخایەنێت".  ئەو پەرلەمانتارەی سوێد گوتیشی، بەهۆی پەتای کۆرۆناوە، "زۆربەی خەڵکی سوێد تامەزرۆی ئەوە نین بڕۆن لە هەڵبژاردنێکی پێشوەختدا دەنگبدەن، بۆیە زۆربەی سوێدیەکان چاوەڕێی ئەوە لە پارتە سیاسییەکان دەکەن کە لەسەر پێکهێنانی حکومەتی نوێ رێکبکەون بۆئەوەی پێویستیان بە هەڵبژاردنی پێشوەخت نەبێت".  ئەو ئەندامەی پەرلەمانی سوێد نکوڵی لەوە ناکات کە دەزگای یاسادانەری وڵاتەکەیان لە لایەنی سیاسییەوە بە قووڵی جەمسەردارە و دەڵێت، "ئێمە چوار هاوپەیمانیی جیاوازمان لەنێو پەرلەماندا هەیە. بۆیە یەکێک لە رێگەچارەسەرەکان ئەوەیە کە حکومەت لە لایەن پارتی سۆشیاڵ دیموکراتەوە پێکبهێندرێتەوە، واتە وەکو ئەوەی کە ئەمڕۆ هەیە، یانیش دەبێت لەلایەن گەورەترین پارتی ئۆپۆزیسیۆنەوە پێکبهێندرێت کە پارتێکی میانڕەوە".  فریدریک ماڵم پێیوایە هیچ لەو چارەسەرانە لەم کاتەدا لە بەدەستهاتن نزیک نین، یەکێک لە هۆکارەکانی ئەوەش ئەوەیە کە هەرچەندە "چەپڕەوە میانڕەوەکان زۆرینەی کورسییەکانی پەرلەمانیان بەدەستەوەیە، بەڵام جیاوازییەکە تەنیا یەک دەنگە" لەگەڵ لایەنی راستڕەوی کەمینە، بەجۆرێک کە " ١٣٤ بە ١٣٣ " دەنگیان هەیە، "کاتێکیش کە ئێستا پارتی چەپ دەڵێت ئەوان متمانەیان بە سەرۆکوەزیرانی ئێستا نەماوە، ئەوە واتای ئەوە ناگەیێنێت ئەوان لە داهاتوودا پشتگیری لە حکومەتێکی راستڕەو بکەن. بۆیە پرسەکە دەگاتە بنبەست و پێموایە لە کۆتاییدا یەکێک لە لایەنەکان پێویستی بەوە دەبێت سازشی گەورەتر بکات لەوەی کە ئێستا ئامادەن بیکەن".