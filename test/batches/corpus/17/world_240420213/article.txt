پۆلیسی شارەکە رایگەیاند، پیاوێک لە نێوەڕاستی شاری سان دیێگۆ تەقەی لە کەسێک کردووە و کوشتوویەتی، دواتر رۆشتووە بۆ کۆڵانێکی دیکە و دەستی بە تەقەکردن کردووەتەوە و چوار کەسی دیکەی برینداکردووە.   پۆلیس بە دەمانچەی کارەبایی لە هێرشکارە تەمەن ٣٢ ساڵییەکەی داوە و دەستگیریکردووە. بە گوێرەی راگەیێندراوی پۆلیسی شارەکە، ١٠: ٣٠ی شەو بەکاتی کالیفۆرنیا، هێرشکارەکە لە بەردەم هۆتێلێک هەڕەشەی لە پیاوێک کردووە و دواتر تەقەی لێکردووە.   دوای تەقەکردنەکە تۆمەتبارەکە بە پێ رۆشتووە بۆ کۆڵانێکی دیکە و تەقەی لە کۆمەڵێک کەسی دیکە کردووە. پۆلیس دەڵێ، هێرشکارەکە ناوی "تراڤیس سارشتێ"ـیە و خەڵکی نزیک شوێنی رووداوەکەیە.   هاندەری پشت هێرشەکەی تاوەکو ئێستا ئاشکرا نەکراوە. تەقەکەرەکەش ئێستا بە تۆمەتی کوشتن، بەندکراوە و ٣ی ئایار دادگاییدەکرێت.