لە ساڵی ٢٠١٣ ـەدا، ئێدوارد سنۆودن، بەڵێندەری پێشوو لە ئاسایشی نیشتمانیی ئەمریکا هەزاران بەڵگە و دۆکیۆمێنتی نهێنی بڵاوکردەوە کە دەریدەخست ئەمریکا دوای هێرشی ١١ ـی سێپتێمبەر سیخوڕی بەسەر هاووڵاتیانی خۆی کردووە و گوێی لە قسە و پەیوەندیی خەڵکی دیکەش لە جیهان گرتووە، لەنێویاندا مۆبایلەکەی ئەنگێلا مێرکل.  ئەنگێلا مێرکل، راوێژکاری ئەڵمانیا رایگەیاند، "من دڵنیاکرامەوە لەسەر ئەو راستیەی کە دانیمارک، حکومەتی دانیمارک و هەروەها وەزیری بەرگرییش زۆر بەڕوونی رای خۆی لەسەر ئەم بابەتانە گوتووە. سەبارەت بەم بابەتە، من هۆکارێکی باش دەبینم، نەک تەنیا بۆ روونکردنەوەی راستییەکان بەڵکو بونیادنانی پەیوەندییەکان لەسەر بنەمای متمانە. "  هاوکات بەپێی ئەو راپۆرتەی کە میدیای دانیمارکی بڵاویکردووەتەوە کە فەرەنساش لەلایەن ئەمریکاوە سیخوڕی بەسەرەوەکراوە.  ئیمانوێل ماکرۆن کاتێک بە ئۆنلاین لەگەڵ مێرکل کۆبووەوە، داوای روونکردنەوەی لە دانیمارک کرد، وەزیری بەرگریی دانیمارکیش  تاوەکو ئێستا تەنیا ئەوەی گوتووە کە سیخوڕیکردن لەنێو هاوپەیمانە نزیکەکان جێگەی قبووڵکردن نییە.  ماکرۆن رایگەیاند، "تەنیا دەمەوێ بڵێم ئەمە لەنێوان هاوپەیمانان جێگەی قبووڵکردن نییە، لەنێو هاوپەیمان و هاوبەشە ئەوروپییەکان هەر قبووڵ ناکرێت. من جەخت لەو پردی پەیوەندییە لەنێوان ئەوروپی و ئەمریکییەکان دەکەمەوە. شتی زۆر هەن بۆ ئاسایشی هاوبەشی خۆمان ئەنجامی بدەین. گومان لەنێوماندا جێگەی نابێتەوە. "  روونکردنەوەکەی دانیمارک گومانەکان نەڕەوێنێتەوە لەوانەیە رووبەڕووی سزای تووند ببێتەوە. وەزیری بەگریی سوێد دەڵێت، هەواڵگریی دانیمارک سیخوڕی بەسەر ئەوانەوە کردبێت هەموو بژاردەیەک لەسەر مێزە.  پیتەر هولتکڤیست، وەزیری بەرگریی سوێد رایگەیاند، "کاتێک زانیاریمان وەرگرت بابەتەکەمان بەهەندوەرگرت و پەیوەندیمان بە وەزیری بەرگریی دانیمارکەوە کرد، سوێد نیگەرانیی خۆی لە بەرامبەر چەند بابەتێک دەربڕیوە. ئینجا بەکارهێنانی سیستم و پلاتفۆرمی دانیمارکی بێ بۆ سیخوڕیکردن بەسەر سیاسەتڤان و بەرپرسانی سوێدی یاخود بەسەر هەر وڵاتێکی دیکە. داوامکردووە زانیاریمان لەسەر ئەو بابەتە پێبدرێت کە پەیوەندی بە کۆمپانیا و بەرژەوەندی و خەڵکی سوێدەوە هەیە. دەمانەوێت زانیاریی تەواومان پێبدرێت و هەموو بژاردەیەکیش لەسەر مێزە. "  بەگوێرەی میدیای دانیمارکی، جۆ بایدن بە قووڵی دەستی لەو سیخوڕیکردنەدا هەبووە کە ئەوکات جێگری سەرۆکی ئەمریکابوو.  هاوکات ویکیلیکس لە ٢٠١٥ ـە راپۆرتێکی هاوشێوەی بڵاوکردەوە کە هەواڵگریی ئەمریکا لە ٢٠١٢ تاوەکو ٢٠١٣ سیخوڕی بەسەر ٧٠ ملیۆن پەیوەندیی تەلەفۆنی فەرەنساوە کردووە لەنێویاندا گفتوگۆکانی فرانسوا ئۆلاندی سەرۆکی پێشووی وڵاتەکە، ئەنجوومەنی ئاسایشی نیشتمانیی ئەوکات بڵاویکردەوە کە واشنتن هاوشێوەی هەموو وڵاتێکی دیکە زانیاریی هەواڵگری کۆدەکاتەوە، بەڵام لێدوانی بەرپرسانی باڵای ئەمریکی ئەوکات شلتربوون.  ئۆباما لە راگەیێندراوێکدا گوتی، کە واشنتن دەستیکردووە بە چاوخشاندنەوە بە شێوازی کۆکردنەوەی زانیاریی هەواڵگری بۆ ئەوەی بتوانێت نیگەرانییە شەرعییەکانی وڵاتانی هاوپەیمان بڕەوێنێتەوە.  میدیاکەی دانیمارک باسی لەوە کردووە، ئاسایشی نیشتمانیی ئەمریکا لە رێگەی کەیبڵی ئینتەرنێتەوە سیخوڕی بەسەر سیاسەتڤانانی پلەبەرز و بەرپرسانی باڵای وڵاتانی ئەڵمانیا، سوێد، نەرویج و فەرەنسا کردووە. ئەو وڵاتانەش داوای روونکردنەوە دەکەن.