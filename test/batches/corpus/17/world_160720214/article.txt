ئەو لافاوە کە لە ئەنجامی بارانێکی بەخوڕ دروستبووە، ناوچەکانی رۆژئاوای ئەڵمانیای گرتووەتەوە بە تایبەتی هەردوو هەرێمی نۆرد راین ڤێستفاڵن و رینلاد.  ئاوی لافاوەکە لە هەندێ شوێن تاوەکو ئەژنۆ بەرزبووەتەوە و خێراییەکەی لە ٢٠ کیلۆمەتر لە کاژێرێکدا زیاترە.  تاوەکو زیاتر بەرەو رۆژئاوا بڕۆیت، بەرزبوونەوەی ئاستی ئاوی لافاوەکە زیاتر دەبێت، وەک لە ناوچەی رینە زیت لە ڤێستفالن لە رۆژئاوای ئەڵمانیا، کە لە ١٢ کاژێری رابردوودا هێندە باران باریوە، هەر یەک مەتر چوارگۆشە نزیکەی ٨٠ لیتر ئاوی لێ کۆبووەتەوە.  ژمارەی قوربانیان لە بەرزبوونەوەدایە، تاوەکو ئێستا باس لە گیانلەدەستدانی ٨١ کەس لە ئەڵمانیا دەکرێت، زیاتر لە ١٠٠٠ کەسیش بەهۆی رۆچوونی زەوییەوە بێسەروشوێنن.  ئارمین لاشێت، سەرۆکوەزیرانی هەرێمی نۆرت راین ڤێستفالن دەڵێت: "تاوەکو ئێستا دیمەنێكی روونمان لە بارودۆخەکە نییە و نازانین بە تەواوەتی ژمارەی قوربانییان چەندە. چەندین کەس بوونەتە قوربانی ئەم کارەساتە"  لافاو لە دەرگا و پەنجەرە و دیواری ماڵان دێتە دەرەوە، هەزاران کەس ئاوارە بوون، زیانە ماددییەکانیش لە هەژمار نایەن.  لە پات مونستەئایفل  نزیک لە سنووری بەلجیکا بارودۆخەکە خراپترە، کارەبای هەموو ناوچەکە بڕاوە. سیگفرید بێرگ، دانیشتووی پات مونستەئایفلە دەڵێت: "کەوتووینەتە نێو بارودۆخێکی خراپەوە؛ ماڵەکانمان پڕ بوون لە قوڕ و لیتە. پردەکان رووخاون و هەندێ خانووش لە خوارەوە لەناوچوون، وەک شەڕی جیهانی دووەمی لێهاتووە".  ئەنگێلا مێرکل، کە ئێستا بە سەردانێک لە واشنتن دی سی پایتەختی ئەمریکایە. لێدوانی لەبارەی ئەو کارەساتە سرووشتییە دا.  راوێژکاری ئەڵمانیا گوتی: "بەڕێزان، ئێوە ئەوە دەزانن کە هەرچەندە لە واشنتنم، بەڵام هۆشم لای خەڵکی ئەڵمانیایە. لافاو ناوچەکانی ڤێستفاڵن و رینلاد و شوێنەکانی دیکەی گرتووەتەوە. لێرەوە هاوسۆزی خۆم بۆ قوربانییانی ئەو کارەساتە دەردەبڕم".  لافاوەکە بە ئەڵمانیا نەوەستاوە گەیشتووەتە ناوچەکانی رۆژهەڵاتی بەلجیکاش، ئاستی ئاو لە رووباری مەوس کە شاری لیگی کردووەتە دوو بەشەوە، زۆر بەرزبووەتەوە.  تاوەکو ئێستا لە بەلجیکا ١١ کەس بەهۆی لافاوەکە گیانیان لەدەستداوە. حکومەت هۆشداری لە هەڵکشانی گەردەلوول و بارانی بە لێزمەی زیاتر دەدات و ئەگەری شکانی پەرژینی کۆنکریتی کەنارە رووبارەکان لەئارادایە.