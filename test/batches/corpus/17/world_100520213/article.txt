بۆڕیی نەوتی کۆلۆنیال پایپلاین، کە رۆژانە ٢.٥ ملیۆن بەرمیل سووتەمەنی دەگواستەوە، بەهۆی هێرشە ئەلکترۆنییەکە لەکارکەوت، چاوەڕواندەکرێت کاریگەری هێرشەکە و زەرەر و زیانەکانی لەمەش گەورەتر بێت ئەگەر لەکاتی خۆیدا چارەسەر نەکرا.  بەرپرسانی ئەمریکا هەموو هەوڵێک دەدەن بۆ ئەوەی خۆیان لە قەیرانێکی گەورەی سووتەمەنی بپارێزن، لە هەوڵێکی سەرەتاییدا دەستیانکردووە بە گواستنەوەی سووتەمەنی لە رێگەی تانکەرەکانەوە.  ئێستا لە ئەمریکا لە ١٨ ویلایەت بەنزین، گازوایل، سووتەمەنیی فرۆکە و جۆرەکانی دیکەی سووتەمەنی لە رێگەی بارهەڵگرەکانەوە دەگوازرێتەوە.  گاوراڤ شارما، شارەزای ئابووری و  شیکاری بازاڕەکان بە بی بی سی راگەیاندووە، سووتەمەنییەکی زۆر لە پاڵاوگەکانی تەکساس بەهۆی ئەو هێرشەوە ناتوانرێت هەناردە بکرێت.  چەند سەرچاوەیەک بە میدیای ئەمریکییان گوتووە هێرشە ئەلیکترۆنییەکە لەلایەن گرووپێکەوە بەناوی دارک ساید کراوە، کە ئەو سەرچاوانە بە "چەتە" ناوی دەبەن.  هاککەران رۆژی پێنجشەممە بە قەبارەی ١٠٠ گیگابایت داتا و زانیارییان لەنێو تۆڕەکانی کۆلۆنیال دزەپێکردووە، دوای دزەپێکردنیش هەندێ کۆمپیوتەر و سێرڤەری ئەو کۆمپانیایەیان قوفڵ داوە، لە بەرامبەر دەستهەڵگرتندا داوای پارە دەکەن.  هاککەرەکان دەڵێن ئەگەر لەکاتێکی دیاریکراودا ئەو بڕە پارەیان بەدەست نەگات، داتا و زانیارییەکان بڵاودەکەنەوە.