رۆژی هەینی، لە کۆنگرەی هەشتەمی پارتە فەرمانڕەواکەی کوبادا، رائول کاسترۆ وازهێنانی خۆی راگەیاند. کاسترۆ لە کۆنگرەکەدا پشتیوانیی خۆی بۆ هیچ کەسێک دەرنەبڕی بۆ ئەوەی شوێنی بگرێتەوە، بەڵام پێشتر ئاماژەی بەوە کردبوو کە پێی باشە میگێل دیاز کانێل، سەرۆکی ئێستای کوبا شوێنی بگرێتەوە.  رائول کاسترۆ، برای فێدڵ کاسترۆی سەرکردەی شۆڕشی ساڵی ١٩٥٩ ـی کوبا، لە ساڵی ٢٠١٣ ـەوە سەرۆکایەتیی پارتی کۆمۆنیستی ئەو وڵاتە دەکات و لە ساڵی ٢٠٠٨ تاوەکو ٢٠١٨ پۆستی سەرۆکی وڵاتی بەدەستەوە بوو.  گەریلا کۆمۆنیستە تەمەن ٨٩ ساڵەکە پێشتر پشتیوانی خۆی بۆ ئەو نەوە گەنجەی وڵاتەکەی دەربڕیوە کە هەوڵ دەدەن بەبێ دەستکاریکردنی سیستمی تاک حزبیی کوبا، جیهان بەڕووی ئابووریی وڵاتەکەیاندا بکەنەوە.  گۆڕینی سەرکردایەتیی پارتی کۆمۆنیستی کوبا لە کاتێکدایە کە ئەو وڵاتە رووبەڕووی خراپترین قەیرانی ئابووری دەبێتەوە، ئەوەش بەهۆی پەتای کۆرۆنا و سزاکانی ئیدارەی پێشووی ئەمریکا بەسەریدا. رۆژی هەینی، لە کاتی کۆنگرەکەدا، رائول کاسترۆ گوتی کە پێویستە لەسەر نەوەی داهاتووی ئەو وڵاتە پابەندبێت بە گفتوگۆی "بەڕێزانە" لەگەڵ ئەمریکا.  لە گوتارێکیدا بۆ بەشداربووانی کۆنگرەکە، کاسترۆ جەختی لەوە کردەوە کە کوبا دەستبەرداری "بنەماکانی شۆڕش و سۆسیالیزم" نابێت، بەڵام باسی لەوەشکرد کە ئەوان دەیانەوێت لەسەر بنەمای رێزگرتن لەیەکدی، دانوستاندن لەگەڵ ئەمریکا بکەن بۆ ئەوەی "جۆرێکی نوێی پەیوەندیی" لەگەڵدا دروستبکەن.  ئەمریکا لە ساڵی ١٩٦٢ ـەوە سزای بەسەر کووبادا سەپاندووە. لەماوەی ئیدارەی باراک ئۆبامادا، لە ساڵی ٢٠١٤ تا ٢٠١٦ سزاکان کەمکرانەوە، بەڵام لە دوایین رۆژەکانی ئیدارەی ترەمپیشدا، سزاکان قورسترکران.   سەرۆکایەتیی پارتی کۆمۆنیستی کووبا گەورەترین دەسەڵاتی لەو وڵاتەدا هەیە و بۆ ماوەی شەش دەیە بەدەست خانەوادەی کاسترۆیەکانەوە بووە.  ئێستا ئەو پۆستە دەکەوێتە دەستی میگێل دیاز کانێلی تەمەن ٦٠ ساڵ کە لە ٢٠١٨ ـەوە سەرۆکایەتیی کوبا دەکات.   رۆژی هەینی، جین ساکی، گوتەبێژی کۆشکی سپیی رایگەیاند کە ئەمریکا هیچ نیازێکی نییە دەستبەجێ سیاسەتەکەی لە بەرامبەر کوبا بگۆڕێت. ساکی گوتی "پاڵپشتیکردنی دیموکراستی و مافەکانی مرۆڤ چەقی هەوڵەکانمان دەبێت. "