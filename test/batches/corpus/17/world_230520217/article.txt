دارستانە بەڕووەکانی دەوروبەری شاری کازان لە هەرێمی تاتارستانی رووسیا، کە دەکەونە دووریی ٥٠٠ کیلۆمەتر لە رۆژهەڵاتی مۆسکۆ، بە یەکێک لە دەوڵەمەندترین رووبەرە سەوزەکانی جیهان دادەنرێن.  ماریا کۆژیڤنیکۆڤا، جێگری بەڕێوەبەری پەیمانگەی بەڕێوەبردنی سرووشت - کازان دەڵێت "لەڕووی فرەڕەنگیی بایۆلۆجییەوە دارستانەکانی بەڕوو زۆر گرنگ و کاریگەرن، چونکە لەو دارستانانەدا هەزاران جۆر گیا و رووەک پێکەوە گەورە دەبن، لێرە تێکەڵەیەک لە رووەکە جیاجیاکان هەن کە کۆلیکسیۆنێکی نایابی لێ دروستبووە".  ساڵانە لەنێوان ٣٠٠ تاوەکو ٤٠٠ درەختی بەڕوو لە دارستانەکە دەچێندرێن. ماریا کۆژیڤنیکۆڤا ئاماژە بەوە دەکات "لێرە وەکو دەبیندرێت، درەختە نوێیەکان رەگیان داکوتیوە، واتە ژینگەی دەوروبەریان خراپ نییە".  پێوانەکردنی تیرەی درەختەکان بەشێكە لە پرۆسەی پاراستن و گەشەدانی دارستانەکە، کە رووبەرەکەی لە ١٦٠ هەزار هێکتار تێپەڕیوە و ١٤ % ی کۆی دارستانەکانی ناوچەکە پێکدەهێنێت؛ هەر ئەمەشە وایلێکردووە بە نیمچە دارستانێکی ئامازۆن بناسرێت.