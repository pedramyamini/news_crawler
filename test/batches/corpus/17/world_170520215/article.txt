ئەو پرۆژەیە لە ٥ی ئەم مانگە لەلایەن کۆنگرێسەوە نێردراوە بۆ کۆشكی سپی و ئەمڕۆ ١٧ی ئایاری ٢٠٢١ لەلایەن جۆ بایدن، سەرۆکی ئەمریکاوە واژۆی لەسەر کراوە.  لیژنەی کاروباری دەرەوەی ئەنجوومەنی نوێنەرانی ئەمریکا لەوبارەیەوە ئاماژەی بەوە کردووە، پرۆژەکە چەکی زیرەک و توانادار بۆ پێکانی ئامانج لەخۆدەگرێت.  هەرچەندە بەهۆی هێرشە ئاسمانییەکانەوە بۆسەر کەرتی غەززە و کوژرانی زیاتر لە ٢٠٠ کەس لەو ناوچەیەی فەلەستین، رەخنەکان بۆسەر ئیسرائیل  لە زیادبووندان و داوای ئاگربەست و کۆتاییهێنان بە شەڕ دەکرێت، بەڵام ئەمریکا لەوەتەی شەڕەکە دەستیپێکردووە چەند جارێک دووپاتیکردووەتەوە کە ئیسرائیل مافی خۆیەتی بەرگری لە خۆی بکات.  بەگوێرەی میدیای ئەمریکا، بەشێک لە ئەندامانی ئەنجوومەنی نوێنەرانی ئەمریکا لە پشتیوانییەکانی واشنتن بۆ ئیسرائیل لەم کاتەدا نیگەرانن، چونکە پێیانوایە جگە لە پەسندکردنی فرۆشتنی چەکەکە، ئەمریکا هیچ پێشنیازێکی سەبارەت بە ئاگربەست بۆ ئیسرائیل نەکردووە.  ئەو ئەندامانەی ئەنجوومەنی نوێنەرانی ئەمریکا هۆشداریشیان داوە کە فرۆشتنی چەکی زیرەک لەم کاتەدا بە ئیسرائیل بەبێ بوونی هیچ گوشارێک بۆ ئاگربەست یان کۆتاییهێنان بە شەڕ، دۆخەکە خراپتر دەکات.  مارک پۆکن، ئەندامی ئەنجوومەنی نوێنەرانی ئەمریکا لەوبارەیەوە دەڵێت، ناکرێت ئەمریکا تەنیا سەرکۆنەی هێرشی مووشەکیی حەماس بکات و هێرشە ئاسمانییەکانی ئیسرائیل فەرامۆش بکات کە بوونەتە هۆی کوژرانی خەڵکی سڤیل و منداڵی فەلەستینی.  بەپێی ئامارەکانی تەندروستیی غەززە، تاوەکو ئێستا زیاتر لە ٢٠٠ کەس لە غەززە بەهۆی هێرشەکانی ئیسرائیلەوە کوژراون کە لانیکەم ٥٨ یان منداڵن، هاوکات بەپێی سەرچاوە ئیسرائیلییەکان، بەهۆی هێرشە مووشەکییەکانی بزووتنەوەی حەماسەوە ١٠ ئیسرائیلی کوژراون.