ئەلێکسی ناڤالنی لە ناوچەی پۆکرۆڤی رووسیا زیندانی کراوە و لە ٣١ی ئاداری ئەمساڵەوە مانگرتنی لە خواردن راگەیاندووە، پزیشکەکانی پێشبینی مردنی ئەو لە چەند رۆژی کەمی داهاتوودا دەکەن ئەگەر بێتو چارەسەر نەکرێت.  جەیک سولیڤان، راوێژکاری ئاسایشی نەتەوەیی ئەمریکا  لە تویتەر نووسیویەتی، "ئەگەر بێتو ناڤالنی گیانلەدەستبدات ئەوا رووسیا رووبەڕووی کاردانەوەی ئێمە دەبێتەوە و لەئاست کۆمەڵگەی نێودەوڵەتیشدا بە بەرپرسیار لە کوشتنی ئەو دادەنرێت".  ئەو بەرپرسە ئەمریکییە داوای دەستبەجێ ئازادکردنی ئەلێکسی ناڤالنی دەکات دەڵێت، ئەوانەی کە هێرشیان کردە سەری دەبێت سزا بدرێن. سولیڤان گوتیشی، "هێرشەکەی کرملن بۆسەر ناڤالنی نەک تەنیا پێشێلکردنی مافەکانی مرۆڤە، بەڵکو ئەمە سووکایەتیکردنە بە گەلی رووسیا کە دەیانەوێت دەنگیان بیسترابێت".  پێشتریش جۆ بایدن، سەرۆکی ئەمریکا رایگەیاندبوو، چارەسەرە پزیشکییەکان کە بۆ ناڤالنی دەکرێن، خراپن و گونجاو نین.  هاوکات بەریتانیا، فەرەنسا، ئەڵمانیا و یەکێتیی ئەوروپا نیگەرانیی خۆیان لەئاست تێکچوونی بارودۆخی تەندروستیی ناڤالنی راگەیاند.  لە بەرامبەردا باڵیۆزی رووسیا لە بەریتانیا سەرجەم تۆمەتەکانی رەتکردەوە  و رایگەیاند، "ئەوەی کە ناڤالنی دەیکات تەنیا بۆ سەرنجڕاکێشانە و ئێمە هەرگیز رێگەنادەین ئەو لە زینداندا بمرێت".  ئەلێکسی ناڤالنی سەرکردەی رەوتی ئۆپۆزیسیۆنە لە رووسیا، لە مانگی ئابی ساڵی رابردوو بەهۆی ژەهراویبوونەوە رەوانەی نەخۆشخانە کرا و دواتر گوازرایەوە بۆ ئەڵمانیا، دوای پێنج مانگ لە چارەسەر گەڕایەوە رووسیا و دەستبەجێ دەستگیرکرا، لە دادگای وڵاتەکەش سزای دوو ساڵ و شەش مانگ زیندانیکردنی بەسەردا سەپێندرا.     گرژییەکانی نێوان وڵاتانی رۆژئاوا و رووسیا لەو کاتەوە دەستیپێکرد کە لە سەرەتاکانی مانگی شووبات لە کاردانەوەی دەرکردنی ژمارەیەک دیپلۆماتکاری پۆڵەندی، سوێدی و ئەڵمانی لەلایەن رووسیاوە، ئەو سێ وڵاتەش رایانگەیاند کە ئەوانیش چەند دیپلۆماتکارێکی رووسی لە وڵاتەکەیان دەردەکەن.