ئەوە لە کاتێکدایە کە تاوەکو ئێستا هیچ لایەنێک بەرپرسیارێتیی ئەنجامدانی هێرشەکەی نەگرتووەتە ئەستۆ.  بەرپرسێکی باڵای ئەمنیی ئیسرائیل کە نەیویستووە ناوی ئاشکرابکرێت، بێ ئەوەی هیچ بەڵگەیەک بخاتەڕوو، بە ئاژانسی ئەسۆشیەتد پرێسی ئەمریکیی گوتووە، هێرشەکە لەلایەن "ئێرانەوە" بە درۆنێکی بۆمبڕێژکراوەوە ئەنجامدراوە. بەرپرسێکی دیکەی ئیسرائیلی، هەمان شتی بۆ میدیای وڵاتەکەی دووپاتکردووەتەوە.   دوای هێرشەکە کە شەوی پێنجشەممە روویدا، هێزی دەریایی ئەمریکا بەپەلە خۆی گەیاندە شوێنی رووداوەکە و یاوەریی کەشتییە نەوتهەڵگرە ئیسرائیلییەکەی کرد تا گەیاندییە کەناری ئارامی.   لە ساڵی ٢٠١٩ ـەوە، چەندینجار هێرشکراوەتە سەر کەشتییە نەوتهەڵگرەکان، بەڵام ئەمەی ئەمجارەیان بە خوێناویترینیان دادەنرێت.   پێشتر لە رووداوی هاوشێوەدا، ئیسرائیل و ئەمریکا ئێرانیان بە ئەنجامدانی هێرشەکە تۆمەتبار کردووە.