لە چاوپێکەوتنێكی تەلەفزیۆنیدا، ئەنتۆنی بلینکن، وەزیری دەرەوەی ئەمریکا رایگەیاند، ئیدارەی بایدن گەیشتووەتە ئەو باوەڕە کە بنکەی گوانتانامۆ دەبێت دابخرێت، بەڵام بەگوتەی بلینکن ئەو کارە پێویستی بەوەیە پێشوەختە کاری بۆ بکرێت.  بنکەی گوانتانامۆ لە دوای هێرشەکانی ١١ی سێپتەمبەری ساڵی ٢٠٠١ بۆ سەر هەردوو باڵەخانەی بازرگانیی جیهانی لە نیویۆرک و وەزارەتی بەرگریی ئەمریکا لە سەردەمی سەرۆکایەتیی جۆرج بوشی کوڕدا دامەزرا، بنکەکە لانیکەم ٧٨٠ زیندانیکراوی رێکخراوی قاعیدەی تێدا بوو، کە لە ئەفغانستان لەلایەن هێزەکانی ئەمریکا دەستگیرکرابوون.  لە ماوەی ٢٠ ساڵی رابردوودا ٧٣١ بەندکراوی بەندیخانەکە بۆ شوێنی دیکە گوزراونەتەوە، نۆ بەندکراو لە بنکەکە مردوون، هەروەها چەند بەندکراوێکیش دوای تەواوکردنی ماوەی حوکمەکەیان ئازادکراون، ئێستا بنکەکە تەنیا ٤٠ بەندکراوی تێداماوە، کە بە بەندکراوی "زۆر مەترسیدار" پۆلێن کراون.  لێدوانەکانی بلینکن جەختکردنەوەیە لە لێدوانەکانی بایدن لە کاتی بانگەشەی هەڵبژاردنی سەرۆکایەتیی ئەمریکا، کە داخستنی بنکەی گوانتانامۆی کردە یەکێك لە ئامانجە سەرەکییەکانی.  لە سەرەتای مانگی نیسانی ئەمساڵدا، فەرماندەی هێزەکانی باشووری ئەمریکا رایگەیاند، کامپی ژمارەی ٧ی نێو گوانتانامۆ , کە زیندانییە مەترسیدارەکانی قاعیدەی تێدابوون داخراوە و سەرجەمیان گواستراونەتەوە بۆ  کەمپێكی دیکە.  لە ٢٢ی مانگی کانوونی دووەمی ساڵی ٢٠٠٩، باراک ئۆباما، سەرۆکی پیشووتری ئەمریکا بڕیاری جێبەجێکاری ژمارە ١٣٤٩٢ی تایبەت بە داخستنی بنکەی گوانتانامۆی واژۆکرد، بەڵام بڕیارەکەی ئۆباما لەلایەن کۆمارییەکانی نێو کۆنگرێس رەتکرایەوە، کە دژی دابینکردنی پارەی پێویست بە داخستنی بنکەکە بوون.  دۆناڵد ترەمپ، سەرۆکی پێشووی ئەمریکاش بڕیارێکی جێبەجێکاری واژۆکرد و تێیدا بڕیارەکەی ئۆبامای هەڵوەشاندەوە و بنکەی گوانتانامۆی بۆ ماوەیەکی نادیار بەکراوەیی هێشتەوە.