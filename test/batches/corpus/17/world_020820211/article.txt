کۆچبەرەکان ژمارەیەک ڤیدیۆیان بۆ تۆڕی میدیایی رووداو ناردووە و داوا لە بەرپرسانی هەرێمی کوردستان دەکەن بەهانایانەوە بچن. یەکێک لەو کۆچبەرانە بە تەلەفۆن قسەی بۆ رووداو کرد و گوتی، حەوت مانگە لە یەکێک لە کەمپەکانی لیتوانیادایە و کۆچبەرێکی دیکەش گوتی، "من و ئەندامانی دیکەی خێزانەکەم نزیکەی مانگێکە لێرەین و منداڵمان هەیە کە تەمەنی ١٠ مانگە".  ئەو کۆچبەرانە رایانگەیاند، ئێستا لە کەمپەکانی ئەو وڵاتەدان و وەکو سزادانێکیشیان مافی ئەوەیان نییە لە کەمپەکان بچنە دەرەوە. کۆچبەرەکان پێیان باش نەبوو رووداو وێنە و ناویان بڵاوبکاتەوە و دەیانگوت، "وێنە و ناومان بڵاوبکرێتەوە، هەر کەسەمان سێ مانگی دیکە سزا دەدرێت".  کۆچبەرەکان رایانگەیاند، ژمارەیان نزیکەی ٣٥٠٠ کەسە لە کامپەکانی ئەو وڵاتەی ئەوروپادان و لە فڕۆکەخانەکانی هەولێر و سلێمانییەوە گەشتیان کردووە و خۆیان گەیاندووەتە بیلاڕووسیا، بەڵام لەوێوە بۆ لیتوانیا هەموویان بە قاچاخ رۆیشتوون و هەر لەگەڵ گەیشتنیان هەر کەسێکیان ١٤ رۆژ کەرەنتین کراوە و دواتریش کراونەتە کەمپەکە.  یەکێک لە کۆچبەرەکان بە تۆڕی میدیایی رووداوی گوت، "نزیکەی سێ مانگە لێرەم، دۆخی ژیانمان زۆر خراپە؛ دۆخی تەندروستی لەم سەردەمی کۆرۆنایەدا خراپە". کۆچبەرێکی دیکە کە نزیکەی مانگێکە لە لیتوانیایە و خێزانەکەی لەگەڵدایە، بە رووداوی گوت، "منداڵمان لەگەڵدایە تەمەنی ١٠ مانگە و شیر و پێداویستیی دیکەی دەوێت. ئەگەر پارەشمان هەبێت، دەبێت کارتی حسابمان هەبێت و ئێمەی کۆچبەریش ئەوەمان نییە".  ئەو کۆچبەرانەی قسەیان بۆ رووداو کرد، گوتیان ئەو کەمپەی ئەوانی تێدایە نزیکەی ٦٠٠ کەسی خەڵکی هەرێمی کوردستانی تێدان.  گرژییەکانی نێوان لیتوانیا و بیلاڕووس ساڵی رابردوو زیادیانکرد، ئەوەش دوای ئەوەی لیتوانیا بووە شوێنێکی سەرەکی بۆ مانەوەی ئۆپۆزیسیۆنی حکومەتی بیلاڕووس.  ئۆپۆزیسیۆنی بیلاڕووس دەڵێت، ئەلێکساندەر لوکاشینکۆ، سەرۆکی بیلاڕووس بە شێوەیەکی بەمەبەست رێگە دەدات کۆچبەرانی وڵاتانی جیاوازی جیهان لەڕێگەی وڵاتەکەیەوە بچنە نێو لیتوانیا، ئەوەش دوای ئەوەی یەکێتیی ئەوروپا سزای بەسەر بیلاڕووسدا سەپاند.  سەرەتای ئەم مانگەش چارلس میشیل، سەرۆکی ئەنجوومەنی یەکێتیی ئەوروپا سەردانی هەندێک ناوچەی سنووریی لیتوانیای کرد و رایگەیاند، گومانەکان بەو ئاراستەیەن کە حکومەتی بیلاڕووس رۆڵی لە زیادبوونی کۆچی کۆچبەران بۆ نێو یەکێتییەکەی لەڕێگەی لیتوانیاوە هەبێت. رۆژی ١٥ - ٧ - ٢٠٢١ یش وەزیری دەرەوەی لیتوانیا سەردانی عێراقی کرد و لەگەڵ فوئاد حوسێن، وەزیری دەرەوەی عێراق کۆبووەوە.  وەزیری دەرەوەی لیتوانیا داوای لە حکومەتی عێراق کرد، رێگری بکات لە چوونی هاونیشتمانیان و خەڵکی عێراق بۆ بیلاڕووس و لەوێشەوە بۆ لیتوانیا وەکو کۆچبەر و گوتی، "دراوسێکەمان بە شێوەیەکی هەڵە سوود لە خەڵکی عێراق وەردەگرێت بۆئەوەی گوشار بخاتە سەر وڵاتەکەمان و یەکێتیی ئەوروپا.. پێمانوایە عێراقییەکان بەڵێنی گەشتێکی ئاسانیان بۆ گەیشتن بە ئەوروپا پێدەدرێت، بەڵام لە دارستانەکان خۆیان دەبیننەوە".