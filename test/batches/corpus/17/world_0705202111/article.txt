ئەو گەورە مافیایە ناوی سەلام شیبانییە، تەمەنی ٢٩ ساڵە، بە "ئێل پاترۆن" El Patron ناسراوە و ناوی لە لیستی داواكراوانی نێودەوڵەتیدا هەبوو، بەر لەوەی لە ئیسپانیا دەستبەسەر بكرێت. سەلام شیبانی تۆمەتباربوو بە ئەنجامدانی تاوانی زۆر مەترسیدار و رێكخراو.   داواكاری گشتیی مالمۆ تۆمەتنامەی دژی شیبانی ئامادەكردبوو كە لیستێكی دوور و درێژی تاوانی لەخۆگرتبوو، كە بریتیبوون لە كوشتن، فەرمان دەركردن بۆ كوشتن، هاندان و راهێنانی ئەندامانی تۆڕە مافیاییەکەی بۆ كوشتن، دزیكردن و سپیكردنەوەی پارە.   یەكەم تاوانی كوشتن بۆ رۆژی ٣٠ی ئاداری ٢٠١٧ دەگەڕێتەوە، كاتێك دوو چەكداری دەمامكدار بە سواری ماتۆرسكیلەوە لە مالمۆ دەستڕێژی گوللەیان لە گەنجێك کرد و چەندین گوللە بەر سەر و لاشەی کەوتن.   دواتر روونبووەوە سەلام شیبانی فەرمانی كوشتنی ئەو گەنجەی دابوو. شیبانی نامەیەكی دەستنووسی خۆی بۆ بكوژانی گەنجەكە نارد و تێیدا نوسیبووی، "بەڕاستی سەرتاشینێكی نایاب بوو. سوێند بە خودا ئەم كارەتان زۆر دڵخۆشتان دەكات".   لە پرۆسەی دادگاییكردنەدا، دادوەر ئیما ریگینز لەبارەی ئەو تاوانە گوتی، "ئەنجامدانی ئەم تاوانە لە شوێنێكی گشتی، پێشتر پلانی بۆ داڕێژراوە و هاوشێوەی لەسێدارەدان بووە".   یەکێکی دیکە لە تۆمەتەکان کە ئاراستەی شیبانی کرا ئەوەبوو کە رۆژی ٢ی شوباتی ٢٠١٨، فەرمانی كوشتنی بازرگانێكی تەمەن ٥٢ ساڵی دابوو لە ناوچەیەكی مالمۆ؛ لە كاتی دەستڕێژیكردن لە بازرگانەكە، كەسێكی دیكە بەرکەوت و دەستبەجێ لە شوێنی هێرشەكە گیانی لەدەستدا و بازرگانەكە لە مردن رزگاری بوو. ئێستا ئەو بازرگانە لەلایەن پۆلیسەوە دەپارێزرێت و پاسەوانی بۆ دامەزراوە و وەك شایەتحاڵ بەشداریكرد لە دادگاییكردنی شیبانییدا.   هەروەها سەلام شیبانی تۆمەتی ئەوەی درابووە پاڵ کە بەشداربووە لە دەستبەسەرداگرتنی ٦.٥ ملیۆن كرۆنی كۆمپانیایەكی چینی كە لە سوێد كاری دەكرد. لەسەر بنچینەیە ئەو کارەی تۆمەتبار بوو بەوەی بەزۆر پارەی وەرگرتووە و لە سپیكردنەوەی پارەی دزراودا بەشدار بووە.   دادوەر ئیما ریگینز لە دادگاییەکەدا رایگەیاند، "شیبانی كەسێكی زۆر مەترسیدارە و شوێنی ئەو كەسە مەترسیدارانە لە كۆمەڵگەی سوێدی نابێتەوە. و بۆیە بڕیاری زیندانی هەتاهەتایی بەسەردا سەپاند".