دوای ئەوەی بزووتنەوەی تاڵیبان توانیی بەشێکی زۆری ئەفغانستان کۆنترۆڵ بکات و بەشێکی کابوولیش بخاتە ژێر کۆنترۆڵی، هەزاران ئەفغانی چوونە فڕۆکەخانەی نێودەوڵەتیی کابوول بە ئومێدی ئەوەی بە فڕۆکە ئەو وڵاتە جێبهێڵن.   سوپای ئەمریکا بەرپرسیارێتیی ئەمنیی فڕۆکەخانەکەی لەئەستۆ گرتووە بۆ ئەوەی پرۆسەی گواستنەوەی بیانییەکان و ژمارەیەک لە هاووڵاتیانی ئەفغانی بەشێوەیەکی رێکوپێک و بێ کێشە بەڕێوەبچێت.   بەرپرسێکی سەربازیی رۆژئاوایی رایگەیاند، شەوی یەکشەممە مارێنزەکانی سوپای ئەمریکا تەقەیان کردووە، ئەوەش کاتێك سەتان هاووڵاتی ئەفغانی هەوڵیانداوە بچنە نێو فڕۆکەیەکەوە.   میدیای ئەمریکا دەڵێت، ٥ کەس بە گوللە لە فڕۆکەخانەکە کوژراون، بەڵام تاوەکو ئێستا زانیاریی زیاتر لەو بارەوە بڵاونەکراوەتەوە.