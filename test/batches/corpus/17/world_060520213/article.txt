ئوسترالیا هەنگاوێکی گەورەی لە کەرتی گواستنەوە هاوێشتووە، دەیەوێت لە داهاتووێکی نزیکدا هایدرۆجین شوێنی گاسۆلین و غاز بگرێتەوە. ئەو ئۆتۆمبێلانەی بە هایدرۆجین کاردەکەن، وزەیەکی پاک و بێگەرد بۆ دروستکردنی کارەبا و بەگەڕخستنی بزوێنەر دروستدەکەن.  سکۆت نارگەر، بەڕێوەبەری یەکەمی کۆمپانیای هیوندای بۆ داهاتووی ئۆتۆمبێل لە ئوسترالیا رایگەیاند: "ئێستا ئۆتۆمبێلەکە کاردەکات و بەتەواویش بێدەنگە. گوێبیستی هیچ دەنگێک نابیت. ئەمە هایدرۆجین بۆ بەرهەمهێنانی کارەبا بەکاردەهێنێت، ئەو کارەبایە ئیشی خۆی دەکات و هێز دەداتە ئۆتۆمبێڵەکە وەکو ئۆتۆمبێلێکی کارەبایی ئەوە نەبێت بە هایدرۆجین مەودایەکی درێژتر دەبڕی و پڕکردنەوەشی ئاسانە. "  جیاوازیێکی دیکەی بەکارهێنانی هایدرۆجین لە ئۆتۆمبێل ئەوەیە کە ئۆتۆمبێلە هایدرۆجینییەکان پڕکردنەوەیان لە وێستگەکان خێرایە و بۆ مەودایەکی درێژتریش لە ئۆتۆمبێلی گاسۆلین و کارەبایی دەڕۆن. پسپۆڕان دەڵێن ئەگەر هایدرۆجین بەباشی ئیدارەی بدرێت، هیچ مەترسییەکی نییە.  ئالان فینکل، گەورەزانای ئوسترالی دەڵێت: "لە پلانماندایە هایدرۆجین بۆ کەرتی گواستنەوە بۆ ئۆتۆمبێل و بارهەڵگر و شەمەندەفەر و کەشتییەکان بەکاربێنین. هایدرۆجین دەبێتە بەشێک لە ئابووریمان. ئەمڕۆ بەشێکە لە داهاتووی ئابووریمان. "  کارکردنی ٢٠ ئۆتۆمبێلی ئوسترالیا بە هایدرۆجین هەنگاوێکی سەرەتاییە، وڵاتەکە بەنیازە ئۆتۆمبێلی زیاتر هاوردەبکات، ساڵی ٢٠٢٠ کۆریای باشوور ١٠ هەزار ئۆتۆمبێلی هایدرۆجینی فرۆشتووە.  لەگەڵ زیادبوونی وێستگەکانی هایدرۆجین و ئۆتۆمبێلی هایدرۆجینی، نرخی سووتەمەنییەکان لە ئوسترالیا دابەزیون، سوودێکی دیکەی هایدرۆجین ئەوەیە، لە بڵاوکردنەوەی دووکەڵ و پیسکردنی ژینگە بەدوورە.