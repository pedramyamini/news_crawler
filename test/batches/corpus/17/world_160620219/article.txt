لە چوارچێوەی كۆبوونەوە ئامادەكارییەکان بۆ داڕشتنی پرۆژەیاسای بودجەی ساڵی ٢٠٢٢ كە بڕیارە لە پاییزی ئەمساڵدا پێشكێشی پەرلەمانی سوێد بكرێت بەمەبەستی پەسندكردنی، هەریەك لە مۆرگان یۆهانسۆن، وەزیری داد؛ میرتا سیتینیفی، وەزیری یەكسانیی رەگەزەكان و میكائیل دامبیر، وەزیری ناوخۆ باسیان لە پاكێجی رووبەڕووبوونەوەی تووندوتیژی دژی ژنان كرد كە ٤٠ جۆرە رێكاری نوێ لەخۆدەگرێت.  ئامادەکردنی ئەم پاكێجە لەلایەن حكومەتی سوێدەوە لەکاتێکدایە، لە چەند مانگی رابردوودا تووندوتیژی دژی ژنان لەو وڵاتە ئەوروپییە زیادیکردووە، هەربۆیە حکومەتی سوێد پێیوایە دەبێت هەندێک رێکاری نوێی تووند بۆ پاراستنی ژن بگیرێنەبەر.  وەزیری دادی سوێد دەڵێت، "پاكێجەكە لە ٤٠ رێكاری گرنگ پێكدێت بۆ رێگەگرتن لە تووندوتیژی دژی ژنان و تووندتریش دەبێت بەراورد بەوانەی لە ماوەی ٢٠ ساڵی رابردوودا ئامادەکرابێت. چەندین ئامرازمان هەیە بۆ پاراستنی ژنان بۆئەوەی بارودۆخەکە نەگاتە ئەو ئاستەی تووندوتیژی دژی منداڵانیش ئەنجام بدرێت. یەكێك لە ئامرازەكان، بێبەشكردنی پیاوە لە مافی لەخۆگرتنی منداڵ، لە ئەگەری تووندوتیژیكردن دژی ژنان".  وەزیرە سوێدییەکە ئاماژەی بەوەش کرد، "یەكێك لە پێشنیازەکان پێبژاردنی داراییە، بەڵام هەڵیدەوەشێنینەوە، چونكە پێمانوایە ئەوە سزایەکی تووند نییە بۆ دەستدرێژیکار، بۆیە بەندكردنی درێژخایەن باشترین چارەسەرە".  میرتا ستینیفی، وەزیری یەكسانیی رەگەزەكانیش دەڵێت، "ئامانجمان رێگریكردنە لە تووندوتیژی. زیادكردنی ژمارەی شێڵتەرەكان چارەسەر نییە، بەڵام دەبێت دۆخی شێڵتەرەكان باشتر بکەین و خەرجییەكانی نێو شێڵتەرەكانیش دەخەینە ئەستۆی ئەو پیاوانەی تووندوتیژی بەرامبەر ژنان ئەنجام دەدەن. هەروەها ٣٤ بڕگەی دیكەی تایبەت بە تووندوتیژی دژی ژنان لە یاسای رووبەڕووبوونەوەی تاوانەكان زیاد دەكەین. سزاكە زۆر تووندتر دەبێت ئەگەر پیاو بە بەرچاوی منداڵەكانی تووندوتیژی دژی ژنان ئەنجام بدات، چونكە ئەو کارە هۆكار دەبێت بۆئەوەی منداڵەكانیش کە گەورە دەبن لاسایی بكەنەوە و تووندوتیژی ئەنجام بدەن".  بەگوێرەی ئامارە فەرمییەكان، هەموو ساڵێک تێكڕا ١٥ ژن بەدەست هاوژینەكانیان لە سوێد دەكوژرێن. لە ساڵی ٢٠١٨ دا ٢٢ ژن، لە ساڵی ٢٠١٩ دا ١٦ ژن و لە ساڵی ٢٠٢٠ یشدا ١٣ ژن بەدەست هاوژینەكانیان كوژراون.