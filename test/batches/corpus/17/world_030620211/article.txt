عەباس عێراقچی، جێگری وەزیری دەرەوەی ئێران و بەرپرسی شاندی ئێرانی دەڵێت، خولی داهاتووی دانوستاندنەکان دەتوانێت دوایین خول بێت و ئێستا ئەمریکا و وڵاتانی ئەندامی لە رێککەوتنی ئەتۆمی گەیشتوونەتە ئەو خاڵەی کە دەبێت بڕیاری قورس بدەن.  دانوستاندنەکانی ئەمجارە دوای ١٠ رۆژ، رۆژی چوارشەممە کۆتاییهات و شاندەکانی وڵاتان بۆ راوێژی زیاتر بۆ پایتەختی وڵاتان گەڕاونەتەوە.   ئێنریکە موروا، نوێنەری یەکێتیی ئەوروپا لە دانوستاندنەکان، دەڵێت: دڵنیام لە خولی داهاتووی دانوستاندنەکان رێکدەکەوین.  میخائیل ئولیانۆف، نوێنەری رووسیا لە دانوستاندنە ئەتۆمییەکان دەڵێت، دانوستاندنەکان گەیشتوونەتە خاڵێک کە پێویستیی بە بڕیاری سیاسی هەیە، بۆیە کۆمیسیۆنی هاوبەشی رێککەوتنی ئەتۆمی بڕیاری داوە هەفتەی داهاتوو درێژە بە دانوستاندنەکان بداتەوە.  دانوستاندنەکانی زیندووکردنەوەی رێککەوتنی ئەتۆمی لەنێوان ئێران، بەریتانیا، رووسیا، فەرەنسا، چین و ئەڵمانیادا بەڕێوەدەچێت و ئەمریکاش بەشێوەی ناڕاستەوخۆ بەشدارە.