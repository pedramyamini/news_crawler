میخائیل ئولیانۆڤ، نێردەی رووسیا بۆ ئاژانسی نێودەوڵەتیی وزەی ئەتۆم رایگەیاند "ئێمە لەنێو پرۆسەکەداین و بەرەوپێشچوون تۆمارکراوە، دەتوانم ئەوە پشتڕاست بکەمەوە، هەنگاو بە هەنگاو".  ئەو بەرەوپێشچوونەی کە رووسەکان باسی دەکەن، دەکرێت تەنیا لێدوانێکی دیپلۆماسی بێت و هیچی دیکە، چونکە هەندێک سەرچاوەی میدیایی نزیک لە بازنەی گفتوگۆکان باس لە باوەڕی ئەمریکییەکان دەکەن بەوەی کە رێگەی گەیشتن بە رێککەوتن هەیە، بەڵام بە دڵنیاییەوە رێگەیەکی دوورە.  ترۆیکای ئەوروپی کە بریتییە لە هەرسێ وڵاتی بەریتانیا، فەرەنسا و ئەڵمانیا دەڵێن "هێشتا دەبێت بە لێکتێگەیشتن لەسەر بابەتە هەرە سەرەکییەکان بگەین، سەرکەوتن بە هیچ جۆرێک گەرەنتی ناکرێت، بەڵام ئەستەمیش نییە".  عەباس عێراقچی، جێگری وەزیری دەرەوەی ئێران لەگەڵ کۆتاییهاتنی کۆبوونەوەکان بە کەمێك رووخۆشییەوە قسەی کرد و گوتی "سزاکان، ئەوانەی کە بە سێکتەرەکانەوە بەستراونەتەوە، بۆ نموونە سزاکانی سەر کەرتی وزەی ئێران کە نەوت و گاز دەگرێتەوە، هەروەها سزاکانی سەر پیشەسازیی ئۆتۆمبێل و بانکەکان و بەندەرەکان، بەگوێرەی ئەو رێککەوتننانەی کە تاوەکو ئێستا کراون، هەموو ئەو سزایانە دەبێت هەڵبگیرێن".  ئەم قسەیە بە خێرایی لە تارانی پایتەختدا رەنگیدایەوە و دراوی ئێرانی لە نزیکەی دوو ملیۆن و ٥٠٠ هەزار تمەنەوە بۆ هەر ١٠٠ دۆلارێک، بۆ دوو ملیۆن و نزیکەی ٣٠٠ هەزار تمەن بەرزکردەوە، بەڵام پێناچێت ئەم بڵقە داراییە زۆر بخایێنێت.  سزاکانی ئیدارەی ترەمپ بۆسەر ئێران کە لە ماوەی ٢٤ مانگدا دانە بە دانە بەسەر تارانی سەپاندوون، زۆر لەوە ئاڵۆزترن کە بایدن بتوانێت بە یەک هەنگاو یان چەند هەنگاوێك هەڵیانگرێت، پێویستی بە شەڕی نێو کۆنگرێس و گرتنەبەری رێکار و رێنوێنیی تایبەتی سەرۆکایەتییە.  ئێستا دانوستاندنکاران لەگەڵ دەستڕۆیشتووانی وڵاتەکانیان تاوتوێی دوا پێشهاتەکان دەکەن؛ ئێران لە مانگی حوزەیراندا هەڵبژاردنی گشتیی هەیە و بەشێکی گەورە لە چارەنووسی دانوستاندنەکان بە شێوازی سەرۆکایەتیی نوێی ئەو وڵاتەوە بەستراوەتەوە.