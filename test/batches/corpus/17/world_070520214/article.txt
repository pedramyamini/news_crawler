رۆژی پێنجشەممە ٦ - ٥ - ٢٠٢١ محەممەد نشید، سەرۆکی پێشووی ماڵدیڤ، لەو کاتەی دەیویست لە ئۆتۆمبێلەکەیدا سەربکەوێت. ماتۆرسکیلێکی بۆمبڕێژکراو لە نزیک ئۆتۆمبێلەکەی تەقێندرایەوە و خۆی و پاسەوانێکی بریندار بوو.  بەرپرسێکی حکومی ماڵدیڤ رایگەیاندووە نشیدی تەمەن ٥٣ ساڵ لە هەوڵێکی تیرۆرکردن رزگاری بووە. گوتیشی هەرچەندە نشید لەو هەوڵەدا بریندار بووە، بەڵام تەندروستی جێگیرە. هەروەها یەکێک لە پاسەوانەکانیشی بریندار بووە و گوازراوەتەوە بۆ نەخۆشخانە.  تەقینەوەکە لە مالیەی پایتەخت روویداوە کە کاتێکدایە کە قەدەخەی هاتووچۆ بۆ بەرەنگاربوونەوەی کۆرۆنا لەو وڵاتە راگەیێندراوە. هێزە ئەمنیییەکان چواردەوری شوێنی رووداوەکەیان گرتووە و پەرلەمانیش داوای کۆبوونەوەیەکی بە پەلەی کردووە.  عەبدوڵڵا شاهید، وەزیری دەرەوەی ماڵدیڤ لە تویتێکدا بە تووندی سەرکۆنەی هەوڵەکەی کرد و رایگەیاند: "ئەو جۆرە هێرشە ترسنۆکانە لە کۆمەڵگەی ئێمە جێگەی نابێتەوە".  ماڵدیڤ، کە ژمارەی دانیشتووانەکەی ٣٣٠ کەسە، موسوڵمانی سوننەن، دەکەوێتە زەریای هیندی. وڵاتێکی گەشتیارییە، بەڵام بە دەست کێشە و ململانێی سیاسی دەناڵێت.   حکومەتی ئەو وڵاتە هەوڵی بنبڕکردنی تووندڕەوی دەدات، بەڵام بەدەر نەبووە لە هێرشی تووندوتیژی، ساڵی ٢٠٠٧ تەقینەوەی بۆمبێک برینداربوونی دەیان گەشتیاری لێکەوتەوە. هەروەها داعش ساڵی رابردوو بەرپرسیارێتی خۆی لە تەقاندنەوەی بەلەمێک لەو وڵاتە راگەیاند.  محەممەد نشید، یەکەمین سەرۆکە، کە بە رێگەیەکی دیموکراسیانە لە ساڵی ٢٠٠٨ بە سەرۆکی دوورگەکانی ماڵدیڤ هەڵبژێردرا. لە ساڵی ٢٠١٩ ەش بە سەرۆکی پەرلەمانی ئەو وڵاتە هەڵبژێردرا.