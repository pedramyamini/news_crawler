موشەکەکە وەک گوللەی وێڵی لێهاتووە، کەس نازانێت کۆتاییەکەی چی دەبێت، بەڵام ئەوەی دڵنیابووەتەوە ئەوەیە مووشەکەکە کە کێشەکەی زیاتر لە ٢١ تۆنە بووەتە مەترسییەک بۆ سەر زەوی و هێشتا لە بەرگە هەوادا دەسووڕێتەوە.  وەزارەتی بەرگریی ئەمریکا دەڵێت ئەوان لە نزیکەوە چاودێریی مووشەکە ئاسمانییەکەی چین دەکەن، چونکە ئەگەری هەیە لە کۆتایی ئەم هەفتەیەدا بکەوێتە سەر زەوی.  بەرپرسانی ناسا ئاماژەیان بەوە کردووە، مووشەکە چینییەکە، کە لە ٢٩ی نیسانەوە بەرەو بۆشایی ئاسمان هەڵدراوە، لەوانەیە تاوەکو هەشتی ئەم مانگە لە شوێنێکی سەر زەوی بکەوێتە خوارەوە، بەڵام کێشەکە لەوەدایە بە دروستی نازانرێت لە کوێ دەکەوێتە خوارەوە.  ئەو مووشەکە ئاسمانییە پرۆژەیەکی گەورەی بۆشایی ئاسمانیی چین بووە. حکومەتی چین هەوڵی دەدا تاوەکو کۆتایی ٢٠٢٢ وێستگەیەکی ئاسمانی لە بۆشایی ئاسماندا دروست بکات، بەڵام دوای سێ رۆژ لە هەڵدانی، مووشەکەکە لە کۆنتڕۆڵ دەرچوو، ئێستاش بەخێرایی ١٨ هەزار مایل لە کاژێرێکدا بەدەوری زەویدا دەسووڕێتەوە.  مایک هاوارد، بەرپرسی ئۆفیسی وەزیری بەرگریی ئەمریکا ئاماژەی بەوە کردووە، فەرماندەیی یەکەی ئاسمانی سەر بە وەزارەتی بەرگریی ئەمریکا سەرقاڵی چاودێریکردنی مووشەکە چینییەکەیە، بەڵام ناتوانرێت شوێنی کەوتنی دیاری بکرێت، تاوەکو ئەو کاتە لە زەوی نزیک دەبێتەوە، بۆیە دەبێت سات بە سات چاودێری بکرێت.  ئەو بەرپرسەی پێنتاگۆن باس لەوەش دەکات هەرچەندە چەند پارچەیەکی مووشەکەکە لە بەرگە هەوادا لێی جیا دەبنەوە، بەڵام هێشتا قورساییەکی زۆری ئەو موشەکە لەسەر زەوی دەکەوێت.  جۆناسان ماکدوڵێ، پسپۆڕی بۆشایی ئاسمان لە زانکۆی هارڤارد باس لەوە دەکات هەرچەندە ویڵبوونی مووشەکێکی لەو جۆرە مەترسیدارە، بەڵام هەڕەشەیەکی گەورە بۆ سەر زەوی دروست ناکات. دەشڵێت ئەو مووشەکە لە کاژێرێکدا ١٨ هەزار مایل دەبڕێت، بۆیە دیاریکردنی شوێنەکەی زۆر زەحمەتە، ئەگەر دیاریش بکرێت هەر کێشەیە، چونکە تاوەکو شوێنەکەی دیاری دەکرێت ١٨ هەزار مایلی دیکە دووردەکەوێتەوە. ئەمەش وا دەکات دیاریکردنی شوێنی کەوتنی مووشەکەکە ئەستەم بێت، واتە دەبێت چاوەڕێ بکرێت تاوەکو لە زەوی نزیکدەبێتەوە.   ماکدوڵێ لەو باوەڕەدایە لەنێوان ٨ تاوەکو ١٠ی ئەم مانگە مووشەکەکە بکەوێتە خوارەوە، تاوەکو ئەو کاتەش، مووشەکەکە دەتوانێت ٣٠ جار بەدەوری زەویدا بسووڕێتەوە.  سەرباری ئەوانەش ئەو زانایە پێیوایە رەنگە مووشەکەکە بکەوێتە ناو زەریاوە، چونکە زۆربەی رووبەری زەوی ئاوە.