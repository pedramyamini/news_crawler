جین ساکی، گوتەبێژی کۆشکی سپی لە کۆنفرانسێکی رۆژنامەڤانیدا ئاماژەی بەوەکرد، لووتکەی چاوەڕوانکراوی نێوان جۆ بایدن، سەرۆکی ئەمریکا و ڤلادیمیر پووتین، سەرۆکی رووسیا ئامادەکاری بۆ کراوە، بەڵام گوتیشی، "ناتوانین لەم کاتەدا شوێن و کاتی لووتکەکە ئاشکرا بکەین. "  جین ساکی راشیگەیاند، کۆبوونەوەکە لەپێناو دروستبوونی پەیوەندییەکی سەقامگیرە لەنێوان ئەمریکا و رووسیا کە لە بەرژەوەندی ئاسایشیی جیهاندا بێت، بەڵام ئەمریکاش ئامادە نییە پاشەکشە لەو هەڵویستانەی بکات کە تایبەتن بە نیگەرانییەکانی بەرامبەر رووسیا بەهۆی مامەڵەی ئەو وڵاتەوە.  هەرچەندە ساکی ئاماژەی بە کات و شوێنی لووتکەکە نەکردووە، بەڵام میدیاکانی ئەو وڵاتە باس لەوە دەکەن، ئەگەر هەیە ئەو لووتکەیە لە مانگی داهاتوودا لە سویسرا بەڕێوەبچێت.  هەروەها جەیک سوڵیڤان، راوێژکاری ئاسایشی نیشتمانیی ئەمریکا هەفتەی داهاتوو لەگەڵ راوێژکاری ئاسایشی نیشتمانیی رووسیا لە جنێڤ کۆدەبیتەوە بۆ باسکردن لە رێکخستن و چۆنێتی بەڕیوەچوونی کۆبوونەوەکە.   جین ساکی، گوتەبێژی کۆشکی سپی گوتی، "راوێژکاری ئاسایشی نیشتمانیی ئێمە پەیوەندی تەلەفۆنی لەگەڵ هاوتاکەیدا هەبووە و ئەوەش هەنگاوێکی گرنگ بوو بۆ ئامادەکاری ئەو لووتکە ئەمریکییە - رووسیە پلان بۆدانراوە؛ لێرەدا هێشتا ناتوانین کات و شوێنی لووتکەکە ئاشکرا بکەین، چونکە هێشتا کار لەسەر وردەکارییەکانی دەکەین. "  سەرنجی ئەمریکا لەو کۆبوونەوەیە  بە گوتەی ساکی، "تایبەتە بە کارکردن لەپێناو پەیوەندییەکی سەقامگیرتر و گونجاو لەگەڵ رووسیا، کە چەند ساڵێکە پەیوەندییەکان بەو جۆرە نەبوون، بەڵام باوەڕمان وایە دەتوانین بەشێوەیەکی بونیادنەر کار لەسەر ئەو پەیوەندییانە بکەین، ئەمەش مانای ئەوە نییە پاشەکشە لەو بوارانەدا دەکەین کە لەرابردوودا مایەی نیگەرانیی ئێمە بوون؛ خۆتان دەزانن لە چەندە هەفتەی رابردوودا کاتێک داوای کۆبوونەوەی لووتکەشمان دەکر، سزای نوێمان بەسەر رووسیادا سەپاند،  بەهۆی ئەو کارانەی کە ئێمە پێمان وابوو قبووڵکراو نین. "