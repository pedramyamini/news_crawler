دابەزینی ئاستی رووبارەکان هەڕەشە لەو سامانە دەکات؛ بۆیە کار دەکرێت بۆ کۆکردنەوەی ئەو جۆرە ماسییانە تاوەکو گەراکانیان دابنێن.  ئانا کاستنەر، بەڕێوەبەری یەکەی کۆکردنەوەی ماسی سەلەمون دەڵێت، "ماسییەکان بەرەو زەریا کۆچ دەکەن، بەڵام ئێمە لەسەر رێگەکەیان ئەم پەیژەیە دادەنێین و بەرەو ئەو شوێنە دەیانبەین کە دەمانەوێت کۆببنەوە تاوەکو گەراکانیان دابنێن".  ساڵانە لە ئەمریکا نزیکەی ٢٨٥ هەزار تۆن ماسی سەلەمون دەخورێت؛ زیاتر لە ١٠٠ هەزار تۆنی لە جۆری شینوکن، کە دوای کۆکردنەوەیان، پێکهاتەی سییامین، یان ڤیتامین بی یەکیان لێدەدەرێت کە هاوکارییان دەکات لە جووڵە و خێرادانانی گەراکانیان.  ئانا کاستنەر بە ئاماژەدان بە شوێنی کۆکردنەوەی گەراکان دەڵێت، "ئێرە شوێنی کۆکردنەوەی گەراکانە. گەراکان لێرە لەنێوان ٣٠ تاوەکو ٦٠ رۆژ هەڵدەگیرێن تاوەکو هەڵدێن. هەر یەک لەم ریزە سندووقانە زیاتر لە ١٥٠ هەزار دانە گەرای تێدایە و لەم کۆگایەدا زیاتر لە ٢٠ ملیۆن گەرا هەن".  دوای ماوەیەک گەراکان دەبنە ماسییەکی جوان و تەندروست، پێشتر خواردنی پڕ لە ڤیتامینیان پێدەدرێت بەر لەوەی بە رێگەی تایبەت بخرێنە نێو تانکەری گواستنەوەیان؛ لەوێشەوە بەرەو زەریا.