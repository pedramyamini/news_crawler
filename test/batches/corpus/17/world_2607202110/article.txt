جۆ بایدن، سەرۆکی ویلایەتە یەکگرتووەکانی ئەمریکا پێش کۆبوونەوەی لەگەڵ مستەفا کازمی، سەرۆکوەزیرانی عێراق قسەی بۆ رۆژنامەڤانان کرد و ئاماژەی بەوەش کرد، شەڕی داعش لەپێناو سەقامگیریی عێراقە و عێراقییەکان قوربانییەکی زۆریان داوە.  سەرۆکی ئەمریکا باسی لەوەش کرد کە وڵاتەکەی "بەپەلە ڤاکسینی کۆرۆنا بۆ عێراق دەنێرێت". هاوکات مستەفا کازمی خۆشحاڵیی خۆی بە هاوئاهەنگیی نێوان ئەمریکا و عێراق دەربڕی.  لە بەشێکی دیکەی قسەکانیدا، جۆ بایدن باسی لە هەڵبژاردنەکانی عێراق کرد کە بڕیارە لە ١٠ی ئۆکتۆبەری ٢٠٢١ بەڕێوەبچێت و گوتی "چاومان لەوەیە کە هەڵبژاردنێک لە مانگی تشرینی یەکەمدا ببینین. ئێمە زۆر بە باشی لەگەڵ حکومەتی عێراق کار دەکەین بۆ دڵنیابوونەوە لەوەی کە ئەو هەڵبژاردنە پاک و ئازادانە بەڕێوەدەچێت. من لە ماوەی رابردوودا پەیوەندیم لەگەڵ کازمی هەبووە. پێموایە هەموو شت بە باشی دەڕوات. رۆڵی ئێمە لە عێراق بریتی دەبێت لە راهێنان، هاوکاریکردن و یارمەتیدان و رووبەڕووبوونەوەی داعش هەرکاتێک دەربکەوێت، بەڵام تاوەکو کۆتایی ئەمساڵ ئەرکی ئێمە لەوێ وەکو ئەنجامدانی ئۆپەراسیۆنی سەربازی نامێنێت".  لە کۆشکی سپی تەنیا یەک میدیای عێراقی و یەک میدیای کوردی بۆ رووماڵی سەردانەکەی کازمی بانگهێشت کرابوون، کە میدیا کوردییەکە تۆڕی میدیایی رووداوە.  لە پارچە کاخەزێکدا کە تێبینیی تێدا نووسیوە، جۆ بایدن نووسیویەتی "ئەمریکا ئامادەیە بۆ وەڵامدانەوەی هێرشەکان" و "ئێران رەچاوی وەستاندنی هێرشەکان بکات".  پێشتر سەرۆکی ئەمریکا لە تویتێکدا رایگەیاند، "چاومان لەوەیە هاوبەشیی ستراتیژیی نێوان ئەمریکا و عێراق بەهێزبکەین و هاوئاهەنگیی دوولایەنە بەرەوپێش ببەین". ئاماژەی بەوەش کرد، "لە ئۆفیسی پێشوازی لە کۆشکی سپی پێشوازی لە مستەفا کازمی، سەرۆکوەزیرانی عێراق دەکەم".        تەوقەکردنی جۆ بایدن و مستەفا کازمی لە کۆبوونەوەیان لە کۆشکی سپی    ڤیدیۆ: رۆژ عەلی زاڵە - پەیامنێری رووداو pic. twitter. com / x ٠ ZkGGPpkV    - Rudaw (@ Rudawkurdish) July ٢٦,٢٠٢١ سەبارەت بە سەردانەکە، مستەفا کازمی، سەرۆکوەزیرانی عێراق، هەینیی رابردوو لە هەڤپەیڤینێکدا رایگەیاند، "ئەوەی لە ئەمریکییەکانمان دەوێت پاڵپشتیکردنی هێزەکانمانە لە راهێنان و پەرەدان بە تواناکانیان و پێکەوە کارکردنی ئەمنی... ئەمڕۆ سوپا و هێزی سەربازی و ئەمنیی عێراق توانای بەرگریکردنیان هەیە و عێراق لە خاکەکەیدا پێویستی بە هێزی شەڕکەری بیانی نییە".         دیمەنەکانی کۆبوونەوەی جۆ بایدن، سەرۆکی ئەمریکا و مستەفا کازمی، سەرۆکوەزیرانی عێراق لە کۆشکی سپی    وێنە: SAUL LOEB / AFP pic. twitter. com / qLDizHLm ٣ i    - Rudaw (@ Rudawkurdish) July ٢٦,٢٠٢١ سەرۆکوەزیرانی عێراق لەو هەڤپەیڤینەدا ئەوەشی خستەڕوو "سەردانەکەمان بۆ واشنتن بۆ تەواوکردنی کۆمەڵێک دانوستاندنە، کە لە بەغدا و واشنتن لە ساڵی رابردوودا بەڕێوەچوون بە مەبەستی رێکخستنی ئاستی پەیوەندییەکان لەنێوان عێراق و ویلایەتە یەکگرتووەکانی ئەمریکا لە هەموو بوارەکاندا، لەنێویاندا کولتووری، تەندروستی، وزە و بارودۆخی ئەمنی و پەیوەندییە ئەمنییەکان".         کۆبوونەوەی مستەفا کازمی، سەرۆکوەزیرانی عێراق لەگەڵ جۆ بایدن، سەرۆکی ئەمریکا pic. twitter. com / ١ oX ١ ml ٦ OYL    - Rudaw (@ Rudawkurdish) July ٢٦,٢٠٢١ هەروەها فوئاد حوسێن، وەزیری دەرەوەی عێراق لە کۆنگرەیەکی رۆژنامەوانیی هاوبەشدا لەگەڵ ئەنتۆنی بلینکن، وەزیری دەرەوەی ئەمریکا لە واشنتن رایگەیاند، "لەگەڵ ئەوەی رێکخراوی داعشی تیرۆریست رێکخراوێکی نێوخۆییە و لەنێو عێراقدا چالاکە، بەڵام لە هەمان کاتدا، رێکخراوێکی هەرێمی و نێودەوڵەتییە، هەروەها ئایدۆلۆژیاکەی نێودەوڵەتییە؛ بۆیە پێویستمان بە کاری نێودەوڵەتییە بۆ رووبەڕووبوونەوەی داعش و ئایدۆلۆژیاکەی".