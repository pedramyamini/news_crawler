کورت وێستەرگارد لەسەر ئەو کاریکاتێرەی لەسەر پێغەمبەری ئیسلام کردی، لە ترسی هەڕەشە و گوڕەشەکان تاوەکو دوایین ساتەکانی تەمەنی لەژێر چاودێری و پارێزگاری هێزە ئەمنییەکاندا بوو.  رۆژنامەی دانیمارکی، بەرلینگسک بڵاویکردووەتەوە، کە وێستگەرگارد دەمێک بوو بە دەست نەخۆشییەوە دەیناڵاند و رۆژی یەکشەممە لەسەر جێگەکەی مرد.  لە ٢٠٠٥ کاریکاتێریستەکە وێنەیەکی لەسەر پێغەمبەری ئیسلام کێشا و عەگالێکی لە بۆمبێک ئاڵاند، ئەم وێنەیەی لە رۆژنامەی کۆنسەرڤاتیڤی جیلاندس پۆستن، بە ناوی "رووخساری محەممەد". بڵاوکردەوە.  ئەم کاریکاتێرە کاردانەوەیەکی گەورەی لەنێو جیهانی ئیسلامی لێکەوتەوە، حکومەتی دانیمارکی تووشی گەورەترین قەیرانی دیپلۆماسی کرد و چەندین وڵاتی ئیسلامی پەیوەندییەکانیان لەگەڵ دانیمارک پچڕاند. خۆپیشاندانی تووند و فراوانی بەدوای خۆیدا هێنا، لە چەندین شار و شارۆچکە هێرشکرایە سەر باڵیۆزخانە و کۆنسوڵخانەکانی دانیمارک، چەندین کەس لەو رووبەڕووبوونەوانە کوژران.  وێستەرگارد جیا لەوەی کاریکاتێریست بوو، مامۆستاش بوو، لە ساڵی ١٩٨٠ ەوە بابەتی لە رۆژنامەی جیلاندس پۆستن بڵاودەکردەوە، دوای ئەو بڵاوکراوانەی لەسەر پێغەمبەری ئیسلام، کەسایەتییە دانیمارکییەکە بەردەوام هەڕەشەی کوشتنی لێدەکرا، تاوەکو پۆلیس گواستییەوە بۆ شوێنێکی نادیار و هەتا دوا ساتەکانی مردنی لەژێر پارێزگاری پۆلیسدا بوو.  کاریکاتێریستە دانیمارکییەکە، لە ٢٠١٠ دا لە رووداوێکی تیرۆرکردن رزگاری بوو، کاتێک لەلایەن گەنجێکی سۆماڵیی تەمەن ٢٨ ساڵ لەنێو ماڵەکەی بە تەور هێرشی کرایە سەر.