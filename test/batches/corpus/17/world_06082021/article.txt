پۆلیسی سان فرانسیسکۆ رایگەیاند، دوای ئەوەی بینیویانە ژنێک لە ئۆتۆمبێلێکەوە خۆی هێناوەتە دەرەوە و کڵاشینکۆڤێکی (AK - ٤٧)ی بەدەستەوەیە، دەستیان بەسەر ئۆتۆمبێلەکەیدا گرتووە. بە گوتەی پۆلیس، ئەو ژنە لەکاتی "نمایشێکی تیژڕۆیی نایاسایی"دا ئەو کارەی کردووە.  ژنەکە ناوی ئاشکرا نەکراوە، پۆلیس دەڵێت، ئەو وێنەیە لەکاتی نمایشەکەدا گیراوە کە لە ١١ی تەممووزی ٢٠٢١ بووە، رۆژی ٥ی ئابیش توانیویانە دەست بەسەر ئۆتۆمبێلەکەدا بگرن.  پۆلیس دەڵێت، رووداوەکە هێشتا لەژێر لێکۆڵینەوەدایە. ئادەم لۆبسینگەر، گوتەبێژی پۆلیس بە میدیاکانی راگەیاند، "بەهۆی ئەوەی کەیسەکە هێشتا لەژێر لێکۆڵینەوەدایە، ناتوانین لێدوانی زیاتر بدەین".  پۆلیس ئاماژە بەوە دەکات، ناتوانن لێدوان لەسەر ئەوە بدەن کە کەس لەسەر ئەو رووداوە دەستگیرکراوە، یان ئەو ژنە هیچ فیشەکێکی تەقاندووە یاخود نا.  بەپێی راپۆرتی پۆلیس، لە سان فرانسیسکۆ رێژەی تووندوتیژی بەهۆی چەکەوە لە شەش مانگی یەکەمی ئەمساڵدا بەراورد بە ساڵی رابردوو ٨٤ % زیادیکردووە.