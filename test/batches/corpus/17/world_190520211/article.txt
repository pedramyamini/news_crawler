لێتیشیا جەیمس، داواکاری گشتیی نیویۆرک لە رێگەی گوتەبێژەکەیەوە بڵاویکردووەتەوە، کە لێکۆڵینەوە لە کۆمپانیاکەی ترەمپ چیدی ناچێتە قاڵبێکی "مەدەنیی بێگەرد".  فابیێن لیڤی , گوتەبێژی داواکاری گشتیی نیویۆرک بە بی بی سی گوتووە: "رێکخراوی ترەمپمان ئاگادارکردووەتەوە کە لێکۆڵینەوکەەی ئێمە لە رێکخراوەکە چیدی ناچێتە چوارچێوەی لێکۆڵینەوەیەکی مەدەنی. "  بەڵام راگەیێندراوەکە هۆکارەکەی روون ناکاتەوە کە بۆچی ئەو لێکۆڵینەوەیە لە چوارچێوەی لێکۆڵینەوەیەکی سڤیلەوە پەڕیوەتەوە بۆ لێکۆڵینەوەیەکی تاوانکاری. ئەوەش روون نییە ئاخۆ هیچ تۆمەتێک دەدرێتە پاڵ دۆناڵد ترەمپ یاخود نا.  دادگاکان ترەمپ بە چ تاوانێک تۆمەتباردەکەن؟  لە ئاداری ٢٠١٩ دا داواکاری گشتی نیویۆرک رایگەیاند، ترەمپ بەهای پشکەکانی بۆ بانکەکان گەورەتر لە قەبارەی خۆی نیشانداوە کاتێک بەدوای قەرزدا گەڕاوە بۆ ئەوەی باجی لەسەر کەمبکرێتەوە.  ئۆفیسی داواکاری گشتی کار لەسەر چوار بەڵگەنامەدا دەکات کە لە دادگاکانی هەریەک لە مانهتان، نیویۆرک، شیکاگۆ و لۆس ئانجلس لەسەر رێکخراوی ترەمپ خراونەتەڕوو.  جایرس ڤانس جەی ئاڕ، دادوەری بەشی مانهاتن رایگەیاندووە، لە مانگی ئابی ٢٠٢٠ ەوە ئۆفیسەکەیان لێکۆڵینەوە لە تۆمەتی تاوانکاری لەلایەن رێکخراوی ترەمپەوە دەکات.  ئۆفیسەکەی مانهاتن رێکخراوەکەی ترەمپ بە ئەنجامدانی ساختەکاری لە کاری بانکی و ئەو لایەنانەوە تۆمەتباردەکات، کە پەیوەندی بە دڵنیایی (تەئمین)ەوە هەیە.  ئۆفیسی داواکاری مانهاتن ئەو فایلانەی هەڵداوەتەوە کە دەگوترێت ترەمپ لە ٢٠١٦ دا پەیوەندی سێکسی لەگەڵ دوو ئافرەت هەبووە، بەڵام بۆ پەردەپۆشکردنی بابەتەکە پارەی داوە.  ئۆفیسەکەی جایرس ڤانس لە مانگی شووباتی ئەمساڵ لێکۆڵینەوەی لەو باجانە دەستپێکرد، کە پەیوەندیان بە بڕی ئەو باجانە هەیە کە دەگوترێت ترەمپ نایانگەڕێنێتەوە سندووقی خەزێنەی دەوڵەت.  ترەمپ بە درێژایی چوارساڵی سەرۆکایەتی هەرچەند لەژێر گوشارێکی گەورەی کۆنگرێسمان و بەتایبەتیش دیموکراتەکان بوو، بەڵام رەتیکردەوە بڕی ئەو باجە ئاشکرا بکات کە بە دەوڵەتی داوە.