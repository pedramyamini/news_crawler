لەمیانی پێشوازیکردنی لە سەرۆکی کۆریای باشوور و لە کۆنفرانسێکی رۆژنامەڤانی هاوبەشیاندا، جۆ بایدن پلانی ئیدارەکەی بۆ کوتانی سەربازانی کۆریای باشووری خستەڕوو و گوتی، ٥٥٠ هەزار سەربازی کۆریا هەن کە لە نزیکەوە لەگەڵ هێزەکانی ئەمریکا لە کۆریا کاردەکەن و "ئێمە ڤاکسین بۆ هەموو ئەو ٥٥٠ سەربازەی کۆریای باشوور دابین دەکەین".  بەگوێرەی پلانی ئیدارەی بایدن کە پێشتر رایگەیاندبوو، بڕیارە ئەمریکا لە ٦ هەفتەی داهاتوودا زیاتر لە ٨٠ ملیۆن ڤاکسین لە سەرانسەری جیهان دابەشبکات.  سەبارەت بە هەڵمەتی پێدانی ڤاکسین بە ئەمریکییەکان، بایدن گوتی، "ئێستا هێندە ڤاکسینی پێویست بۆ کوتانی هەموو ئەمریکییەکمان هەیە و پێشبینیش دەکەین تاوەکو ناوەڕاستی ئەم هاوینە خەڵکێکی زیاتر ڤاکسین وەربگرن".  لە سەرەتای جیابوونەوەی کۆریای باکوور و باشوور لەیەکدی، ئەمریکا هاوپەیمانێکی نزیکی کۆریای باشوور بووە و لە داوی جەنگی جیهانیی دووەم لە رێگەی ئەو وڵاتەوە رێگری لە بەرفراوانبوونی بەرەی کۆمۆنیستی کردووە.  بەهۆی پەیوەندییە نزیکەکەی ئەو دوو وڵاتەوە، ئەمریکا چەندین بنکەی سەربازی لە کۆریای باشوور دامەزراندووە و پارێزگاری لێکردووە لە بەرامبەر هەڕەشەکانی کۆریای باکوور، بەڵام دۆناڵد ترەمپ، سەرۆکی پێشووی ئەمریکا پێیوابوو کە دەبێت بە پەیوەندییە نێودەوڵەتییەکانی وڵاتەکەیدا بچێتەوە و وڵاتێکی وەکو کۆریای باشوور پارەیەکی زیاتریان پێبدات لە بەرامبەر پاراستنیان.  ئەو داوایەی ترەمپ تارادەیەک پەیوەندییەکانی ئەو دوو وڵاتەی بەرەو دواوە برد، بەڵام جۆ بایدن بە دیدێکی دیکە سەیری پەیوەندییە دیپلۆماسییەکان دەکات و هەر لە هەڵمەتی هەڵبژاردندا پێیوابوو دەبێت هاوپەیمانەکان لە خۆیان نزیک بکەنەوە و بە درووشمی "ئەمریکا گەڕایەوە" دووبارە پەیوەندییە دیپلۆماسییەکانیان پتەو بکەن.