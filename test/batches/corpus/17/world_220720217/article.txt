فوئاد حوسێن، وەزیری دەرەوەی عێراق بە رۆژنامەی وۆڵ ستریت جۆرناڵی گوتووە، "ئێمە پێویستمان بە سەربازی شەڕکەری زیاتر نییە. " هەروەها گوتووشیەتی، "ئێمە پێویستمان بە مەشق و راهێنانە. ئێمە پێویستمان بەوەیە هێزەکان لە ئاسمانەوە هاوکاریمان بکەن".   بە گوێرەی رۆژنامە ئەمریکییەکە، بڕیارە راگەیێندراوەکە رۆژی دووشەممە هاوکات لەگەڵ سەردانەکەی مستەفا کازمی، سەرۆکوەزیرانی عێراق بۆ واشنتن بڵاوبکرێتەوە کە بڕیارە لەو رۆژەدا لە کۆشکی سپی لەگەڵ جۆ بایدن، سەرۆکی ئەمریکا کۆبێتەوە.    هەروەها بڕیارە رۆژی هەینی ٢٢ - ٠٧ - ٢٠٢١، گەڕی چوارەمی گفتوگۆ ستراتیژییەکانی نێوان ئەمریکا و عێراق دەستپێبکات.   بەرپرسانی ئەمریکا بە وۆڵ ستریت جۆرناڵیان گوتووە، مەبەست لەو راگەیێندراوە ئەوەیە تا گوشاری سیاسیی لایەنە شیعەکان لەسەر کازمی کەمبێتەوە کە داوادەکەن هەموو هێزە ئەمریکییەکان عێراق جێبێڵن کە ژمارەیان بە نزیکەی دوو هەزار و ٥٠٠ مەزەندە دەکرێت.    بەرپرسێکی ئەمریکی باسی لەوە کردووە، "واشنتن دەیەوێت مەرجەکانی نێو راگەیێندراوەکە، بە گۆڕینی رۆڵی بەشێک لە هێزەکانی لە عێراق جێبەجێبکات لەبری ئەوەی بیانکشێنێتەوە".   میدیا ئەمریکییەکە لەسەر زاری بەرپرسێکی دیکەی ئەمریکییەوە ئاماژە بەوە دەکات، ئەو گۆڕانکارییەی کە ئەمریکا بە نیازە لە هێزەکانیدا لە عێراق بکات، لە رووی ژمارەیانەوە نییە، بەڵکو تەنیا رۆڵی هێزەکان دەگۆڕێت و روونیدەکاتەوە کە لە داهاتوودا چ ئەرکێکیان لە عێراقدا دەبێت.