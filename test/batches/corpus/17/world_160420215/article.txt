وەکو لە ڤیدیۆکەدا دەردەکەوێت منداڵەکە وەستاوە، هەردوو دەستی بەرزدەکاتەوە و هیچی بەدەستەوە نییە، کەچی دوای چەند چرکەیەک پۆلیسەکە تەقەی لێدەکات و هەر لەوێدا دەیکوژێت.  ئەم رووداوە لە ٢٩ی ئاداری رابردوو لە شاری شیکاگۆ سەر بە ویلایەتی ئیلینۆی روویداوە. کاتی رووداوەکە دەوروبەری کاژێر ٠٣: ٠٠ی بەرەبەیانی ئەو رۆژەیە. منداڵەکە رادەکات، پۆلیسەکەش دوایدەکەوێت و هاوار دەکات "فڕێی بدە"، کە دیارە مەبەستی ئەوەیە چەکەکەی دەستی فڕێبدات.  بەڵام وەکو لە ڤیدیۆکەدا دەردەکەوێت، منداڵەکەی دەستی بەرزدەکاتەوە و دەوەستێت و هیچی بەدەستەوە نییە، دواتر لە بەشێکی ڤیدیۆکەدا دەردەکەوێت کە لە نزیک ئەو شوێنەی منداڵەکە وەستاوە، دەمانچەیەکی لێیە، پۆلیسی شیکاگۆ دەڵێت ئەوە دەمانچەی دەستی ئەو مێردمنداڵە بووە.  ئەو منداڵە ناوی ئادەم تۆلیدۆیە و هیسپانیکە، واتە بە رەچەلەک خەڵکی وڵاتانی ئەمریکای لاتینە و لە ٢٩ی مانگ و هەر لەوکاتەدا کە بۆ پۆلیسەکە دەوەستێت، کوژراوە.  پۆلیسەکە ناوی ئێریک ستیڵمانس - ە، تەمەنی ٣٤ ساڵە و سپی پێستە. دوای بڵاوبوونەوەی ڤیدیۆکە، لە شیکاگۆ هەر زوو خەڵک دەستیان بە خۆپێشاندان کرد و داوای دادگاییکردنی ئەو ئەفسەرەی پۆلیس دەکەن.  بڵاوبوونەوەی ئەم رووداوە لەکاتێکدایە کە هێشتا ناڕەزایەتییەکان لە ویلایەتی مینیسۆتا بەهۆی کوژرانی کەسێكی رەشپێستەوە لە شاری مینپۆلس بەردەوامە، هاوکاتیشە لەگەڵ تێپەڕبوونی ساڵێک بەسەر کوژرانی جۆرج فلۆیدی رەشپێست بەدەستی ئەفسەرێکی پۆلیس کە ئێستا دۆسێکەی لە دادگەیە.