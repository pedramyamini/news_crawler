سەرەڕای ناڕەزایی لەبارەی پێشنیازەکە لەلایەن بەشێک لە پەرلەمانتارانەوە، پرۆژەیاساکە پەسندکرا و بڕیارە لە تەممووزی ئەمساڵەوە بکەوێتە بواری جێبەجێکردنەوە.   بەگوێرەی یاساکە، چیدیکە مافی نیشتەجێبوونی هەمیشەیی بە پەنابەران نادرێت، بەڵکو تەنیا مافی نیشتەجێبوونی کاتییان پێ دەدرێت. لە بەشێکی دیکەی یاساکەدا هاتووە، هەر پەنابەرێکی نیشتەجێبوو، ئەگەر داوای بەیەکگەیشتنەوەی خێزانی بکات، پێویستە ئەرکی بەخێوکردنیان لەئەستۆ بگرێت.   پرۆژەیاساکە بە دەنگی زۆرینەی پەرلەمانتارانی هەردوو پارتی دەسەڵاتداری سوێد، سۆسیال دیموکراتەکان و ژینگە کە بەهاوبەشی حکومەت بەڕێوەدەبەن، پەسندکرا دوای ئەوەی لە پاکێجێکدا بۆ پەرلەمانیان ناردبوو. ئەم بابەتەش مشتومڕێکی زۆری لەنێوان حکومەت و ژمارەیەک لە پەرلەمانتارانی ئەو وڵاتە لێکەوتەوە.   تۆماس هامەربێری، پەرلەمانتاری سوێد لە سۆسیال دیموکراتەکان کە کۆمیسیاری پێشووی مافەکانی مرۆڤی ئەوروپا بووە، رەخنە لە حکومەتی وڵاتەکەی دەگرێت و دەڵێت، "ئەو بارودۆخەی ئێستا تێیداین جێگەی نیگەرانییە. من نامەوێت پشتگیری لە ئاراستەیەکی هەڵە بکەم، چونکە نموونەیەکی زۆر خراپ لەسەر ئاستی نێودەوڵەتیدا پێشکێش دەکات".   مەگنس مانهامەر، پەرلەمانتاری سۆسیال دیموکرات یەکێک بوو لەو پەرلەمانتارانەی دژایەتیی پڕۆژەیاساکەی کرد و رایگەیاند، پڕۆژەیاساکە پێچەوانەی بڕیاری کۆنگرەی پارتەکەیانە کە ساڵی ٢٠١٧ بڕیاریدرا نابێت سیاسەتی کۆچی سوێد زۆر جیاواز بێت لەگەڵ سیاسەتی وڵاتانی دیکەی یەکێتیی ئەوروپا و گوتیشی: "جیاوازە لە پێشنیازی وڵاتانی دیکە، لەڕووی ئەگەری بەیەکگەیشتن و یەکخستنەوەی خێزان و ماوەی مۆڵەتی مافی نیشتەجێبوون، زیاتر نەرێنییە. ئەمەش دەیسەلمێنێ ئێمە یاسای خراپترمان دەبێت بۆ پەناخوازان".