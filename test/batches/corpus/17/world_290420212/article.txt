ڤاسلی نابینزیا، نوێنەری رووسیا لە نەتەوە یەکگرتووەکان دەڵێت "ئێمە نیگەرانین دەربارەی بەردەوامیی شەڕ لەنێوان نەتەوەکان لە ناوچەکانی دەوروپشتی رووباری فورات. بەردەوامیی داگیرکاریی بیانی لەو ناوچانە هۆکاری سەرەکیی شەڕە لەنێوان کورد و هۆزە عەرەبیە ناوچەییەکان".  نوێنەری چین هەمان هەڵوێستی هەبوو، داوای کشانەوەی هێزەکانی ئەمریکای کرد لەگەڵ ئەو هێزانەی کە چین بە "تیرۆریستیان" دەبینێت. جێنگ شوانگ، جێگری نوێنەری چین بۆ نەتەوە یەکگرتووەکان دەڵێت "نەهێشتنی داگیرکاریی دەرەکی و لەناوبردنی هێزە تیرۆریستیەکان پێویستن بۆ دروستکردنی دۆخێکی ئەمنیی پێویست بۆ گەشتن بە چارەسەرێکی سیاسی بۆ کێشەی سووریا   و ئەو نیگەرانییانە دەربارەی دۆخی قامشلۆ و حەسەکە".  هەر لە هەمان کۆبوونەوەی ئەنجوومەنی ئاسایشی نێودەوڵەتی، بە داتای نەتەوە یەکگرتووەکان پشتڕاستکرایەوە، کاتێک باڵاترین بەرپرسی مرۆیی رایگەیاند کە پێکدادانەکانی هەفتەی رابردوو بوونەتە هۆی ئاوارەبوونی نزیکەی ٥٠ هەزار کەس.  مارک لۆکاک، جێگری سکرتێری گشتیی نەتەوە یەکگرتووەکان بۆ کاروباری مرۆیی رایگەیاند "دەربارەی باکووری رۆژهەڵاتی سووریا، ئێمە بە نیگەرانییەوە چاودێریی دۆخی شارەکانی قامشلۆ و حەسەکە و دەوروپشتیان دەکەین. هەفتەی رابردوو بەهۆی پێکدادانەکانەوە سێ هاووڵاتیی سڤیل لە قامشلۆ گیانیان لەدەستدا، کە دووانیان منداڵ بوون و ژمارەیەکی دیکەش برینداربوون. لانیکەم ٥٠ هەزار کەسیش ئاوارە بوون".  جگە لە رەوشی ئەمنی، ترسی سەرەکیی نەتەوە یەکگرتووەکان زیاتر لە خراپتربوونی دۆخی ئابووریی سووریایە کە دوا راپۆرتی نەتەوە یەکگرتووەکان دەڵێت، زیاتر لە نیوەی دانیشتووانی سووریا خۆراکی پێویستیان دەستناکەوێت و دیاردەی کەمیی خۆراک ئەمساڵ بە رێژەی ٧٠ % زیادیکردووە، لەبەرئەوە نەتەوە یەکگرتووەکان داوای زیادکردنی ژمارەی ئەو دەروازە سنوورییانە دەکات کە ئەنجوومەنی ئاسایشی نێودەوڵەتی رێگەدەدات بەبێ رەزامەندیی دیمەشق کۆمەکی مرۆیی پێیاندا تێپەڕببێت.  پەیامنێری رووداو لە فەرهان هەق، جێگری گوتەبێژی نەتەوە یەکگرتووەکانی پرسی، "ئێوە بە روونی داوای کردنەوەی دەروازەی سنووریی زیاتر دەکەن یان بەو دەروازانەی ئێستان رازین؟ " لە وەڵامدا ناوبراو رایگەیاند "بەڵێ، ئێمە ئەو خاڵە چەندین مانگە روونی دەکەینەوە. روونە ئێمە پابەندی بڕیارەکانی ئەنجوومەنی ئاسایشین لەوبارەیەوە، بەڵام ئێمە روونبووین کە تاوەکو بکرێت پێویستە رێگە بە هاتنی کۆمەکی مرۆیی زیاتر بدرێت بەو خاڵە سنوورییانە".  رووسیا و هاوپەیمانەکانی دژی ئەو داواکاریەی نەتەوە یەکگرتووەکانن و نوێنەری مۆسکۆ دەڵێت، کردنەوەی تەلکۆچەر و دەروازەکانی دیکە پێویست نییە بۆ گەیاندنی کۆمەکی مرۆیی.