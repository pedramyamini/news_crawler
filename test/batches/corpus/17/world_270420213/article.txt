گرووپی ئیتنیکی کارین یەکێکن لەو گرووپە چەکدارییانەی کە لەماوەی رابردوودا چەندین جار رووبەڕووی هێزەکانی سوپای میانمار بوونەتەوە.   ئەم گرووپە شەوی رابردوو لە باشووری میانمار و ناوچەکانی سەر بە هەرێمی کارین نزیک سنووری تایلەند هێرشیان کردووەتە سەر ئەو بنکە سەربازییە و تەواوی بنکەکەیان سووتاندووە، بەڵام سەبارەت بە ژمارەی سەربازە کوژراوەکانی ئەو بنکە سەربازییە هیچ ئامارێک رانەگەیێندراوە.  لەدوای کودەتاکەی ١ ـی شوباتی رابردوو، ژمارەیەک گرووپی ئیتنیکی لە میانمار چەکیان هەڵگرتووە و لە ناوچە جیاوازەکانی میانمار رووبەڕووی سەربازانی سەر بە سوپا دەبنەوە، گرووپی کارینیش یەکێکە لەو گرووپانە.  ئەو گرووپە لە پەنجاکانی سەدەی رابردووەوە کێشەی ئیتنیکییان هەیە و داوای هەرێمی سەربەخۆ دەکەن، بەڵام لەدوای کودەتاکەی شوباتی رابردووەوە چالاکییەکانیان زیادیکردووە. هەر بەهۆی ئەو رووبەڕووبوونەوانەشەوە لە ٢ مانگی رابردوودا نزیکەی ٢٥ هەزار کەس لە خەڵکی هەرێمی کارین بەهۆی هێرشی ئاسمانیی سوپای میانمارەوە ئاوارە بوون و بەشێکیشیان بەرەو تایلەند کۆچیان کردووە.