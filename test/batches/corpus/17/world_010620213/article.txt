دەیڤد برایەنت، سەربازی بەریتانییە و دەڵێت، "کاتێک خەڵک بە جلی فەرمییەوە دەمانبینن، کەمێک سڵ دەکەنەوە، بەڵام کە پێیان دەڵێین بۆچی هاتووین، ئامادەن هاوکاریمان بکەن. "  حکومەتی بەریتانیا دەیەوێت بەو پلانە، هەڵمەتی کوتان بە ڤاکسین خێراتر بکات، چونکە لە ١٤ ـی ئەم مانگە بەریتانیا دەبێت بڕیار لەبارەی هەڵگرتنی رێکارە تەندروستییەکان بدات.   ڤایرۆسی گۆڕاوی هیندستان گەیشتووەتە بەریتانیا، زانایانی پزیشکی بەریتانیاش داوایان کردووە، حکومەت ئەو وادەیە بۆ ٢١ ـی ئەم مانگە دوابخات، بۆ ئەوەی خەڵکی زیاتر ڤاکسین وەربگرن.  ئادەم فین، ئەندامی لیژنەی هاوبەشی ڤاکسینلێدانە و باس لەوە دەکات، "پێم وایە هەموو وادەیەک کە دادەنرێت بۆ ئەوەیە خەڵک هەست بە بونیادێکی پتەو بکەن، ئەمەش هەمیشە لەسەر بنەمای ئەوەی روودەدات، دەگۆڕێت، پێم وایە ئێستا چانسێک هەیە ئەو وادەیە بگۆڕدرێت. "   بەریتانیا ژمارەیەک ناوەندی گەورەی ڤاکسینیشی کردووەتەوە، لەوانە یاریگەی رێگبی لەندەنە، کە رۆژانە ١٥ هەزار کەس لێرە ڤاکسین وەردەگرن.   بەشێک لە منداڵان لەو وڵاتە تازە گەڕاونەتەوە نێو پۆل، ئەوان چەندین مانگە لەماڵەوە بە ئۆنلاین دەخوێنن، لەنێو پۆل و هاوڕێکانیان دابڕاون. بەرزکردنەوەی کوتان بە ڤاکسین، هیوا بە ئەوان دەدات لە وەرزی نوێدا، لەنێو پۆل بەردەوام بن، چونکە خوێندنی ئۆنلاینی منداڵان و بێکاربوونی باوکان و دایکان و مانەوە لە ماڵەوە، دەبێتە ئەرێکی قورس لەسەر خێزانەکان.  ئاماندا ئۆبرایەن، مامۆستایە و باس لەوە دەکات، "بەڕاستی زۆر قورس بووە، ئێمە خێزانمان هەبووە کە ناچاربوون لە ماڵەوە کاربکەن، خێزان هەبووە کە کاری لەدەستداوە، یان ئەوانەی خەریک بوو کارەکانیان لەدەست بدەن، منداڵانیش زۆر بەم پەتایە کاریگەر بوون و لە زۆر شت بێبەری بوون. "   لە ٢٤ کاژێری رابردوودا لە بەریتانیا ٣٣٨٣ تووشبوو تۆمارکراون، ئەو ژمارەیە لەچاو سەرەتای ئەمساڵ زۆر کەمە کە گەیشتە ٦٧ هەزاری رۆژانە، کەچی هێشتا بەهۆی بڵاوبوونەوەی جۆری گۆڕاوی هیندییەوە نیگەرانییەکان زۆربن.  ڤاکسینلێدان لە بەریتانیا گەیشتووەتە زیاتر لە ٦٤ ملیۆن، لەو ژمارەیە ٣٨ % ـی دانیشتووان ڤاکسینی تەواویان وەرگرتووە.