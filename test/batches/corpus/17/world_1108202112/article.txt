ماوەی زیاتر لە یەک دەیەیە، بە تۆمەتی ئەنجامدانی جینۆساید، تاوانی جەنگ و تاوانی دژی مرۆڤایەتیی دەرحەق بە هەرێمی دارفۆر، عومەر بەشیری تەمەن ٧٧ ساڵ، لە لایەن دادگەی لاهایەوە داواکراوە.  نەتەوە یەکگرتووەکان دەڵێت، لە ململانێی دارفۆردا کە ساڵی ٢٠٠٣ سەریهەڵدا، ٣٠٠ هەزار کەس کوژراون و دوو ملیۆن و ٥٠٠ هەزاری دیکەش ئاوارە بوون.  مەریەم مەهدی، وەزیری دەرەوەی سودان، رۆژی چوارشەممە بە میدیای وڵاتەکەی راگەیاند: "حکومەت بڕیاری دا بە رادەستکردنەوەی بەرپرسە داواکراوەکان بە دادگەی نێودەوڵەتیی تاوان. "  هاوکات رۆژی چوارشەممە، نێد پڕایس، گوتەبێژی وەزارەتی دەرەوەی ئەمریکا لە کۆنگرەیەکی رۆژنامەڤانییدا گوتی: "سودان هاندەدەین لەسەر بەردەوامیدان لە پێکەوەکارکردن لەگەڵ دادگەی نێودەوڵەتیی تاوان لە رێگەی رادەستکردنی کەسە داواکراوەکان و هاوبەشیپێکردنی بەڵگەکان. ئەوە دەتوانێت بەرەوپێشچوونێکی گەورە بۆ سوودان دروستبکات کە ماوەی چەندین دەیەیە تاوانکاران تێیدا لە سزا رزگاریان بووە. "  بڕیاری حکومەت بۆ رادەستکردنەوەی بەشیر هاوکات بوو لەگەڵ سەردانی کەریم خان، سەرۆکی دەستەی دادوەرانی دادگەی نێودەوڵەتیی تاوان بۆ سودان، بەڵام بڕیارەکە هێشتا پێویستی بە رەزامەندیی ئەنجوومەنی سەروەریی سودانە کە لە ژمارەیەک کەسایەتیی سەربازی و سڤیل پێدێت.  رۆژی چوارشەممە، کەریم خان لەگەڵ جەنەڕال عەبدولفەتاح بورهان، سەرۆکی ئەنجوومەنەکە و محەمەد حەمدانی جێگری کۆبووەوە.  محەمەد حەمدان رایگەیاند، سودان "ئامادەیە پێکەوە لەگەڵ دادگەی نێودەوڵەتیی تاوان کار بکات. "  عەبدوڵڵا حەمدۆک، سەرۆکوەزیرانی سودان، کە ئەویش لەگەڵ سەرۆکی دەستەی دادوەرانی دادگەی لاهای کۆبووەوە، گوتی: "پابەندبوونی سودان بۆ بەدیهێنانی دادپەروەری تەنیا لە پێناو ئەوە نییە کە پێگیری بە ئەرکە نێودەوڵەتییەکانی بکات، بەڵکو ئەوە وڵامێکیشە بۆ داواکارییەکانی خەڵک. "  تائێستا دیار نییە کە ئایا بەشیر بۆ دادگاییکردن دەنێردرێتە لاهای یان هەر لە سودان دەمێنێتەوە.   ڤۆڵکەر پێرتس، نوێنەری تایبەتی نەتەوە یەکگرتووەکان لە سوودان، رۆژی چوارشەممە بەبێ ئەوەی وردەکاری بخاتەڕوو، رایگەیاند، دادگە نێودەوڵەتییەکە "دەتوانێت هاوکار بێت" لە دامەزراندنی "دادگەیێکی تایبەت بۆ دارفۆر".  حکومەتی راگوزەری سودان پێشتر گوتبووی کە بەشیر رادەست دەکات، بەڵام یەکێک لە بەربەستەکان ئەوە بوو کە سودان بەشێک نەبووە لە پەیماننامەی رۆما بۆ دامەزراندنی دادگەی نێودەوڵەتیی تاوان.   بەڵام هەفتەی رابردوو، حکومەتی سودان دەنگی لە بەرژەوەندیی بەشداربوون لە پەیماننامەکە دا، ئەوەش هەنگاوێکی گرنگ بوو بەرەو دادگاییکردنی عومەر بەشیر.   فادی عەبدوڵڵا، گوتەبێژی دادگەی نێودەوڵەتیی تاوان لێدوانی لەسەر راگەیێندراوەکە نەدا و گوتی، خان "لە خەرتوومە بۆ تاوتوێکردنی چۆنیەتیی پێکەوە کارکردن. " بڕیارە کەریم خان، ئێوارەی رۆژی پێنجشەممە کۆنگرەیەکی رۆژنامەڤانی بکات.  عومەر بەشیر کە بۆ ماوەی سێ دەیە فەرمانڕەوایی سودانی کرد پێش ئەوەی لە خۆپیشاندانەکانی ساڵی ٢٠١٩ ـدا لە کارلابدرێت، ئێستا لە زیندانی کۆبەر لە شاری خەرتووم لە ژێر چاودێریی چڕی ئەمنییدایە.   بەشیر و دوو بەرپرسی دیکەی پێشوو لەو زیندانە بەندکراون کە ئەوانیش لە لایەن دادگەی نێودەوڵەتی تاوانەوە رووبەڕیی تۆمەتی تاوانی جەنگ بوونەتەوە.  یەکێک لەو بەرپرسانە عەبدولرەحیم محەمەد حوسێن، وەزیری پێشوو و ئەوەی دیکەش ئەحمەد هاروون، پارێزگاری پێشووی پارێزگەی کۆردۆفانی باشوورە.   دادگەی نێودەوڵەتیی تاوان ساڵی ٢٠٠٩ بڕیاری دەستگیرکردنی بەشیری دەرکرد لە بەرامبەر "ئەنجامدانی تاوانی دژی مرۆڤایەتی" لە دارفۆر و دواتر تۆمەتی  جینۆسایدیشی دایە پاڵ.   نیسانی ٢٠١٩، دوای چوار مانگ لە خۆپیشاندانی سەرتاسەری دژی حوکمەتەکەی، بەشیر لەلایەن سوپای وڵاتەکەیەوە لە کارلادرا.   کانوونی یەکەمی ٢٠١٩، عومەر بەشیر بە تۆمەتی گەندەڵی حوکمدرا و لەو کاتەشەوە لە بەرامبەر کودەتاکەی ساڵی ١٩٨٩ دادگەیی دەکرێت. کودەتاکە لە لایەن ئیسلامییەکانەوە پشتگیری کرا و لە ئەنجایدا عومەر بەشیر بووە سەرۆکی وڵات.   سودان لە ئابی ٢٠١٩ ـەوە لە لایەن ئیدارەیەکی راگوزەری تێکەڵ لە سەرکردەی سڤیل و سەربازییەوە بەڕێوە دەبرێت. ئیدارەکە بەڵێنیداوە کە دادپەروەری لە پێناو قوربانیانی ئەو تاوانانە بەدیبهێنێت کە لە ژێر فەرمانڕەوایی بەشیردا ئەنجامدرابوون.   شەڕی دارفۆر ساڵی ٢٠٠٣ روویدا کاتێک کە یاخیبووە ناعەرەبەکان چەکیان هەڵگرت و ناڕەزاییان دژی چەوساندنەوەیان لە لایەن حکومەتە عەرەبییەکەی بەشیرەوە دەربڕی.   خەرتووم بە بەکارهێنانی گرووپی چەکداری جەنجاوید کە لە چەکدارە دەشتەکییەکان پێکهێنرابوو، وڵامی یاخیبووەکانی دایەوە.   گرووپە داکۆکیکارەکانی مافی مرۆڤ لە زووەوە بەشیر و کاربەدەستەکانی تۆمەتبارکردووە بە ئەنجامدانی دەستدرێژیی سێکسی، کوشتن، تاڵانکردن و سووتاندنی گوندەکان.  تشرینی یەکەمی ساڵی رابردوو، خەرتووم رێککەوتنێکی ئاشتیی لەگەڵ گرووپە یاخیبووەکانی دارفۆردا واژۆکرد و هەندێ لە سەرکردەکانی ئەو گرووپانە لە کابینە راگوزەرەکەدا دەستبەکاربوون، هەرچەندە هێشتا تووندوتیژی لەو ناوچانە هەر بەردەوامە.   دوای تێپەڕینی چەندین ساڵ لە ململانێ، هەرێمی دارفۆر و دەوروبەری پڕن لە چەک و ئێستاش ناو بە ناو پێکدادان تێیاندا دروستدەبن، کە هەندێ جار لەسەر زەوی و هەندێجاریش لەسەر ئاوە.   ساڵی رابردوو، عەلی محەممەد عەلی عەبدولرەحمان، سەرکردەی باڵای گرووپی چەکداری جەنجاوید، خۆی رادەست بە دادگە کرد و ئێستا  تۆمەتی کوشتن، دەستدرێژی سێکسی و ئەشکەنجەدانی خەڵکی رووبەڕوو دەکرێتەوە.