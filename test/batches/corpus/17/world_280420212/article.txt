سەنتەرەکە ئاماژە بەوەش دەکات، ئەوانەی ڤاکسینیان وەرگرتووە و دەمامک نابەستن، دەبێت ئاگاداریش بن نەچنە شوێنە قەرەباڵخەکان بەبێ دەمامک.  ئەو سەنتەرە پزیشکییە فەرمییەی ئەمریکا دەڵێت، "ئەوانەی ڤاکسینیان وەرگرتووە، دەتوانن بەبێ دەمامک بچنە دەرەوە، وەرزش بکەن، سەردانی کافتریا و رێستۆرانتەکان بکەن، هەروەها سەردانی کەسانی نزیک و هاوڕێکانیان بکەن".  ئەم بڕیارە وایکردووە خەڵکی ئەمریکا هیوایان بۆ ئاساییبوونەوەی ژیان بەگشتی بۆ دروست ببێت، ئەمەش لەکاتێکدایە، بەگوێرەی پلانی جۆ بایدن، سەرۆکی ئەمریکا بۆ دابەشکردنی ڤاکسین لە ئەمریکا، پێشبینیدەکرێت تاوەکو ٤ی مانگی تەممووزی ئەمساڵ تەواوی خەڵکی ئەمریکا ڤاکسین وەربگرن و ژیان ئاسایی ببێتەوە.  بایدن سەبارەت بەو بڕیارە ئاماژەی بەوە کردووە، ئەمە وا دەکات خەڵکی ئەمریکا زیاتر بچنە سەنتەرەکانی ڤاکسین، چونکە بڕیارەکە هاندانی خەڵکە بۆ ڤاکسین وەرگرتن و تێدەگەن ئەگەر ڤاکسین وەربگرن دەتوانن هەندێك کار ئەنجامبدەن یان بچنە هەندێک شوێن کە بەبێ ڤاکسین ناتوانن بچن.  بەگوێرەی داتا فەرمییەکانی ئەمریکا زیاتر لە ٥٢ % ی خەڵکی ئەمریکا بەلایەنی کەمەوە قورچکێکی ڤاکسینیان لێ دراوە و بەشێکیش لەوانە هەردوو هەردووک قورچکەکە.  لە ئەمریکا تاوەکو ئێستا ٢٣٢ ملیۆن کەس ڤاکسینیان لێ دراوە، بەڵام لەو وڵاتە  ٣٢ ملیۆن کەس تووشی ڤایرۆسەکە بوون، واتە ژمارەی ئەوانەی ڤاکسینیان لێ دراوە نزیکەی حەوت هێندەی ئەوانە دەبن کە تووشی کۆرۆنا بوون.