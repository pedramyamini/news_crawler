ئەوان دەڵێن، پاش ساڵێک لە هەناسەدان لە ژێر دەمامکەوە، ئێستا "هەست بە ئازادی" دەکەن.   حکومەتی خۆجێیی بەشێک لە ناوچەکانی ئیسپانیا بەم دواییانە داوایان لە حکومەتی ناوەندی کرد کە بەستنی ماسک لە دەرەوەی ماڵ و شوێنە داخراوەکاندا هەڵبووەشێنێتەوە.   بەرزبوونەوەی پلەی گەرما وایکردبوو، خەڵک لە بەکارهێنانی ماسک بێزار بێت.   بڕیاری لابردنی ماسک لە کاتێکدایە، هەفتەی رابردوو بەراورد بە هەفتەی پێش خۆی، ژمارەی تووشبووە نوێیەکانی کۆرۆنا لە ئیسپانیا بە رێژەی ٥ % زیادیکرد، بەڵام مردن بە پەتاکە ١٦ % کەمیکرد.   تاوەکو ئێستا کۆی گشتیی سەرووی سێ ملیۆن و ٧٨٢ هەزار تووشبووی کۆرۆنا لەو وڵاتە ئەوروپییە تۆمارکراون، لەو ژمارەیە ٨٠ هەزار و ٧٧٩ یان گیانیان لەدەستداوە.   ئەم بڕیارەی حکومەتی ئیسپانیا لە کاتێکدایە، تاوەکو ١٤ ـی حوزەیرانی ئەمساڵ، ٣٣ ملیۆن ڤاکسینی کۆرۆنا لە ئیسپانیا بەسەر خەڵکی دابەشکران.  ٨ ـی ئاداری ئەمساڵ دوای شەش مانگ لە سەپاندنی،  باری نائاسایی لە ئیسپانیا کۆتاییپێهێندرا و سەتان کەس چوونە سەر شەقامەکان، ئاهەنگیان گێڕا.   دیارنییە ئەو ئاساییبوونەوەی ژیانە لە ئیسپانیا و زۆربەی وڵاتانی ئەوروپی چەند دەخایێنێت، چونکە گۆڕاوێکی نوێی کۆرۆنا بەناوی "دەلتا" بڵاوبووەتەوە، رێکخراوی تەندروستیی جیهانی دەڵێت، خێراترینە لە جۆرەکانی دیکە لە رووی بڵاوبوونەوە، بەشێک لە وڵاتان خۆیان ئامادەکاری بۆ تووندکردنەوەی رێوشوێنەکانی دژ بە کۆرۆنا دەکەن، پرتوگال دەستپێشخەرە لە ئەوروپا لە گەڕاندنەوەی قەدەخەی هاتووچۆ.