لە رۆژانی رابردوودا لە بەشێکی شارەکانی کوبا و هاڤانای پایتەخت خۆپێشاندان و ناڕەزایەتی دەستیپێکرد، خۆپێشاندەران ناڕەزایەتیی خۆیان لە دۆخی ئابووری و تەندروستیی وڵاتەکە دەربڕی بەهۆی کورتهێنان لەڕووی دەرمان و خۆراک، هەروەها بەرزبوونەوەی نرخی شتومەک لەو وڵاتەدا.  رۆژی چوارشەممە حکومەتی کوبا بڕیاریدا بۆ ماوەی ساڵێک، کار بە رێنوێنیی دیوتی فری بکات و باج لەسەر شتومەکی گەشتیاران دانانێت، بەمەش ئەوانەی لە وڵاتانی دیکەوە دەچنە ناو کوباوە، خەڵكی کوبا بن یاخود دەرەوەی، باج  لەسەر کاڵاکانیان دانانرێت و دەتوانن تاوەکو ١٠ کیلۆگرام دەرمان لەگەڵ خۆیان ببەنە ناو کوباوە بەبێ ئەوەی باجی لەسەربێت، سەبارەت بە خۆراک و بابەتە پاککەرەوەکانیش گەشتیاران تەنیا بڕە پارەیەکی زۆر کەم وەکو رسومات دەدەن.  حکومەتی کوبا پێیوایە ئەم هەنگاوە دەبێتە هاوکارێک بۆ پڕکردنەوەی بەشێکی ئەو کورتهێنانەی لە وڵاتەکەدا لە خۆراک و دەرماندا دروستبووە و کاریگەریشی لەسەر دابەزاندنی نرخی شتومەک دەبێت.  رۆژی یەکشەممەی رابردوو خەڵک لە کوبا رژانە سەر شەقامەکان و ئەوەش بووە فراوانترین خۆپێشاندان لەو وڵاتە لە ماوەی زیاتر لە ٦٠ ساڵی حوکمی کۆمیۆنیستی کوبیدا.  بەهۆی خۆپێشاندان و گرژییەکانیشەوە هێزە ئەمنییەکان دەیان کەسیان دەستگیرکرد، هەروەها کەسێکیش گیانی لەدەستدا.  حکومەتی کوبا لە چەند رۆژی رابردوودا بەهۆی خۆپێشاندانەکانەوە هێڵی ئینتەرنێتی لە هەندێک لە شارەکان بڕی، بەڵام رۆژی چوارشەممە دووبارە هێڵی ئینتەرنێتی خستەوە کار.