بەگوێرەی رەشنووسی راپۆرتێکی نەتەوە یەکگرتووەکان کە لە ٤٠٠٠ لاپەرە پێکدێت و دەست ئاژانسی فرانس پرێس کەوتووە، تێیدا هاتووە ئێستا پلەی گەرمای گۆی زەوی ١.٥ پلە لە ئاستی ئاسایی خۆی زیاتر بەرزبووەتەوە، بەرزبوونەوەکەش هێشتا بەردەوامە، ئەگەر رێگەی لێ نەگیرێت بەرەو ئەوە دەچێت بگاتە ٢ پلەی بەرزتر لە ئاستی ئاسایی.  نەتەوە یەکگرتووەکان دەڵێت چالاکییەکانی مرۆڤ لەسەر زەوی، بەرهەمهێنانی زۆری دوانۆکسیدی کاربۆن و گازی ژەهراوی وا دەکەن پلەی گەرمای زەوی زیاتر بەرزببێتەوە، ئەگەر ئەو بەرزبوونەوەیەش تاوەکو دوو پلە بڕوات، ئەوا لە یەکەم کاریگەریی سەرەتاییدا زیاتر لە ٤٢٠ ملیۆن کەس رووبەڕووی مەترسی گەرمداهاتنی زەوی و شەپۆلی تووندی گەرما دەبنەوە.  هەر ئەو راپۆرتە ئاماژە بەوەش دەکات، کاریگەرییەکانی گۆڕانی کەشوهەوا برسێتی زیاتر لەسەر زەوی بڵاودەکاتەوە و تاوەکو ٢٠٥٠ ژمارەی ئەوانەی رووبەڕووی برسێتی تووند دەبنەوە ٨٠ ملیۆن دیکەی دەچێتەسەر.  ئەمەش لەکاتێکدایە پرۆگرامی جیهانیی خۆراک لە راپۆرتێکدا ئاشکرای کردووە، لە جیهاندا نزیکەی ٤١ ملیۆن کەس ئەمڕۆ لە لێواری برسێتیداین، کە زۆربەیان لە وڵاتانی سۆماڵ، سوودانی باشوور، ئەسیوبیا و مەدەگاشقەر و یەمەنن. لەو ژمارەیەش زیاتر لە نیو ملیۆن کەس لە برسێتیی تووندان و هەڕەشەی مردنیان لەسەرە.   هەر بەهۆی گۆرانی کەشوهەواوە بەپێی ئەو راپۆرتەی پانێڵی گۆڕانی کەشوهەوای نەتەوە یەکگرتووەکان، تاوەکو ساڵی ٢٠٥٠ پرۆتین لە جیهاندا بە رێژەی ٦ % تاوەکو ١٢ % دادەبەزێت و ئەمەش وا دەکات ١٥٠ ملیۆن کەس لە جیهاندا رووبەڕووی کورتهێنانی پرۆتین ببنەوە.  هەر بۆیەش چاوەڕێ دەکرێت نرخی ئەو خۆراکانەی پرۆتینیان تێدایە بەشێوەیەکی بەرچاو بەرزببنەوە و ئەنجامەکەشی دەبێتە هۆی کەمبوونەوەی داهاتی خەڵک، کە کاریگەریی لەسەر زیاتر لە ١٨٠ ملیۆن کەس دەبێت لە جیهاندا.  بەهۆی بەرزبوونەوەی ئاستی ئاوی دەریاکان، وشکەساڵی و گەرمداهاتنی زەوییەوە بەپێی ئەو راپۆرتە تاوەکو ٢٠٥٠ نزیکەی ١٤٠ ملیۆن کەس لە جیهاندا ئاوارە دەبن، کە زۆربەیان لە کیشوەری ئەفریقا و ئەمریکای باشوور دەبن.