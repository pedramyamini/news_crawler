جەیک سۆلیڤان، راوێژکاری ئاسایشی نیشتمانی ئەمریکا رایگەیاندووە، لە کۆبوونەوەی وڵاتانی گرووپی حەوتیدا کە لە دوو رۆژی رابردوودا لە بەریتانیا بەڕێوەچوو، وڵاتانی ئەندامی کۆمەڵەکە گفتوگۆیان لەبارەی مژارە نائەمنییەکان کرد، کە رووبەڕووی جیهان بوونەتەوە؛ بەڵام لە کۆبوونەوەی ئەمڕۆی ناتۆدا بەگوتەی سۆلیڤان تیشکدەخرێتەسەر مژار و ئاڵنگارییە سەربازییەکان.  سۆلیڤان ئاشکرایکرد لە کۆبوونەوەی ناتۆدا چەند دۆسیەیەک بەچڕی باس دەکرێن، لەوانە چین و هەڕەشەکانی و شەڕی زانیاری و داتاکان کە لەنێوان پەکین و وڵاتانی رۆژئاوادا بەرپا بووە؛ هەروەها دانانی ستراتیژیی بەرگریی ئەلیکترۆنی تایبەت بە وڵاتانی ناتۆ، کە نوێترینە لە ٧ ساڵی رابردوودا. پرۆسەی کشانەوەی هێزەکانی ناتۆ لە ئەفغانستان و دابینکردنی ئاسایش بۆ باڵیۆزخانەکان لەدوای تەواوکردنی کشانەوەکە. دانانی پلانی تایبەت بە رووبەڕووبوونەوەی گۆڕانی کەشوهەوا و کەمکردنەوەی دەرهاوێشتەکانی سەر زەوی.  سۆلیڤان ئاماژەی بەوەداوە لە کۆبوونەوەکەی ناتۆدا بایدن لەگەڵ سەرۆکی تورکیا کۆدەبێتەوە و پرسی رووسیا و پەیوەندییەکانی نێوان ئەنقەرە و مۆسکۆ باس دەکرێن، گوتیشی، تورکیا لەگەڵ رووسیا لە هەندێ خاڵدا کێشەی هەیە و لە بەشێکی دیکەدا کێشەی نییە، راشیگەیاند کۆبوونەوەی بایدن لەگەڵ رەجەب تەیب ئەردۆغان، سەرۆککۆماری تورکیا بۆ بایدن گرنگ دەبێت، چونکە پێش کۆبوونەوە چاوەڕێکراوەکەی بایدن دێت لەگەڵ پوتین کە بڕیارە لە ١٦ی ئەم مانگەدا لە جنێڤی سویسرادا بکرێت.  سۆلیڤان دەشڵێت، بایدن سوود لەو کۆبوونەوەی لەگەڵ ئەردۆغان دەبینێت کە دەتوانێت پێشوەختە چەند خاڵێكی لێبهەڵسەنگێنێت و لە کۆبوونەوەی لەگەڵ پوتیندا بەکاریانبهێنێت.  جۆ بایدن کۆبوونەوەکانی دوو رۆژی رابردووی لووتکەی گرووپی حەوتی (G ٧)ـی بە دەرفەت زانی و دەیویست لەوێوە ئاراستەی حەوت وڵاتە دیموکراسییە گەورەکەی جیهان بکات بەرەو رکابەریی پرۆژە بازرگانییە گەورەکەی چین بە ناوی "پشتێن و رێگە".  ئەمساڵ لووتکەی گرووپی حەوتی بە میوانداری بەریتانیا بەڕێوەچوو. ئەمریکا، بەریتانیا، ئەڵمانیا، فەرەنسا، ئیتاڵیا، ژاپۆن و کەنەدا بەشداریی تێدا دەکەن. ئەوە یەکەمجارە ئەو وڵاتە دیموکراسییە بەهێزانە بەفەرمی باسی "مەترسییەکانی" ئەو پرۆژەیەی چین دەکەن لەسەر کۆنترۆڵکردنی ئابووری و سیاسەتی جیهان.  جیاوازییەکی گەورەی بۆچوون لەنێوان ئەمریکا و هاوپەیمانەکانی هەیە بۆ چۆنێتیی رووبەڕووبوونەوەی ئابووریی چین. لایەنەکان کۆک نین لەسەر ئەوەی کە وەکو هاوبەش، رکابەر، دووژمن یان هەڕەشەیەک سەیری چین بکەن.  ئەمریکا و وڵاتانی دیکەی گرووپی حەوتی لە رێگەی پلانێک بە ناوی "دەستپێشخەریی دروستکردنەوەی جیهانێکی باشتر" دەیانەوێت ئاڵنگارییەکی بەهێز بۆ پلانەکەی چین دروستبکەن. تاوەکو ئێستا روون نییە کە پلانەکە چۆنە و قەبارە داراییەکەی چەندە.  لە بەرامبەر هەوڵەکانی گرووپی حەوتی، چین دەڵێت، "ماوەیەکی زۆرە ئەو سەردەمە بەسەرچووە کە گرووپێکی بچووک بڕیار بۆ جیهان بدەن". گوتەبێژی باڵیۆزخانەی چین لە بەریتانیا بە رۆیتەرزی راگەیاندووە، "ئێمە هەمیشە بڕوامان بەوە هەیە کە وڵاتە بچووک و گەورەکان، بەهێز و لاوازەکان، دەوڵەمەند و هەژارەکان یەکسانن و کاروبارەکانی جیهان دەبێت بە راوێژی هەموو وڵاتان بەڕێوەببرێن".  کۆبوونەوەی بایدن و ئەردۆغان یەکێکە لە گرنگترین کۆبوونەوەکانی ئەمڕۆ ١٤ - ٦ - ٢٠٢١ کە بڕیارە کاژێر ١٨: ٠٠ بە کاتی هەولێر بەڕێوەبچێت و، دواتر کۆنفرانسێکی رۆژنامەڤانیی ئەنجام دەدەن.  لە دوایین کۆبوونەوەی ئەردۆغان و بایدن کە ئەوکات جێگری سەرۆکی ئەمریکا بوو زۆر شت وەک خۆیان نەماون، لەوانەش ئەو گۆڕانکارییەی لە ئەنجامی شەڕی نێوخۆی سووریا هاتە ئاراوە کە ئەنجامێکی بریتییە لە دروستبوونی قەوارەیەک لە بەشێکی رۆژئاوای کوردستان و هەندێک ناوچەی دیکەی باکووری رۆژهەڵاتی سووریا کە کورد تێیدا دەسەڵاتێکی زۆری هەیە.   تورکیا لە واشنتن نیگەرانە کە پارێزگاری لەو قەوارەیە دەکات و یارمەتی هەسەدە دەدات. ئەنقەرە دەڵێت، یەپەگەی باڵی چەکداریی پەیەدە کە پێکهێنەرێکی سەرەکی هەسەدەیە لقی رۆژئاوای کوردستان و سووریای پەکەکەیە و هەربۆیە دوژمنیەتی.   بەڵام بایدن بۆچوونێکی تەواو پێچەوانەی هەیە و دەزانێت، شەڕڤانان لە شەڕی دژی داعشدا رۆڵێکی کارایان گێڕا و زیاد لە ١١ هەزار شەهید و ٢٠ هەزار برینداریان دا و ئێستاش ئەوانن بە پاڵپشتیی هاوپەیمانیی نێودەوڵەتی شەڕی پاشماوەکانی داعش دەکەن و رێگەش نادەن ئەسەد بە پاڵپشتی رووسیا و ئێرانی نەیاری بەشێکی گەورەی رۆژئاوای کوردستان و سووریا بخاتەوە ژێر کۆنتڕۆڵی.   بڕیاری کشاندنەوەی سوپای ئەمریکا لە سنووری سەرێ کانی لە تشرینی یەکەمی ٢٠١٩ دا کە وایکرد سوپای تورکیا هێرش بکاتە سەر ئەو سنوورەی رۆژئاوای کوردستان، چەندین کەسایەتیی دیاری ئەمریکای نیگەران کرد و یەکێک لەوانیش بایدنی بەربژێری پارتی دیموکرات بوو.  جۆ بایدن، سەرۆکی ئێستای ئەمریکا لەو کاتەدا گوتی: "من بوومایە سەربازەکانم نەدەکشاندەوە و ئەو سەربازانەشم نەدەکشاندەوە کە لە عێراقن. ئەوەی کراوە گەورەترین شەرمەزارییە کە هەر سەرۆکێک لە مێژووی نوێدا لە بواری سیاسەتی دەرەوەدا ئەنجامیدابێت".