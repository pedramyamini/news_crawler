سنووری نێوان ئەمریکا و کەنەدا بە گەورەترین سنووری وشکانی نێوان دوو وڵات دادەنرێت.  بەهۆی کرانەوەی سنوورەکە قەرەباڵخییەکی زۆر دروستبووە و خەڵکی ئەمریکا بە خۆشی و شادییەوە باس لە کرانەوەی سنووری نێوان دوو وڵاتەکە دەکەن.  زۆربەی ئەو کەسانەی کە بە سنوورەکەدا تێدەپەڕن، هەرچەندە سەریان سووڕماوە لە درێژیی ریزی ئۆتۆمبێلەکان، بەڵام رایانگەیاندووە هاتووچۆکە بە ئاسانی ئەنجامدراوە.  لە چەند مانگی رابردوودا ئۆتاوا و واشنتن رووبەڕووی گوشاری زۆری کۆمپانیاکانی گەشتیاری بوونەوە کە داوایان دەکرد سنووری وشکانیی نێوان دوو وڵاتەکە بکرێتەوە.  کەنەدا رایگەیاندووە، بە مەرجێک کە ژمارەی تووشبوون بە ڤایرۆسەکە کەم بێتەوە لە سەرەتای مانگی داهاتووەوە رێگە بە گەشتی ئاسمانیی هەموو بیانییەکان بۆ ئەو وڵاتە دەدات کە بەمەبەستی گەشتیاری روو لەو وڵاتە دەکەن.