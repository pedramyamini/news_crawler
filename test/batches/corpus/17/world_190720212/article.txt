تەنیا لە شاری ئارڤایلەر لە هەرێمی راینلاند ڤالتس ١١٧ کەس گیانیان لەدەستداوە. ٧٤٩ کەس بریندار و بێسەروشوێنن، شارەکە بووەتە وێرانە و ماڵ و شەقام و ئۆتۆمبێلەکان قوڕاو دایپۆشیون. بەگشتی ١٦٠ کەس لە ئەڵمانیا گیانیان لەدەستداوە.  پاول گیلای تەمەن ٧٥ ساڵ هەموو تەمەنی لەو شارە بەسەر بردووە، ماڵەکەی هاوشێوەی ماڵی دراوسێیەکانی بەهۆی لافاوەکەوە وێرانبووە. هیچی بۆ نەماوەتەوە و نزیکترین هاوڕێشی کە دراوسێی بووە، لە لافاوەکەدا خنکاوە.   پاول گیلای بە رووداوی گوت: "بەڕاستی زۆر زۆر کارەساتە. ئێوارەی رۆژی چوارشەممە دەستیپێکرد. لەم گەڕەکە ژن و پیاوێکی دراوسێمان کە زۆر هاوڕێمان بوون لە ژووری نووستنەکەیاندا خنکان. چووین هاوارمانکرد، بەڵام گوێیان لە ئێمە نەبوو. من دووجار زیانم پێگەشتووە، ماڵی باوکم لەو گەڕەکەی لای رووبار وێرانبووە و براژنەکەشم بێسەروشوێنە. ماڵەکەی خۆشم لافاوەکە وێرانی کردووە".  پیاوێکی بە تەمەن ماڵەکەی خۆی نیشانی ئێمە دەدات و دەڵێت کچەکەی نەبووایە ئەویش لە ژێرزەمینەکەیدا لەکاتی داخستی پەنجەرەکەیدا دەخنکا.  پەیتا پەیتا خەڵکی خۆبەخش دەچنە شارەکە و هاوکاریی خەڵکی ئەو شارە دەکەن. هەمووان خانوو و ماڵەکانیان لەدەستداوە. فۆلگان گێبلس، خەڵکی شارێکی دیکەیە و وەک خۆبەخش هاتووە بۆ هاوکاریی لێقەوماوان. فۆلگان گێبلس بە رووداوی گوت: "بڕيارمدا بچم هاوکاریی ئەو خەڵکە بکەم، زۆر باشترە لەوەی لە ماڵ بم. بۆیە هاتمە ئێرە، کەس ناناسم تەنیا هاتم و دەستم بە کار کرد. کارەساتە و مرۆڤ باوەڕ ناکات. هیچ نەماوە، ئاوەڕۆ نییە، هەموو تووشی شۆک بوون".  کارەبا، ئاو و تۆڕەکانی تەلەفۆن و ئینتەرنێت بەهۆی لافاوەوە لەکار کەوتوون. هەموو خزمەتگوزارییە سەرەتاییەکان وەستاون. لە هەرێمەکانی دیکەی ئەڵمانیاوە تیمی فریاکەوتن و هێزی پۆلیس هاتوون بۆ هاوکاریی و پاککردنەوەی ماڵ و شەقامەکان.  لە گوندی شولد، ئەو گوندەی کە لافاو زۆرینەی خانووەکانی تەختکردوون، لەوێ ئەنگێلا مێرکل راوێژکاری ئەڵمانیا بەڵێنیدا بە قەرەبووکردنەوەی خەڵکی ئەو شوێنانەی کە زۆرترین زیانیان پێگەیشتووە.  پەیامنێری رووداو لەو شوێنەبوو کە ئەنگێلا مێرکل راوێژکاری ئەڵمانیا سەردانیکرد و، لە وەڵامی پرسیاری تۆڕی میدیایی رووداودا  گوتی: "وشەم پێ نییە بۆ ئەو کارەساتە سرووشتییەی کە ئەو وێرانییەی خولقاند".  راوێژکاری ئەڵمانیا لە درێژەی قسەکانیدا لە وەڵامی رووداو دا گوتی: "سوپای ئەڵمانیا تانکیان هێناوە، شاری هامبۆرگ بەلەمیان ناردووە، هەموو شتێکی تەکنیکی لە خزمەتدایە بۆ پاککردنەوە، بەڵام ئەمە هەمووی لەلایەک و لەلایەکی دیکە ئازارێکی زۆر لە دڵی ئەو کەسانەدایە کە خزم و کەسوکاریان لەدەستداوە. هەروەها ئەوانەی کە ئێستا بێسەروشوێنن. ئێمە هاوخەمیانین و دەزانین چی روویداوە و کارەساتە. ئەوانەی ئێستا ماڵیان وێرانبووە و زەرەرمەندن دەمانەوێت هاوکاریی ستراتیژییی درێژ خایەنیان بکەین. بۆیە گوتم نەک هەر ئێستا بەڵکو مانگی هەشت و نۆش هاوکارییان پێشکەش دەکەین".  مێرکل پەیامەکەی گەیاند و بەڵێنیدا کە رۆژی چوارشەممەی داهاتوو کابینەکەی کۆببێتەوەو بڕیار لەسەر پاکێجی هاوکاریی بۆ خەڵکی ئەو ناوچانە بدات.  هەروەها دوای ئەنگێلا مێرکل، مالو درایەر، سەرۆکوەزیرانی هەرێمی راینلاند ڤالتس لەبارەی رووداوەکە و چۆنیەتی دۆزینەوەی بێسەروشوێنبووان بە تۆڕی میدیایی رووداوی راگەیاند: "بەڕاستی لە بەردەم ئاڵنگارییەکی زۆر گەورەداین، ئیمەش لە دڵەڕاوکێداین و هاوبەشی خەمی ئەو کەسانەین کە کەسوکاریان بێسەروشوێنە. هەموو توانای خۆمان خستووەتەکار بۆ دۆزینەوەی ونبووەکان. بەڕاستی زەحمەتترین دۆخە بۆ هەرێمەکەمان".