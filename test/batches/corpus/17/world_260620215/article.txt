ئەنتۆنی بلینکن لە راگەیێندراوێکدا جەختدەکاتەوە کە لە ساڵی ١٩٨٧ ـەوە ١٧١ وڵات لەنێویاندا ئەمریکا پەیماننامەیەکیان بەستووە کە دژی ئەشکەنجە و مامەڵەی نامرۆییانە دەوەستنەوە.  بلینکن دەڵێت، "ئەمریکا بەردەوام چاودێریی ئەو حکومەتانە دەکات کە ئەشکەنجە و پێشێلکاری مافەکانی مرۆڤ وەکو ئامرازێک بۆ سەرکوتکردنی سیاسەتڤانانی دژبەر، ئەندامی گرووپی کەمینەکان، داکۆکیکارانی مافەکانی مرۆڤ یاخود ئەوانە بەکاردەهێنێت کە رایان لەگەڵ رای حکومەت یەک ناگرێتەوە. "  وەزیری دەرەوەی ئەمریکا سەرکۆنەی ئەشکەنجەدانی خەڵک دەکات، "ئینجا لە هەرشوێن و کاتێک رووبدات. " داواش لە حکومەتی وڵاتان دەکات پابەندبن بە رێسا و یاسا نێودەوڵەتییەکان و کۆتاییش بە پارێزبەندی بێنن بۆ ئەو جۆرە تاوانانە.  ٢٦ ـی حوزەیرانی هەموو ساڵێک وەکو رۆژی جیهانیی پاڵپشتیی قوربانیانی دەستی ئەشکەنجە لەلایەن نەتەوە یەکگرتووەکانەوە دانراوە. ساڵانە لە هەندێک وڵات وەکو بۆسنە ئەو رۆژە پشووی گشتییە. لە ساڵی ١٩٩٨ ـیش یەکەم رێوڕەسم بەبۆنەی ئەو رۆژەوە بەڕێوەچوو.  دیاریکردنی ٢٦ ـی حوزەیران  بۆ ئەوە دەگەڕێتەوە کە لەو رۆژەدا لە ساڵی ١٩٨٧ پەیماننامەی دژ بە ئەشکەنجە و، ئازاردانی بێبەزەییانە، نامرۆڤانە، یان سزادان بە شێوەیەکی دڕندانە بەسترا. ئەو پەیماننامەیە ئێستا لە لایەن ١٦٢ وڵاتەوە پەسندکراوە.  لە راگەیێندراوەکەیدا، بلینکن دەڵێت، ئەمڕۆژە بە دەرفەت دەزانێت بۆ ئەندامان لە نەتەوە یەکگرتووەکان، کۆمەڵگەی سڤیل، کەسایەتییەکان بۆ ئەوەی بەیەکەوە لە دژی ئەشکەنجەدان بووەستنەوە، جەختیش لە راستی و دادوپەروەری و بە سزاگەیاندنی ئەوانە بکەنەوە کە بە پێشێلکردنی مافەکانی مرۆڤ هەستاون.