شازادە هاری دەڵێت، یەکەمجار کە لە شاری مەکسیکۆ بینیویەتی، "ژنێکی پۆشتە و کوڕێک لە پڕ دەرکەوتوون و سوپاسی هانایان کردووە بۆ ئەوەی کە چۆنیەتی خوێندنەوەی زمانی ئینگلیزی پێ گوتوونەتەوە. "   شازادە هاری ئەو قسانەی لە چاوپێکەوتنێکی تایبەت لەگەڵ دەیلی مەیل کردووە، دەڵێت، "بیرمە بە هانام گوت، ئەوە کەمێک سەیر نییە کە لەنێو شارێکدا کە ملیۆنان کەسی تێدایە، ئەم کەسانە رێک لەو کاتەدا دەرکەوتن کە ئێمە لە ئۆتۆمبێلەکەمان دابەزین، ئەو گوتی، "هاری من هەوادارێکی زۆرم هەیە. "  هاری بانگەشەی ئەوە دەکات کە هانا "هەڵیخەڵەتاندووە" بە ئەو بانگەشانەی لەبارەی "بنەچەی خۆی و سامانە زۆرەکەیان. " هاناش وەڵامی ئەوە دەداتەوە و هاوژینەکەی بەوە تۆمەتبارکردووە کە لەگەڵی "تووندوتیژ" بووە لەکاتی ژیانی هاوژینییاندا. هەردوولاش قسەکانی یەکدی رەتدەکەنەوە.  هانا جاف بە تۆڕی میدیایی رووداوی راگەیاند، ئەو هەواڵەی دەیلی مەیل "نادادپەروەرانە و یەکلایەنەیە. " دەشڵێت، "من شانازی بەوەوە دەکەم کە بەدەستم هێناوە. "    هانا باسی لەوەشکرد، کە لەگەڵ پارێزەرەکانی لە گفتوگۆدایە بۆ قسەکردن لەسەر ئەو دۆسێیە.   بنەماڵەی هاری قەرزارن، هاری کاتێک گوێی لە قسەکانی هانا بووە کە خاوەنی سەرمایەیەکی زۆرن، لەوە دەچێت وا بیری کردبێتەوە کە رەنگە بتوانێت بەشێک لە قەرزەکانی بنەماڵەکەی بداتەوە.   رۆژی سێشەممەی رابردوو، سەریاس جاف، باوکی هانا جاف بە تۆڕی میدیایی رووداوی راگەیاند، "هاری زۆر رەگەزپەرست بووە و هیچ میللەتێکی دیکە قبووڵنەبووە، ئامانجی هاناش لە هاوسەرگیری لەگەڵ شازادەکە ئەوە بووە کە ویستویەتی بەرگری لە کوردستان بکات و کاریگەریی ئەرێنی لەسەر سیاسەتی بەریتانیا هەبێت. "  سەریاس جاف ئاماژەی بەوەشکرد، "بنەماڵەی هاری بەو شێوەیە نین کە خۆیان دەردەخەن، خێزانەکەیان مایەپووچ بوون و هیچ پارەیان نییە. بەهۆی قەرزەوە، چیدیکە خاوەنی خانووەکەی خۆیان نین".  لە روونکردنەوەیەکیشدا، ئەوکات کە لە کەسێکی نێو بنەماڵەی هانا جاف بۆ تۆڕی میدیایی رووداو نێردرابوو باس لەوە کرابوو، "هانا بووەتە قوربانی رەگەزپەرستی و تووندوتیژی خێزانی بەهۆی ئەوەی کە کورد و مەکسیکی بووە. "  شازادە هاری دەڵێت، بەهۆی بانگەشەکانی هاناوە، "سەرەتا هەموو ئەوانەی دەوروبەرم پێی سەرسام بوون و پێمیان دەگوت کە ئەو کارە بکەم. " وەکو شازادە هاری باسی دەکات، "هانا پێی گوتم کە سەر بە بنەماڵە ناودارەکانی کوردە و باوکی سەرۆکی هۆزی جافە کە پێنج ملیۆن ئەندامی هەیە. "  سەرەتا دایکی هاری گومانی لە قسەکانی هانا کردووە و دەستی بە لێکۆڵینەوە کردووە، دواتریش خوشکەکەی. هاری دەڵێت، "دایکم کاتێک بەدوای زانیارییەکاندا چووە، شۆک بووە. "  هانا ئاماژەی بەوە کردووە کە ئامادەیە هەموو ئەو شتانە بسەلمێنێت کە گوتوونی. لە وێبسایتی دامەزراوەی جاف دا هانا باسی چەند شتێکی کردووە، لەوانە:   - هانا وەکو خێرخوازێک ناوی هاتووە کە دامەزراوەکەی بەناوی جاف هەزاران پەرتووکی بۆ منداڵانی ئاوارەکان لە کامپەکان دابینکردووە.   - جلوبەرگیشی داناوە بۆ فرۆشتن و پارەکەی بۆ زیادکردنی ئاشتی لە جیهان تەرخاندەکات. یەکێک لە براندەکانی We Are Oneـە.  - هانا بانگەشەی ئەوەی کردووە کە لەلایەن یونیسکۆوە وەکو "باڵیۆزی میهرەبانی" دەستنیشانکراوە، بەڵام رێکخراوەکە بە دەیلی مەیلی گوتووە کە ئەو کەسە ناناسن و لیستی باڵیۆزەکانیان بۆ ناردوون کە ناوی هانای تێدا نەبووە  - لە هەژماری لینکیدئین هانا بانگەشەی ئەوەی کردووە لە زانکۆکانی کۆڵۆمبیا و ساربۆن لە پاریس خوێندوویەتی، بەڵام دواتر روون بووەتەوە کە ئەوانە تەنیا خوێندنی هاوینە بوون  - هانا ئەوەی روونکردووەتەوە کاتێک گوتوویەتی بڕوانامەی ماستەری لە هونەردا لە زانکۆی هارڤارد بەدەستهێناوە، لە راستیدا بڕوانامە بووە لە قوتابخانەی هارڤارد  شازادە هاری وەڵامی ئەو پرسیارە دەداتەوە و ئاماژە بەوە دەکات، "بەڵێ، لە کاتێکدا خۆشی ویستووە، چونکە ئەو هەموو شتە باوەڕپێنەکراوانەی دەکردن، بەڵام دەبێت من زۆر بێمێشک بووبم، وام دەزانی کە ئەو کەسێکی زۆر باشە. بەڵام ئێستا هەست دەکەم بەتەواوی هەڵخەڵەتێندراوم. "  هاری دەڵێت، رۆژێک لە راگەیێندراوێکی رۆژنامەڤانیدا ئاماژەی بەوە کردووە کە لەگەڵ شاژنە ئیلیزابێسدا چایی دەخواتەوە، "بەڵام ئەوە راست نەبوو. "  شازادەکە باسی لەوەشکردووە، "دایکی من کەسێکی خێرخوازە، بەڵام هەرگیز گوێی لە ناوی هانا نەببوو. "  هاناش لە لایەکی دیکەوە ئاماژەی بەوە کردووە، "من مەکسیکیم، من موسڵمانم و من ژنم، بۆیە قوربانی دەستی هەراسانکردن و رەگەزپەرستیم. " شازادە هاری دەڵێت، "ئەوە شتێکی زۆر قێزەونە و من هەرگیز پەنجەم پێوەی نەداوە. "  ئێستا تەنیا پەیوەندیی نێوان هانا و هاری پارێزەرەکانیانن، هاری دەڵێت، "ئێستا هەندێک لە شەوان کێشەم بۆ دروست دەبێت و ناتوانم بخەوم، بەڵام باشم. " دەشڵێت، "هۆکاری ئەوەی ئێستا چیرۆکەکەم بە خەڵک دەڵێم ئەوەیە کە "ئاسوودەم ئەو لە ژیانمدا نەماوە. "