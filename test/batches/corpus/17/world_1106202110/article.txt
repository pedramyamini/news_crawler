بەشێک لە وێستگەکانی سووتەمەنی بەنزینیان لێنەماوە و ئەوانەش کە بەنزین دابەشدەکەن سەتان ئۆتۆمبێل نۆرەیان بۆ گرتوون. پاوڵ هەیکەل، دانیشتوویێکی بەیرووت دەڵێت، "سێ کاژێر، سێ کاژێرە چاوەڕێ دەکەم. لە سەرەتای نۆرەدا بووم هێشتا ٢٠ بۆ ٢٥ ئۆتۆمبێلم لەپێش مابوون. بارودۆخەکە بەرەو خراپتر دەچێت".  دانیشتووێکی دیکەی بەیرووت بە ناوی فادی فارس دەڵێت، "وێستگەی دیکەی بەنزینی لێ نییە و ئەوانی دیکەش قەرەباڵخن. قەرەباڵخی لێرە لە هەموویان کەمترە".   ژمارەی دانیشتووانی لوبنان کە شەش ملیۆن کەسی تێپەڕاندووە، بەگوێرەی وەزارەتی کاروباری کۆمەڵایەتیی ئەو وڵاتە، ٤٥ % یان هەژارن و ٢٢ % یشان لەژێر هێڵی هەژاریدان.   بەر لە بڵاوبوونەوەی ڤایرۆسی کۆرۆنا بەشێکی زۆر لە لوبنانییەکان بە زەحمەت دەیانتوانی بژێوی رۆژانەیان دابینبکەن، لەدوای بڵاوبوونەوەی ڤایرۆسی کۆرۆناش کە کاریگەریی دیاری لەسەر کەرتی گەشتیاری بڕبرەی پشتی ئەو وڵاتە داناوە، گوزەرانی چینی هەژاری هێندەی دیکە سەخت کردووە.   شۆفێرێکی تەکسی بە ناوی خالید دەڵێت، "لەکۆتاییدا ئێمەی شۆفێری تەکسی دەمانەوێت بژین. پێویستمان بە گازۆلینە بۆ ئەوەی ژیان بگوزەرێنین. نازانین بەرەو کوێ دەڕۆین! کوا سەرکردەی باشمان هەن! ئەوان هەموو رۆژ لێدوان دەدەن و بەڵێن دەدەن، بەڵام لەکۆتاییدا هیچ شتێک ناکرێت".   لوبنان ئێستا لەنێو قەیرانێکی سەختدایە، قەرزە کەڵەکەبووەکانی سەر ئەو وڵاتە ساڵ دوای ساڵ زیاتر دەبن و ئێستا زیاتر لە ٩٠ ملیار دۆلار قەرزدارە کە دەکاتە ١٧٠ % ی کۆی بەرهەمی نێوخۆی لوبنان. بەهای دراوی نیشتمانیش بۆ ئاستێک دابەزیوە کە لە مێژوودا هاوتای نەبووە بەشێوەیەک بەهای لیرەی لوبنانی ٩٠ % ی بەهاکەی لەدەستداوە و هەر دۆلارێک بەرامبەر ١٥ هەزار لیرە مامەڵەی پێوەدەکرێت. تەنانەت ئەو کەسانەی هەژماری بانکیان هەیە ناتوانن بە دۆلار پارەکانیان راکێشن تاوەکو نەیکەنە لیرە، گۆڕینەوەی هەر دۆلارێکیش بە ٣٩٠٠ لیرەیە.