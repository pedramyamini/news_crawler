رێکخراوی سی وۆچ - واتە چاودێریی دەریا، کە رێکخراوێکی ناحکومیی ئەڵمانیایە و کاری سەرەکیی چاودێریکردنی دەریای ناوەڕاست و رزگارکردنی کۆچبەرانە، دیمەنێکی بڵاوکردووەتەوە، کە تێیدا دەردەکەوێت کەشتییەکی پاسەوانانی دەریای لیبیا دوای بەلەمێکی تەختەی کۆچبەران کەوتوون.  لە دیمەنەکەدا دەردەکەوێت، کەشتییە لیبییەکە تەواو نزیک دەبنەوە لە بەلەمەکە، کە نزیکەی ٢٥ کەسی تێدایە.  رووداوەکە لە سنوورە ئاوییە نێودەوڵەتییەکان نزیک لە ماڵتا روویداوە.  ئەو بەلەمەی کۆچبەران بەلەمێکی بچووکی تەختەیە و لەو جۆرەیە , کە بە ماتۆڕێکی بچووکەوە سەرکەشی بەناو دەریادا دەکات.   لە دیمەنەکەدا کە لە رێگەی هەلیکۆپتەرەوە گیراوە،  دەردەکەوێت لیبییەکان چەند جارێک تەقە لە بەلەمەکە دەکەن و بێزاری دەکەن. چەند جارێکیش کەشتییە لیبییەکە بە جۆرێك لە بەلەمەکە نزیک دەبێتەوە، کە خەریکە لێی دەدات و نوقمی بکات.  سەرەڕای گوشارەکانی کەشتییە لیبییەکە، بەڵام بەلەمەکەی کۆچبەران ناوەستێت و هەوڵدەدات رێگاکەی بگۆرێت و بەم جۆرە بەردەوام دەبێت. کەشتییە لیبییەکە واز لە بەلەمەکە ناهێنێت و بەردەوام بەدوایەوە دەبێت.  رێکخراوە ئەڵمانییەکە ئاماژەیان بەوە کردووە ئەوان لە رێگەی بێتەلەوە پەیوەندییان بە دەسەڵاتدارانی لیبیاوە کردووە، ئەوانیش بە ئینگلزییەکی تێکشکاو وەڵامیان داونەتەوە و گوتویانە کەشتییە لیبییەکە نیازی رزگارکردنی کۆچبەرەکانە.  رێکخراوی چاودێری دەریا دەڵیت بەهۆی کەمی بەنزینەوە لە هەلیکۆپتەرەکەدا ناچاربوون ناوچەکە بەجێبهێڵن، بەڵام دواتر زانیویانە بەلەمەکە نەوەستاوە تاوەکو گەیشتووەتە کەناراوەکانی لامپێدوسا لە ئیتاڵیا.