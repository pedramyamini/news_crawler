دەریاوانێک کە لە کەناراوەکانی قوبرسەوە چاودێریی دۆخی دەریاکان دەکات دەڵێت، لە ساڵانی داهاتوودا بەهۆی بەرزبوونەوەی  ئاستی ئاوی زەریا و دەریاکانەوە مەترسیی زیاتر دروستدەبن.   لویس هادجیانو، دەریاوان و توێژەری ژینگە دەڵێت، "بەهۆی گۆڕانی کەشوهەواوە بەردەوام زریان و لافاوی زیاتر و زیاتریش دەبینین، وەک چۆن لە چەند ساڵی رابردوودا بینیمان، بەڵام لە ٥٠ ساڵی داهاتوودا زۆر لەوە زیاتر دەبن، وێرانکاری زیاتر دەبینین و گیانەوەرە دەریاییەکانیش لەنێودەچن".   نوێترین نموونەی وێرانکەری ژیانی دەریاکان، گڕگرتنی کەشتییەکی سریلانکی بوو لە ٢٠ی مانگی رابردوودا لە زەریای هێمن. ئەو کەشتییە ماددەی کیمیایی مەترسیداری تێدا بوو؛ ٢٥٠ تۆن نیتریک و ٣٥٠ تۆن سووتەمەنیشی هەڵگرتبوو کە لەنێو دەریا گڕیگرت و ماددە ژەهراوییەکان چوونە نێو ژیانی دەریاوە.  هیمانتا ویتانج، بەڕێوەبەری ناوەندی دادوەریی ژینگەیی دەڵێت، "رێبەریی زانیارییەکانی کەشتییەکەمان بەدەستگەیشت و بۆمان دەرکەوت کە ژمارەیەکی زۆر ماددەی کیمیایی مەترسیداری تێدابوو. پێموایە زیاتر لە ٨٠ کۆنتەینەر ماددەی کیمیایی و پلاستیکی تێدابووە. زیاتر لە ٢٠ کۆنتەینەر رۆنی ئۆتۆمبێل و هەروەها زیاتر لە ٣٠٠ تۆن نەوتی خاوی تێدا بوو؛ ئەمانە زۆر زۆر وێرانکەرن بۆ ژیانی زەریاکان".  زەریا و دەریاکان % ٧١ی رووبەڕووی گۆی زەوییان داپۆشیوە، هەربۆیە بە زەوی دەگوترێت هەسارەی شین. زەریاکان سەرچاوەی ئۆکسجین و فرەڕەنگی ژینگەیین لەسەر زەوی، بەڵام گیانەوەر و گژوگیای زەریاکان تا دێت کەمتر دەبنەوە.  نەتەوە یەکگرتووەکان دەیەوێت تاوەکو ساڵی ٢٠٣٠ زیانی سەر زەریا و دەریاکان بەهۆی چالاکیی مرۆڤ و گۆڕانی کەشوهەواوە بەراورد بە ئێستا % ٣٠ کەمتر بکاتەوە، چونکە ئەوان سییەکانی هەسارەی زەوین.