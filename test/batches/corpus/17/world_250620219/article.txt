هۆتێلی جەی رۆژانە بە درێژایی ٢٤ کاژێر خزمەتگوزاری پێشکێشی ئەو میوانانە دەکات کە پارەدارن و حەزیان لە بەرزاییە؛ تەنانەت لە نهۆمی ژمارە ١٢٠ی هۆتێلەکە چێشتخانەیەک هەیە؛ کە یەکێکە لە حەوت چێشتخانەکەی هۆتێلەکە.  رینی وو، بەڕێوەبەری مارکێتینگی هۆتێل جەی دەڵێت، "ئێمە لە بەرزترین باڵەخانەداین؛ تاوەری شەنگهای بەرزترین باڵەخانەیە لە چین، هەروەها دووەم درێژترین باڵەخانەیە لە ئاستی جیهان؛ ئێمە لە نهۆمی سەرەوەی تاوەری شەنگهاین، رووبەری ئەم نهۆمە ٤٧٠ مەترە؛ هۆتێلەکەمان کە ١٢٠ نهۆمە بەرزییەکەی دەگاتە ٥٥٦ مەتر".  هۆتێلەکەی شەنگهای کە پێنج ئەستێرەیە دوای تاوەری خەلیفە لە دوبەی دووەم بەرزترین تاوەرە لە جیهان؛ ئەم ئۆتێلە لە ١٦٥ ژوور پێکهاتووە، بەرزکەرەوەکانی بە خێرایی ١٨ مەتر لە چرکەیەکدا میوانەکان دەگەیەننە ئەو بەرزاییەی کە حەزیان لێیەتی.  هەروەها لە نهۆمی ژمارە ٨٤ی هۆتێلەکەی شەنگهای مەلەوانگە و سەنتەری چارەسەری هەیە.  بەڕێوەبەری مارکێتینی هۆتێل جەی دەڵێت، "لە رۆژی کردنەوەدا تەنانەت ماڵپەڕەکەشمان لۆدی لەسەر بوو؛ ئەوەش بەهۆی زۆری سەردانیکەرەکانەوە کە گرنگییان بە رووداوەکە دەدا و زۆر حەزیان دەکرد سەردانی هۆتێلەکەمان بکەن و تاقیبکەنەوە".  هەر شەوێک مانەوە لە هۆتێل جەی لە شەنگهای کە بەشێکە لە گرووپی هۆتێلەکانی جین جانگ ئینتەرناشناڵی حکومەتی چین ٤٥٠ دۆلارە، بەڵام تێچووی مانەوە لە هەندێک نهۆم و ژووری هۆتێلەکە دەگاتە نزیکەی ١٠ هەزار دۆلار