بەپێی راپۆرتێکی رۆژنامەی نیویۆرک تایمزی ئەمریکی؛ بەشێک لە کۆچبەرەکان خۆیان لە نێو شەڕێکی جیۆسیاسی لە نێوان یەکێتیی ئەوروپا و ئەلیکساندەر لۆکاشینکۆ، سەرۆکی بیلارووسیا بینیوەتەوە.  گرژییەکانی نێوان وڵاتەکە و یەکێتیی ئەوروپا زیاتر بوون، دوای ئەوەی حکومەتەکەی لۆکاشینکۆ فڕۆکەیەکی مەدەنی سەر بە کۆمپانیای گەشتی ئاسمانیی (رایان ئێر)ـی ناچار بە نیشتنەوە کرد و چالاکڤانێکی لە نێو فڕۆکەکە دەستگیرکرد، ئەو رووداوەش لە جیهان سەرکۆنە کرا و بووە هۆی ئەوەی یەکێتیی ئەوروپا سزا لەسەر بیلارووسیا بسەپێنێ.  لە چەند هەفتەی رابردوودا شەڕەکە بەڕۆکی سنووری نێوان بیلارووسیا و لیتوانیای گرتووە، چونکە ژمارەی ئەو کۆچبەرانەی کە لە بیلارووسیاوە هەوڵی دەربازبوون بۆ لیتوانیای ئەندامی یەکێتیی ئەوروپا دەدەن زۆر بوون.  لە بەرامبەردا سەرۆکوەزیران و بەرپرسانی لیتوانیا سەرۆکی بیلارووسیا بە هاندانی کۆچبەران بۆ بەزاندنی سنوور تۆمەتبار دەکەن و دەڵێن؛ "ئەلیکساندەر لۆکاشینکۆ کۆچبەرەکان وەکو چەک بەکاردەهێنێت".  لەو چوارچێوەش لیتوانیا لە ١٦/٧/٢٠٢١ ـەوە دەستی بە دروستکردنی پەرژینێک کردووە کە لە تەلی دڕکدار پێکهاتووە و بەدرێژایی ٥٥٠ کیلۆمەتر لەسەر سنووری لەگەڵ بیلارووسیا دادەنرێت.  سەبارەت بە دۆخی ئەو سنوورە؛ ئاژانسی رۆیتەرز دەڵێ؛ بەپێی هێزی پاسەوانی سنووری لیتوانیا تەنیا لەمساڵدا نزیکەی ١٧٠٠ کۆچبەر لە بیلارووسیاوە بە شێوەیەکی نایاسایی گەیشتوونەتە لیتوانیا، زیاتر لە هەزار لەو کۆچبەرانەش تەنیا لە مانگی تەممووزی ئەمساڵدا گەیشتوونەتە لیتوانیا و نزیکەی نیوەی کۆچبەرەکانیش دەڵێن "عێراقین".  لای خۆیەوە فوئاد حوسێن، وەزیری دەرەوەی عێراق لە کۆنگرەیەکی رۆژنامەڤانیی هاوبەشدا لەگەڵ گابریلیۆس لاندسبێرگیس، هاوتا لیتوانییەکەی کە هەفتەی رابردوو سەردانی بەغدای کرد؛ رایگەیاند: پێکەوە باسی بابەتی کۆچبەرە عێراقییەکانمان لە لیتوانیا کرد و حکومەت لە بەقاچاخبردنی کۆچبەرانی عێراقی لە رێگەی بیلارووسیا بۆ لیتوانیا دەکۆڵێتەوە.  ئەمە لە کاتێکدایە کۆمپانیای هێڵی ئاسمانیی عێراق کۆتایی مانگی حوزەیرانی ٢٠٢١ رایگەیاند؛ "بەهۆی گرنگیدانی هێڵی ئاسمانیی عێراق بە فراوانکردنی تۆڕی هێڵە نێودەوڵەتییەکانی؛ هەروەها بەهۆی زیادبوونی گەشتی ئاسمانی لە جیهان، بڕیارماندا تکتی گەشتەکانی نێوان شاری بەغدا و شاری مینسک پایتەختی بیلارووسیا زیاتر بکەین بۆ جێبەجێکردنی داواکارییەکانی گەشتیارانی عێراق؛ بۆیە بڕیارماندا بە گەورەترین فڕۆکەکانی خۆمان هەفتانە چوار گەشت لە بەغداوە بۆ مینسک بکەین؛ ئەو فڕۆکانەش بریتین لە فڕۆکەکانی (B ٧٧٧) و (B ٧٤٧)".