بە گوتەی چەند بەرپرسێکی پێنتاگۆن کە نەیانویستووە ناویان ئاشکرا بکرێت و قسەیان بۆ سی ئێن ئێنی ئەمریکی کردووە، وەزارەتەکە بەنیازە نزیکەی ٦٥٠ سەرباز بۆ دابینکردنی ئاسایشی کشانەوەی هێزەکانی ئەمریکا و هێزە هاوپەیمانەکان لە ئەفغانستان دابین بکات.  زۆربەی ئەو هێزانە بە گوتەی ئەو بەرپرسانەی پێنتاگۆن، لە فەوجی پیادەی ٧٥ ـی سوپای ئەمریکا دەبن کە ئێستاش بەشێکیان لەو وڵاتەدان.  بە گوێرەی ئەو پلانەی کە دانراوە و سەرچاوە ئەمریکییەکە باسی لێکردووە، "ئەو هێزانە لەڕێگەی فڕۆکەوە گەشتی ئاسمانی لە سەرانسەری ئەفغانستان ئەنجامدەدەن تاوەکو ئاسایشی هێزەکانی ئەمریکا لەکاتی کشانەوەیان لەو وڵاتە دابینبکەن.  بە بڕیاری ئیدارەی بایدن، بڕیارە لە سەرەتای مانگی ئایاری ئەمساڵەوە دەست بە کشانەوەی هێزەکانی ئەمریکا و هێزە هاوپەیمانەکان بکرێت و تاوەکو رۆژی ١١ ـی ئەیلوول کە یادی هێرشکردنە سەر تاوەرەکانی سەنتەری بازرگانیی ئەمریکایە، دوایین سەرباز لەو وڵاتە ببرێتە دەرەوە.  نزیکەی ١٠ هەزار سەربازی هێزەکانی هاوپەیمانان لە ئەفغانستاندا هەن کە نزیکەی دوو هەزار و ٥٠٠ تاوەکو سێ هەزار و ٥٠٠  سەربازیان ئەمریکین.  پێشتر کینیس ماکێنزی، فەرماندەی هێزە ناوەندەکانی ئەمریکا رایگەیاند، سوپا دەست بە گفتوگۆکانی لەگەڵ وڵاتانی ناوچەیی نزیک لە ئەفغانستان دەکات بۆ جێگیرکردن و بڵاوکردنەوەی هێزەکانی لەو وڵاتانە و گوتیشی "ئامانج لەو هەنگاوە رێگریکردنە لە دووبارە سەرهەڵدانەوەی قاعیدە و گرووپە چەکدارەکانی دیکە".  سکۆت میلەر، فەرماندەی هێزە بیانییەکان لە ئەفغانستان کە لە ساڵی ٢٠١٨ وە لەو پۆستەدایە رایگەیاند، هەنگاوی یەکەم نراوە بۆ کشانەوەی هێزەکانی ئەمریکا و هێزە بیانییەکانی دیکە لە ئەفغانستان و رادەستکردنی بنکە سەربازییەکان بە سوپا و هێزە ناوخۆییەکانی ئەو وڵاتە.  هاوکات باسی لەوەشکرد، لەگەڵ بەڕێوەچوونی پرۆسەی کشانەوەی هێزە بیانییەکان لە ئەفغانستان، تواناکانیان لە پاراستنی هێزەکانیان وەکو جاران بەهێز و بەردەوام دەبن. ئاماژەی بەوەش کرد، بەردەوام دەبن لە پشتگیریکردنی هێزە ئەمنییەکانی ئەفغانستان.