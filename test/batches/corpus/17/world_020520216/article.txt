رۆبۆتاکسی، هەستیاریی بەرامبەر دۆخی شەقام، پیادە و ئۆتۆمبێلەکانی دەوروبەری هەیە. بۆ پیادە دەوەستێت، بەپێی نەخشەی رێگەکەی بۆ شوێنی مەبەست، بەلای راست و چەپدا دەڕوات و سەرنشینەکە دەباتە ئەو شوێنەی داوای لێکراوە.  ئەوانەی یەکەم جار ئەزموونی ئەم گەشتە کورتەیان کرد، هەست بە جیاوازیی ئەم ئۆتۆمبێلە لەگەڵ ئۆتۆمبێلەکانی دیکە دەکەن.  کێلی وانگ، خەڵکی پەکین دەڵێت "زۆر بە هێواشی دەڕۆشت، نزیکەی ٣٠ کیلۆمەتر بوو لە کاژێرێکدا. هەستم بە هیچ مەترسییەک نەکرد. کەسێک بۆ سەلامەتی لە کورسیی تەنیشت شوێنی شۆفێر دانیشتبوو و ئاگام لێبوو چاودێریی دۆخی هاتووچۆی شەقامەکانی دەکرد. پێم باشە خەڵک خۆیان ئەو ئەزموونە تاقی بکەنەوە؛ کاتێک دەبینیت شوێنی شۆفێرەکە کەسی تێدا نییە هەستێکی زۆر جیاوازە".  پیاوێک دەڵێت "بێگومان، ئەگەر بەکارهێنانی فراوان بێت، منیش دەیکڕم. هیوادارم سیستەمی ژێرخانی هاتووچۆش بەرەوپێش بڕوات".  کۆمپانیای بایدو دەستی بەم پرۆژەیە کردووە، کە ناوی پرۆژەی رۆبۆتاکسی ئەپۆلۆیە. رۆژی یەکشەممە، ١٠ ئۆتۆمبێلی رۆبۆتاکسی خستەکار، لەناو پەکیندا ١٠ وێستگەی تایبەتیان بۆ دابینکراوە.  هاووڵاتییەک بەناوی ئامی لی دەڵێت "کاتێک دەستمان بە رۆیشتن کرد، ئەزموونێکی زۆر جیاواز بوو. هەندێکجار دەترساین، چونکە لەناکاو دەبوو رێڕەوی خۆی بگۆڕێت، بەهۆی ئۆتۆمبێلەکانی سەر شەقامەوە. لەوانەیە بۆ رۆبۆت کەمێک قورس بێت چۆن مامەڵە لەگەڵ گۆڕانکارییە لەناکاوەکان بکات".  شێوازی بەکارهێنان یان داواکردنی ئەم تاکسییانە، لەڕێگەی ئاپێکی تایبەتەوەیە، زانیاری، ناونیشانی خۆت و شوێنی مەبەست تۆمار دەکەیت و رۆبۆتاکسی دەگاتە لات.  ئەوکاتە خۆت خاوەنی هەموو شتێکیت، بەڵام دەبێت کۆدی تەندروستی لەسەر دەرگەی تاکسییەکە سکان بکەیت، بۆئەوەی دەرگات بۆ بکرێتەوە. رۆبۆتاکسی دەست بە جووڵە ناکات تا دڵنیا نەبێت ئامادەیت، ئەویش بە بەستنی پشتێنی سەلامەتی.  هەر گەشتێکی نێوخۆی شارەکان بەم تاکسییە نرخەکەی ٣٠ یوانی چینی دەبێت، کە دەکاتە چوار دۆلار و ٦٠ سەنت.  کۆمپانیاکە لە ساڵی ٢٠٢٠ ـەوە دەستی بە تاقیکردنەوەی ئەم جۆرە ئۆتۆمبیلانە لە چەند شارێکی دیکەی چین کردووە، بەپێی پلانەکەش تاوەکو ساڵی ٢٠٢٥ لە ٣٠ شاری جیاوازی چین هەمان خزمەتگوزاری دەستپێدەکات.