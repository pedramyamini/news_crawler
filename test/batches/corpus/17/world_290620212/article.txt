فەرماندەی ناوەندیی ئەمریکا دەڵێت، ٥٠ % ـی بنکەکە کۆکراوەتەوە و هەموو شت بۆ جێهێشتنی ئەو بنکە ئاسمانییە ئامادەکراوە.  تاوەکو چواری تەممووز بە یەکجاری چۆڵ دەکرێت و رادەستی سوپای ئەفغانستان دەکرێت.  سەفیولا سافی، جەنەراڵی خانەنشینی ئەفغانی باس لەوە دەکات، "لەگەڵ کشانەوەی هێزەکانی ئەمریکا، ئەگەر ئاشتی بەرقەرار بێت، بەگرام دەبێتە بنکەیەکی بەهێز بۆ هێزی ئاسمانیی ئەفغانستان، بەڵام ئەگەر ئاشتی نەبێت و شەڕ بەردەوام بێت، شەپۆلێکی دیکەی بەرگریی لە ئەفغانستان دەستپێدەکات دژ بەو گرووپانەی ناهێڵن ئاشتی لە ئەفغانستان بەرقەرار بێت. "  لە ساڵی ٢٠٠١ بۆ یەکەمجار هێزەکانی ئەمریکا چوونە بنکەی بەگرام، لەو کاتەوە بنکەکە بۆ هێرشکردنە سەر قاعیدە و تاڵیبان بەکاردەهێنرا، ئێستاش کە دەکشێنەوە، هیچ کەلوپەلێک لەدوای خۆیان بۆ ئەفغانییەکان بەجێناهێڵن، لەکاتێکدا ئەفغانییەکان دەڵێن کاتێک یەکێتیی سۆڤیەت لە ١٩٨٩ لە ئەفغانستان کشایەوە و کەلوپەلە سەربازییەکانی ئەم بنکەیەی بۆ دەسەڵاتی ئەوکاتەی ئەفغانستان بەجێهێشت.  داروایش رەوفی، پارێزگاری بەگرامە و باس لەوە دەکات، "ئەو کەلوپەلانەی هی ئەمریکییەکانە، لەنێو بنکەی بەگرامدا، بەشێکیان کۆن و تێکشکاون، بەشێکی بنکەکەش تەواو کۆن بووە، تەنانەت چەند جارێک داوامان کرد ئەو کەلوپەلانەی بە کەڵک ماون بۆ ئێمەی بەجێبهێڵن، کەچی رازی نەبوون. "  ئەو بنکەیە تەنیا شوێنی هێرشە ئاسمانییەکان نەبوو، بەڵکو بەشێکیشی کرابووە زیندان بۆ زیندانیکردنی ئەو ئەفغانییانەی  تۆمەتی هاوکاریکردن یان ئەندامبوونیان لە گرووپە چەکدارەکان لەسەر بووە.  زەبیحولا، بەندکراوی پێشووە لە بنکەی بەگرام و دەڵێت، "هەرکاتێک گوێم لە ناوی بەگرام دەبێت، هاوکاری خەڵكی بێتاوانم بەبیردێتەوە، ئازاری منداڵ و پیاوی بەتەمەن، ئەوانەی لەوێ بوون هەموو بێدەرەتان و بێماڵ بوون و گیریان خواردبوو. "   دوای ٢٠ ساڵ لە شەڕی ئەفغانستان، هێزەکانی ئەمریکا و ناتۆ تاوەکو ١١ ـی سێپتێمبەری ئەمساڵ بە یەکجاری وڵاتەکە بەجێدەهێڵن، ئەفغانستانیش رووبەڕووی چارەنووسێکی نادیار دەبێتەوە بۆیە داوای ٨٠ ملیار دۆلار هاوکاری لە ئەمریکا کردووە بۆ بەهێزکردنی ئاسایش و بەرگریی ئەفغانستان. سەرۆکایەتیی ئەفغانستانیش داوای کردووە تاڵیبان ئاگربەست رابگەیێنێت و بچێتە نێو پرۆسەی سیاسییەوە.