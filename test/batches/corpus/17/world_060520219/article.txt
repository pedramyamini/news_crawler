ئەو راپۆرتە، کە لە ٤ - ٥ - ٢٠٢١ی ئەم مانگە نێردراوە بۆ کۆنگرێس، باس لە چالاکییەکانی داعش دەکات لە عێراق و سووریا لە سەرەتای ئەمساڵەوە تاوەکو ٣١ی ئاداری ئەمساڵ.  لە راپۆرتەکەدا هاتووە؛ "لە چارەکی یەکەمی ئەمساڵدا هێزەکانی ئەمریکا و هاوپەیمانان بەردەوامن لە پشتیوانی و پێدانی زانیاریی بە هێزەکانی عێراق و هاوبەشەکانیان لە سووریا، کە پێشكەوتنیان لە رێگریکردن لە داعش نیشانداوە بۆ ئەنجامدانی هێرش و تووندوتیژی".  راپۆرتەکە دەڵێت بەڵام هێشتا داعش لە هەندێک ناوچە بەردەوامە لە هێرشکردن و پەیداکردنی ئەندام و چەکدار و دروستکردنی ئاڵۆزی.  سەبارەت بە سووریا لە راپۆرتەکەدا هاتووە: "هێشتا داعش لە سووریا چالاکە بەتایبەت لە هێرشدا بۆ سەر هێزەکانی سەر بە رژێمی سووریا و هاوپەیمانەکانی". هەروەها تێیدا هاتووە: "پێدەچێت داعش لە پشت ئەو ئاڵۆزی و تووندوتیژیانەشەوە بێت، کە لە کامپی هۆل روودەدەن".  هەرچی پەیوەندیی بە عێراقەوە هەیە، راپۆرتەکە ئاماژە بەوە دەکات: "داعش لە عێراقیش هێرشەکانی لەو ماوەیەدا زیادی  کردووە، بەتایبەت لە هەندێک هەوڵیاندا بۆ هێرشکردنە سەر هاوپەیمانان".   هەر سەبارەت بە عێراق راپۆرتەکە ئاماژە بەوە دەکات میلیشیاکانی سەر بە ئێران و حکومەتی سووریا هەوڵیانداوە لەو دوو وڵاتە ببنە هەڕەشە بۆ سەر هاوپەیمانان و هێزە هاوبەشەکان.  بەگوێرەی ئەو راپۆرتە دۆخی ئابووری و سیاسی لە عێراق و سووریاش هاوکاریی داعش دەکەن لە زیادکردنی چالاکییەکانیدا، کە ئەمەش هێشتا مایەی نیگەرانییە و لەوانەیە وابکات خەڵکی زیاتر پەیوەندی بەو گرووپەوە بکەن.  سەبارەت بە دۆخی ناوخۆی عێراق و سووریاش راپۆرتەکە دەڵێت کێشەی گەندەڵی لە عێراق بووەتە هۆی ئاڵۆزیی ناوخۆیی. لە سووریاش گوزرانی خەڵک بە گشتی و دانیشتووانی کەمپەکان بە تایبەتی جێگەی نیگەرانین.