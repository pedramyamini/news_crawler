ئێستاش چەند ناوچەیەکی دەوروبەری شاری مەزاری شەریفیان کۆنترۆڵ کردووە و هەوڵدەدەن ئەو شارەش لە دەستی حکومەت دەربهێنن. ئەوەش ترسی لەلای تەواوی خەڵکی ویلایەتی بەڵخ دروستکردووە.  مەنسوور موهیب، دانیشتووی مەزاری شەریف لە باکووری ئەفغانستان دەڵێت "ئەو شارۆچکانەی چەند رۆژێک لەمەوبەر کەوتنە دەستی هێزەکانی تاڵیبان، نیگەرانیی گەورەیان بۆ خەڵکی مەزاری شەریف دروستکردووە، بەڵام بەهۆی هێزە ئەمنییەکانمانەوە، دڵنیام هەموو ئەو شارانە بە پشتیوانیی خوا کۆنترۆڵ دەکەینەوە".  مەزاری شەریف گەورەترین شاری باکووری ئەفغانستانە و بە پێگەی سەرەکیی حکومەتی کابووڵ لە باکووری ئەو وڵات دادەنرێت، بە لەدەستدانی شارەکەش کۆتایی بە هەژموونی حکومەت لە باکووری وڵاتەکە دێت؛ بەڵام هێزە ئەمنییەکان دەڵێن بە ئاسانی دەستبەرداری شارەکە نابن.  بەسیر مووسەوی، ئەندامی هێزە ئەمنییەکانی ئەفغانستان رایگەیاند "تاوەکو لە ژیاندا مابم، تاوەکو  وزە و توانام هەبێت، لە دژیان دەوەستم. لە شەڕکردن بەردەوام دەبین. وەکو خۆتان هێزەکانمان دەبینن، سوپاس بۆ خودا ئێستا خەڵکێکی زۆری وەکو ئەوان ئامادەن لە بەرەکانی پێشەوە بجەنگن. قارەمانانە بەرگری دەکەن. رێگە بە دوژمن نادەن یەک هەنگاویش بێنە نێو مەزاری شەریف".  وەزارەتی بەرگریی ئەمریکا - پێنتاگۆن دەڵێت، ئەوان دان بە پێشڕەوییەکانی بزووتنەوەی تاڵیباندا دەنێن و دۆخەکە بە ئاراستەیەکی خراپدا دەڕوات، بەڵام ئەوەشی خستووەتەڕوو، هێزە ئەمنییەکانی ئەفغانستان توانای پاراستنی خەڵکی ئەو وڵاتەیان هەیە، لە کاتێکدا کە بە هاووڵاتییەکانی خۆی گوتووە پێویستە بە زووترین کات ئەفغانستان بەجێبێڵن.  هاوکات گوتەبێژی بزووتنەوەی تاڵیبان بە پێگەی بلوومبێرگی ئەمریکیی گوتووە، ئەوان چاوەڕێ دەکەن پێش ئەوەی شەڕەکە خوێناویتر ببێت، لەگەڵ حکومەتی ئەفغانستان بە گفتوگۆ بگەنە رێککەوتن، بەڵام گوتووشیەتی ئەگەر گفتوگۆکان شکست بهێنن، ئەوا تاوەکو کۆنترۆڵکردنی کابووڵی پایتەخت و لەکارلادانی حکومەت ناوەستن.