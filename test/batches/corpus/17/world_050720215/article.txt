ژنانی ریزی سوپای ئۆکراینا بەنیازن لە رۆژی سەربەخۆییدا بە پێڵاوی پاژنەبەرز بەشداری لە نمایشێکی سەربازیدا بکەن. رۆژی پێنجشەممە وەزارەتی بەرگریی ئۆکراینا وێنەی راهێنانی ئەو ژنانەی بۆ نمایشەکە بڵاوکردەوە، کە پێڵاوی پاژنەبەرزیان لەپێیە. بەڵام وێنەکان کاردانەوەی زۆریان بەدواداهات.  ژنانی پەیمانگەی سەربازی زانکۆی نیشتیمانیی تاراش شیڤشینکۆ بەشداری لە نمایشەکەدا دەکەن. ئەوان رۆژانە دووجار بۆ ماوەی چوار کاژێر راهێنان دەکەن، بەنیازن بەم شێوە مۆدێرنە بەشداری لە نمایشی سەربازی ٢٤ی ئابدا بکەن، کاتێک ئۆکراینا یادی ٣٠ ساڵەی سەربەخۆیی دەکاتەوە.  ئەم وێنانە لە تۆڕە کۆمەڵایەتییەکانیش کاردانەوەیان لێکەوتەوە، هەندێک خەڵک کە کۆمێنتیان لەسەر وێنەکان کردووە، نمایشەکەیان بەم پێڵاوە پاژنە بەرزانە بە "ئەشکەنجە" ناوبردووە.  وێنەکان کاردانەوەی لەنێو سیاسەتڤانانی وڵاتەکەش لێکەوتووەتەوە، ئێلینا کۆندراتیوک، جێگری سەرۆکی پەرلەمانی ئۆکرینا لە پۆستێکی فەیسبووکدا وێنەکانی بە "زبڵ" وەسفکردووە.  جێگری سەرۆکی پەرلەمان دەڵێت دەستووری وڵات مافی یەکسانی بۆ ژن و پیاو داناوە،  داواش لە وەزارەتی بەرگری دەکات لێکۆڵینەوە لە بابەتەکەدا بکات.  ئاندری زاگۆرۆدنیوک، وەزیری پێشووی بەرگریی ئۆکراینا بە توانجەوە دەڵێت: "هەنگاوێک لە کۆریای باکوور نزیکبووینەوە".   کاردانەوەی پەرلەمانتارانی ئۆپۆزیسیۆن تووندترە، ئیرینا گیراشینکۆ ئەمەی بە "ئابڕووچوون"ی ژنان لە ریزی سوپای ئۆکراینا ناوبرد. ئەو لە فەیسبووکەکەیدا نووسیویەتی: "یەکەمجار وامزانی کە ئەمە قسە و قسەڵۆکە". ئەو بەنیازە راپۆرتێک بخاتە بەردەم سەرۆک ڤۆلۆدیمیر زیلینسکی، کە هاوکات فەرماندەی گشتیی هێزە چەکدارەکانی ئۆکراینایە.  بەپێی ئاماری وەزارەتی بەرگریی ئۆکراینا ٣١ هەزار و ٧٥٧ ژن لە ریزی سوپادا خزمەتدەکەن، ژنان نزیکەی ١٥ % ی سەربازانی سوپا پێکدێنن.  ژنە سەربازەکانی ئۆکراینا بەپێڵاوی پاژنەبەرز راهێنان دەکەن. وێنە: AFP / Ukrainian Defence ministry press - service