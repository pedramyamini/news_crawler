ئیدارەی بایدن، سەرۆکی ئەمریکا کشانەوەی هێزەکانیان لە ئەفغانستان تاوەکو رۆژی ١١ی سێپتەمبەری ئەمساڵ راگەیاند، ئەوەش لەسەر بنەمای ئەو رێککەوتنەی کە ئیدارەی ترەمپ، سەرۆکی پێشووی ئەمریکا لەگەڵ بزووتنەوەی تاڵیبان بە بەشداریی حکومەتی ئەفغانستان لە مانگی شوباتی ساڵی ٢٠٢٠ لە دەوحەی قەتەر واژۆی کردبوو.  کینیس ماکێنزی، فەرماندەی هێزە ناوەندەکانی ئەمریکا رایگەیاند، سوپا دەست بە گفتوگۆکانی لەگەڵ وڵاتانی ناوچەیی نزیک لە ئەفغانستان دەکات بۆ جێگیرکردن و بڵاوکردنەوەی هێزەکانی لەو وڵاتانە و گوتیشی "ئامانج لەو هەنگاوە رێگریکردنە لە دووبارە سەرهەڵدانەوەی قاعیدە و گرووپە چەکدارەکانی دیکە".  لە بەشێكی دیکەی قسەکانیدا ماکێنزی گوتی، ئێمە ئێستا ئامادەکاری دەکەین بۆ ئەوەی بەردەوامبین لە ئۆپەراسیۆنەکانی دژ بە تیرۆر لە ناوچەکە، تاوەکو دڵنیاببینەوە لە مانەوەی رێکخراوە تووندئاژۆکان لەژێر گوشار و چاودێریمان، چونکە ئەو رێکخراو و گرووپانە بەگوتەی ماکێنزی لە هەوڵدان بۆ سەرهەڵدان و خۆبەهێزکردن لە ناوچە دوورە دەستەکانی ئەفغانستان.  سەبارەت بە ئەگەری ناردنی بەشێک لەو هێزانەی ئەمریکا بۆ رۆژئاوای کوردستان و ناوچەکانی دیکەی باکوور و باکووری رۆژهەڵاتی سووریا، تۆڕی میدیایی رووداو پەیوەندی بە پێنتاگۆن، وەزارەتی بەرگری ئەمریکا کرد و لە وەڵامدا پێنتاگۆن بە رووداوی راگەیاند "لەسەر ئەو بابەتە هیچ شتێکمان نییە کە پێتانی رابگەیێنین".  وێڕای بڕیاری ئیدارەی بایدن بە کشانەوەی هێزەکانیان لە ئەفغانستان، بەڵام هێشتا نیگەرانیی زۆریان هەیە لە ئەگەری هەرسهێنانی حکومەتی ئەفغانستان لەڕووی ئەمنییەوە و پاشگەزبوونەوەی تاڵیبان لە بەڵێنەکانی بە وەستاندنی هێرشەکانی بۆ سەر حکومەت و دامەزراوە ئەمنییەکان، هەروەها ئیدارەی بایدن نیگەرانە کە لە دوای کشانەوەی هێزەکانیان لە ئەفغانستان، رێکخراوی قاعیدە، چەکدارانی داعش و هەروەها گرووپە چەکدارە پەڕگیرەکانی دیکە لەو وڵاتەدا بەتایبەتی لەناوچە دوورە دەستەکان، گەشە بکەنەوە.