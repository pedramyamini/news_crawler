لە کۆی ١٠٠ ئەندامی ئەنجوومەنی پیرانی ئەمریکا، ٥٠ کۆماری  دژی پرۆژەیاساکە دەنگیان دا و لە بەرامبەردا ٥٠ ئەندامی دیموکرات بە بەڵێ دەنگیان پێدا.  زۆربەی پرۆژەیاساکان لە ئەنجوومەنی پیران پێویستیان بە دەنگی ٥٠ کۆ ١ی ئەندامانی ئەنجوومەنە، بەڵام بۆ تێپەڕاندنی پرۆژەیاسا گرنگ و هەستیارەکان وەک پرۆژەیاسای ناسراو بە "لەپێناوی گەل"، پێویستی بە لانیکەم  ٦٠ دەنگە.  پرۆژەیاسای "لەپێناوی گەل" تایبەتە بە چاکسازی لە سیستەمی دەنگدانی ئەمریکا و ئەگەر بهاتایە و لە ئەنجوومەنی پیران تێپەڕێندرایە، ئەوا بە گەورەترین هەنگاو دادەنرا هاوشێوەی گرنگی پەسەندکردنی یاسای مافی دەنگدانی ئەمریکا لە ساڵی ١٩٦٥.  پرۆژەیاساکە، کۆمەڵێک چاکسازی لە سیستەمی دەنگدانی ئەمریکا تێدا جێگیرکرابوو، لەوانەش رێگە بدرێت دەنگدانی پێشوەختە ١٥ رۆژ بەر لەکاتی هەڵبژاردنەکان بەڕێوەبچێت، کە بەگوێرەی سیستەمەکە ئێستا تەنیا چەند رۆژێكی کەم بەر لە هەڵبژاردنەکان دەکرێت، هەروەها دەنگدان بە مۆڵەتی شۆفێری کە ئێستا کاری پێناکرێت.  هەر بەپێی پرۆژە یاساکە، ئەگەر پەسندکرابا، رێگە بە دەنگدەر دەدرا هەر کاتێك دەنگدەر داوای کارتی دەنگدان بکات ئەوا لە رێگەی پۆستی ئاساییەوە بگەیێندرێتە دەستی کە ئێستا ئەو مافەی نییە. هەروەها هیچ سنوورێکی جوگرافیایی و بەربەست بەگوێرەی کات نەخرێتە بەردەم دەنگدەران هاوشێوەی ئەوەی کە ئێستا لە بەشێک لە ویلایەتەکانی ژێر دەسەڵاتی کۆمارییەکان کاری پێدەکرێت و چەندین چاکسازی دیکە.