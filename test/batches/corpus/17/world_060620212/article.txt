نیداف ئەرجمان، سەرۆکی دەزگای ئاسایشی ناوخۆیی ئیسرائیل رایگەیاند، لەماوەی رابردوودا هەڵکشان لە گوتاری تووندوتیژی و هاندان بۆ ئاژاوە لەنێو تۆڕە کۆمەڵایەتییەکاندا بەدی دەکرێت.   بە گوتەی ئەو بەرپرسەی ئیسرائیل، "لەوانەیە" هەندێ کەس پێیوابێت کە رێگەدان بە بڵاوبوونەوەی ئەو گوتارانە بەواتای رێگەدانە بۆ ئەنجامدانی تووندوتیژی، بەڵام ئێمە هۆشداری دەدەین لە ئەنجامدانی هەر هێرشێكی نایاسایی کە تووندوتیژی بەدواوە بێت.  ماوەی چەند رۆژێکە شەقامی ئیسرائیلی سەبارەت بە پێکهێنانی حکومەتی نوێی ئیسرائیل بەسەر دوو بەرەدا دابەشبووە؛ بەشێکیان پشتگیری دەکەن و بە دەرفەتی دەزانن بۆ دوورخستنەوەی نەتەنیاهوو لە دەسەڵات کە ١٢ ساڵە سەرۆکوەزیرانی وڵاتە و بەشێکی دیکەشیان کە لایەنگری پارتە راستڕەوە و کۆنسەرڤاتیڤەکانن پێکهێنانی حکومەتێک کە لە تێکەڵەی پارتە راست و چەپەکان پێکهاتبێت بە هەڕەشە لە ئاسایشی ئیسرائیل و ناسنامەی جوو دەبینن.  تاوەکو ئێستا دانیشتنی کنێست، پەرلەمانی ئیسرائیل تایبەت بە دەنگدان لەسەر حکومەتە نوێکەی ئیسرائیل بە سەرۆکایەتی یائیر لاپید و نافتالی بینێت نەکراوە.  رۆژی ٠٥ - ٠٥ - ٢٠٢١ یائیر لاپید، سەرۆکی ئۆپۆزیسیۆنی ئیسرائیل بۆ پێکهێنانی حکومەتی نوێی ئیسرائیل راسپێردرا، دوای ئەوەی نەتەنیاهوو، سەرۆکی پارتی لیکود نەیتوانی لەکاتی خۆیدا لایەنە براوەکانی هەڵبژاردنی پەرلەمانی رازی بکات و حکومەتێکی هاوپەیمانی پێکبهێنێت.  هاوکات رۆژی چوارشەممە ٠٢ - ٠٦ - ٢٠٢١ لە کۆبوونەوەی کنێسێت - پەرلەمانی ئیسرائیل - ئیسحاق هێرزۆگ وەکو ١١یەم سەرۆکی ئیسرائیل هەڵبژێردرا. ئەوەش دوای ئەوەی توانیی بەسەر میریام پێرتزی رکابەری سەربکەوێت.