لەگەڵ دەستکردنی هێزەکانی ئەمریکا و ناتۆ بە کشانەوە لە ئەفغانستان، ئەو ئەفغانییانەی کە لەگەڵ ئەو هێزانە وەک وەرگێڕ یان یاریدەدەر و یان رێگەپیشاندەر کاریان کردووە ترسی تۆڵەسەندنەوەی تالیبانیان لێنیشت و ماوەی چەند هەفتەیەکە لەبەردەم باڵیۆزخانەکانی بەشێك لە وڵاتانە کۆدەبنەوە و داوای بردنەدەرەوەیان لە وڵات دەکەن.  تالیبان لە راگەیێندراوێکی نوێیدا ئاشکرایکرد، هەر ئەفغانییەک لەگەڵ هێزە بیانییەکان کاری کردبێت ژیانی پارێزراو دەبێت، بزووتنەوەی تاڵیبان دڵنیایی بەو کەسانەدا و رایگەیاند ژیانی ئەو کەسانە بە تۆبەکردن پارێزراو دەبێت.  بزووتنەوەی تاڵیبان راشیگەیاند ئیمارەتی ئیسلام بە هەموو ئەوانەی کە لەگەڵ هێزە بیانییە داگیرکارەکان رادەگەێنێت کە دەبێت تۆبە بکەن لەو کاروکردانەی کە لەرابردوودا کردوویانە، ناشبێت لە داهاتوودا تێکەڵ بەو کارانەدا بن کە بەگوتەی تاڵیبان: "خیانەتە دژی ئیسلام و وڵات".  هەندێ سەرچاوەی رۆژئاوایی باس لە نزیکەی ١٨ هەزار ئەفغانی دەکەن کە لەماوەی نزیکەی ٢٠ ساڵی رابردوودا لەگەڵ هێزە بیانییەکان کاریان کردووە.  پێشتر وەزارەتی بەرگری ئەمریکا ئامادەکارییەکانی بۆ وەرگرتنی ئەو ئەفغانییانەی کە کاری لەگەڵدا کردوون دەربڕیوە و ئاشکرایکرد، بردنی ئەو ئەفغانییانە پێویستی بە رەزامەندی کۆنگرێسە و لەوانەیە پرۆسەکە نزیکەی دوو ساڵ بخایێنێت.  هاوکات بەریتانیا و چەند وڵاتێکی دیکەی ناتۆ لە ئەفغانستان ئامادەییان پیشانداوە بۆ وەرگرتنی ئەو ئەفغانییانە وەک پەنابەر.