لە پەیامێکدا بەبۆنەی جەژنی قوربانەوە، هیبتوڵڵا ئاخوندزادە، سەرۆکی بزووتنەوەی تاڵیبان دەڵێت، "لەگەڵ بەرەوپێشڤەچوون و دەستکەوتە سەربازییەکان، ئیماراتی ئیسلامی بە جیدی خوازیاری رێککەوتنێکی سیاسین لە وڵاتەکە. "  سەرۆکی تاڵیبان باسی لەوەشکردووە، "هەموو دەرفەتێک بۆ دامەزراندنی سیستمێکی ئیسلامی لەلایەن ئیماراتی ئیسلامییەوە بەکاردەهێنرێت. "  چوار مانگە حکومەتی ئەفغانستان و بزووتنەوەی تاڵیبان ناوبەناو کۆبوونەوە لە دەوحە دەکەن، ئەمڕۆش گەڕێکی دیکەی کۆبوونەوەکانیان بەڕێوە دەچێت.   سەرۆکی تاڵیبان ئاماژە بەوە دەکات، بزووتنەوەکەیان پابەندە بەوەی بەدوای چارەسەرێکدا بگەڕێت، نەیارەکانیشی بەوە تۆمەتبارکرد کە تەنیا "کات بەفیڕۆ دەدەن. "  تاڵیبان دەڵێت، ناوچەی سپین بۆلداکیان لەسەر سنووری نێوان ئەفغانستان و پاکستان لە باشووری رۆژهەڵاتی قەندەهار کۆنترۆڵکردووە. تاوەکو ئێستاش بە تەواوەتی نازانرێت ئێستا ناوچە سنوورییەکە بەدەست چ لایەنێکەوەیە، چونکە سوپای ئەفغانستان دەڵێت کۆنترۆڵیان کردووەتەوە.  بەگشتی تاڵیبان لەڕووی سەربازییەوە لە بارودۆخێكی یەکجار باشدایە؛ لە کۆنترۆڵکردنی ناوچەی ستراتیژی نێوان ئەفغانستان و پاکستانەوە نزیکە و دوو دەروازەی سنووری لەگەڵ ئێران و دەروازەیەکی سنووتی لەگەڵ تورکمەنستانی کۆنترۆڵکردووە.  کۆبوونەوەکەی شاندی تاڵیبان و حکومەتی ئەفغانستان بە ئامادەبوونی زاڵمای خەلیلزاد، نێردەی تایبەتی ئەمریکا بۆ ئەفغانستان بەڕێوەدەچێت، خەلیلزاد پێشتر جەختی لە چارەسەرە سیاسییەکان بۆ ئەفغانستان کردووەتەوە.  زاڵمای خەلیلزاد، نێردەی تایبەتی ئەمریکا بۆ ئەفغانستان دەڵێت، "من پێشبینی ئەوەم دەکرد تاڵیبان ئەو شوێنانەی کە پێشتر گەمارۆی دابوون کۆنترۆڵبکاتەوە، بەڵام بەڕاستی پێشبینی ئەوەم نەدەکرد بەو خێراییە کۆنترۆڵی ئەو هەموو شوێنانە بکەنەوە. بەڵام لەگەڵ ئەوەشدا هیچ چارەسەرێكی سەربازی بۆ ئەفغانستان نییە بەڵکو دەبێت چارەسەری سیاسی هەبێت. ویلایەتە یەکگرتووەکانی ئەمریکا دان بە حکومەتێک نانێت کە بە زەبری هێز دانربێت. "  هیبتوڵڵا ئاخوندزادە، سەرۆکی بزووتنەوەی تاڵیبان لە پەیامەکەیدا باسی لەوە کردووە، لەبری پشت بەستن بە لایەنی دەرەکی، ئەوان دەیانەوێت لە نێوخۆدا کێشەکانیان چارەسەر بکەن. "پەیامی ئێمە ئەوەیە کێشەکانمان لەنێو خۆماندا چارەسەر بکەین و خاکەکەمان لە قەیرانەکان رزگار بکەین. "  نەتەوە یەکگرتووەکان دەڵێت، شەڕوپێکدادانی تاڵیبان و حکومەتی ئەفغانستان بووەتەهۆی ئاوارەبوونی زیاتر لە ٢٧٠ هەزار ئەفغانی و کۆی ئاوارەکانی بۆ ٣.٥ ملیۆن کەس بەرزکردەوە.  ئەوەی کە ٤٠ ساڵ چەک و تەقەمەنی بە تاکە رێگەی گونجاوی چارەسەرکردنی کێشەکان تەماشاکردووە، ئەستەمە باوەڕ بە مێزەکانی گفتوگۆکان بهێنێت؛ لەکاتێکدا تاڵیبان جەخت لە ئاشتیی و ئاشتەوایی دەکاتەوە و بەڵێنی ژیانێكی ئەفسانەیی نوێ بۆ ئەفغانییەکان دەدات؛ تەقینەوەکانی نێو خەڵکی سیڤیل و کوژرانی چالاکڤان و رۆژنامەڤانان، بەڵێنەکانی تاڵیبان بەتاڵ دەکاتەوە.  لە پەیامەکەی سەرۆکی بزووتنەوەکەیشدا هیچ ئاماژەیەک بۆ راگەیاندنی ئاگربەست لە رۆژانی جەژنی قورباندا نەکراوە کە لە نێوەڕاستی ئەم هەفتەیەوە دەستپێدەکەن.