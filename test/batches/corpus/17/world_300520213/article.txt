بڕیارە رۆژی دووشەممە ٣١ - ٠٥ - ٢٠٢١ مەولوود چاوشئۆغڵو، وەزیری دەرەوەی تورکیا بگاتە ئەسینا و لەگەڵ نیکۆس دەندیاس، وەزیری دەرەوەی یۆنان کۆببێتەوە، بەڵام سەرەتا سەردانی ناوچەی تراسی یۆنانی کرد کە سنووری وشکانیی لەگەڵ تورکیا هەیە و  زۆربەی دانیشتووانەکەی موسڵمانن.  وەزیری دەرەوەی تورکیا رایگەیاند "هەر ئەمشەو بەرەو ئەسینا بەڕێدەکەوم، لەوێ خوانێکی نافەرمیم لەگەڵ نیکۆس دەندیاس دەبێت و قسەش دەکەین، بەڵام سبەینێ بەیانییەکەی سەردانی فەرمیم بۆلای سەرۆکوەزیران و دەندیاس دەستپێدەکەم، لەو گفتوگۆیانەشدا بابەتی مافی پێکهاتەی تورک لە رۆژئاوای تراسی پێشنیاز دەکەم".  وەزیری دەرەوەی تورکیا لەو شوێنە لەگەڵ پیاوانی ئایینی کۆبووەوە. یۆنان دان بەوەدا دەنێت کە ژمارەیەکی زۆر لە دانیشتووانی ناوچەکە موسڵمانن، بەڵام تورکیا وەکو خەڵکێکی تورکی نێو یۆنان ناویان دەبات.  لە نیسانی رابردوودا وەزیری دەرەوەی یۆنان سەردانی ئەنقەرەی کرد، بەڵام گفتوگۆکان گرژییان تێکەوت و لەبری دەستپێکردنی دانوستاندنی جیددی و هەنگاوی پراکتیکی بۆ چارەسەری کێشەکان، هەردوولا هێرشیان کردە سەر یەکدی. تەنانەت لە کۆنفرانسە رۆژنامەڤانییەکەی دوای کۆبوونەوەیەکیان، هەردوو وەزیری دەرەوەی تورکیا و یۆنان بە زمانێکی تووند و رەق هێرشیان کردە سەر یەکدی.  وەزیری دەرەوەی تورکیا لەم سەردانەدا جگە لە باسکردنی گرژییەکانی رۆژهەڵاتی دەریای نێوەڕاست، دەیەوێت پرسی موسڵمانەکانی یۆنانیش بکاتە تەوەرێکی سەردانەکەی.