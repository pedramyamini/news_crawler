کڕینی خانووی عەرەبەکان ئەگەر مامەڵەیەکی یاسایی بێت، سیاسییەکان بە هەوڵێکی گۆڕینی دیمۆگرافیای ناوچەکە و دەرکردنی عەرەبەکانی دەناسن، بەتایبەتی لەکاتێکدا کە دۆخی خراپی عەرەبەکانی ئیسرائیل دەقۆزرێتەوەو سەرنجیان بۆ بڕە پارەیەکی زۆر رادەکێشرێت.  حەیفا کرۆکی سنووری تەلئەڤیڤی ئیسرائیلە، شوێنی ٢٠ هەزار عەرەبە کە لەسەردەمی دامەزراندنی دەوڵەتی ئیسرائیل لە ساڵی ١٩٤٨ لەوێ ماونەتەوە.  جووە سەرمایەدارەکان ماوەیەکە دەستیانکردووەتە کڕینی موڵکی ئەو عەرەبانە، ئامادەن دووهێندەی بەهای خۆی پێبدەن بۆ ئەوەی بیکەنە موڵکی جووەکان.  عەرەبەکان چونکە زێدی باوباپیرانیانە، دەستیان لەخاکەکەیان بەرنابێت، بەڵام بەشی زۆریان بەهۆی ئەوەی لە هەژاریدا دەژین، ئەو بڕە پارەیەی پێیان دەدرێت، دڵیان نەرم دەکات.  ئیبراهیم تەرتیر، دانیشتووی حەیفا دەڵێت: " ٩٠ % ی خەڵکی ئێرە بە ئەستەم بژێوی ژیانیان پەیدا دەکەن، هێندەیان نیە بیخۆن. گەنجێک بییەوێ ژن بێنێت، ١٥٠٠ بۆ ١٨٠٠ دۆلار کرێی خانوویەتی، ئەمە بەبێ ئاو و کارەبا. خۆی مانگانە  ١٨٠٠ دۆلار وەردەگرێت، چۆن دەتوانێ بژی؟، ئەوە کێشەکەیە. "  کۆمەڵێک کێشە و گرف رووی لە عەرەبەکانی ئیسرائیل کردووە، بێکاری، گرژییەکانی نێوان فەڵەستینییەکان و جووەکان، لەسەرووی هەمووشیانەوە کەمبارانی و وشکەساڵی، هێندەی دیکە دۆخی ئەوانی خراپترکردووە.  دوای دامەزراندنی دەوڵەتی ئیسرائیل لە ساڵی ١٩٤٨، حکومەتەکەیان دەستیکرد بە شێواندنی بەڵگەنامەی نیشتەجێبوونی فەڵەستینییەکانی حەیفا.  ئەو عەرەبانەی ئێستا لە حەیفا ماونەتەوە، ماڵەکانیان کەوتووەتە شوێنێک کە موڵکی کۆمپانیای حکومی ئەمیدارە،  بەڵام وا دەردەکەوێت کۆمپانیاکە موڵکەکان بفرۆشێتە کۆمپانیاکانی خانوبەرە.  پلانی ئەو کۆمپانیایانە بۆ دروستکردنی ڤیلای گرانبەها شانبەشانی ماڵی عەرەبەکان جیاوازی ستانداردەکانی ژیانی لەنێوان کۆمەڵگەی عەرەب و جووەکان ١٨٠ پلە گۆڕێوە.  عەرەبەکان دەڵێن کێشەکە تەنیا ئەوە نییە ماڵێکی هەژار و دەوڵەمەند کەوتبێتە بەرامبەر یەکدی، بەڵکو ئەمە هەوڵێکی نیشتیمانی لە پشتە و ئەمەش جۆرێکە لە شەڕ و پێکدادان.  عەرەبەکان هیوادەخوازن پرسی عەرەبەکانی حەیفا بە سیاسی نەکرێت و نەبنە بارووتی شەڕێکی گەورەتر لەنێوان ئیسرائیل و فەڵەستین.