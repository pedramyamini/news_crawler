میکائیل ماهیلبێرگ، بەڕێوەبەری پەیوەندییەکان - کۆمپانیای کاندێلا سێڤین دەڵێت، "ئەمە کاندێلا سی حەوتە، یەکەمین بەلەمە لە جیهان بە وزە کاردەکات کە لە ئاوەوە وەردەگیرێت و وا لە بەلەمەکە دەکات لەسەر ئاو بفڕێت، نەک بەنێو ئاودا بڕوات. ئێمە  پەرەمان بەو تەکنەلۆجیایە دا تاوەکو سووتاندنی وزە کەمبکەینەوە. بەمجۆرەش لە ٨٠ % وزەی کەمتر لە کەشتییەکانی دیکە بەکاردەهێنین؛ ئەوە هاوکاتە لەگەڵ خێرایی زیاتر و شەپۆلی زیاتر".  بەلەمەکە لەلایەن کۆمپانیای کاندێلا سێڤنی سوێدی بەرهەمهێنراوە و خەرجییەکەی نزیکەی ٣٠٠ هەزار دۆلاری ئەمریکییە.  شاری ڤێنیسی ئیتاڵیا بە شاری ئاو ناسراوە و ژیان و گوزەرانی ڤێنیسییەکان لەسەر جووڵەی بەلەم و کەشتییەکانیەتی؛   بەڵام هاتووچۆی کەشتییەکان لەلایەک ژاوەژاوی زۆر بۆ خەڵک دروستدەکات و لەلایەکی دیکەوە ئەو شەپۆلانەی کە بەلەمەکان دروستیان دەکەن دیواری دەرەوەی ماڵ و فرۆشگەکانی تێکداوە.  ئەمبێرتۆ ئامۆس، شارەزای تەکنەلۆژیا دەڵێت، "هەستێكی یەکجار خۆشە، ژاوە ژاو کەمە و دەتوانیت بەدڵی خۆت قسە بکەیت و هیچ گازێکی ژەهراویش دەرنادات. جگە لەوە هیچ شەپۆلێك دروستناکات کە ئەوە زۆرجار دانیشتووانی کەنارەکە پێی بێزار دەبن، هیوادارم لە ئایندەیەکی نزیکدا هەموو کەسێك تاقیبکاتەوە".  کۆمپانیاکە پلانی هەیە لە ٢٠٢٢ دا بەلەمی فڕیو بەشێوەی پاس درووستبکات کە ٣٠ سەرنشین هەڵدەگرێت. تاوەکو ئێستا ٣١ دانە بەلەمی فڕیو فرۆشراون، بەڵام کۆمپانیای بەرهەمهێنەر پێشبینی دەکات لە ساڵی ٢٠٢٣ وە، ساڵانە لانیکەم ٤٠٠ بەلەم بفرۆشێت.