هەفتەی رابردوو سیئۆل و پیۆنگیانگ رازیبوون بە کردنەوەی هێڵی گەرمی پەیوەندیی هەردوولا، کە ماوەی زیاتر لە ساڵێک بوو داخرابوو. هەر لەگەڵ کردنەوەی هێڵە گەرمەکەدا سەرۆکی کۆریای باشوور مون جای ئین بە تەلەفۆن قسەی لەگەڵ کیم جۆن ئوون، سەرۆکی کۆریای باکووردا کرد و رێگای قسەکردنیش بۆ سەرکردەکانی دیکەی هەردوولا کرایەوە.  ئاژانسی هەواڵی رۆیتەرز رۆژی هەینی بڵاوی کردووەتەوە سەرکردەکانی هەردوولا لە ماوەی هەفتەی رابردوودا قسەیان لەسەر کۆبوونەوەی لووتکە کردووە و یەکێک لە مژارەکانیش پرسی بەرنامە ئەتۆمییەکەی کۆریای باکوورە.  چەند سەرچاوەیەکی فەرمیی کۆریای باشوور بە ئاژانسەکەیان گووتووە، هەردوولا ئامادەن بۆ ئەو لووتکەیە و بۆ ئەو مەبەستەش بڕیاردراوە ئۆفیسێکی هاوبەشی هەردوو کۆریاکە بکرێتەوە بۆ قسەکردن لەسەر ئەجێندا و کارەکانی ئەو لووتکە چاوەڕوانکراوە. چاوەڕێشدەکرێت ئۆفیسەکە لە ناوچەکانی سنووری نێوان هەردوولا بکرێتەوە.   پەیوەندییەکانی هەردوو کۆریا لەدوای وەستانی شەڕی نێوانیان لە ١٩٥٣ هێشتا ئاسایی نەبووەتەوە، چونکە ئەو شەڕە لەوکاتەدا وەک ئاگربەست وەستێنرا و تاوەکو ئێستا ئاشتی لەنێوان هەردوولا واژۆ نەکراوە. لەوکاتەوە پەیوەندییەکانیان بە ئاڵۆزیدا تێدەپەرێت.   لە دەیەی رابردوودا چەند جارێک گفتوگۆ لەنێوان هەردوولا هەبووە، تەنانەت سەرۆکی کۆریای باشوور هۆکاری سەرەکی بوو بۆ ئەنجامدانی کۆبوونەوەی نێوان دۆناڵد ترەمپ، سەرۆکی پێشووی ئەمریکا و کیم جۆن ئون، سەرۆکی کۆریای باکوور لە ساڵی ٢٠١٨، بەڵام ئەو پەیوەندییانە لە ٢٠١٩ جارێکی دیکە تێکچوون. ساڵی رابردوو کۆریای باکوور هێڵی گەرمیی پەیوەندیی لەسەر سیئۆل کوژاندەوە.