ماوەی ساڵێک زیاترە کۆریای باکوور هێڵی گەرمی پەیوەندی لە کۆریای باشوور داخستووە، بەڵام لە مانگی نیسانی ئەمساڵەوە کۆریای باشوور لە چەند کەناڵێکی دیپلۆماسییەوە دەستی بە کارکردن کردەوە بۆ ئەوەی هێڵە گەرمەکە چالاک بکرێتەوە.  بە گوێرەی میدیای فەرمیی کۆریای باشوور لە ماوەی سێ مانگی رابردوودا، سەرکردەکانی هەردوو وڵات چەندین نامەیان ئاڵوگۆڕ کردووە و بڕیاریشیان داوە هێڵی گەرم چالاک بکەنەوە.  میدیای فەرمیی کۆریای باکووریش بەرەبەیانی ئەمڕۆ سێشەممە ٢٧ - ٧ - ٢٠٢١ رایگەیاند، ئەو هیڵە چالاککرایەوە و سەرکردە کۆرییەکان بۆ ماوەی سێ خولەک قسەیان لەگەڵ یەکدی کردووە.  سەرباری ئاڵۆزییە درێژخایەنەکانی نێوان هەردوو کۆریا، لە ساڵی ٢٠١٨ ـەوە پەیوەندییەکان بە ئاراستەیەکی باشدا دەرۆیشتن و  لە هەمان ساڵیشدا مون جای ئین، سەرۆکی کۆریای باشوور و کیم جۆنگ ئوون، سەرۆکی کۆریای باکوور دوو جار چاویان بە یەکدی کەوت، بەڵام لە ساڵی ٢٠٢٠ دا دووبارە پەیوەندییەکان پچڕان و پیۆنگیانگ بڕیاری داخستنی هێڵی گەرمی پەیوەندی دا.  لەدوای شەڕی ١٩٥٠ تاوەکو ١٩٥٣ لەنێوان هەردوولا تاوەکو ئێستا ئاشتی لەنێوان ئەو دوو وڵاتە واژۆ نەکراوە و شەڕەکەیش تەنیا  بە ئاگربەست کۆتایی هاتووە.