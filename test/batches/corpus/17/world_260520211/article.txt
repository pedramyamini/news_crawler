رۆمان پراتاسێڤیچ تەمەن ٢٦ ساڵ، لە ناو ئەو فڕۆکە ئێرلەندییەدا بوو، کە رۆژی یەکشەممە لە یۆنانەوە بەرەو لیتوانیا گەشتی دەکرد، بەڵام بەهۆی هەڕەشەی بۆمبەوە بە ناچاری لە مینسکی پایتەختی بیلارووس نیشتەوە و پۆلیسی بیلارووس ئەو چالاکڤانەیان دەستگیرکرد.  ئێستا باوک و دایکی رۆمان پێیانوایە لەو وێنانەی کە بڵاوکراونەتەوە دەردەکەوێت کوڕەکەیان "ئەشکەنجەدراوە" چونکە دەرکەوتووە ددانی شکاوە و شوێنەواری لێدانیش بە رووخسارییەوە دیارە.  دیمیتری پراتاسێڤیچ باوکی رۆمان دەڵێت: "کوڕەکەم لە رووی سایکۆلۆژی و فیزیکیشەوە گوشارێکی زۆری لەسەر بووە، هەر لەژێر ئەو گوشارانەشدا بە ناچاری دانی بە هەندێک تاواندا ناوە، کە نەیکردوون".  هەروەها ناتالیا پراتاسیڤیچ دایکی رۆمان، دەڵێت ئەو وێنانەی کە وەزارەتی ناوخۆی بیلاڕووس بڵاوی کردوونەتەوە دەریدەخات چۆن کوڕەکەیان لەلایەن دەزگا ئەمنییەکانەوە لێیدراوە و ناچاریان کردووە هەندێک قسە بکات کە پەیوەندییان بە ژیانی ئەوە نەبووە.  دایکی رۆمان تەنانەت لە یەکێک لە دیمەنەکاندا کاتێک سەیری وێنەی کوڕەکەی دەکات دەڵێت: "فریای کوڕەکەمان بکەون، چونکە دەیکوژن".   رۆمان پراتاسیڤیچ بەگوێرەی راگەیێندراوی وەزارەتی ناوخۆی بیلارووس دانی بەوە ناوە، لە رێگەی تێلیگرامەوە کاری بۆ گردبوونەوەی بە کۆمەڵ و خۆپیشاندان لە مینسکی پایتەختی بیلاڕووس کردووە.  حکومەتی بیلاڕووس لە ٢٠٢٠ ەوە ناوی ئەو چالاکڤانەی لە لیستی ئەوانەدا داناوە، کە بوونە هۆکاری سەرهەڵدانی تووندوتیژی و ناڕەزایەتییەکان لە بیلاڕووس.  دەستگیکردنی ئەو چالاکڤانە بووەتە هۆی نیگەرانی یەکێتیی ئەوروپا و ئەمریکا و داوایان کردووە بە زووترین کات ئازادبکرێت. هەروەها ناچارکردنی نیشتنەوەی فڕۆکە ئێرلەندییەکەش کە رۆمانی تێدا بووە، بە کردەوەیەکی "تیرۆریستی" وەسف دەکەن، چونکە تەنیا بۆ دەستگیرکردنی چالاکڤانێک، بەناوی هەڕەشەی بۆمبەوە فڕۆکەیەکیان ناچار کردووە لە مینسک بنیشێتەوە.  رۆژی ٢٣ - ٥ - ٢٠٢١ کارمەندانی هەواڵگریی بیلاڕووس بۆ دەستگیرکردنی رۆمان پراتاسیڤیچ، کە رەخنەگرێکی سەرسەختی ئەلێکسەندەر لوکاشینکۆی سەرۆکە، فڕۆکەیەکی ئەوروپییان بە گومانی هەبوونی بۆمب رفاند. فڕۆکەکە ناچارکرا لە مینسکی پایتەخت بنیشێتەوە، رۆمانیشیان دەستگیرکرد.  رۆمان پرۆتاسیڤیچ، پێشتر سەرنووسەری دوو کەناڵی تەلەگرام بووە بەناوی نێکستا و نێکستا لایڤ.  لوکاشینکۆ پشتڕاستیکردەوە کە خۆی فڕۆکەی جەنگی Mig - ٢٩ی فڕاندووە بۆ ئەوەی هاوشانی فڕۆکە مەدەنییەکە بڕوات تاوەکو دەنیشێتەوە.  لوکاشینکۆی تەمەن ٦٦ ساڵ کە لە ١٩٩٤ ەوە لە دەسەڵاتە، دوای بردنەوەی هەڵبژاردنێکی گوماناوی لە ئابی ٢٠٢٠، دەستیکردووە بە کپکردنی دەنگی ئازاد و دەستگیکردنی رۆژنامەڤانان، چەندین سەرکردەی ئۆپۆزیسیۆن لە ترسی ئەو لە وڵاتەکە رایانکردووە و پەنایان بۆ وڵاتانی ئەوروپی و جیهان بردووە.