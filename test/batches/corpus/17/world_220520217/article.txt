هاوپەیمانیی مافەکانی سڤیلیی چینی - ئەمریکی کە گرووپێکی پارێزگاریکردنە لە مافەکانی هەردوو پێکهاتەکە و بارەگاکەیان لە ئەمریکایە، سکاڵایان لە دژی ترەمپ تۆمارکردووە، کە لەدوای بڵاوبوونەوەی کۆرۆنا لە چەندین بۆنە و کۆنفرانس دەیگوت: "ڤایرۆسە چینییەکە" لە هەندێ شوێن دەیگوت "ڤایرۆسی ووهان"، یان دەیگوت "کۆنگ فلو".  ئەو ٢٢ ملیۆن و ٩٠٠ هەزار دۆلارەی داواکراوە لە بەرامبەر ناوزڕاندنی چین، دەکاتە دۆلارێک بۆ هەر ئاسیاییەک کە لە ئەمریکا دەژی.  رێکخراوەکە دەڵێت ئەگەر کەیسەکەیان لە دادگا بردەوە، بەو پارەیە مۆزەخانەیەک دروستدەکەن، لە مۆزەخانەکەشدا کار و چالاکییەکانی رابیتەی ئەمریکی پزیشکە بە رەچەڵەک هیندییەکان نمایشدەکرێن.  بڵاوبوونەوەی ڤایرۆسی کۆرۆنا لە سەرەتاکانی ٢٠٢٠ دا لە ئەمریکا لەگەڵ ئەوەی قەیرانێکی تەندروستی گەورەی لە وڵاتەکە دروستکرد، بەڵایەکی گەورەشی بەسەر ترەمپ هێنا، ترەمپ لە سەروبەندی کامپەینی هەڵبژاردنی سەرۆکایەتییدا بوو، کۆرۆنا و مردنی خەڵک پرسیاری زۆری خستە سەر شێوازی مامەڵەکردنی ئیدارەی ئەمریکا لەگەڵ پەتاکە.   کۆرۆنا کە یەکەمجار لە وهانی چین بڵاوبووەوە، ترەمپی تووڕە کرد، سەرۆکی ئەمریکا هەمیشە لە کۆنفرانسەکان چینی بە بڵاوکردنەوەی بە مەبەستی ڤایرۆسەکە تۆمەتبار دەکرد.  ئەم تۆمەتبارکردنە کاردانەوەی دەمارگیری لەنێو کۆمەڵگەی ئەمریکیش لێکەوتەوە، لە چەند شوێنێک هێرشکرایە سەر ئەمریکییە بە رەچەڵەک ئاسیاییەکان.  لە مانگی نیسانی ٢٠٢١ دا سەنتەری توێژینەوەی پیو بڵاویکردەوە، ٨٠ % ی ئاسیاییەکانی ئەمریکا دانیان بەوەنا کە تووندوتیژی بەرامبەریان رووی لە زیادبوونە.