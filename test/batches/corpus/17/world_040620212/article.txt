جۆ بایدن، سەرۆکی ئەمریکا لیستی کۆمپانیا سزادراوەکانی ترەمپی فراوانکرد و ٥٩ کۆمپانیای دیکەی خستە پاڵ ئەو ٣١ کۆمپانیایەی کە سەرۆکی پێشووی ئەمریکا سزای دابوون.  بایدن کۆمپانیاکان بە هەڕەشە بۆ سەر ئاسایشی وڵاتەکەی دەزانێت و ئاماژە بەوەدەکات کە ئەو کۆمپانیایانە تەکنەلۆژیا بۆ چاودێریکردن بەکاردەهێنن.  لە تشرینی دووەمی ٢٠٢٠ دا ترەمپ دوای واژۆکردنی سزای سەر کۆمپانیا چینییەکان رایگەیاند، ئەو کۆمپانیایانە هۆکاری گەشەسەندن و نوێبوونەوەی کەرتی سەربازیی چینن و راستەوخۆ هەڕەشەن بۆ سەر ئاسایشیی ئەمریکا.  هەریەک لە کۆمپانیای هواوی کە مۆبایلی زیرەک بەرهەمدەهێنێت، لەگەڵ هیکڤیژن کە کاری بەرهەمهێنانی ئامێرەکانی چاودێریکردنە، لە لیستی سزادراوەکاندان.   ئەمڕۆ هەینی گوتەبێژی وەزارەتی دەرەوەی چین سەرکۆنەی هەنگاوەکەی ئەمریکای کرد، وانگ وینبین، گوتەبێژی وەزارەتی دەرەوە گوتی، ئەمریکا " بێویژدانانە کاری کۆمپانیا چینییەکان سنوورداردەکات. "