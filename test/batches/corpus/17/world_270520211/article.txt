راپۆرتەکە ئاماژە بەوە دەکات، لە ساڵی ٢٠١٧ تاوەکو ٢٠٢٠، ١٥٠ تۆڕی هەژمار و پەیجی ساختە لەسەر فەیسبووک لابراون کە لەلایەن چەند وڵاتێکەوە بۆ دەستوەردان لە کاروباری وڵاتانی دیکە بەکارهێندراون.   ئێران لەدوای رووسیا زۆرترین تۆڕی لەو جۆرەی بۆ بڵاوکردنەوەی زانیاریی هەڵە و بەلاڕێدابەری بەکارهێناوە بۆ ئەوەی دەستەمۆی رای گشتیی نێوخۆ بکات و دەستوەربداتە کاروباری وڵاتانی دیکە.   بە گوێرەی راپۆرتە ٤٤ لاپەڕەییەکەی فەیسبووک، ئێران ژمارەیەک هەژماری ساختەی فەیسبووکی لە ژێر ناوی رۆژنامەڤان و کەسایەتیی وەهمیدا بەکارهێناوە بۆ ئەوەی ئەو بابەتانەی کە خۆی دەیەوێت بانگەشیان بۆ بکات، بە خەڵکی وڵاتەکەی لەسەر فەیسبووک بگەیێنێت.   راپۆرتەکەی فەیسبووک روونیدەکاتەوە کە لە ئایاری ساڵی ٢٠١٩ دا، دوای ئەوەی کە ئەو هەوڵەی ئێرانیان بۆ ئاشکرابووە، هەموو ئەو هەژمارانەیان لەسەر تۆڕەکەی لابردووە.  ئەو هەژمارە ئێرانیانە، "سیاسەتڤان، رۆژنامەڤان و کەسایەتییەکانی دەرەوەی وڵاتیان بە ئامانجکردووە" بۆ ئەوەی هەواڵی بەلاڕێدابەریان پێ بگەیێنن.   راپۆرتەکە دەڵێت، ئەو "کەسایەتییە وەهمیانە بەناوی رۆژنامەڤانەوە نامەیان بۆ هەواڵسازەکان ناردووە و گوتاریان لە رۆژنامە ئەمریکییەکاندا بڵاوکردووەتەوە. " هەروەها هەر بەو ناوەوە "هەڤپەیڤینیان لەگەڵ سیاسەتڤانەکاندا کردووە و بیرۆکەی بابەتی رۆژنامەڤانییان بە رۆژنامەڤانەکان داوە. "  فەیسبووک ئاماژە بەوە دەکات، لەبەر ئەوەی پێشتر تۆڕەکەیان توانیبووی بەئاسانی ئەو هەڵمەتانە رابگرێت کە کۆمەڵێکی زۆری خەڵکیان پێکەوە بە ئامانج دەکرد، لایەنەکان لە نێویشیاندا ئێران، ئەمجارە هەوڵیانداوە بابەتەکانیان ئاراستەی کۆمەڵێکی دیاریکراوی خەڵک بکەن کە لە سەرەوەدا باسکران.  کۆمپانیا تەکنۆلۆجیە ئەمریکییەکە دەڵێت "بێگومان ئەوان لە بڵاوکردنەوەی کارەکانیان لە ژمارەیەک بڵاوکراوەی یاساییدا سەرکەوتن، بەڵام هیچ سەرنجێکی ئەوتۆیان لەسەر فەیسبووک بەدەستنەهێنا".   دوای ئەوەی کە ساڵی ٢٠١٦، دامەزراوە هەواڵگیرییەکانی ئەمریکا بەو ئەنجامە گەییشتن کە رووسیا فەیسبووکی بۆ دەستوەردان لە بەرژەوەندیی دۆناڵد ترەمپ لە هەڵبژاردنەکاندا بەکارهێناوە، تۆڕە کۆمەڵایەتییەکە دەستی بە چڕکردنەوەی چاودێریی کرد لەسەر ئەو لایەنانەی کە بە شێوەیەکی نایاسایی تۆڕەکەی بۆ ئامانجی سیاسی، دارایی و ستراتیژی بەکاردێنێت.   لەم راپۆرتەش کە رۆژی چوارشەممە، ٢٦ی ئایار بڵاویکردووەتەوە، دەڵێت، دوای تووندکردنی رێوشوێنەکان بۆ دۆزینەوەی تۆڕە ساختە و وەهمییەکان، خاوەنەکانی "هەڵمەتەکانی دروستکردنی کاریگەری" پەنایان بردووەتە بەر رێگەیەکی نوێ بۆ ئەوەی لە فیلتەرەکانی فەیسبووک رزگاریان بێت، کە ئەویش بریتییە لە بەکارهێنانی ژمارەیەک تۆڕی کۆمەڵایەتی جۆراوجۆر بۆ بڵاوکردنەوەی بابەت و بانگەشەکانیان، لە نێویشیاندا یوتیوب، تویتەر، ئینستاگرام و ئەوانی دیکە.   یەکێک لەو هەڵمەتانەش پەیوەندیی بە دامەزراوەی راگەیاندنی کۆماری ئیسلامی ئێرانەوە هەبووە کە ساڵی ٢٠١٨، فەیسبووک بە کاکردن لەگەڵ کۆمپانیای FireEyeی بواری ئاسایشی ئینتەرنێت، توانیویەتی کۆتایی پێبهێنێت.   بە گوێرەی راپۆرتەکەی فەیسبووک، ئەو تۆڕە ئێرانییە هەمان ئەو کەسانە بەڕێوەیان بردووە کە لە میدیای فەرمیی ئێرانیدا کاریان کردووە؛ کۆمەڵێک پەیج و هەژماریان دروستکردووە بۆ بڵاوکردنەوەی "هەواڵی ناڕاست"  بەنێو بەکارهێنەرانی "رۆژهەڵاتی نێوەڕاست، بەریتانیا، ئەمریکا و ئەمریکای لاتین. "  فەیسبووک ئاماژە بەوە دەکات، دوای گرتنەبەری هەنگاوی پێویست دژی ئەو تۆڕە ئێرانییە، تۆڕە کۆمەڵایەتییەکانی دیکەشیان لێ ئاگادارکردووەتەوە؛ ئەوانیش لای خۆیانەوە هەژمار و پەیجەکانیان لێ داخستوون، ئەوەش وایکردووە کە تۆڕەکە بەرەو توانەوە بچێت و کاریگەریی ئەو تۆی لەسەر تۆڕە کۆمەڵایەتییەکان بە گشتیی نەمێنێت.   هاوکات لە پاڵ رووسیا و لایەنەکانی نێوخۆی ئەمریکا، ئێران یەکێک بووە لەو وڵاتانەی کە هەوڵیداوە لە رێگەی ٥ تۆڕی هەژمار و پەیجی ساختەوە لەسەر فەیسبووک دەستوەردان لە هەڵبژاردنەکانی سەرۆکایەتیی ساڵی ٢٠٢٠ی ئەمریکادا بکات.   دوو لەو تۆڕە ئێرانیانە کە فەیسبووک دۆزیوینەتەوە و لایبردوون، بە گوێرەی راپۆرتە ٤٤ لاپەڕەییەکە، سەر بە حکومەتی ئێران و میدیا فەرمییەکەی بوون کە هەوڵیانداوە هەواڵی هەڵە لەبارەی سیستەمی هەڵبژاردنی ئەمریکا بڵاوبکەنەوە بۆ ئەوەی دەنگدەران لە دەنگدان ساردبکەنەوە.   نزیکەی هەفتەیەک پێش رۆژی دەنگدانەکە، لایەنە ئێرانییەکان تەکتیکی خۆیان گۆڕیوە و هەڵمەتەکەیان لەسەر تۆڕە کۆمەڵایەتییەکانەوە گواستووەتەوە بۆ ناردنی ئیمەیل لە ژێر ناوی پڕاود بۆیز Proud Boys کە گروپێکی رقهەڵگری ئەمریکییە.   لە ئیمەیلەکانیاندا بۆ دەنگدەرە ئەمریکییەکان، ئەو لایەنە ئێرانییانە بانگەشەی ئەوەیان کردبوو کە ئەوان سیستەمی دەنگدانی ئەمریکایان هاککردووە و هەڕەشەیان لە دەنگدەران کردبوو کە دەبێت دەنگ بە بەربژێرێکی دیاریکراو بدەن.   بە پێکەوە کارکردن لەگەڵ نووسینگەی لێکۆڵینەوە فیدراڵییەکان - FBI، فەیسبووک هەژمارێکی دیکەی ساختەی ئێرانی لەسەر پلاتفۆرمەکەی سڕیوەتەوە کە هەوڵیداوە هەواڵی ناڕاست لەبارەی هەڵبژاردنەکانی ئەمریکاوە بڵاوبکاتەوە.   زۆرترین هەڵمەتی بڵاوکردنەوەی زانیاریی ناڕاست دژی ئەمریکا ئەنجامدراون  ئێران لە هەڵمەتەکانی دروستکردنی کاریگەریی بۆ سەر ئەمریکا بە تەنیا نەبووە، بەڵکو بە گوێرەی راپۆرتەکەی فەیسبووک، لە نێوان ساڵی ٢٠١٧ و ٢٠٢٠ ـدا، رووسیا و چەند لایەنێکی نێوخۆیی ئەمریکاش هەوڵیانداوە لە رێگەی هەژماری ساختە و بڵاوکردنەوەی هەواڵی ناڕاست دەستوەردان لە کاروباری ئەو وڵاتە، بەتایبەتیش هەڵبژاردنەکاندا بکەن.   راپۆرتەکەی فەیسبووک باس لەوە دەکات کە رووسیا سەرچاوەی زۆرترین هەڵمەتەکانی دروستکردنی کاریگەریی بووە بۆ دەستوەردان لە کاروباری وڵاتانی دەرەکی، لە نێوشیاندا بۆ دەستوەردان لە کاروباری ئۆکراینا، بەریتانیا، لیبیا و سوودان. لە هەڵبژاردنەکانی ساڵی ٢٠٢٠ ـیشدا، فەیسبووک توانیویەتی پێنج تۆڕی رووسی لە سەکۆکەی دووربخاتەوە.   لە نێوخۆی ئەمریکاشدا، پێنج تۆڕ هەوڵیانداوە بە هەژمار و پەیجی ساختەوە، کاریگەریی بکەنە سەر رای دەنگدەرانی ئەمریکی بۆ ئەوەی لە بەرژەوندیی لایەنێکی دیاریکراودا، کە فەیسبووک ناوی نەهێناوە، دەستوەردان لە هەڵبژاردنی سەرۆکایەتیی ساڵی ٢٠٢٠ ـدا بکەن.   ئەمە جگە لەوەی کە نیوەی ئەو هەڵمەتانەی کە بۆ دەستوەردان لە کاروباری دیکەی ئەمریکادا لە سەر فەیسبووک پووچەڵکراونەتەوە، لە نێوخۆی ئەمریکادا سەرچاوەیان گرتوووە.