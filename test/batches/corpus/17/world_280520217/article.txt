بەریتانیا لەگەڵ فەرەنسا و شەش وڵاتی دیکەی ئەندام لە ناتۆ، یەکێک لە گەورەترین مەشقە سەربازییەکانیان لە نزیک رووسیا کردووە، ناتۆ دەڵێت، لەو شوێنەوە هەڕەشەی رووسیا بۆ ئەوروپا هەستی پێدەکرێت، ئیستۆنیا لەو سنوورەوە زۆر بەباشی هەست بەو هەڕەشەیە دەکات.   کۆڵۆنێل دین کانهام، فەرماندەی هێزەکانی ناتۆ لە ئیستۆنیا دەڵێت، "هەڕەشەی رووسیا بۆ ئیستۆنیا لێرەوە زۆر نزیکە، ئیستۆنییەکان زۆر زیاتر هەستی پێدەکەن، بەڵام وەک هاوپەیمانێتی ناتۆ، ئێمە مەشقی رووبەڕووبوونەوەی هەموو جۆرە هەڕەشەیەک دەکەین، وەک هەڕەشەی بەردەوامی ئەم ناوچەیە و هەر هەڕەشەیەکی دیکە کە دەکرێت هەبێت".   کۆمەڵێک سەربازی فەرەنسیش بەشدارییان لەو مەشقە سەربازییەدا کردووە، فەرەنسییەکان و بەریتانییەکان، سەرپەرشتی ئەو مەشق فراوانە دەکەن کە تێیدا تانکە پێشکەوتووەکانیان نمایش دەکەن. لە هەمان کاتیشدا، مەشقی شەڕی راستەوخۆ بە سەربازەکانیان دەکەن.  کۆلۆنێل ئیمانوێل جیولیز، بەرپرسی هێزەکانی فەرەنسا لە ئیستۆنیا دەڵێت، "دەبینین لە هەموو جیهاندا تانک کەرستەیەکی سەرەکیی شەڕەکانە، چونکە هەم لە رووی سایکۆلۆژی و هەم بەهۆی تواناکەشییەوە زۆر گرنگە، بۆیە فەرەنساش بە بەکارهێنانی تانکی لوکلێر بەهێزترین توانا سەربازییەکانی نیشان دەدات و مەشقی ئەم رووبەڕووبونەوە چڕوپرە دەکات".  مەشقە سەربازییەکە بەناوی ئۆپەراسیۆنی زریانی بەهار بوو، کە رۆژانی ٢٦ و ٢٧ ـی ئەم مانگە لە سنووری نێوان ئیستۆنیا و رووسیا بەڕێوەچوون، نزیکەی حەوت هەزار سەربازی هەشت وڵاتی ئەندام لە ناتۆ بەشدارییان تێداکرد.  جگە لە مەشقە سەربازییەکان و چاودێریی سنوورەکانی رووسیا، ناتۆ سەرپەرشتیی سەنتەریكی لێکۆڵینەوەی سەربازی لە ئیستۆنیا دەکات کە تایبەتە بە چاودێریکردن و بەرپەرچدانەوەی هێرشە ئەلیکترۆنییەکانی رووسیا.