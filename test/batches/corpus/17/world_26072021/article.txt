قەیس سەعید، سەرۆکی تونس لە دوای بڕیارەکان چووە نێو خەڵك و سڵاوی لێکردن و رایگەیاند: "یەکەم بڕیارم سڕکردنی هەموو دەسەڵاتەکانی پەرلەمانە، دەستوور رێگە نادات پەرلەمان هەڵبوەشێتەوە، بەڵام دژی ئەوەش نییە پەرلەمان سڕ بکرێت و هەموو کارەکانی رابگیرێن"   راشد غەنووشی، سەرۆکی پەرلەمان و ژمارەیەک پەرلەمان بەرەبەیانی ئەمڕۆ دووشەممە چوونە پەرلەمان، بەڵام سوپا رێگری کرد لەوەی بچنە نێو پەرلەمان، سەرۆکی پەرلەمان بڕیارەکانی سەرۆک  بە "کودەتا" بەسەر پەرلەماندا دەزانێت، بەڵام خەڵک وا ناڵێت دوای بڕیارەکان رژانە سەر شەقامەکان و ئاهەنگیان گێڕا.  بڕیارەکانی سەرۆکی وڵاتەکە دوای کۆبوونەوەیەکی نائاسایی هات لەبارەی خۆپێشاندانەکان، دوێنێ هەزاران کەس لە توونس خۆپێشاندانیان کرد ناڕازین لە ئەدای حکومەت و ئەو رێکار و بڕیارانەی دەری دەکردن لەبارەی کۆرۆنا لە کاتێکدا خەڵک لە دۆخێکی خراپدان.  قەیس سەعید سەرۆکی وڵاتەکە بڕیاری دیکەشی دەرکردن و گوتی: "بڕیاری دووەم ئەوەیە پارێزبەندی سەر هەموو پەرلەمانتاران و ئەوانەی پەیوەندیدارن بەو دۆخە هەڵدەپەسێردرێت، خۆم سەرپەرشتی داواکاری گشتی دەکەم".  خۆپێشاندان و تووڕەیی تونسییەکان حکومەتی لە کار لادا، بە هەمانشێوە سەرۆکی وڵاتەکەش کە بەیەکێک لە سادەترین سەرکردەی وڵاتانی عەرەبی دادەنرێت ئەویش تووڕە دەرکەوت و کۆمەڵێک بڕیاری لەدوای یەکدا دەرکردن.  بڕیارەکان هەر لەوەندە سەرچاوەیان نەگرت، حیزبی نەهزەی سەر بە ئیخوان موسلمین جگە لەوەی لە پەرلەماندا دەسەڵاتی سەرۆکایەتی لێ وەرگیرایەوە لە چەند شار و ناوچەیەکیش بارەگاکانی گەمارۆدران، ئەوە دەبێتە گورزێک بۆ ئیسلامییەکانی ئەو وڵاتەی باکووری ئەفریقا کە ١١ ملیۆن دانیشتووی هەیە و یەکێکە لەو وڵاتانەی لە بەهاری عەرەبیدا دەسەڵاتی گۆڕی و سەرکەوتووش بوو، بەڵام ئێستا تووشی شڵەژانێکی دیکەی سیاسی هات.