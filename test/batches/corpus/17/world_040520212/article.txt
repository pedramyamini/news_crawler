جۆ بایدن، سەرۆکی ئەمریکا رایگەیاند، "من فەرمانێکی سەرۆکایەتی پەسند دەکەم بۆ دەستپێکردنی کاری زیاتر لەپێناو دووبارە کارکردن بە پرۆگرامی  هاوکاریکردنی پەنابەران وەک پێویستییەکی جیهانی. ئەم فەرمانە وا دەکات بچینەوە ئەو پێگەیەی کە بتوانین وەرگرتنی ساڵانەی کۆچبەران بگەڕێنینەوە بۆ ١٢٥ هەزار لە ئیدارەی بایدن - هاریسدا. "  ئەو جووڵەیەی بایدن کۆتاییهێنان بوو بە سیاسەتێکی دۆناڵد ترەمپ، سەرۆکی پێشووی ئەمریکا کە ژمارەی وەرگرتنی پەنابەرانی ساڵانەی بۆ تەنیا ١٥ هەزار کەمکردبووەوە.  لە هەنگاوی یەکەمدا بایدن ژمارەکەی بۆ ٦٢ هەزار و ٥٠٠ پەنابەر بەرزکردەوە، بڕیاریشی داوە ساڵی داهاتوو ئەمریکا وەرگرتنی ساڵانەی پەنابەران بگەیێنێتە ١٢٥ هەزار، واتە بۆ دۆخی پێش ترەمپ.  زیکە میلەر، رۆژنامەڤانە و دەڵێت، "سەرۆک بایدن، کاتێک چووە نووسینگەی سەرۆکایەتی و لەکاتی هەڵمەتەکانی هەڵبژاردنیشدا پەیمانی دابوو سیاسەتی دۆناڵد ترەمپ سەبارەت بە کۆچبەری کۆتایی پێبهێنێت، کە ئەمە هەوڵی چوار ساڵەی ئیدارەی پێشوو بوو. بایدن پێی وایە وەرگرتنی پەنابەران خەسڵەتێکی ئەمریکایە و پێویستە قەبارەی وەرگرتنی ساڵانە بەرزبکرێتەوە. "   جگە لەو فەرمانە، بایدن پلانێکیشی سەبارەت بە هەمان پرۆسە بۆ کۆنگرێس ناردووە، بەپێی پلانەکە: ٢٢ هەزار پەنابەر لە ئەفریقا، ٦٠٠٠ لە رۆژهەڵاتی ئاسیا، ٤٠٠٠ لە ئەوروپا و ناوەڕاستی ئاسیا، ٥٠٠٠ لە ئەمریکای لاتین و کاریبی، ١٣ هەزار لە باشووری ئاسیاوە و هەروەها  ١٢ هەزار و ٥٠٠ پەنابەری دیکەش لە شوێنە جیاوازەکانی دیکەوە وەردەگرێت.   هەر بەپێی پلانەکەش لە مانگی ئۆکتۆبەری ساڵی داهاتوودا ئەو ژمارانە دوو هێندە دەبنەوە.  ئەوە لەکاتێکدایە  لە شەش مانگی رابردوودا بەپێی ئاماری وەزارەتی دەرەوەی ئەمریکا تەنیا ٢٠٠٠ پەنابەر لە ئەمریکا وەرگیراون.  ئیدارەکەی بایدن دەبێت مامەڵە لەگەڵ کۆچبەرە نایاساییەکانیشدا بکات کە لە دەستبەکاربوونی بایدنەوە تاوەکو ئێستا نزیکەی ٣٠٠ هەزار لە ئەمریکای لاتینەوە پەڕیونەتەوە بۆ وڵاتەکە.