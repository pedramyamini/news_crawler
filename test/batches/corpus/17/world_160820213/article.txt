سکۆت مۆریسن، سەرۆکوەزیرانی ئوسترالیا دەڵێت، "بەتەواوی تووشی شۆک بووین بەو دۆخە، زۆر زۆر خراپە. ئەفغانستان بە دۆخێکی پڕ لە ئاڵنگارییدا تێدەپەڕێت، هەمیشە وابووە، ئەگەر سەیری مێژوو بکەی، ئەمە چیرۆکی ئەفغانستان بووە، شوێنێکی پڕ لە تراژیدییە. ئەفغانستان وڵاتێکە کە کاتێکی زۆرە بەو سەختی و کارەساتانەدا تێدەپەڕێت. بەداخەوە ئەم چیرۆکە بەردەوامە. "  کۆمەڵگەی نێودەوڵەتی خۆی بۆ دۆخی دوای تاڵیبان ئامادە دەکات، ئەنجوومەنی ئاسایشی نیشتمانیی وڵاتان کۆبوونەوە دەکەن بۆ بڕیاردان لەبارەی هەنگاوەکانیان بۆ ئەو دۆخە چاوەڕواننەکراوەی هاتووەتە بەردەمیان. ئەمڕۆ ئەنجوومەنی ئاسایشی نێودەوڵەتی و رۆژی هەینیش ناتۆ کۆدەبێتەوە.   بۆریس جۆنسن، سەرۆکوەزیرانی بەریتانیا دەڵێت، "نامانەوێ هیچ لایەک دان بە تاڵیبان دابنێت. دەمانەوێت لەنێو خۆماندا هەڵوێستێکی هاوبەشمان هەبێت و ئەوەی لە تواناماندا بێت بیکەین بۆئەوەی رێگری بکەین لەوەی ئەفغانستان ببێتەوە زەمینەیەکی لەبار بۆ تیرۆر. "  گرژی و ئاڵۆزییەکانی ئەفغانستان بوونەتە هۆی ئاوارەبوونی دەیان هەزار کەس؛ خەڵکێکی زۆر چاوەڕێی دەرفەتێک دەکەن لە رێگەی فڕۆکەوە بێت یان دەروازە سنوورییەکانەوە ئەو وڵاتە جێبهێڵێت.   سەرۆککۆماری تورکیا داوا لە وڵاتانی ناوچەکە دەکات هاوکاربن بۆ هێورکردنەوەی دۆخی ئەفغانستان. رەجەب تەیب ئەردۆغان، سەرۆککۆماری تورکیا دەڵێت، "چارەسەری ئەو کێشانەی کە ناوچەکەمان رووبەڕوویان دەبێتەوە، تەنیا بە پاڵپشتی پاکستان چارەسەردەبن. لەم چوارچێوەیەدا و سەبارەت بە دۆخی ئەفغانستان کە بەمدوایانە هەڵچوونی گرژی بەخۆیەوە بینیوە، ئەرکی گەورە لەسەر شانی پاکستانە. "  زیاتر لە ٦٠ وڵاتیش لە راگەیێندراوێکی هاوبەشدا داوای هێوربوونەوەی دۆخی ئەفغانستان دەکەن و دەڵێن، دەبێت رێگە بدرێت بیانییەکان و ئەو هاووڵاتییە ئەفغانییانەی کە خوازیارن، ئەو وڵاتە جێبهێڵن.  جۆ بایدن، سەرۆکی ئەمریکاش دەڵێت، بڕیارێکی دروستی داوە کە دوای ٢٠ ساڵ لە شەڕ و پێکدادان و گیانلەدەستدانی زیاتر لە ٢٣٠٠ سەرباز، هێزەکانی لە ئەفغانستان دەکشێنێتەوە.