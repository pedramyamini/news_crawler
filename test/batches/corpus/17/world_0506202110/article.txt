ئەندازیارانی تەلارسازی و ئۆتۆمبێلی شارەوانی گەیشتنە سەر پارچە زەوی فاتا ئۆرلاچیچ، ئەو ژنەی کە کۆڵی نەدا تاوەکو مافی خۆی سەندەوە و بە ٣٦ هەزار و ٥٠٠ دۆلاریش قەرەبوو کرایەوە.  فاتا تەمەنێکی لە هاتووچۆی دادگە بەڕێکردووە تاوەکو لەکۆتاییدا بۆ دادگەی ئەوروپای سەلماند کە پارچە زەوییەکە هی خۆیەتی.  دوای ئەوەی بۆ دادگەیشی سەلماند، رایگەیاند، "من بردمەوە، ئەو شەڕەم بردەوە، بەڵام دوای ماندووبوونێکی زۆر. سێ جار رەوانەی نەخۆشخانە کرام، بەڵام نەمردم، موڵکەکەم بەدەستهێنایەوە. "  کەنیسەکە کەوتووەتە گوندێک بەناوی کۆنجەڤیچ پۆلی نزیک شارۆچکە سرێبرینیتسا، واتە ئەو شارۆچکەیەی لە ١٩٩٥ بووە شوێنی کۆمەڵکوژکردنی موسڵمانانی بۆسنە لەلایەن سربییەکانی بۆسنەوە.  لە شەڕی بۆسنیا لە ١٩٩٢ تاوەکو ١٩٩٥ دوای ئەوەی موسڵمانەکان لە رۆژهەڵاتی سربینیکا دەربەدەرکران، کریستیانە ئۆرتۆدۆکسەکان دەرفەتیان قۆستەوە و دەستیان بەسەر زەویی ئەو ژنەدا گرت، لە ساڵی ١٩٩٨ کەنیسەیەکیان لەسەر دروستکرد.  لە ساڵی ٢٠٠٠ ـەوە ژنەکە هەوڵدەدات زەوییەکەی بەدەستبێنێتەوە.  زلاتکا باسیچ، کچی فاتا ئۆرلاچیچە و دەڵێت، "زۆر خۆشحاڵبووین بەوەی دوای ٢٥ ساڵ دەستیان کرد بە تێکدانی کەنیسکە. دایکیشم زۆر خۆشحاڵ بوو. ئێمەش دڵمان خۆشە. "  فاتا ئۆرلاڤیچ ئەگەر ئەو هەموو ساڵەشی لەبیر بچێت کە کەنیسەکەی بە ناحەق لێ زەوتکراوە، ئەوەی لەبیرناچێت کە لە ساڵی ١٩٩٥ مێردەکەی لەگەڵ ٨٠٠٠ کوڕ و پیاوی موسڵمانی بۆسنی لەلایەن هێزەکانی بۆسنی سربی کۆمەڵکوژکران کە بە یەکێک لە قێزەونترین پاکتاوی رەگەزی دادەنرێت و تەنیا کۆمەڵکوژی دوای جەنگی جیهانی دووەمیشە لەلایەن کۆمەڵگەی نێودەوڵەتی بە جینۆساید بناسێندرێت.