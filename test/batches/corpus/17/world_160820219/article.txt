شاشە ئەلیکترۆنییەکانی نێو بازاڕ پلەی گەرمی ٤٤ی سیلیزی پیشاندەدەن، بەڵام رۆژی شەممە هەر ئەم شاشەیە ٤٦.٩ی سیلیزی خوێندەوە، ئەوەش گەرمترین رۆژی ساڵ بوو بۆ خەڵکی گرانادا و چەند شوێنێکی دیکەی ئیسپانیا.  مریەم گارسیا، دانیشتووی گرانادەی ئیسپانیا دەڵێت "کەشوهەوا زۆر گەرمە. هەمیشە ئاو دەخۆینەوە و مەرهەم لە خۆمان دەدەین، ناوە ناوە سەرێک لە باڕەکان دەدەین بۆئەوەی شتێک بخۆینەوە، هاتووین بۆ بەر ئەم گەرمایە بۆئەوەی سرووشت ببینین، بەڵام پێموایە باشترە لە ماڵەکانمان بمێنینەوە، نەوەک سەر شەقام، کەشەکە زۆر گەرمە".  لە رۆمای پایتەختی ئیتاڵیاش، خەڵک بەپەلە خۆیان دەگەیێننە نافوورە و ئەو شوێنانەی ئاوی لێیە، لە ترسی بەرزبوونەوەی پلەی گەرمی زەنگی هۆشیارکردنەوە لە ١٦ شاری وڵات لێدراوە.  لە پورتوگال خەڵک بە کۆمەڵ روویان لە کەناراوەکان کردووە، وڵاتەکە لە ١٨ ناوچەی وڵات باری نائاسایی راگەیاندووە. بەشێک لە خەڵک ئەو بۆچوونەیان لەلا دروستبووە کە ئەوەی روودەدات پەیوەندیی بە گۆڕانی کەشوهەواوە هەیە.  ماریا خێسوس، گەشتیاری ئیسپانی لە پورتوگال دەڵێت "پێموایە ئەمە پەیوەندیی بە گۆڕانی کەشوهەواوە هەیە، ئەمە کێشەیە بۆ هەسارەکەمان و بۆ ئێمەش".  کەشناسیی ئەوروپی ئەم شەپۆلە بە گەرمترین نازانێت لە ماوەی چەند دەیەی رابردوودا، چونکە لە ساڵی ١٩٧٧ لە ئەسینای پایتەختی یۆنان لە رۆژێک پلەی گەرمی گەیشتە ٤٨ی سیلیزی.  هەرچی گەرمای ئەم هاوینەیە، لەدوای سوتانی دارستان لە چەندین ناوچەی باشووری ئەوروپا دێت، هەریەک لە ئیتاڵیا، یۆنان، ئەلبانیا، مەسەدۆنیای باکوور و چەند ناوچەیەکی دیکە رۆژانی پڕ لە ئاڵنگارییان لە بەرەنگاربوونەی ئاگری دارستانەکان بەسەربرد، تاوەکو ئێستاش دارستانەکانی هەرێمی کاستێلیۆنی ئیسپانیا دەسووتێن.