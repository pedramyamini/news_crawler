کۆمیسیۆنی باڵای هەڵبژاردنەکانی ئەو وڵاتە لەڕێگەی بڵاوکردنەوەی پۆستەر بە شەقامەکاندا، هەوڵدەدات خەڵک هانبدات ناوی خۆیان بۆ دەنگدان تۆمار بکەن.   بەرپرسانی ئەو وڵاتە دەڵێن، رێژەی بەشداریکردن لە هەڵبژاردنی داهاتوودا زیاددەبێت. تاوەکو ئێستاش زیاتر لە دوو ملیۆن و ٥٢٢ هەزار کەس ناوی خۆیان تۆمارکردووە.   رەبیعە ئەلئەوجالی، ئەندامی لیژنەی چاودێریکردنی هەڵبژاردنەکان دەڵێت "من گەشبینم، چونکە سوپاس بۆ خوا، ئێستا هۆشیاری هەیە و خەڵکەکە تێگەییشتووە و لە واتای هەڵبژاردنەکان تێدەگات، لە رابردوودا شتێکی نامۆ بوو بۆیان. ئێستا هیوا هەیە. هیوامان بە خوا هەیە. من خۆم دەبینم ئەم هەڵبژاردنانە لەوانی رابردوو باشتر دەبن. "  هەڵبژاردنەکان دوای ئەوە دێت کە بە سەرپەرشتیی نەتەوە یەکگرتووەکان، شەڕی نێوان دوو بەرەی رۆژهەڵات و رۆژئاوای لیبیا راوەستێنرا.   لیبییەکان چاوەڕێی ئەوە دەکەن هەڵبژاردنەکانی کانوونی یەکەم ببنە هۆی یەکگرتنەوە و یەکڕیزی تەواوی لیبیا.   موستەفا کادیکی، دانیشتووی شاری بنغازی دەڵێت "هیودارین بەربژێرەکان باش بن و وەکو ئەوانەی پێش خۆیان نەبن. لە هەمان کاتدا هیوادارم کە خەڵکی لیبیا کەسی شیاو بۆ شوێنی شیاو هەڵبژێرن، ئەگەر کەسێکیش بە کەڵکی کارێک نەیەت، پێویست ناکات هەڵیبژێرن. "  دوای ئەوەی کە لە حوزەیرانی ٢٠٢٠ هێرشی خەلیفە حەفتەر، فەرماندەی سوپای نیشتمانیی لیبیا بۆ سەر شاری تەرابلوس شکستیهێنا، بە سەرپەرشتیی نەتەوە یەکگرتووەکان، ئاگربەست لە نێوان حکومەتی ویفاقی نیشتمانی و هێزەکانی خەلیفە حەفتەردا واژۆکرا و حکومەتێکی کاتی پێکهێنرا بۆ ئەوەی ئەم هەڵبژاردنانە لە کۆتایی ئەمساڵدا بکرێن.   یەکێکی دیکە لە بەندەکانی رێککەوتنی ئاشتیی نێوان خەلیفە حەفتەر و حکومەتەکەی فایز سەراج ئەوە بوو کە دەبێت هەموو هێزە بیانییەکان لە لیبیا بکشێنەوە، بەڵام تاوەکو ئێستا ئەو بەندە جێبەجێنەکراوە، خەلیفە حەفتەریش هۆشداری لەو بارەیەوە دەدات.   خەلیفە حەفتەر، فەرماندەی سوپای نیشتمانیی لیبیا رایگەیاند "بۆ بەدەستهێنانی ئەم خواستە نیشتمانییە کە ناکرێت سازشی لەسەر بکرێت، هەروەها پێویستە کۆمەڵگەی نێودەوڵەتیش لەوە تێبگات کە ئێمە سوورین لەسەر ئەو شتەی کە دووبارەی دەکەینەوە، بەوەی کە ئاشتی لەگەڵ داگیرکاردا جێی نابێتەوە، ئاشتی لەگەڵ بەکرێگیراواندا نابێت و هیچ ئاشتیێکیش بە دی نایەت تا چەک نەکەوێتە دەستی حکومەت. "  سوپای نیشتمانیی لیبیا بە سەرۆکایەتیی خەلیفە حەفتەر، رۆژهەڵاتی وڵاتیان بەدەستەوەیە و لەلایەن میسر، فەرەنسا، ئیمارات و رووسیاوە پشتگیریی دەکرێت.   هەروەها حکومەتی دانپێدانراوی ویفاقی نیشتمانی بە سەرۆکایەتیی فایز سەراج، رۆژئاوای لیبیای بەدەستەوەیە و لە لایەن تورکیا و ئیتاڵیا و قەتەرەوە پشتگیریی دەکرێت.  هەفتەی رابردوو نەتەوە یەکگرتووەکان هۆشدارییدا کە وڵاتە بیانییەکان بەردەوامن لە زیادکردنی ژمارەی بەکرێگیراوەکانیان لە لیبیا و گوتیشی: ئەوە دەبێتە بەربەست لە بەردەم پڕۆسەی ئاشتی و هەڵبژاردنەکانی داهاتوو.