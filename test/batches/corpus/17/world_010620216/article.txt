گۆڕانی کەشوهەوا، گەرمداهاتنی زەوی و پیسبوونی ژینگەی زەوی بەهۆی سووتاندنی کاربۆن، ئاگرکەوتنەوە و هۆکارە ژینگەییەکانی دیکە، دەبنە هۆی دروستبوونی کێشەی مەترسیداری تەندروستی بەتایبەت بۆ بەساڵاچووان و ئەوانەی نەخۆشیی رەبۆیان هەیە.   توێژینەوەیەکی ژینگەیی کە لە گۆڤاری "نەچراڵ کلایمەت چەینج" بڵاوکراوەتەوە، داتای نێوان ساڵانی ١٩٩١ تاوەکو ٢٠١٨ی بەکارهێناوە کە لە ٧٣٢ شوێنی جیاوازی ٤٣ وڵاتەوە کاریان لەسەر کراوە.  بەپێی ئەو داتایانە ٣٧ % ی ئەو حاڵەتانەی مردن کە لەو ناوچانە بەهۆی گەرمی و کاریگەرییە نەرێنییەکانی گەرمداهاتنی زەوییەوە گیانیان لەدەستداوە، لە بنەڕەتدا هۆکارەکەی چالاکییە جیاوازەکانی مرۆڤ بووە دەشڵێت، "تەنانەت لە هەندێک وڵاتی  رۆژئاوای ئاسیا رێژەکە بۆ ٥٠ % بەرزدەبێتەوە، بۆ نموونە لە ئێران و کوێت".   بەپێی توێژینەوەکە لەنێوان ٢٠٠٤ بۆ ٢٠١٣، لە ئێران ٤٠ هەزار و ٨٢٤ کەس بەو هۆکارە گیانیان لەدەستداوە. لە ساڵی ٢٠٠٠ تاوەکو ٢٠١٦ لە کوێت ٢٢ هەزار و ٣٤٧ کەس بە هەمان هۆکار گیانیان لەدەستداوە.   بەگشتیی لە هەموو جیهانیشدا، لە ١٩٩١ - ٢٠١٨ واتە لە ماوەی ٢٧ ساڵدا، ٢٩ ملیۆن و ٩٣٦ هەزار کەس بەو نەخۆشییانە مردوون کە پەیوەندییان بە گەرمبوونی زەوییەوە هەیە و سێیەکی ئەو گیانلەدەستدانەش هۆکارەکەی چالاکییەکانی مرۆڤە لەسەر زەوی.   ئەو چالاکییانەی مرۆڤ کە زەوی گەرم دەکەن، بریتین لە بەرهەمهێنانی دوانۆکسیدی کاربۆن بەهۆی سووتاندنی خەڵووز، بەنزین و گاز و سووتەمەنییەکان، هەروەها کارکردن لە کارگەکان و بەشێکی کشتوکاڵکردنیش بەشدار دەبن لە تێکچوونی خاک و زووتر گەرمبوونی زەوی.  هەر بۆیە بەهۆی پێشکەوتنی پیشەسازی و بەکارهێنانی زیاتری سووتەمەنییەوە لە ١٩٧٧ ەوە تاوەکو ٢٠٢١ ساڵانە پلەی گەرمی زەوی بەرزتر دەبێتەوە.  ئەو توێژینەوە نوێیەش ئاماژە بەوە دەکات، چالاکییە بەردەوامەکانی مرۆڤ لەو بوارانەدا بەردەوام زەوی گەرمتر دەکەن و  بەمەش کێشە تەندروستییەکان رۆژ بە رۆژ زیاتر دەبن.  باسی ئەوەش دەکات هەرچەند ساڵی رابردوو بەهۆی پەتای کۆرۆنا، قەدەخەی هاتووچۆ و سستبوونی بەشێکی پیشەسازیی جیهان، دانیشتووانی گۆی زەوی سووتەمەنیی کەمتریان بەکارهێناوە کە بە رێژەی ٧ % لەچاو ساڵی پێش خۆیدا دابەزیوە، کەچی سەرباری ئەوەش  پلەی گەرمی گۆی زەوی ١.٢ پلە لە سەرووی ئاستی پێش چەرخی پیشەسازییەوەیە.   زانایانی بواری ژینگە و نوێنەرانی وڵاتان بۆ رووبەڕووبوونەوەی گۆڕانی کەشوهەوا باس لەوە دەکەن، بەرزبوونەوەی پلەی گەرمی زەوی بۆ ١.٢ پلە لە ئاستی ئاسایی یان پێش پیشەسازی، بەرەو بەرزتربوونەوەی زیاتر دەڕوات ئەگەر مرۆڤ بەم جۆرە لە چالاکییەکانی لەسەر زەوی بەردەوامبێت.   هەر ئەم پرسەش پرسی سەرەکی دەبێت لە کۆبوونەوەی لووتکەی گلاسکۆ لە مانگی نۆڤەمبەری ٢٠٢١ تایبەت بە گۆڕانی کەشوهەوا، ئامانجیشیان راگرتنی ئەو بەرزبوونەوەیەی پلەی گەرمی زەوییە پێش ئەوەی بگاتە ١.٥ پلە.