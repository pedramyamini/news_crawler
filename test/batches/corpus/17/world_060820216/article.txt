گابریلس لاندسبێرگس، وەزیری دەرەوەی لیتوانیا بە "ئاژانسی هەواڵیی باڵتیک"ی راگەیاند، فوئاد حوسێن، وەزیری دەرەوەی عێراق رایگەیاندووە کە ئەمڕۆ هەینی فڕۆکەیەکی بەتاڵ لە عێراقەوە چووەتە مینسکی پایتەختی بێلاڕووس بۆ گەڕاندنەوەی ئەو عێراقییانەی کە لەو وڵاتەدان و ئامادەیی ئەوەیان هەیە بگەڕێنەوە.   وەزیری دەرەوەی لیتوانیا گوتی، بە گوێرەی هەندێک زانیاری، نزیکەی ٣٠٠ عێراقی رەزامەندییان پێشانداوە بۆئەوەی بگەڕێنەوە وڵاتی خۆیان.   ئەم لێدوانە لەکاتێکدایە، رۆژی پێنجشەممە ٥ - ٨ - ٢٠٢١ هێڵی ئاسمانیی عێراقی بڵاویکردەوە کە تەواوی گەشتە ئاسمانییەکانی بۆماوەی هەفتەیەک بۆ مینسک رادەگرێت. وەزیری دەرەوەی لیتوانیا گوتی، دڵنیاکراوەتەوە کە وەستاندنی گەشتەکان بۆماوەی ١٠ رۆژ دەبێت و ئاماژەی بەوەشکرد، داوای لە فوئاد حوسێن کردووە جارێکی دیکە گەشتەکانی عێراق و مینسک دەستپێنەکەنەوە.   گابریلس لاندسبێرگس گوتی، زانیاری نییە کە ئایا عێراق فڕۆکەی دیکە بۆ بێلاڕووس و لیتوانیا دەنێرێت بە مەبەستی گەڕاندنەوەی کۆچبەرەکان یان نا، بەڵام ئاماژەی بەوەشکرد، ئەوان لە وەزارەتی دەرەوە و بە هاوئاهەنگی لەگەڵ دامەزراوەکانی دیکە ناوی ئەو کەسانە دەنووسن کە دەیانەوێت بگەڕێنەوە وڵاتی خۆیان.   بەگوێرەی میدیاکانی لیتوانیا، لە سەرەتای ئەمساڵەوە زیاد لە ٤ هەزار کۆچبەر کە زۆربەیان خەڵکی هەرێمی کوردستان و عێراقن بەشێوەیەکی قاچاخ لەنێو بێلاڕووسەوە چوونەتە نێو لیتوانیا.   لە سەرەتای ئەم مانگەوە ژمارەیەک لەو کۆچبەرانە چەند جارێک قسەیان بۆ تۆڕی میدیایی رووداو کردووە و دەڵێن، ژمارەیان نزیکەی ٣٥٠٠ کەسە لە کامپەکانی لیتوانیادان و لە فڕۆکەخانەکانی هەولێر و سلێمانییەوە گەشتیان کردووە و خۆیان گەیاندووەتە بێلاڕووس، بەڵام لەوێوە بۆ لیتوانیا هەموویان بە قاچاخ رۆیشتوون و هەر لەگەڵ گەیشتنیان هەر کەسێکیان ١٤ رۆژ کەرەنتین کراوە و دواتریش کراونەتە کەمپەکە.  گرژییەکانی نێوان لیتوانیا و بێلاڕووس ساڵی رابردوو زیادیانکرد، ئەوەش دوای ئەوەی لیتوانیا بووە شوێنێکی سەرەکی بۆ مانەوەی ئۆپۆزیسیۆنی حکومەتی بیلاڕووس.  ئۆپۆزیسیۆنی بێلاڕووس دەڵێت، ئەلێکساندەر لوکاشینکۆ، سەرۆکی بێلاڕووس بە شێوەیەکی بەمەبەست رێگە دەدات کۆچبەرانی وڵاتانی جیاوازی جیهان لە رێگەی وڵاتەکەیەوە بچنە نێو لیتوانیا، ئەوەش دوای ئەوەی یەکێتیی ئەوروپا سزای بەسەر بێلاڕووسدا سەپاند.