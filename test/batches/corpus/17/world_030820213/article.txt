ئەجمال شینواری، گوتەبێژی سوپای ئەفغانستان رایدەگەیێنێت، "لە سێ هەرێمدا بارودۆخی ئەمنی کەوتووەتەژێر هەڕەشەوە، بەتایبەتی لە لەشکەرگاه کە تێیدا دووژمن چەند جووڵەیەکی ئەنجامداوە و هێزەکانمان سەرەتا هەوڵی تێکشکاندنی ئەو جووڵانە دەکات، دواتر هێڵی بەرگری دروست دەکات و پاشان هێرش دەکاتە سەر تاڵیبان. "  لە دەوروبەری لەشکەرگاهی هیلمەند کە نزیکە لە سنووری پاکستان لە باشووری وڵاتەکەوە، هێزەکانی تاڵیبان بۆردوومان دەکرێن. لە هیراتیش کە هاوسنووری ئێرانە، حکومەت هێزەکانی چڕکردووەتەوە؛ هێزە تایبەتەکانیش رەوانەی ناوچەکانی باشووری شار کراون کە تاڵیبان هەوڵی دزەکردنیان بۆ دەدات.  ئەو بەرەوپێشچوونەی کە تاڵیبان لە هەردوو مانگی ئایار و حوزەیران و نیوەی تەممووز بەدەستیهێنا؛ ئێستا بەشێكی وەستێندراوە و بەشێکیشی تاڕادەیەک پاشەکشەی پێکراوە. یەکێک لە هۆکارەکانی ئەشرەف غەنی، سەرۆکی ئەفغانستانە کە تێگەیشتووە نە ئەمریکا و نە ناتۆ فریای خۆی و حکومەتەکەی ناکەون.  ئەشرەف غەنی، سەرۆکی ئەفغانستانە و دەڵێت، "ئەم بارودۆخەی کە تێیکەوتووین بەهۆی کشانەوەی لەپڕی ئەمریکا دروستبووە. من بە سەرۆکی ئەمریکام گوت رێز لە بڕیاری کشانەوەتان دەگرم، بەڵام دەمزانی هەندێ دەرهاوێشتەی لێدەکەوێتەوە و دەبێت خودی ئەفغانییەکان بەرپرسیاریێتی وەرگرن. پرۆسەی ئاشتی گومانی دروستکرد کە دەبینین ئێمەی بە چی گەیاندووە، ئێمەی خوازیاری ئاشتین، بەڵام بەداخەوە تاڵیبان و لایەنگرانی بەدوای فیتنەوەن. یان ئەوەتا دەبێت تاڵیبان بێتە سەر مێزی گفتوگۆی جیدییەوە یان ئەوەتا قاچ و پێیان لە مەیدانی شەڕدا دەشکێنین. "  تاڵیبان لەسەر زاری زەبیحوڵڵا موجاهید، گوتەبێژەکەی وەڵامی غەنی دایەوە و گوتی، قسەکانی ئەشرەف غەنی پڕوپوچن، هەوڵی داوە بارودۆخی خراپی و ترسەکانی کۆنترۆڵبکات. گەل بڕیاریداوە بەدوای خاینەکاندا بڕوات و بیانهێنێتە سەر مێزی دادوەری. راگەیاندنی شەڕ، تۆمەتبارکردن و درۆکردن تەمەنی غەنی درێژناکەنەوە، پشت بەخودا کاتی بەسەرچووە. "  لەدوای شەڕە لێدوانەکانی تاڵیبان و غەنی، هەردوو باڵیۆزخانەی ئەمریکا و بەریتانیا لە ئەفغانستان راگەیێندراوی هاوبەشیان دەرکرد و رایانگەیاند، "سەرکردایەتیی تاڵیبان دەبێت لە ئاست بەرپرسیاریێتیی تاوانەکانی شەڕکەرەکانیدا بێت. ئەگەر ئێوە نەتوانن کۆنترۆڵی شەڕکەرەکانتان بکەن، دواتر هیچ شوێنێکتان لە حکومەتدا نابێت. "  لەکاتێكدا تاڵیبان قسە لەسەر لە رەگ و ریشەهەڵکەندنی حکومەتی کابول دەکات، غەنی سوورە لەسەر مانەوە و بەڵێنیداوە ئەوپەڕی لە شەش مانگدا ئەمن و ئاسایشی وڵات بخاتە نێو لەپی دەستییەوە.