بەگوێرەی وەزارەتی نێوخۆی لیتوانیا، هێزی پاسەوانی سنووری بیلارووسیا بە ئۆتۆمبێلەکانیان یارمەتیی کۆچبەرە نایاساییەکانی داوە بۆ ئەوەی بە قاچاخ بچنە نێو سنووری لیتوانیا.   حکومەتی لیتوانیا داوای لە پاسەوانی سنوورەکانی کردووە کە نەهێڵن کۆچبەران بێنە نێو سنوورەکەی و ئەگەر پێویستیش کرا، هێز بەکاربێنن.   ئەو وڵاتە کە یەکێکە ئەندامانی یەکێتیی ئەوروپا، دەڵێت، لێشاوی کۆچبەران لە لایەن حکومەتی بیلارووسەوە وەکو تۆڵەسەندنەوەیەک دژی سزاکانی یەکێتیی ئەوروپا بەکاردەهێنرێت.   ئەوە لە کاتێکدایە کە بەگوێرەی داتا فەرمییەکان، زۆربەی ئەو کۆچبەرانەی لە بیلارووسەوە بە قاچاخ دەچنە لیتوانیا، خەڵکی هەرێمی کوردستان و عێراقن.   رۆژی دووشەممە، ژمارەیەک کۆچبەر تایبەت بە رووداویان راگەیاند، نزیکەی ٣٥٠٠ هاوونیشتمانی کورد لە کەمپەکانی لیتوانیا لە دۆخێکی سەختدا دەژین.   ئامارە فەرمییەکانی لیتوانیا پیشانیدەدەن کە لە سەرەتای ئەم ساڵەوە، چوار هەزار کۆچبەری نایاسایی لە بیلاڕووسەوە چوونەتە ئەو وڵاتە.  بەرپرسانی ئەو وڵاتە ئەندامەی یەکێتیی ئەوروپا مەزەندە دەکەن زیاتر لە ١٠ هەزار کۆچبەری دیکە هەوڵبدەن خۆیان بگەییێنە سنوورەکانی، چونکە ژمارەی گەشتە ئاسمانییەکان راستەوخۆ لە عێراقەوە بۆ بیلارووس لەم مانگەدا بە بەراورد بە مانگی رابردوو، سێ هێندە زیاتر بوون.   هیچ بەربەست یان دیوارێک لە سنووری نێوان بیلارووس و لیتوانیادا نییە کە نزیکەی ٦٧٩ کیلۆمەتر درێژە. ئێستا لیتوانیا بڕیاریداوە بە تێچووی ١٠٠ ملیۆن یۆرۆ، دیوارێک دروستبکات.   یەکێتیی ئەوروپاش ئامادەیی خۆی پێشانداوە بە دەیان ملیۆن یۆرۆ، هاوکاریی بکات.