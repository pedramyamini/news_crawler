دوای کاژێرێک لە وەستانی شەڕ و پێکدانانی نێوان هێزەکانی ئاسایشی رێڤەبەری خۆسەر و چەکدارانی بەرگریی نیشتمانیی سەر بە حکومەتی سووریا، جارێکی دیکە شەڕی کۆڵان بە کۆڵان لەنێو گەڕەکی تەی لە قامیشلۆ دەستیپێکردەوە.  بەیانیی ئەمڕۆ کاژێر ٠٩: ٠٠ ڤیڤیان فەتاح، پەیامنێری رووداو لە قامشلۆ رایگەیاند، لە کاژێر ٩ی شەوی رابردووەوە شەڕ و پێکدادان و رووبەڕووبوونەوە لەنێوان ئاسایشی رێڤەبەری خۆسەر و چەکدارانی حکومەتی سووریا کۆتایی نەهاتووە و لەنێو گەڕەکەکانیش دەنگی تەقە دەبیسترێت.   کاژێر ٩: ١٠ی شەوی رابردوو هێزەکانی سەر بە گرووپە چەکدارانی بەرگریی نیشتمانی هێرشیانکردە سەر هێزەکانی ئاسایش و ئەندامێکی هێزەکانی ئاسایشیان بریندارکرد و بەهۆی سەختیی برینەکەیەوە گیانی لەدەستدا. دواتر هێزێکی زۆری ئاسایشی رۆژئاوای کوردستان و هێزە ئەمنییەکان لە ناوچەکە جێگیرکران، شەڕ و پێکدادانیش تاوەکو ئێستا [کاژێر ٠٩: ٠٠ی بەیانی رۆژی چوارشەممە ٢١ - ٠٤ - ٢٠٢١] بەردەوامە.  ئاسایشی رۆژئاوای کوردستان لە راگەیێندراوێکدا ئەوەی ئاشکرا کردووە کە گرووپی بەرگریی نیشتمانی هێرشەکەیان ئەنجامداوە و ئەوانیش وەڵامی هێرشەکەیان داوەتەوە.   حوسێن عومەر، بەرپرسی دێسکی رۆژئاوای کوردستان لە رووداو سەبارەت بە شەڕەکە لە بوولتەنی کاژێر ٠٧: ٠٠ کە نالین حەسەن پێشکێشی کرد رایگەیاند "ئەوەی روودەدات رووداوێکی ئەمنییە و سیاسیی نییە. زۆرجار ئەم رووبەڕبوونەوانە روودەدەن و ئەمە جاری یەکەم نییە، ئەمەش بەهۆی نزیکی هەردوولایەن لەیەکدییەوە. تاوەکو کاژێر ٠٢: ٠٠ی بەرەبەیانیش شەڕ و ئاڵۆزی بە چەکی قورس بەردەوام بووە و دواتر دۆخەکە بەرەو ئاساییبوونەوە چووە، بەڵام ئێستاش دەنگی تەقە دەبیسترێت. "