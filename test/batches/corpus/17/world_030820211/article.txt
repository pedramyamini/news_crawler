وەرزشوانەکە لەبەردەم فڕۆکەکەی پاشگەزبووەوە، کە هێزە ئەمنییەکان پرسیاریان لێی کرد کە بۆچی سەر فڕۆکە ناکەوێت، یاریزانە بیلاڕووسییەکە پێی گوتوون لەلایەن دەسەڵاتدارانی بیلاڕووسی هەڕەشەی لێکراوە.  کریستینا لە ڤیدیۆیەکدا داوا لە کۆمەڵگەی نێودەوڵەتی دەکات نەهێڵن بیلاڕووسیا بەزۆر بیگەڕێنێتەوە وڵاتەکە.  کریستینا کیمانۆڤسکایا کە وەرزشکارە و دەڵێت، "داوای یارمەتی لە لیژنەی ئۆڵۆمپیی نێودەوڵەتی دەکەم. هەڕەشەم لەسەرە و دەیانەوێ بەبێ خواست و ویستی من لەم وڵاتە بمبەنە دەرەوە. داوا لە لیژنەی ئۆڵۆمپی دەکەم فریام بکەوێت. "  کریستینا لە فڕۆکەخانەی نێودەوڵەتیی تۆکیۆ لەلایەن هێزە ئەمنییەکانی ژاپۆن بۆ پاراستنی سەلامەتی برایە دەرەوە.   تۆشیمیتسو مۆتێجی، وەزیری کاروباری دەرەوەی ژاپۆن رایگەیاند، "گوێبیستی ئەوەبووم کە ئەم خاتوونە داوای پەنابەری لە وڵاتی سێیەم کردووە. ئێمە بە هاوئاهەنگی کردن لەگەڵ رێکخراوە پەیوەندیدارەکان سەلامەتی ئەو دەپارێزین. "  کۆمەڵگەی نێودەوڵەتی لەسەر دۆسیەی کریستینا بە تووندی هاتووەتە دەنگ، باڵیۆزخانەی پۆڵەندا لە تۆکیۆ کریستینای بردووەتە لای خۆی، ڤیزەی پۆڵەندیشی پێداوە.  لیژنەی ئۆڵۆمپیی نێودەوڵەتی لەگەڵ هەریەک لە کۆمیسیۆنی باڵای پەنابەری سەر بە نەتەوە یەکگرتووەکان و لیژنەی ئۆڵۆمپیی نیشتمانی پۆڵەندا بۆ لێکۆڵینەوە لەو بابەتە لەسەر هێڵە.  مارک ئادامس، گوتەبێژی لیژنەی ئۆڵۆمپیی نێودەوڵەتی رایگەیاند، "داوای راپۆرتێکمان لە لیژنەی ئۆڵۆمپیی نیشتمانیی پۆڵەندی کردووە، ئەمڕۆ راپۆرتەکەمان دەوێت، جێگەی سەرسوڕمانیش نییە کە دەستمانکردووە بە لێکۆڵینەوەیەکی فەرمی لەو بابەتە کە لیژنەی ئۆڵۆمپیی نێودەوڵەتی سەرپەرشتی دەکات، دەبێت هەموو راستییەکان بڵاوبکەینەوە، دەبێت گوێ لە هەموو لایەک بگرین. "  دەگوترێت کریستینا رەخنەی لە راهێنەرەکانی گرتووە و میدیای فەرمیی بیلاڕووسیش رایگەیاندووە، ئەو خانمە وەرزشوانە ئەو بەهرەیەی نییە وەکو چاوەڕواندەکرا. ترسی کریستینا ئەوەیە کە گەڕایەوە وڵاتەکەی، لەلایەن هێزە ئەمنییەکان هاوشێوەی چەندین رەخنەگری دیکە دەستگیربکرێت.  لەوەتەی ئەلێکسەندەر لوکاشینکۆی سەرۆکی بیلاڕووس لە هەڵبژاردنێکی گوماناوی بە زۆرینەی دەنگ هەڵبژاردنی بردووەتەوە، لەلایەن پارتی ئۆپۆزیسیۆن و کۆمەڵگەی نێودەوڵەتی دژایەتی زۆری دەکرێت و سزاشی بەسەردا سەپێندراوە.  هەر ئەمڕۆ سێشەممە ڤیتالی شیشۆڤ، سەرۆکی ئەو رێکخراوەی کە یارمەتی ئەوانە دەدات کە لە دەسەڵاتی بیلاڕووسەوە رادەکەن، لە کیڤی ئۆکراینا بە هەڵواسراوی دۆزرایەوە.