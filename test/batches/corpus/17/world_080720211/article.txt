رووداوی کوشتنی سەرۆکی هایتی کاردانەوەی نێودەوڵەتی لێکەوتەوە و هەژارترین وڵاتی سەر دەریای کاریبی رووبەڕووی قەیرانێكی دیکە کردەوە، لەکاتێکدا پێشتر بە دەستی چەندین قەیرانەوە دەیناڵاند.  پێش کوشتنی سەرۆکی هایتی خەڵک خۆپێشاندانیان دەکرد و تووندوتیژیش هەبوو بەهۆی ئەوەی سەرۆکی وڵاتەکە هەوڵی فراوانکردنی دەسەڵاتی دەدا.  لیۆن چارلس، بەڕێوەبەری پۆلیسی هایتی رایگەیاند: "هێرشکارەکان لە ماڵێکدا گەمارۆدران و چواریان کوژراون و دووی دیکەش دەستگیرکراون، سێ ئەفسەری پۆلیسیش کە وەکو بارمتە لای هێرشکارەکان بوو رزگارکراون. "  هەروەها کلۆد جۆزێف، سەرۆکوەزیرانی کاربەرێکەری هایتی رایگەیاند: "قەیرانی وڵاتەکە درێژەی کێشا و پێویستە لەمەودوا بۆ باشترکردنی دۆخەکە یەکگرتووبن، دەشڵێ: "کوشتنی سەرۆکی هایتی بێ سزا تێناپەڕێت. "  هایتی دانیشتووانەکەی ١١ ملیۆن کەس زیاترە، بەهۆی هەژاری و بێکارییەوە دەناڵێنێت و قەیرانێکی زۆر یەخەی گرتووە، وڵاتەکە لە ماوەی رابردوودا رووبەڕووی کودەتا و کێشەی زۆر بووەتەوە، لە ٢٠١٠ شدا بوومەلەرزەیەک بە گوڕی ٧ پلەی رێختەر وڵاتەکەی هەژاند و زیاتر لە ٢٥٠ هەزار کەس بەهۆیەوە گیانیان لەدەستدا.