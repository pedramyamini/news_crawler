ئیدارەی بایدن هەوڵ دەدات لەگەڵ ژاپۆن و وڵاتانی دیکەی هاوپەیمانی ئاسیای رووبەڕووی پێگەی بەهێزبووی چین ببنەوە. جێن ساکی، گوتەبێژی کۆشکی سپی لە کۆنگرەیەکی رۆژنامەڤانیدا رایگەیاند: "سەرەتا سەرۆک بایدن چاوی لەوەیە پێشوازی لە یۆشیهیدا شووگا، سەرۆکوەزیرانی ژاپۆن بکات؛ ئەو سەردانە گرنگی زیاتر دەداتە پەیوەندییەکانی نێوانمان و زیادکردنی کاری هاوبەشمان. بەدڵنیاییەوە رێگەی ئەمریکا و ژاپۆن بە ئاراستەی چین و پێکەوەکارکردنمان لەسەر دۆسیەی ئەو وڵاتە، بەشی گرنگی گفتوگۆکانی نێوان هەردوولا دەبێت".  چین لەڕووی تەکنەلۆژیای سەربازی و پیشەسازییەوە گەیشتووەتە ئاستێک کە نزیکە لەوەی رکابەرایەتی ئەمریکا بکات. بایدن و شووگا تاوتوێی چەند دۆسیەیەکی دیکە دەکەن، وەک تایوان، دەریای باشووری چین و گۆڕانکاریی کەشوهەوا.  چین لە نزیکبوونەوەی زیاتری تۆکیۆ و واشنتن نیگەرانە و چاوەڕێی بچووکترین هەڵەی ژاپۆنییەکانە، تاوەکو رەخنەکانی ئاراستەی ئەو وڵاتە بکات و ئەمریکاش تێکەڵ بە بابەتەکە بکات.  ژاو لیژییان، گوتەبێژی وەزارەتی دەرەوەی چین لەو بارەوە دەڵێت: "ویلایەتە یەکگرتووەکانی ئەمریکا هەمیشە گرنگی بە بابەتی ژینگەیی داوە و هیوادارین لە بابەتی پیسبوونی ئاو و هەوای ناوچەکەش بەهۆی وێستگەی ئەتۆمیی فۆکوشیماوە کەمێك جیدییەت پیشانبدات، نەوەک ئەوەی تەنیا تیشک بخاتە سەر هەندێ وڵات و چاوپۆشی لە وڵاتانی دیکە بکات".  کۆبوونەوەکە لە کاتێکدایە، پەکین رایگەیاندووە لە چارەکی یەکەمی ئەمساڵدا بەراورد بە چارەکی یەکەمی ساڵی ٢٠٢٠، گەشەی ئابووری بە رێژەی ١٨.٣ % ی تۆمارکردووە کە لە ساڵی ١٩٩٢ ەوە بەرزترینە.