دەزگای ژینگەیی کەنەدا هۆشداری داوە کە پلەکانی گەرما لەم هەفتەیەدا لە چەند ناوچەیەکی ئەو وڵاتەدا بەشێوەیەکی بەرچاو بەرزدەبنەوە و شەپۆلەکەش بۆ چەند رۆژیک بەردەوام دەبێت.  لە شاری ڤانکۆڤەر پلەی گەرما گەیشتووەتە سەرووی ٤٠ پلەی سیلیزی، هەروەها لە ناوچەکانی لیتۆن نزیک لەو شارە پلەی گەرما تاوەکو ئەمڕۆ سێشەممە ٤٦.٦ پلەی سیلیزی تۆمارکردووە، ئەوەش ریکۆردێکی ساڵی ١٩٣٧ ـی شکاندووە کە لە شاری ساسکاچوان تۆمارکرابوو.  دەزگای ژینگەیی کەنەدا هۆشداریشی داوە کە پلەکانی گەرما لە چەند رۆژی داهاتوودا بەرزتریش دەبنەوە، پێشبینیش دەکرێت لە ناوچەکانی فرەیسەر ڤالی لە هەرێمی بریتش کۆڵۆمبیا، پلەکانی گەرما بگەنە ٥٠ پلەی سیلیزی.  بەرزبوونەوەی پلەی گەرما بۆ ئەو ئاستە لە وڵاتێکی وەکو کەنەدا کە بەردەوام رێژەی شێ تێیدا بەرزە، دەبێتە هۆی گەرمایەکی تاقەتپڕووکێن، هاوکات کێشەی هەناسەدان بۆ ئەو کەسانە دروستدەکات کە نەخۆشیی سییەکانیان هەیە.   هەر بەهۆی ئەو شەپۆلە گەرمایەوە، لە چەند ناوچەیەکی وڵاتەکەدا، بەشێک لە قوتابخانەکان داخراون.