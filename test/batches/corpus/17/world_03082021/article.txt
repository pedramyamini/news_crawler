ئەو جۆرە چەکەی باس لە مەترسییەکانی دەکرێت، جۆرێک چەکی ئۆتۆماتیکیی یان رۆبۆتە، کە بێ فەرمانی مرۆڤ خۆی بڕیاری هێرشکردن یان کوشتنی خەڵک دەدات.  ئەو چەکە بە نهێنی لە زۆر شوێنی جیهان پەرەی پێدەدرێت، زیرەکیی دەستکردی تێدا بەکاردەهێنرێت. مەترسییە گەورەکە لەوەدایە، بێ مرۆڤ خۆی بڕیاری هێرشکردن دەدات.   تۆبی واڵش، مامۆستا لە بواری زیرەکیی دەستکرد لە زانکۆی ساوز وەیڵز ئاماژە بەوە دەکات، "جیاوازیی نێوان چەکی ئۆتۆماتیکی و درۆن ئەوەی کە ئێستا لە عێراق و ناوچەکانی دیکەی جیهان بەکاردەهێنرێت ئەوەیە کە لە رۆبۆتی بکوژدا، مرۆڤ بەشداریی ناکات. لە بەکارهێنانی درۆندا هێشتا مرۆڤ دەستی هەیە، سەرباز لە پشتەوە بوونی هەیە و بڕیاری لێدان و کوشتن بەدەست مرۆڤە و مرۆڤ بڕیار دەدات کەسێك بپێکرێت یان نا، بەڵام ئێستا باس لە کۆمپیوتەرێک دەکەین کە بڕیار لە مردن دەدات. ئەمەش خاڵێکی جیاوازە کە پێی گەیشتووین. "  ژمارەیەک لە رێکخراوە جیهانییەکان لەنێویاندا رێکخراوی چاودێریی مافەکانی مرۆڤ و خاچی سووری نێودەوڵەتی، کامپەینێکیان بەناوی "کامپەین بۆ وەستاندنی رۆبۆتی بکوژ " راگەیاندووە و رێکخەرانی دەڵێن: '' تەکنەلۆجیا بۆ ئەوەیە کە مرۆڤ بەهێزبکات، نەوەک ژمارەیان کەمبکاتەوە.''   لەو کامپەینەدا ١٨٠ رێکخراوی ناحکومی و ٦٧ وڵات بەشدارن و ئامانجیان ئەوەیە رێگری لە دروستکردنی ئەو جۆرە چەکە بکەن کە بە چەکێکی کوشندە بۆسەر مرۆڤ ناوی دەبەن.  عێراقیش یەکێکە لەو وڵاتانەی لەنێو ئەو هەوڵانەدایە و لەگەڵ ١٠٠ وڵاتی دیکەدا داوای پەیماننامەیەکی نێودەوڵەتی بۆ رێگریکردن لە دروستکردنی ئەو جۆرە چەکە دەکەن.   ماری وێرهام، هاوئاهەنگیکاری کامپەینی وەستاندنی رۆبۆتی بکوژ دەڵێت، "ئێمە بەردەوامین لە رازیکردنی وڵاتانی دیکەی جیهان بۆ پەیوەندیکردن بەم بۆردەوە لەپێناو قەدەخەکردنی یەکجاریی ئەم چەکە ئۆتۆماتیکییە. ئێستا وڵاتانی دیکەی وەک عێراق، بەرازیل و ئۆگەنداش پەیوەندییان پێوە کردووین. هیوادارین گوێبیستی وڵاتانی دیکەش بین سەبارەت بە پێویستیی یاسای نوێی نێودەوڵەتی لەمبارەوە. "  کێشەکە ئەوەیە چەند وڵاتێک کە لە پیشەسازی سەربازییدا زۆر پێشکەوتوون، هێشتا نەگەیشتوونەتە ئەو باوەڕەی کە دەبێت پەیماننامەیەک بۆ قەدەخەکردنی ئەو جۆرە چەکە هەبێت.  بەگوێرەی راپۆرتی هیومان رایتس وۆچ، وڵاتانی وەک رووسیا، ئەمریکا، چین، کۆریای باشوور، بەریتانیا و ئیسرائیل دەستیان بە پەرەپێدانی ئەو جۆرە چەکە کردووە، دەیانەوێت ببنە خاوەنی چەکی ئۆتۆماتیکیی ئاسمانی، ئاوی و شکانی. چینیش داوای کردووە پەیماننامە لەسەر قەدەخەکردنی بەکارهێنانی چەکەکە بکرێت نەک پەرەپێدانی یان بەرهەمهێنانی.