ئەنتۆنی بلینکن، وەزیری دەرەوەی ئەمریکا لە توویتەر نووسیویەتی، "ئەمریکا بەردەوام دەبێت لە پاڵپشتیکردنی کاری رۆژنامەڤانانی سەربەخۆ لە سەرانسەری جیهاندا، گوتیشی کاری رۆژنامەڤانانی سەربەخۆ کارێکی پێویست و فەرامۆشنەکراوە.  بلینکن راشیگەیاند: "ویلایەتە یەکگرتووەکانی ئەمریکا هەرگیز چاوپۆشی لەو هەوڵانە ناکات کە مەبەست لێیان ترساندن یان بێدەنگکردنی رۆژنامەڤانانی لەدواوە بێت".  لە سەرەتای تویتەکەیدا بلینکن ئاماژەی بە گفتوگۆکردنی لەگەڵ مەسیح عەلینژاد، خانمە رۆژنامەڤانی ئێرانی دانیشتووی ئەمریکای کرد و بە گفتوگۆیەکی باش ناوی برد.  مەسیح عەلینەژاد تەمەن ٤٤ ساڵ یەکێکە لە رۆژنامەڤانە دیارەکانی دژ بە دەسەڵاتی ئێرانە و نیشتەجێی شاری نیویۆرکی ئەمریکایە.  چەند رۆژێک لەمەوبەر، ئێف بی ئای ئەمریکا ئاشکرایکرد ئێران لە هەوڵی ئەوەدا بووە  رۆژنامەڤانێکی ئێرانی دانیشتووی نیویۆرک بفڕێنێت، پاشان مەسیح عەلینەژاد ئاشکرایکرد ئەو کەسەی کە ئێران ویستویەتی بیفڕێنێت و بەرەو ئەو وڵاتە بباتەوە ئەو بووە.  وەزارەتی گەنجینەی ئەمریکا حەوت کەسی بە رەگەز ئێرانی خستە لیستی تۆمەتبارانەوە کە لە ئەمریکا چاودێری جوڵە و هاتن و چوونەکانی مەسیح عەلینژادیان کردووە.  لە راگەیێندراوەکەی وەزارەتی گەنجینەی ئەمریکدا هاتووە، عەلیرەزا شاڤارۆغی فاراهانی، ئاکا ڤیزارەت سەلیمی، حاجی عەلی تەمەن ٥٠ ساڵ، مەحموود خەزین تەمەن ٤٢ ساڵ، کیا سادیقی تەمەن ٣٥ ساڵ و ئومێد نووری تەمەن ٤٥ ساڵ هەموو ئەوانە خراونەتە لیستی وەزارەتی گەنجینەی ئەمریکا کە دەستیان هەیە لە رفاندن، سپیکردنەوەی پارە و ساختەکاری بانکی.  هەروەها وەزارەتی گەنجینەی ئەمریکا ناوی ئاکا نیلی بەهادۆریفەر - ی تەمەن ٤٦ ساڵی نیشتەجێی کالیفۆرنیای ئاشکراکردووە، کە خزمەتگوزاری دارایی پێشکەش بە ٦ کەسەکەی دیکەی کردووە.  وەزارەتی گەنجینەی ئەمریکا راشیگەیاند ئەو ٧ ئێرانییە پلانیان داناوە بۆ رفاندنی کچە رۆژنامەنووسێکی ئێرانی نیشتەجێی شاری نیویۆرکی ئەمریکا، ئەو رۆژنامەنووسێكە کاریگەری هەیە لەسەر ئاڕاستەکردنی رای جەماوەری دژ بە دەوڵەتی ئێران.  عەلینژاد کە دوو ساڵە وڵاتینامەی ئەمریکای وەرگرتووە و یەکێکە لەو ژنە چالاکڤانەی لە دەزگا ناڕازییەکانی دەرەوەی ئێران کار دەکات، ئەو لە ساڵی ٢٠١٥ وە لە بەشی فارسی دەنگی ئەمریکا کار دەکات، خۆی دەڵێت تەنیا کاری رۆژنامەڤانی دەکات و دەنگی نەبیستراوی ئێرانییەکان دەگەیێنێت.  ئەو ژنە رۆژنامەڤانە دەڵێت: "وازناهێنم دەنگی ئەو دایکانە دەبم رۆڵەکانیان لە ئێران دەکوژرێن و لە زیندان تاوەکو مردن ئەشکەنجە دەدرێن".  مەسیح عەلینژاد هەروەها دەڵێت: "من دەنگی ئەو ژنانە دەگەیێنم کە دەڵێن نەخێر بۆ حیجابی ناچاری، دەیانەوێت خۆیان بن، ئێمە دەڵێین نەخێر بۆ کۆماری ئیسلامی، دەڵێین نەخێر بۆ دیکتاتۆری ئاینی، نەخێر بۆ جیاکاری، باشە ئەوە منتان دەستگیرکرد، ئەوان بێدەنگ دەکەن، نەخێر ناتوانن، بۆیە منیش وازناهێنم".