دۆزینەوەی تەرمی ٢١٥ منداڵ لە هۆزی شوساپی رەسەنی کەنەدا لە یەکێك لە قوتابخانەکانی شاری لامپولس لە هەرێمی بریتش کۆلۆمبیای ئەو وڵاتە کە لەژێر دەسەڵاتی کەنیسەی کاسۆلیکیدا بوون، هەرایەکی زۆری شەقام و میدیایی دروستکردووە.  جەستن ترودۆ، سەرۆکوەزیرانی کەنەدا رەخنەی تووند لە کەنیسەی کاسۆلیکی دەگرێت و دەڵێت، "وەک کریستیانێکی کاسۆلیکی، زۆر بێهیوابووم لەو هەڵوێستەی کەنیسەی کاسۆلیکی کە ئێستا و چەندین ساڵی رابردووش پێشانی داوە. سەردانی ڤاتیکانم کرد و داوام لە پاپا فرانسیس کرد لەسەر ئەو مژارە کار بکات، بەڵام تاوەکو ئێستا کەنیسەی کاسۆلیکی رەتیدەکاتەوە بەڵگەی تایبەت بەو منداڵانە بخاتەڕوو. بەر لەوەی دەست بەوە بکەین کەنیسەی کاسۆلیکی ببەینە دادگە، دەبێت پیاوانی ئایینی لەوە تێبگەن کە دەبێت لە پرۆسەی دەرخستنی راستییەکاندا بەشداربن".  رۆزێن کاسیمیر، سەرۆکی کۆمەڵەی هۆزی شۆساپە و ئێستا کار لەسەر ئەو دۆسیەیە دەکات دەڵێت، "ئەمە تەنیا کۆمەڵکوژییەک نییە کە کراوە، بەڵکو چەندین گۆڕی هەڕەمەکی هەن کە تێیاندا تەرمی ئەو منداڵانە شاردراوەتەوە و لە هەموو خراپتر بەڵگەکانیان ئاشکرا نەکراون. ئەوەی کە تاوەکو ئێستا ئاشکرا بووە سەرەتاییە و ئێمە چاوەڕێی راپۆرتی کۆتایین کە بڕیارە لە کۆتایی ئەم مانگەدا تەواوبێت".  لەنێوان ساڵانی ١٨٣٠ و ١٩٩٦ دەیان قوتابخانە لە کەنەدا هەبوون کە بە پارەی حکومەت بەڵام لە لایەن کەنیسەی کاسۆلیکیەوە بەڕێوەدەبران. زانیارییە سەرەتاییەکان باس لە کوشتن و شاردنەوەی تەرمی نزیکەی ٤ هەزار و ١٠٠ منداڵی تەمەن ٣ تاوەکو ١٢ ساڵان دەکەن.  هەروەها زیاتر لە ١٥٠ هەزار منداڵ لە هۆزی شوساپی رەسەنی کەنەدی بەزۆر لە دایک و باوکیان جیاکراونەتەوە و بە بەرچاوی بەڕێوەبەرانی قوتابخانەکان رووبەڕووی تووندوتیژی و دەستدرێژیی سێکسی و برسیکردن بوونەتەوە.  تاکە هەنگاو کە تاوەکو ئێستا نراوە لە ساڵی ٢٠١٥ دا بوو کە تێیدا لیژنەی ئاشتەوایی حکومەت ئەو کۆمەڵکوژییەی بە کۆمەڵکوژیی کولتووری پۆلێنکرد.