نێد پرایس، گوتەبێژی وەزارەتی دەرەوەی ئەمریکا رایگەیاند، ئیدارەی بایدن سزای بەسەر وەزیری بەرگریی کوبا و یەکەیەکی سەربازی نێو وەزارەتی ناوخۆی وڵات، بەهۆی پێشێلکردنی مافەکانی مرۆڤی خەڵکی کوباوە، سەپاندووە.  نێد پرایس گوتیشی سەپاندنی سزاکان هەنگاوی یەکەمە لە زنجیرە هەنگاوەکانی دیکەی ئیدارەی بایدن کە ئامانج لێیان پاڵپشتیکردنی گەلی کوبا و سزادانی ئەو بەرپرسانەی کوبایە کە دژی خواستەکانی گەلەکەیان دەوەستنەوە.  سزاکانی حکومەتی ئەمریکا، ئالڤارۆ مێرا، وەزیری بەرگری و یەکەیەکی تایبەتی نێو وەزارەتی ناوخۆی کوبا دەگرنەوە و لەسەر ئەو بنچینەیەش مامەڵەی داراییان لەگەڵ لایەنی ئەمریکی رێگەپێنەدراوە و هەروەها هەر پشک و سامانێکیان لە ئەمریکا هەبێت بلۆک دەکرێت.  ئیدارەی بایدن رایگەیاند، ئالڤارۆ مێرا و یەکەی تایبەتی نێو وەزارەتی ناوخۆی کوبا بەرپرسن لە سەرکوتکردنی خۆپێشاندەران و بەکارهێنانی هێزی تووند و ناڕەوا دژیان.