ئێدی راما، سەرۆکوەزیرانی ئەلبانیا و بلێدی جووچی، وەزیری نێوخۆی ئەو وڵاتە شەممە سەردانی بەیرووتی پایتەختی لوبنانیان کرد و لەگەڵ جەنەراڵێکی لوبنانیدا کۆبوونەوە کە رۆلی گەورەی لە رێکخستنی کاروباری گەڕاندنەوەی ئەو ژن و منداڵانەدا هەبووە.   راما گوتی، "هەواڵە خۆشەکە ئەوەیە کە ١٤ منداڵ و پێنج ژن لە کەمپە دۆزەخ - ئاساکە هێنراونەتە دەرەوە. "  بە گوێرەی سەرۆکوەزیرانی ئەلبانیا، رۆژی یەکشەممە ئەو ژنە ئەلبانیانە لەگەڵ ١٤ منداڵەکە، لە کەمپی هۆلەوە دەگەڕێندرێنەوە بۆ ئەو وڵاتە.   سەرۆکوەزیرانی ئەلبانیا هەروەها ئاماژەشی بەوە کرد کە وەزیری نێوخۆی وڵاتەکەی لە نزیکەوە لەگەڵ حکومەتی لوبنان و وڵاتانی دیکە لە پەیوەندیدا بووە بۆ گەڕاندنەوەی ئەو کەسانە.   راما باسی لەوە نەکرد کە ئایا هاوژینەکانی ئەو پێنج ژنە زیندوون یان مردوون، ئەوەشی نەخستەڕوو کە ئایا لە کاتی گەڕانەوەیان بۆ ئەلبانیا رووبەڕووی لێپێچینەوە دەبن یان نا.   ئەمە سێیەمجارە ئەلبانیا هاووڵاتییەکانی لە کەمپەکانی رۆژئاوای کوردستان دەگەڕێنێتەوە. تشرینی یەکەمی ساڵی رابردوو، پێنج هاووڵاتیی ئەلبانی گەڕێندرانەوە و ساڵێک پێش ئەوەش منداڵێک گەڕێندرابووەوە.   لە دوای ساڵی ٢٠١١، چەند سەد پیاوێکی ئەلبانی بۆ شەڕکردن چوونە نێو ریزەکانی داعش لە عێراق و سووریا. ژماریەکی زۆریان کوژران و منداڵ و هاوژینەکانیان لە کەمپەکاندا مانەوە.   بە گوێرەی کەسوکارەکانیان، نزیکەی ٣٠ منداڵ و ژنی ئەلبانیی دیکە لە کەمپەکانی ژێر دەسەڵاتی بەڕێوەبەرایەتیی خۆسەردان. بەڵام سەرۆکوەزیرانی ئەلبانیا دەڵێت، گومان هەیە کە ئەو ژمارەیە راست نەبێت، "چونکە زانیارییەکان رۆژانە نوێدەکرێنەوە. "