ئاگرەکەی تورکیا دارستانەکانی ٢١ پارێزگای گرتووەتەوە. چەندین شارۆچکە و شوێنی گەشتیاری چۆڵکراون.   شەپۆلێکی گەرما تەواوی باشووری کیشوەری ئەوروپای گرتووەتەوە و هاتنی بایەکی گەرم لە ئەفریقاوە، وایکردووە ئاگری دارستانەکانی ئەو ناوچانە زیاتر پەرەبسێنن کە دەکەونە سەر دەریای نێوەڕاست.   لە یۆنانی دراوسێی تورکیاش بەهەمانشێوە، ئاگر لە دارستانەکان کەوتووەتەوە، بە تایبەتی لە ئەسینای پایتەخت ئاگر زیانێکی زۆری بە سروشت  و ماڵ و خانووی خەڵک گەیاندووە.  پاناگیۆتیس ئاگرافیۆتیس، دانیشتووی ئەسینا دەڵێت: "کارمەندانی ئاگرکوژاندنەوە هەوڵیاندا ئاگرەکە کۆنتڕۆڵبکەن و تا ئەم ئاستە دایانمرکاندەوە. بەڵام ئاگرەکە زیانی زۆری هەبوو. چەندین خانوو و ئۆتۆمبێل سووتاون. ژیانی خەڵکیش لە مەترسیدابوو. "  ژمارەیەک لە دانیشتووانی ناوچەکە دەڵێن ئاگرەکە لە لایەن چەند کەسێکەوە بە ئەنقەست کراوەتەوە، بەڵام حکومەتی یۆنان پشتڕاستی نەکردووەتەوە.  لە دوورگەی سیسیلی سەر بە ئیتاڵیای دراوسێی یۆنانیش، ئاگرێکی گەورە دارستانێکی شاری کاتانیای گرتەوە و دووکەڵ ئاسمانی ناوچەکەی داپۆشی. بەرپرسانی ئیتاڵیاش هۆکارەکانیان بۆ بەرزبوونەوەی پلەی گەرمی و وشکیی هەوا گەڕاندەوە.   رۆژی چوارشەممەی رابردوو، ئاگر دارستانەکانی باکووری لوبنانیشی گرتەوە و پەڕییەوە بۆ نێو سنووری پارێزگەی حومسی سووریا.   جگە لە زیانی ماددی زۆر، ئاگرەکە بووە هۆی گیانلەدەستدانی خۆبەخشێکی تەمەن ١٥ ساڵ کە هەوڵی کوژاندنەوەی ئاگرەکەی دەدا. ئاگرەکە تاوەکو رۆژی شەممەش نەتوانرا کۆنتڕۆڵ بکرێت.  عەلی جەعفەر، هاووڵاتی لوبنانی دەڵێت: "بەرگری شارستانی نییە، خاچی سوور نییە، خەڵک بە دەستی خۆی ئاگرەکە دەکوژێنێتەوە. "   لە ناوچەی سبیریای نێوەڕاستی رووسیاش، دەیان کەس وەکو خۆبەخش هەوڵی کوژاندنەوەی ئاگری دارستانەکان دەدەن کە ماوەی زیاتر لە مانگێکە ناوچەکەی گرتووەتەوە.   تورگن پۆپۆڤ، ئاگرکوژێنەرەوەی خۆبەخش دەڵێت: "کاتێک کە نیشتمانەکەم دەسووتێت، ناتوانم دەستەوەستان بم. شوێنی ئێمە ناوچەیەکی بەستەڵەکە. ئەم ئاگرە گەورانە کاریگەری دەکەنە سەر بەستەڵەکەکە و دەیتوێننەوە. بۆیە کاتێک نیشتمانەکەمان دەسووتێت، پێمانوایە شتێکی ناشیاوە، کە لە دەریاچەکەدا مەلە بکەین یان لە کەناری دەریا پشوو بدەین. "  لە ماوەی رابردوودا بەهۆی شەپۆلی گەرماوە کە باشووری رۆژئاوای کیشوەری ئەمریکای باکووری گرتەوە، ئاگر لە دارستانەکانی کەنەدا و ئەمریکاش کەتووەتەوە کە تاوەکو ئێستاش ئاگرەکە لە چەندین شوێن کۆنتڕۆڵنەکراوە.   بەگوێرەی بەرپرسانی ئەمریکی، نیوەی ئاگرەکانی رۆژئاوای وڵاتەکەیان بەهۆی هەورە برووسکەوە روویانداوە.  بەپێی راپۆرتێکی ئەکیو وێزەری ئەمریکی، پێشبینی دەکرێت ئەمساڵ تاوەکو ٣.٨ ملیۆن هێکتار زەوی بسووتێ.