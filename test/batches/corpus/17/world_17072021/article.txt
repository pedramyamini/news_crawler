بەگوێرەی بەرپرسانی پاکستان، ژمارەیەک چەکداری تاڵیبان لە شەڕەکەدا بە سەختی برینداربوون و گوێزراونەتەوە بۆ نێو پاکستان بۆئەوەی لە نەخۆشخانەکانی ئەو وڵاتەدا چارەسەر بکرێن.  دەروازەکە بەڕووی خەڵکدا بە داخراوی ماوەتەوە، بۆیە ژمارەیەکی بەرچاو لە ئەفغانییەکانیش گیریان خواردووە و ناتوانن بگەڕێنەوە وڵاتی خۆیان.  هاووڵاتییەکی ئەفغانستانی دەڵێت "لەو بەری سنوور شەڕ لەنێوان حکومەت و تاڵیبان بەردەوامە. سنوور لە هەردوو دیوەوە داخراوە. پێویستە ئەو شەڕە رابگرن بۆئەوەی ئێمەش بتوانین دەرباز بین و بگەڕێینەوە ماڵەکانمان".  بزووتنەوەی تاڵیبان دەڵێت، ٨٥ % ی ئەفغانستانی کۆنترۆڵکردووە، لەوانەش چەند دەروازەیەکی گرنگ لەسەر سنوورەکانی ئێران، تاجیکستان و پاکستان.  ئەوەش وادەکات شادەماری بازرگانیی حکومەتی کابووڵ وشک ببێت و سەرچاوەیەکی داهاتی گرنگ بکەوێتە دەستی بزووتنەوە چەکدارییەکە، چونکە ئەفغانستان هەموو سنوورەکانی وشکانییە و بەشێکی زۆری هەناردە و هاوردەی لەڕێگەی دەروازەکانەوەیە.  نێردەی تایبەتی ئەمریکاش بۆ ئەفغانستان سەرسووڕمانی خۆی لە پێشڕەوییە خێراکانی تاڵیبان دەردەبڕێت.  زاڵمای خەلیلزاد، نێردەی تایبەتی ئەمریکا بۆ ئەفغانستان رایگەیاند "پێشبینیی ئەوەم دەکرد کە تاڵیبان ناوچەی زیاتری دەوروبەری ئەو شوێنانە کۆنترۆڵ بکات کە پێشتر گرتبوونی، بەڵام خێرایی کۆنترۆڵکردنەکە و رووبەری ئەو ناوچانەی کە کۆنترۆڵی کردوون، شتێکی پێشبینی نەکراو بوو؛ بەڵام بڕوام وایە هیچ چارەسەرێکی سەربازی بۆ ئەم پرسە نییە، وێڕای پێشڕەوییەکانی تاڵیبان. بۆ ئەوەی شەڕ کۆتایی بێت، پێویستە رێککەوتنێکی سیاسی هەبێت".  رووسیاش نیگەرانە لەوەی کە شەڕەکە ببێتە هۆی تێکچوونی سەقامگیریی وڵاتانی دراوسێی ئەفغانستان کە زۆربەیان ئەندامی یەکێتیی سۆڤیەتی جارانن.  وەزیری دەرەوەی رووسیا کە کشانەوەی ناتۆ و ئەمریکا بە ناوەخت دەزانێت، دەڵێت، ئەمریکا لە ئەفغانستان شکستیهێنا.  سێرگی لاڤرۆڤ، وەزیری دەرەوەی رووسیا رایگەیاند "ئەمریکییەکان ئەوێیان بەجێهێشت. سەرۆک بایدن ئەوەی پشتڕاستکردەوە، چونکە ئەوان پێیانوایە ئەرکی خۆیان بەجێگەیاند. بێگومان ئەو هەوڵیدا بەرگێکی ئەرێنی بکاتە بەر کشانەوەکە، بەڵام هەموو کەسێک دەزانێت ئەرکەکەیان شکستیهێنا".  هەوڵەکانی ئەنجوومەنی ئاشتەوایی ئەفغانستانیش بۆ پێکهێنانی رێککەوتنێک لەنێوان تاڵیبان و حکومەت بەردەوامن و بەو هیوایەشەوە، رۆژی هەینی شاندی حکومەت چووە دەوحە بۆئەوەی لەوێ بەردەوامی بە گفتوگۆکانی ئاشتی بدەن.