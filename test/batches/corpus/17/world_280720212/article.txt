بە زۆرینەی دەنگی کابینەی حکومەتی ئیسرائیل بڕیاردرا تاوەکو ساڵی ٢٠٥٠ ئەو وڵاتە چیدیکە گازە زیانبەخشەکان کە دەبنە هۆی پیسکردنی ژینگە، فڕێنەدات. حکومەتی ئیسرائیل ئەو هەنگاوە بە مێژوویی ناودەبات.  نەفتالی بێنیت، سەرۆکوەزیرانی ئیسرائیل رایگەیاند، "ئامانجی ئێمە ئەوەیە تاوەکو ساڵی ٢٠٥٠، ئیسرائیل ئابوورییەکی کەم کاربۆن و ئابوورییەکی بووژاوەی دەبێت کە خاکی جوانی ئیسرائیل بۆ هەموومان دەپارێزێت. داهاتوو بۆ منداڵەکانمان و نەوەکانمان دەهێڵێتەوە".  بەگوێرەی پلانەکەی حکومەتی ئیسرائیل، تاوەکو ساڵی ٢٠٣٠، ئەو وڵاتە بەرهەمهێنانی گازە زیانبەخشەکان بە رێژەی ٢٧ % کەمدەکاتەوە و تاوەکو ساڵی ٢٠٥٠ ش بەراورد بە ساڵی ٢٠١٥ فڕێدانی گازی دوانۆکسیدی کاربۆن لەڕێگەی ئامێرەکانی گواستنەوە بە رێژەی ٩٦ %، بەرهەمهێنانی کارەبا لەڕێگەی کاربۆن بە رێژەی ٨٥ % و زبڵ و خاشاکیش بە رێژەی ٩٢ % کەمدەکرێتەوە. ئەو بڕیارانەی ئیسرائیل لە چوارچێوەی پابەندییەکانیەتی بە رێککەوتنی پاریس بۆ گۆڕانی کەشوهەوا.  سەرۆکوەزیرانی ئیسرائیل گوتیشی "هاوڕێیان، قەیرانی کەشوهەوا راستەقینەیە، ئێمەش کاری بۆ دەکەین. ئەمڕۆ حکومەت بڕیارێک پەسند دەکات کە وردە وردە دەوڵەتی ئیسرائیل بەرەو ئابوورییەکی کەم کاربۆن دەگۆڕێت بەرەو روانگەیەکی درێژخایەن بۆ داهاتووی وڵات".  بەهۆی گۆڕانکارییەکانی کەشوهەوا کە لە چەند رۆژی رابردوودا لە زۆر لە وڵاتان کاریگەرییەکانی بە ئاشکرا دەرکەوتوون، نەتەوە یەکگرتووەکان راپۆرتێک لەسەر دۆخی کەشوهەوا لە ١٩٥ وڵات بڵاودەکاتەوە بۆئەوەی وڵاتان هەنگاوی خێراتر بنێن بەرامبەر بە گۆڕانی کەشوهەوا و گەرمبوونی گۆی زەوی.