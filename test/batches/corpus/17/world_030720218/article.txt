لە ١٥ کاژێردا زیاتر لە ٧٠٠ هەزار هەورە برووسکە لە ئاسمانی ویلایەتی بریتش کۆڵۆمبیای رۆژئاوای کەنەدا دروستبوونە و بەهۆیانەوە زیاتر لە ١٣٠ ئاگر لە دارستانەکانی ئەو ناوچەیە کەوتوونەتەوە.  ماوەی چەند رۆژێكە شەپۆلی گەرما ناوچەکانی رۆژئاوای کەنەدا گرتووەتەوە و بەهۆیەوە دارستانەکانی وشککردووەتەوە؛ لە ٢٤ کاژێری رابردوودا کەشوهەوا بەخێرایی گۆڕا و هەور ئاسمانی ناوچەکەی گرت و سەتان هەزار هەورە برووسکە دروستبوون کە دواجار دارستانە وشکەکانی سووتاندن.  بەرپرسانی تیمەکانی فریاکەوتن ئاشکرایانکردووە کە ئەوان بەباشی نەیانتوانیوە کۆنترۆڵی زنجیرە ئاگرەکانی ناوچە دارستانییەکانی بریتیش کۆڵۆمبیا بکەن و حکومەتی فیدراڵیی کەنەدا فەرمانی چالاککردنی تیم و فرۆکە سەربازییەکانی وڵاتیان کردووە تاوەکو بتوانن سنوورێکی جوگرافی بۆ شەپۆلی ئاگرەکان دابنێن کە بەهۆی گەرمی کەشوهەوا و هەڵکردنی باوە، تاوەکو دێت زیاتر دەبێت.  لە دوو رۆژی رابردوودا پلەکانی گەرما لە شاری لیتۆن گەیشتە سەرووی ٤٩.٦ پلەی سیلیزی و ئاگر ناوچەکانی دەورەبەری ئەو شارەی گرتەوە و بەهۆیەوە سەتان کەس ئاوارەبوون.  لەلایەکی دیکەوە جان پۆڵدرمان، سەرۆکی شارەوانیی شاری ڤانکوڤەر لە ویلایەتی بریتش کۆڵۆمبیا رایگەیاند، شەوی چوارشەممە، ئاگر ناوچەکانی باکووری رۆژهەڵاتی شارەکەی گرتەوە و بەهۆیەوە زیاتر لە ٢٥٠ کەس ئاوارەبوون.