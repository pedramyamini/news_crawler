بەڕێوەبەرایەتیی نیشتمانیی ئاسمانی چین (سی ئێن ئێس ئەی) یەکەمین گرتەی ڤیدیۆیی هەسارەی مەریخی نمایشکرد، کە لەلایەن رۆبۆتی ژورۆنگ گیراون و لەڕێگەی کامێرایەکەوە نێردراونەتەوە بۆ زەوی.  لە گرتە ڤیدیۆییەکەدا دەردەکەوێت، رۆبۆتی ژورۆنگ، بەر لە نیشتنەوەی پەرشووتی تایبەت دەکاتەوە و پاشان وێنەی سەر هەسارەی مەریخ پیشاندەدات.  بڕیارە ژورۆنگ گەشت بە ناوچەیەکدا بکات، کە زانایان بە "ئوتوپیا پلانیتیا" پێناسەیان کردووە.  ئاژانسی بی بی سی ئاشکرایکرد، رۆبۆتی ژورۆنگ لە ١٤ی ئایاری ئەمساڵدا لەسەر مەریخ نیشتووەتەوە، بەڵام بەڕێوەبەرایەتیی نیشتمانیی ئاسمانیی چین ئێستا گرتە ڤیدیۆییەکانی بڵاوکردووەتەوە، کە نزیکە لە ١٠٠ مین ساڵیادی دامەزراندنی پارتی کۆمەنیستی چین، لە یەکی مانگی تەممووز.  گەشتی کەشتیی ئاسمانی تییانوین - ١، لە مانگی تەمووزی ساڵی ٢٠٢٠ دەستیپێکردووە؛ ئەمە یەکەمینجارە چین کەشتیی ئاسمانی رەوانەی هەسارەی مەریخ بکات.