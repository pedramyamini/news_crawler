بەنداوەکە لە قۆناخەکانی کۆتاییەتی و % ٨٠ی تەواو بووە، بڕیارە لە ٢٠٢٣ کۆتایی بێت. بەرپرسانی ئەسیوپیا چاوەڕێ دەکەن پێنج ملیار دۆلاری تێبچێت.   حکومەتی ئەسیوپیا بەنداوەکە بۆ بووژاندنەوەی ئابووریی وڵاتەکەی بە پێویست دەزانێت، بەڵام میسر بە هەڕەشە بۆ سەر ئاسایشی ئاوی خۆی دەیبینێت، چونکە گرتنەوەی ئاوی نیل، واتە وشککردنی ٩٠ % ـی ئاوی خواردنەوە و کشتوکاڵی میسر.  لە کۆبوونەوەی ئەنجوومەنی ئاسایشی نێودەوڵەتی، رۆژی پێنجشەممەی رابردوو، وەزیری دەرەوەی میسر دروستکردنی بەنداوەکەی بە هەڕەشە ناوبرد و داوای لە ئەنجوومەنەکە کرد، هاوکار بێت بۆ ئەوەی رێککەوتنێکی پابەندکەر لە نێوان میسر، ئەسیوپیا و سوودان واژۆبکرێت بۆ ئەوەی بەنداوەکە زیانی بۆ هیچ وڵاتێک نەبێت.   سامح شوکری، وەزیری دەرەوەی میسر دەڵێت، "لە هەنگاوێکی دیکەی لاسارانەیدا، ئەسیوپیا رۆژی ٥ی تەممووز رایگەیاند کە دەستی بە قۆناخی دووەمی پڕکردنی بەنداوی نەهزە کردووە بێ هیچ رێککەوتنێک. ئەم هەنگاوە تاکلایەنانە نەک تەنیا کەمتەرخەمیی ئەسیوپیا بەرامبەر زیانی پڕکردنەوەی بەنداوەکە بۆ میسر و سوودان پێشاندەدات، بەڵکو نیازی خراپی ئەو وڵاتەش پێشاندەدات بۆئەوەی ویستی خۆی بسەپێنێت و پێشێلی خواستی گشتیی کۆمەڵگەی نێودەوڵەتی بکات. "  ئەسیوپیا رەتیدەکاتەوە، پڕکردنەوەی بەنداوەکە بوەستێنێت و پێیوایە مافی خۆیەتی بۆ بەرهەمهێنانی کارەبا بەکاریبهێنێت. سەلشی بەکەلە، وەزیری ئاودێریی ئەسیوپیا دەڵێت، "ئەسیوپیا پێیوایە بەکارهێنانی ئەم کاتە و ئەنجوومەنی ئاسایش بۆ گفتوگۆکردن لەسەر بەنداوی نەهزە، گونجاو نییە. هەروەها من نیگەرانییەکانی وڵاتەکەمم نیشانداون. با دووبارەی بکەمەوە، ئێمە لێرە مامەڵە لەگەڵ بەنداوێکی بەرهەمهێنانی کارەبا دەکەین. ئێمە وێستگەیەکی ئەتۆمی دروستناکەین. ئەمە یەکەم بەنداو نییە لە ئەفریقیا و جیهان دروستبکرێت. "  ئێستا ئەسیوپیا توانای بەرهەمهێنانی چوار هەزار مێگاوات کارەبای هەیە، ئەگەر بەنداوەکە تەواوبێت، ئەوا دەتوانێت ٦ هەزار مێگاواتی دیکە بەرهەمبهێنێت، ئەوەش نەک تەنیا بەشی هەموو دانیشتووانەکانی ئەسیوپیا دەکات، بەڵکو بۆ بەشی ئەوەش دەکات کە هەناردەی وڵاتانی دیکە بکرێت.   سوودان یەکێکە لەو وڵاتانەی کە وەکو سەرچاوەی سەرەکیی ئاو پشت بە رووباری نیل دەبەستێت، ئەویش لە لایەکەوە بەنداوەکە بە هەڕەشە دەزانێت، بەڵام لە لایەکی دیکەشەوە، بە باش دەیبینێت بۆ رێگریکردن لە دروستبوونی لافاو، هەروەها چاویشی لەوەیە کارەبای بەنداوەکە بە نرخێکی کەم لە ئەسیوپیا بکڕێت. خەرتووم لەو پرسەدا، وەکو نێوەندگیر لە نێوان ئەسیوپیا و میسر رۆڵ دەگێڕێت.