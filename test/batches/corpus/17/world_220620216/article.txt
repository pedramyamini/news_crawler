رۆدریگۆ دوتێرتێ، سەرۆکی فلیپین رۆژی سێشەممە رایگەیاند، هەر کەسێک ڤاکسینی کۆرۆنا وەرنەگرێت، دەستگیری دەکات.  دوتێرتێ بە خەڵکی وڵاتەکەی دەڵێت: "ئێوە کەسانێکی کەللەڕەقن، ئێستا ئەم وڵاتە رووبەرووی قەیرانێک بووەتەوە، ئێستا ئێمە لە دۆخی باری نائاسایی داین، بۆیە ئەوەی نەیەوێت ڤاکسین وەربگرێت، دەستگیری دەکەین.''  سەرۆکی فلیپین دەشڵێت: "ئەو کەسانەی ئامادەنین هاوکاربن لە کۆنتڕۆڵکردنی کۆرۆنا، با وڵاتەکە بەجێبهێڵن و بچنە دەرەوەی فلیپین".   گوتەکانی دوتێرتێ لەکاتێکدان، فلیپین یەکێکە لەو وڵاتە ئاسیایانەی، کە زۆرترین تووشبووی کۆڕۆنای لێ تۆمارکراوە، بەپێی دوایین ئامارەکان، تائێستا لەو وڵاتە ١.٣ ملیۆن تووشبوو بە فەرمی تۆمارکراون و زیاتر لە ٢٣ هەزار و ٧٥٠ کەسیش بەهۆی کۆرۆناوە گیانیان لەدەستداوە.   بەپێی ئامارەکانی وۆرڵد داتا، تائێستا ٨.٤١ ملیۆن کەس لە فلیپین یەکەم قورچکی ڤاکسینی کۆڕۆنایان وەرگرتووە، ٢.١٥ ملیۆن کەسیش هەردوو قورچکەکەیان وەرگرتووە، رێژەی ئەو کەسانەش کە لە فلیپین ڤاکسینیان وەرگرتووە دەگاتە ٠٢ % ی دانیشتووانی ئەو وڵاتە. کە ژمارەی دانیشتووانی نزیکەی ١١١ ملیۆن کەسە.