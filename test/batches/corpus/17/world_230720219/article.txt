برسێتی و هەژاری تەنگی بە دانیشتووانی سوودانی باشوور هەڵچنیووە. زیاتر لە ٨ ملیۆن کەس لە دانیشتووانی سوودانی باشوور دۆخیان لەوپەڕی خراپیدایە. بەهۆی ئەم دۆخەوە زۆربەی دایکەکان ناچارن نانی کەمتر بخۆن بۆ ئەوەی منداڵەکانیان تێربن. منداڵەکان لە قوتابخانە دەردەهێندرێن و کچەکان لە تەمەنێکی کەمدا بە مێرد دەدرێن بۆ ئەوەی تێچوو و خەرجی خێزانەکەم کەمبێتەوە.  پساکا بێدێ دایکی ٥ منداڵە لە جوبای پایتەختی سوودانی باشوور دەژی، لەبەر هەژاری، وەک خۆی دەڵێ: رۆژانە هیوا دەخوازێت خودا لە شوێنێكی دیکەی سەر ئەم گۆی زەوییە دروستیکردبا، بە برسێتی  رۆژ دەباتە سەر و شەوانیش بە برسێتی سەر دەنێتەوە.  پساکا بێدێ دەڵێت، "پێش بڵاوبوونەوەی کۆرۆنا ژیانمان باش بوو. رۆژانە بە ٨٠ سەنتی ئەمریکی سکت تێر دەبوو، بەڵام ئێستا هیچی پێناکڕدارێت. تەنانەت ئەگەر بە ٨ دۆلاریش بچیتە بازاڕ هیچت بۆ ناکات، کۆرۆنا وێرانی کردین. نەک تەنیا گەورەکان بەڵکو منداڵەکانیش بوونەتە قوربانی".  تەمەنی سەربەخۆیی سوودانی باشوور ١٠ ساڵە؛ زۆرینەی دانیشتووانی وڵاتەکە خەونیان بە رۆژی جیابوونەوە لە سوودان دەبینی، بەڵام شەڕی ناوخۆیی وڵات و داڕمانی ئابووری خەریکە خەونەکانیانی لەگۆڕ دەنێ؛ ئێستا سەرووی ٨ ملیۆن کەس رۆژانە بە کەمتر لە دۆلارێك دەژین.  مارگرێت پیتەر، سەرۆکی کۆمەڵەی ژنان - جوبا دەڵێت، "کۆمەڵەکەمان لە دوای سەرهەڵدانی کۆرۆناوە دامەزراند، ئەوەش بۆ هاوکاریکردنی یەکدی بوو، چونکە بارودۆخمان زۆر خراپ بوو. ئێستاش بارودۆخەکە زۆر خراپە کار و کاسپی نییە. پێش کۆرۆنا کارمان دەکرد و بژێوی رۆژانەی منداڵەکانمان دابیندەکرد، ئێستا ئەوەش نەماوە".  لەوپەڕی بارودۆخی باشیاندا، ئەوان رۆژانە ٤ دۆلاریان دەستدەکەوێت؛ کشتوکاڵیش کە بژێوی سەرووی ٨٥ % ی خەڵکی دابیندەکرد، ئێستا بەهۆی وشکەساڵییەوە لەناوچووە. بەهۆی برسێتیشەوە دزیکردن و سواڵکردن لە وڵاتەکە زیادیانکردووە.