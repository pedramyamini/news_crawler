شا عەبدوڵڵا و جۆ بایدن، سەرۆکی ئەمریکا باسیان لە پەیوەندییەکانی نێوان وڵاتەکانیان کرد، لە کاتێکدا کە لە ماوەی چوار ساڵی سەرۆکایەتیی ترەمپدا نێوانی ئەو دوو وڵاتە کەمێک ساردی تێکەوتبوو.   لە ماوەی ٢٢ ساڵی دەسەڵاتی خۆیدا، شا عەبدوڵڵا وەکو کەسێکی میانڕەو و هاوپەیمانێکی متمانەپێکراو لەلایەن سەرۆکەکانی ئەمریکاوە بینراوە، بەڵام ترەمپ کەمتر لە سەرۆکەکانی دیکە بایەخی بە پەیوەندییەکانی نێوان واشنتن و عەممان دەدا.   جۆ بایدن پەیوەندییەکی کۆنی لەگەڵ شا عەبدوڵڵادا هەیە و رۆژی دووشەممە وەکو یەکەم سەرکردەی وڵاتانی عەرەبی لە کۆشکی سەرۆکایەتیی ئەمریکا پێشوازیی لێ کرد.   شا عەبدوڵڵا لە نووسینگەی سەرۆکایەتیی ئەمریکا سوپاسی جۆ بایدنی کرد لە بەرامبەر هاوکاریکردنی وڵاتەکەی لە رووبەڕووبوونەوەی کۆرۆنادا.   شا عەبدوڵڵای دووەم، شای ئوردن دەڵێت، "بەڕێز سەرۆک، زۆر سوپاس وەکو هەرجار بۆ ئەو دۆستایەتیەی کە پیشانتانداین. هەروەکو خۆشت ئاماژەت پێکرد، من چەند دەیەیەک لەمەوبەر شەرەفی ئەوەم پێ بەخشرا کە لەگەڵ باوکم تۆ بناسم. بۆیە ئەمە بۆ من زۆر مایەی دڵخۆشییە کە ئەمڕۆ لەم پێگەیە بتبینم و سوپاست بکەم بۆ ئەو میهرەبانییەی کە تۆ هەمیشە بۆ من و وڵاتەکەمت دەربڕیوە. "  لەبارەی پەیوەندییەکانی ئوردن و ئەمریکا شا عەبدوڵڵا ئاماژە بەوە دەدات، "ئێمە هەمیشە وەکو دوو هاوبەشی بەهێز پێکەوە دەردەکەوین. ئێمە وەکو خۆت گوتت، زۆر ئاڵنگاریمان لە بەشەکەی خۆمان لە جیهان هەیە. پێموایە زۆر لە ئێمە لە بەشەکەی خۆمان لە جیهان ئامادەن لە بری ئەمریکا ئەو ئەرکە بگرنە ئەستۆ. ئێوە هەمیشە دەتوانن پشت بە من و وڵاتەکەم و ژمارەیەکی زۆری هاوکارەکانمان ببەستن کە دەتوانین بە سەرکردایەتیی تۆ زۆر شت بکەین. "