میدیای سوێد بڵاویکردەوە، لە ماوەیەکی نزیکدا حکومەتی ئەو وڵاتە پێشنیازێک بۆ هەموارکردنی یاسای تایبەت بە سزای ئەو سەرپێچییە هەمواردەکات.   یاسای کارپێکراوی سوێد هەڵگرتنی بێهۆی چەقۆ یان هەر ئامرازێکی دیکەی شەڕکردن لە شوێنە گشتییەکان قەدەخە دەکات و سزاکەشی پێبژاردنە. بەڵام ئێستا حکومەتی ستۆکهۆڵم دەیەوێت سزاکە قورستربکات و بیگەیێنێتە ئاستی بەندکردن.   بەم دواییانە سوێد چەندین هێرشی چەقۆوەشاندنی لە شوێنە گشتییەکاندا بەخۆیەوە بینیوە. لە سەرەتای ئاداری رابردوودا و لە هێرشێکدا لە باشووری سوێد ٨ کەس برینداربوون و هێرشکارەکەش کەسێکی تەمەن ٢٠ ساڵان بوو و لەلایەن پۆلیسەوە تەقەی لێکرا و بریندارکرا.   لە رابردووشدا، پارتە بەشداربووەکانی پەرلەمانی سوێد، لەوانەش پارێزکاران، لیبڕاڵەکان و دیموکراتەکان داوایان دەکرد کە سزای هەڵگرتنی چەقۆ و ئامرازەکانی دیکەی شەڕکردن بۆ بەندکردن بگۆڕدرێت.   هەروەها پارتی ژینگە کە یەکێکە لە پێکهێنەرەکانی حکومەت داوایکردووە کە پێداچوونەوە بۆ یاسای تایبەت بەو سەرپێچیەدا بکرێت.   هاوکات میکایل دامبێری، وەزیری نێوخۆی سوێد دەڵێت، قورسکردنی سزاکە سنوورێک بۆ تاوانکاری دادەنێت.