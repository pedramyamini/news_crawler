پیتەر هۆتز، پسپۆڕی لێکۆڵینەوە لە ڤایرۆس لە کۆلێژی پزیشکیی بایلۆر لە تێکساس بە NBC نیوزی ئەمریکیی راگەیاند، "گرنگە بزانرێت چۆن ڤایرۆسی کۆرۆنا پەیدابوو بۆ رێگریکردن لە بڵاوبوونەوەی پەتاکان لە داهاتوودا".  ژمارەیەک راپۆرتی نوێ بڵاوکراونەتەوە و ئاماژە بەوە دەکەن، پەیمانگەی ووهان بۆ ڤایرۆسناسی چەقی بڵاوبوونەوەی ڤایرۆسەکەیە نەوەک ئەو بۆچوونەی کە دەڵێت، ڤایرۆسەکە لە گیانەوەرەوە بۆ مرۆڤ گوازراوەتەوە.  هەفتەی رابردوو جۆ بایدن، سەرۆکی ئەمریکا داوایکرد لە ماوەی ٩٠ رۆژدا لێکۆڵینەوەیەکی تێروتەسەل لە شێواز و هۆکاری بڵاوبوونەوەی ڤایرۆسی کۆرۆنا بکرێت، بۆئەوەی روون ببێتەوە ڤایرۆسەکە لە تاقیگەکانی ووهانەوە بڵاوبووەتەوە یاخود لەڕێگەی شەمشەمەکوێرە و گیانەوەری دیکەوە. بۆ ئەو مەبەستەش CIA و چەند ئاژانسێکی دیکە بۆ ئەو ئەرکە راسپێردراون.  بەڵام ئەو پسپۆڕە پێیوایە، کۆکردنەوەی زانیاریی هەواڵگری بە تەنیا بەس نییە و داوادەکات لێکۆڵینەوە لە چۆنێتیی بڵاوبوونەوەکەی بکرێت، ئەمەش پێویستی بە کارێکی ٦ بۆ ١٢ مانگییە کە تێیدا تیمێک لە زانایان بچنە ووهان و سامپڵی چەندەها کەس کۆبکەنەوە و لێکۆڵینەوەی لەسەر بکەن.  هەفتەی رابردوو رۆژنامەی وۆڵ ستریت جۆرناڵ بڵاویکردەوە، راپۆرتێکی هەواڵگریی ئەمریکی کە بۆ رای گشتی ئاشکرانەکراوە، باس لەوە دەکات، سێ زانا لە نۆڤەمبەری ساڵی ٢٠١٩ دا لە تاقیگەیەکی شاری ووهان نیشانەکانی تووشبوون بە کۆرۆنایان تێدا دەرکەوتووە، بەرلەوەی ڤایرۆسەکە بە چیندا بڵاوببێتەوە.  راپۆرتەکە بووە هۆی ئەوەی جارێکی دیکە ژمارەیەک لە بەرپرسانی پارتی دیموکرات و کۆماری داوای لێکۆڵینەوەی پاک و بێگەرد لە چۆنێتیی سەرهەڵدانی کۆرۆنا بکەن.  سیناتۆر جۆش هاوڵی دەڵێت، "خەڵکی ئەمریکا شایەنی ئەوەن هۆکاری سەرهەڵدانی کۆڤید - ١٩ بزانن". سیناتۆر تیم کەینیش دەڵێت "هەندێک پرسیار هەن، دەبێت وەڵام بدرێنەوە".  مایکڵ مککاوڵ، ئەندامی ئەنجوومەنی نوێنەرانیش رۆژی یەکشەممە داوایکرد سزای ئابووری بەسەر چیندا بسەپێندرێت، ئەگەر هاتو هاوکار نەبوو لە لێکۆڵینەوەکان لە هۆکاری سەرهەڵدانی کۆرۆنا.