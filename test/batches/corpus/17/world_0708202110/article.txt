لەنێو هەر خێوەتێکدا نزیکەی ١٠ کەس دەژین، ئەوانەی لەوێن تەنیا بەشێکی کەمیان دەتوانن بچنەدەرەوە و ئەوانەی دیکە دەستبەسەرن، بەپێی ئاماری رێکخراوی نێدەوڵەتیی کۆچ لەو چوار هەزار کۆچبەرەی کە لەنێو لیتوانیان  ٢٧٠٠ یان خەڵکی عێراق و هەرێمی کوردستانن.  دیار خەڵکی پارێزگای دهۆکە و چل و دوو رۆژە لە هاوژینەکەی جیاکراوەتەوە کە لە بەشێکی دیکەی کەمپەکە دەستەبەرسەر کراوە. دەڵێت، دوای چاوپێکەوتن "ئێمەیان جیاکردەوە، کەس هەیە چووەتە پۆڵەندا و دەستگیرکراوە، ئێستا سێ مانگ سزادراوە. "  کۆچبەران لە دۆخێکی خراپدان، نازانن چییان بەسەردێت.  رووداو دەچێتە ئەو بەشەی کەمپەکە کە تایبەتە بە راگیراوان، ئەوانی لەوێن ناتوانن بچنە دەرەوە و مافی هیچیان نییە، دەبێت چاوەڕێی یەکلابوونەوەی کەیسەکانیان بکە. بازسیۆ نامر، تەمەنی ٦٣ ساڵانە و کوردی ئێزدیە، لەگەڵ حەوت کەسی دیکە لە بەغداوە هاتوونەتە بێلاڕووس و لەوێشەوە هاتوونەتە لیتوانیا، ئێستا دەستگیرکراوە.   ئەو ئافرەتە بەتەمەنە گلەیی لە خراپی دۆخی بۆ رووداو کرد و گوتی کە دەرمان و پێداویستییان نەماوە.  هەموو ئەوانەی لەوێن پرسیاری چارەنووسیان دەکەن، دەپرسن تاکەی بەمشێوەیە دەمێننەوە. ئەو پرسیارەی کۆچبەران لە جێگری وەزیری دەرەوەی لیتوانیا دەکەین.   جێگری وەزیری دەرەوە گوتی، "ئەوە بەوەوە بەستراوەتەوە ئایا ئەوان داوای پەنابەرییان کردووە یان نا، ئەگەر داوای پەنابەرییان نەکردبێت ئەوا بلیتی گەڕاندنەوەیان پێدەدەین و ئەگەر داوای پەنابەرییان کردبێت ئەوا دەبێت بە پرۆسەیەکدا تێپەڕن کە  هەندێ کاتی دەوێت، بەڵام بەگشتی تاوەکو ئێستا هیچ دۆسێیەک نەهاتووەتە بەردەستمان کە شیاوی ئەوە بێت پەنابەری پێبدرێت، چونکە لە ناوچەی شەڕەوە نەهاتوون بەڵکو لە ناوچەیەک هاتوون کە جێگیر و سەقامگیرە. با بگەڕێینەوە سەر دۆسیەی پەنابەری، ئەگەر دۆسیەکەیان رەتکرایەوە ئەو کاتە سێ بژاردە دەخرێتە بەردەمیان یان ئەوەتا گەڕانەوە بۆ ئەو وڵاتەی کە لێوەی هاتوون و لەم حاڵەتەدا بێلاڕووس کە بەدڵنیاییەوە رەتیان دەکاتەوە و پەسندیان ناکات، بژاردەی دووەم گەڕانەوەیە بۆ عێراق یان بژاردەی سێیەم کە بریتییە لە رووبەڕووبوونەوەی دادگە چونکە بەهاتنیان بۆنێوخاکی لیتوانیا و بڕینی سنوورەکەی یاساکانی ئەم وڵاتەیان پێشێلکردوون، هیچ رێگەیەکیان نییە کە لێرەوە بمێننەوە.  لیتوانیا بە دروستکردنی پەرژینی دڕکاوی، هەروەها تێکەڵکردنی سوپا لەگەڵ پاسەوانانی سنوور رێگە دەگرن لە چوونی کۆچبەران، بەڵام سەرباری ئەوەش بەردەوام و بەڕێگەی جیاواز کۆچبەران خۆیان دەگەیێننە نێو خاکی لیتوانیا.