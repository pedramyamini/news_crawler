جین ساکی، گوتەبێژی کۆشکی سپی لە کۆنگرەیەکی رۆژنامەڤانیدا گوتی، هێشتا گفتوگۆ لەسەر شێواز، شوێن، کات و بابەتی کۆبوونەوەکە یەکلایی نەبووەتەوە.   ئەم گوتانەی جین ساکی ماوەیەکی کورت دوای ئەوە هات کە جۆ بایدن بە رۆژنامەڤانانی راگەیاند کە "دڵنیایی تەواو"ی هەیە مانگی حوزەیران لەگەڵ پووتین کۆدەبێتەوە.   جین ساکی باس لەوە دەکات کە جۆ بایدن پووتینی بانگهێشت کردووە بۆئەوەی لە دەرەوەی ئەمریکا و رووسیا کۆبوونەوەیەکی دووقۆڵی ئەنجامبدەن، چونکە بایدن پێیوایە "ئەوە هەنگاوێکی باش دەبێت بۆ هێورکردنەوەی گرژییەکانی نێوانیان. "  دوای ئەوەی کە لە ساڵی ٢٠١٤ رووسیا بە پشتبەستن بە گشتپرسییەک نیمچەدوورگەی کریمیای لە ئۆکراینا جیاکردەوە و بە خۆیەوە لکاند، پەیوەندییەکانی لەگەڵ ئەمریکای هاوپەیمانی کییڤ روویان لە خراپبوون کرد.   دوای ئەوەش قەیرانی سووریا، پڕۆژەی نۆرد ستریم دوو، تۆمەتەکانی دەستوەردانی مۆسکۆ لە هەڵبژاردنی سەرۆکایەتیی ئەمریکا و هێرشە ئەلیکترۆنییە رووسیەکان بۆ سەر ئەو وڵاتە؛ هەروەها تۆمەتەکانی ژەهراویکردن و دەستگیرکردنی ئەلێکسی ناڤالنی، سەرکردەی ئۆپۆزیسیۆنی رووسیا، لەگەڵ کۆکردنەوەی هێز لەم دواییانە لەسەر سنووری ئۆکراینا، پەیوەندییەکانی رووسیا و ئەمریکایان خراپترکرد.