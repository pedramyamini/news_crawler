پۆلیسی مەقادیشۆ رایگەیاند ئۆتۆمبێلە بۆمبرێژکراوەکە کەسێکی خۆکوژی تێدابووە و خۆی بە کاروانی ئۆتۆمبێلەکانی فەرماندەیەکی پۆلیسی مەقادیشۆدا تەقاندووەتەوە.  بەهۆی تەقینەوەکە نۆ کەس کوژران و نۆ کەسی دیکەش برینداربوون، بەڵام ئەو فەرماندەیەی پۆلیس کە ئامانجی تەقینەوەکە بووە، سەلامەتە.  هەر دوای تەقینەوەکەش بزووتنەوەی ئەلشەبابی سۆماڵی نزیک لە رێکخراوی قاعیدە بەرپرسیارێتی تەقینەوەکەی لە ئەستۆ گرت و ئاماژەی بەوە کردووە ئەوانەی کوژران پۆلیس و پاسەوانانی ئەو فەرماندەیەی پۆلیسن.  پزیشکانی نەخۆشخانەی مەدینە لە مەقادیشۆ ئاماژەیان بەوەکردووە نۆ تەرم هێنراونەتە نەخۆشخانەکەیان، بەڵام چەند تەرمێکی دیکەش براونەتە نەخۆشخانە تایبەتەکان،  بۆیە ئەگەری هەیە ژمارەی کوژراوەکان لەوە زیاتر بێت، کە راگەیێندراوە.  گرووپی ئەلشەباب کە گرووپێکی پەڕگیری ئیسلامییە لە ساڵی ٢٠٠٧ ەوە دەستیان بە چالاکی و هێرش بۆ سەر دامودەزگاکانی حکومەتی سۆماڵ کردووە. ساڵی ٢٠١١ دەستیان بەسەر پایتەختی سۆماڵدا گرت، بەڵام هەمان ساڵ بە هاوکاریی یەکێتیی ئەفریقا گرووپەکە لە پایتەخت دوورخرانەوە. لەوکاتەشەوە دەستیان بەسەر چەند ناوچەیەکی دوورەدەستی سۆماڵدا گرتووە و ناوە ناوە ئەو جۆرە هێرشانە دەکەن.  هەفتەی رابردووش هەمان گرووپ هێرشیان کردە سەر قاوەخانەیەکی مەقادیشۆ و لە هێرشەکەدا ١٠ کەس کوژران.