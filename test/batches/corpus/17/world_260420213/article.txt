سکۆت میلەر، فەرماندەی هێزە بیانییەکان لە ئەفغانستان رایگەیاند، هەنگاوی یەکەم نراوە بۆ کشانەوەی هێزەکانی ئەمریکا و هێزە بیانییەکانی دیکە لە ئەفغانستان و رادەستکردنی بنکە سەربازییەکان بە سوپا و هێزە ناوخۆییەکانی ئەو وڵاتە.  لە سەرەتای ئەم مانگەوە، ئیدارەی بایدن رایگەیاند، لەسەر بنەمای رێککەوتنی ئەمریکا و بزووتنەوەی تاڵیبان، هێزەکانی ئەمریکا و هێزە هاوپەیمانەکان لە سەرەتای مانگی ئایاری ئەمساڵەوە دەست بە کشانەوە دەکەن، بەجۆرێك کە تاوەکو رۆژی ١١ی ئەیلوولی ئەمساڵ، کە دەکاتە ٢٠ ـەمین ساڵیادی هێرشەکانی ساڵی ٢٠٠١ی رێکخراوی قاعیدە بۆسەر ئەمریکا، سەرجەم هێزەکانی ئەمریکا و هێزە بیانییەکان لە ئەفغانستان دەکشێندرێنەوە.  سکۆت میلەر کە لە ساڵی ٢٠١٨ وە فەرماندارێتیی هێزە بیانییەکان لە ئەفغانستان دەکات، رایگەیاند، هاوکات لەگەڵ بەڕێوەچوونی پرۆسەی کشانەوەی هێزە بیانییەکان لە ئەفغانستان، تواناکانیان لە پاراستنی هێزەکانیان وەکو جاران بەهێز و بەردەوام دەبن، ئاماژەی بەوەش کرد، بەردەوامیش دەبن لە پشتگیریکردنی هێزە ئەمنییەکانی ئەفغانستان.  لە ئەفغانستان نزیکەی ١٠ هەزار سەربازی بیانی هەن لەنێوانیاندا دوو هەزار و ٥٠٠ تاوەکو سێ هەزار و ٥٠٠ سەربازی ئەمریکی هەن.  پێشتر کینیس ماکێنزی، فەرماندەی هێزە ناوەندەکانی ئەمریکا رایگەیاند، سوپا دەست بە گفتوگۆکانی لەگەڵ وڵاتانی ناوچەیی نزیک لە ئەفغانستان دەکات بۆ جێگیرکردن و بڵاوکردنەوەی هێزەکانی لەو وڵاتانە و گوتیشی "ئامانج لەو هەنگاوە رێگریکردنە لە دووبارە سەرهەڵدانەوەی قاعیدە و گرووپە چەکدارەکانی دیکە".  مەسعود ئاندارابی، وەزیری ناوخۆی ئەفغانستان کشانەوەی هێزەکانی ئەمریکا بە ئەرێنی نابینێت و هۆشداری داوە لە کشانەوەی بەپەلەی هێزەکانی ئەمریکا لە وڵاتەکەی و دەڵێت، هەر کشانەوەیەکی بەپەلە و حساب بۆنەکراو دەبێتە هۆی زیاتربوونی هەڕەشەکانی گرووپە پەڕگیرەکان.  بڕیارەکەی ئەمریکا بە دڵی هەموو ئەفغانییەکان نییە، بەتایبەتی لەکاتێکدا کە بەشێکیان هێشتا بزووتنەوەی تاڵیبان و گرووپە چەکدارەکانی دیکە بە هەڕەشەیەکی گەورە بۆسەر ئەمن و ئاسایشی وڵاتەکەیان دەبینن، بەڵام بەشێکیشیان بڕیارەکە بەلایانەوە ئەرێنی و باشە.