ئێستا لەگەڵ کشانەوەی هێزەکانی ئەمریکا و ناتۆ لە ئەفغانستان، تەنانەت دیپلۆماتکارە بیانییەکانیش ترسیان لێنیشتووە.  تارق ئاریان، گوتەبێژی وەزارەتی ناوخۆی ئەفغانستان دەڵێت، "ناوچەی سەوز یەکێکە لە ناوچە گرنگەکانی کابوول. ئێمە هێزێکی ئەمنیی تایبەتمان هەیە لەو ناوچەیە و هێزە هاوبەشە ئەمنییەکان وەکو سوپا، پۆلیس، ئاسایشی نیشتیمانی ئەمنیەت و ئاسایشی ناوچەیەکی گرنگی وەکو ناوچەی سەوز لە ئەستۆ دەگرن. "  باڵیۆزخانەی ئەمریکا لەنێو جەرگەی ناوچەی سەوزی کابوولیش بە دیوارێکی کۆنکرێتی بەرز دەوردراوە. گوتەبێژێکی باڵیۆزخانەی ئەمریکا لە کابوول رایگەیاندووە، ئەم رۆژانە ئەمریکا بەردەوام چاو بە رێوشوێنە ئەمنییەکان دەخشێنێتەوە.  هەر ئەو گوتەبێژە دەڵێت، "ئێستا باڵیۆزخانەی ئەمریکا ١٤٠٠ هاووڵاتی و ٤٠٠٠ ستافی لەنێو باڵیۆزخانەکەی هەیە کە ئەمەش قەبارەی شارۆچکەیەکی بچووکە ئەمریکا لە ناوچەی سەوز بونیادی ناوە".  تارق ئاریان دەشڵێت، "ئێمە لە هەوڵی دابینکردنی ئەمنیەت و ئاسایشین بۆ هەموو هاووڵاتی و رێکخراوەکان، بەتایبەتی ناوچە دیپلۆماتکارەکان. "  دروستبوونی ترس لەنێو دیپلۆماتکارە بیانییەکان لەکاتێکدایە، ئەمریکا لەبەر هۆکاری ئەمنی، بەبێ ئاگادارکردنەوە گەورەترین بنکەی ئاسمانی لە ئەفغانستان چۆڵکرد.  ئەگەر هەوڵی دەزگا هەواڵگرییەکانی ئەفغانستان نەبووایە، بەدوور نەدەزانرا مەترسی لەسەر بنکەی ئاسمانیی باگرامیش دروستببووایە.   فەرماندە میر ئەسعەدوڵڵا کۆهیستانی، فەرماندەی نوێی بنکەی ئاسمانیی باگرام دەڵێت، "دوای ئەوەی دەنگۆ بڵاوبووەوە کە گوایە ئەمریکییەکان باگرامیان بەجێهێشتووە، دوای گەیشتنی هەواڵی زیاتریی هەواڵگری، لە کۆتاییدا کاژێر ٧ی بەیانی پێمانزانییەوە و پشتڕاستبووەوە کە باگرامیان بەجێهێشتووە. "  بەرلەوەی ئەمریکا لە ١١ی سێپتەمبەر بەتەواوی لە ئەفغانستان بکشێتەوە، دەبێت پرسی فڕۆکەخانەی نێودەوڵەتی حەمید کارزاییش لە کابوول یەکلایی بکاتەوە.  ئێستا هێزەکانی ئەمریکا و تورکیا بە هاوبەشی پاسەوانی لە فڕۆکەخانەکە دەکەن، ئەنقەرە و واشنتن لەگەڵ نەتەوەیەکگرتووەکان و حکومەتی ئەفغانستان لە گفتوگۆدان بۆ لەئەستۆگرتنی ئاسایشی فڕۆکەخانەکە.  تاڵیبان لە راگەیێندراوێکدا دەڵێت، چاویان لەوە نییە دەستبەسەر کابوولدا بگرن، بەڵام هەتا ئەگەر ئەمە ئامانجیشیان بێت، واشنتن هۆشداریداوە لە بەکارهێنانی هێزی ئاسمانی بۆ پاراستنی کابوول، ئەگەر ئەمە بۆ بەرژەوەندیی ئەفغانییەکانیش نەبێت، لانیکەم بۆ پاراستنی ئەو ١٤٠٠ هاووڵاتییە ئەمریکییەیە کە لە نێو باڵیۆزخانەکەیان لە پایتەختدا ماون.