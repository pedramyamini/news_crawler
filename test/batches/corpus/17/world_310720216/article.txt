بە بڵاوبوونەوەی کۆرۆنای گۆڕاوی دەلتا تێیدا، چینیش چووە ریزی ئەو ١٣٢ وڵاتەی گۆڕاوەکەیان تێدا بڵاوبووەتەوە. لە جنێڤی سویسراش رێکخراوی تەندروستیی جیهانی هۆشداری لەبارەی گۆڕاوی دەلتا دا و گوتی، دوو هێندەی گۆڕاوەکانی پێش خۆی خێراتر دەگوازرێتەوە.  تێدرۆس ئەدهانۆم، بەڕێوەبەری گشتیی تەندروستیی جیهانی رایگەیاند، "هەفتەی رابردوو بە نزیکەی چوار ملیۆن تووشبوو لەلایەن رێکخراوی تەندروستیی جیهانییەوە تۆمارکران. چاوەڕاون دەکەین لە دوو هەفتەی داهاتوودا تووشبوون بە کۆرۆنا ٢٠٠ ملیۆن کەس تێپەڕێنێت. "  بە گوتەی ئەدهانۆم، "لە پێنج ناوچەی ژێر چاودێریی رێکخراوی تەندروستیی جیهانی، لە ماوەی چوار هەفتەی رابردوودا تووشبوون بە کۆرۆنا بەرێژەی ٨٠ % زیادیکردووە یان بەنزیکەیی دووهێندەی لێهاتووە. لە هەمانکاتدا لە ئەفریقا مردن بە رێژەی % ٨٠ زیادیکردووە. بەشی زۆری ئەو زیادبوونە بەهۆی گۆڕاوە خێرا گوازراوەکەی دەلتایە. "  سەرۆکی ئەمریکا بڕیاریداوە هەر کەسێک ڤاکسین وەربگرێت، ١٠٠ دۆلاری وەک خەڵات پێدەدرێت و ئەوەش وایکردووە، سەنتەرەکانی وەرگرتنی ڤاکسین زیاتر لە رۆژانی پێشتر قەرەباڵخ بن.   بە گوێرەی ئامارێکی کۆشکی سپی، دوو مانگ لەمەوبەر تەنیا ١ % ـی تووشبووانی کۆرۆنا لە ئەمریکا هەڵگری گۆڕاوی دەلتابوون، ئێستا رێژەکە بۆ ٨٠ % بەرزبووەتەوە.  کارین ژان پیێر، جێگری سکرتێری رۆژنامەڤانیی کۆشکی سپی دەڵێت، "جێگەی ئاماژەپێکردنە کە دکتۆر ویڵنسکی هەشت رۆژ لەمەوبەر رایگەیاند، گۆڕاوی دەلتا خێراترین نەخۆشی گوازراوەی سییەکانە کە لە ماوەی ٢٠ ساڵی پیشەکەی بینیویەتی. پێویستە خەڵکی ڤاکسین وەربگرن بۆئەوەی بڵاوبوونەوەی ئەم گۆڕاوە رابگرن. ئەم ڤایرۆسە نوێیە لە کەسێکەوە بۆ کەسێکی دیکە زۆر بەخێرایی دەگوازرێتەوە. "   مردن بە کۆرۆنا چوار ملیۆن و ٢٢٥ هەزار کەسی تێپەڕاندووە، رێکخراوی تەندروستیی جیهانی دەڵێت، ١٨ مانگە بە خەڵک دەڵێن خۆتان بپارێزن، چەند مانگێکیشە دەڵێن ڤاکسین وەربگرن.  رێکخراوی تەندروستیی جیهانی ئاماژە بەوە دەکات، جگە لە ڤاکسین، خەڵکی جیهان هیچ رێگەیەکی دیکەی دەربازبوونی لەم ڤایرۆسە لەبەردەستدا نییە.