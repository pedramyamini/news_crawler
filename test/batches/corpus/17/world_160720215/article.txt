رۆیتەرز بڵاوی کردووتەوە، کە دانش سدیقی رۆژنامەڤان و فۆتۆگرافەری هیندی، کە کاری بۆ رۆیتەرز دەکرد ئەمڕۆ هەینی لەکاتی رووماڵی شەڕدا کوژراوە.  سدیقی لە ناوچە سنوورییەکانی سپین بۆڵداک سەر بە هەرێمی قەندەهار، کە هاوسنوورە لەگەڵ پاکستان رووماڵی شەڕی تاڵیبان و ئەفغانستانی کردووە، بەڵام لەوکاتەدا بەهۆی هێرشێکی تاڵیبانەوە لەگەڵ سەربازێكی ئەفغانیدا کوژراوە.  رۆیتەرز ئاماژەی بەوە کردووە، سدیقی لە سەرەتای ئەم هەفتەیەوە بە فەرمی مۆڵەتی رووماڵکردنی شەڕ و دۆخی ناوچەکەی پێدراوە و لەگەڵ سوپای ئەفغانستاندا چووەتە ناوچەکە.  سدیقی لە ساڵی ٢٠١٨ خەڵاتی رۆژنامەڤانیی پۆلیتزەری وەک فۆتۆگرافەر پێبەخشرا، کە بووە یەکەمین رۆژنامەڤانی هیندی ئەو خەڵاتە وەربگرێت، خەڵاتەکەشی لە پای ئەو کارانەدا وەرگرت، کە تایبەت بە قەیرانی میانمار و دۆخی موسڵمانانی روهینگا کردبوونی.