نیکۆس دێندیاس، وەزیری دەرەوەی یۆنان لە هەژماری تویتەرەکەی نووسیویەتی "لە پەیوەندییەکی تەلەفۆنیدا لەگەڵ مەولوود چاوشئۆغڵو، وەزیری دەرەوەی تورکیا، پێی راگەیاندم کە تورکیا دوو فڕۆکەی ئاگرکوژێنەوە دەنێرێت بۆ یۆنان و منیش سوپاسم کرد".  وەزیری دەرەوەی یۆنان ئاماژەی بەوەش کردووە، هاوتا تورکییەکەی پێی راگەیاندووە، ئاگری دارستانەکانی تورکیا لەژێر کۆنترۆڵدان.  حەوت رۆژە ئاگرێکی گەورە لە دارستانەکانی یۆنان کەوتووەتەوە و تاوەکو ئێستا نەتوانراوە کۆنترۆڵ بکرێت. جگە لە ئاگرکوژێنەوەکانی ئەو وڵاتە، خەڵکی ئەو ناوچانەی یۆنان کە ئاگر تێیاندا کەوتووەتەوە، لە هەوڵی کوژاندنەوەیدان.  بەهۆی ئاگرەکانی یۆنانەوە، جگە لەوەی زیانێکی زۆر بە سرووشتی ئەو ناوچانە کەوتووە کە ئاگر تێیاندا کەوتووەتەوە، چەندین ماڵ و شوێنی بازرگانی سووتاون و وێران بوون، هەزاران کەسیش بەهۆیەوە ئاوارە و دەربەدەر بوون.  دووکەڵ و خۆڵەمێشی ئاگرەکان لە ئاسماندا رەنگی ئاسمانی بۆ پرتەقاڵی گۆڕیوە.  ئاگری دارستانەکانی یۆنان لە ٣ی ئابی ٢٠٢١ ـەوە کەوتووەتەوە، ئەمەش پاش ئەوەی شەپۆلێکی گەرما لە چەند هەفتەی رابردوودا رووی لەو وڵاتە کرد؛ شەپۆلی گەرماکەش وا باسی لێوە دەکرێت کە لە سێ دەیەی رابردوودا وێنەی نەبووە، بەشێوەیەک کە چەند رۆژێک پلەی گەرما لە ٤٥ پلەی سیلیزیدا بووە.