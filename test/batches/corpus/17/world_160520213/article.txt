رابی دۆڤید، جووێکی پشتیگیریخوازی فەلەستینە و دەڵێت، "ئیسرائیل بەهیچ شێوەیەک گوزارش لە جوو ناکات، بەتەواوی پێچەوانەی بیروباوەڕی جوو و هەروەها وانە ئایینییەکان و کولتووری جووە. بەگوێرەی ئایینی جوو، جووەکان بە دەقی ئاسمانی لە دیاسپۆرا دەژین، ئێمە رێگەمان پێنەدراوە دەوڵەتی خۆمان رابگەیێنین، چ جای ئەوەی خاکی کەسێک داگیر بکەین. ئەوەی لە فەلەستین روودەدات لەگەڵ ئەو داگیرکارییە بەتەواوی هەڵەیە. ئەمە نەک تەنیا تاوانی نێودەوڵەتییە، ئەمە لەنێو یاسای جووەکانیش بە تاوان هەژماردەکرێت. "  لە خۆپێشاندانەکانی فەرەنساش بۆ پشتگیریکردن لە فەلەستین کە پۆلیس قەدەخەی کردبوو، تووندوتیژی لێکەوتەوە و ٤٤ کەس دەستبەسەرکران، پۆلیس گازی فرمێسکڕێژی دژی خۆپێشاندەران بەکارهێنا.   گێلاسی ژێندوبار، خۆپێشاندەرە و دەڵێت، "دەبینین خەڵک دووچاری نەهامەتی بوونەتەوە. ئەم خەڵکە لە بارودۆخێکی ئاسایدا شتێکیان نییە لەسەری بژین چ جای ئەوەی بۆردوومان بکرێن. ئێستا لەبەرچاوی ئێمە دەمرن. منداڵێکی چوار ساڵی بووەتە قوربانی تووندوتیژییەکانی جیهان. ئەمە نادادپەروەرییە و داوای مرۆڤایەتی دەکەین. "  لە هەریەک لە وڵاتانی مەکسیک، بەرازیل، نیوزیلاند، ئوسترالیا، بەریتانیا، بەلجیکا، ئەڵمانیا، ئیتاڵیا و ئەمریکا و دەیان وڵاتی دیکە، خۆپێشاندانی پشتگیری لە فەلەستینییەکان بەڕێوەچوو.  لە هەندێ وڵات خۆپێشاندانی ئاشتیانە بوو، بەبێ شەڕ و کێشە پەیامەکە گەیێندرا، بەڵام لە پاریس، کۆڵن، بەیرووت و لەندەن و چەند شارێکی دیکە گرژی و ئاڵۆزی دروستبوو.  بنیامین نەتەنیاهوو، سەرۆکوەزیرانی ئیسرائیلیش دەڵێت، ٢٥ وڵات پشتگیری لە هێرشی سەر غەززە دەکەن، نەتەنیاهوو لە کۆنفرانسێکی رۆژنامەڤانیدا گوتی، بۆردوومانەکان بەردەوام دەبن "تاوەکو ئەو کاتەی کە پێویست بکات"، هەروەها ئاماژەشی بەوەدا هەموو کارێکیان کردووە بۆ ئەوەی قوربانیی سڤیل سنووردار بکەن.  بەگوێرەی ئامارەکانی وەزارەتی تەندروستیی فەلەستین لە کەرتی غەززە، لەماوەی ئەو حەوت رۆژەی شەڕ و پێکدادانەکان دەستیان پێکردووە ١٨١ کەس گیانیان لەدەستداوە، ٥٢ یان منداڵن و ٣١ یان ژنن، لە ئیسرائیلیش ١١ کەس.