لە ١١ ـی ئەیلوولەوە لانیکەم ٢٣٠٠ سەرباز لەو ٣٥٠٠ سەربازەی ئەمریکا لە وڵاتەکەن، لەگەڵ نزیکەی ٧ هەزار سەربازی ناتۆ ئەفغانستان جێدێڵن، ئەوەش پاش ٢٠ ساڵ لە مانەوە لە وڵاتەکە. وەزارەتی بەرگریی ئەفغانستان دڵنیایی دەدات دوای کشانەوەکە بۆشایی ئەمنی دروست نابێت.  فوئاد ئەمان، جێگری گوتەبێژی وەزارەتی بەرگریی ئەفغانستان دەڵێت "لەگەڵ کشانەوەی ئەمریکا هیچ بۆشاییەکی ئەمنی لە ئەفغانستان دروست نابێت. "   هێشتا لانیکەم نیوەی خاکی وڵاتەکە ناکۆکی لەسەرە لە نێوان گرووپی چەکدار و حکومەت، حکومەت شار و شارۆچکە سەرەکییەکان و تاڵیبانیش دەشتاییەکانی وڵاتەکەیان بەدەستەوەیە.  عەبدوڵڵا محەممەدی، سەربازی خانەنشینە و دوو قاچ و دەستێکی لە شەڕی تاڵیبان لەدەستداوە، ئێستا حکومەت پشتگوێی خستووە، بەڵام دەڵێت"پەشیمان نیم لە قوربانیدانم بەڵام تووڕەم لە حکومەتی ئەفغانستان و بەتایبەت وەزارەتی بەرگری. "   مانگانە سەربازانی قوربانی شەڕ لە ئەفغانستان ٢٠٠ دۆلار وەردەگرن، ١١ مانگە هیچ مووچەیەکیان نەدراوەتێ، ئەو بێ سەروبەرییەی سەربازانی خانەنشین باسی دەکەن هەڕەشەیە لەسەر داهاتووی سوپای وڵاتەکە.   پێش سێ دەیە ئەفغانستان سەربازی راهێنراو و باشتری هەبوو و ژمارەیان ١٥٠ هەزار سەرباز دەبوو، بەڵام ئێستا ٣٠٠ هەزار سەربازی هەیە و کەمتر رێکخراون.  عاتیقوڵڵا ئەمەرخەیل، شرۆڤەکاری سەربازی دەڵێت "ئەوکات کواڵێتیمان هەبوو، بەڵام ئێستا ژمارەیە و کواڵێتی نەماوە. " سەرەڕای هەموو ئاستەنگەکان، گەندەڵی خولاوەی سیستەمدار، هەڕەشەیە لەسەر داهاتووی سوپا و توانای بۆ رووبەڕوبوونەوەی گرووپە چەکدارەکان.