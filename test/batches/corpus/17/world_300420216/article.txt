لە دوایین ئاماری وەزارەتی تەندروستی تۆمارکردنی ٣٨٦ هەزار و ٤٥٢ تووشبووی نوێ و گیانلەدەستدانی ٣ هەزار و ٤٩٨ی دیکەی راگەیاند. هەڵکشان لە ژمارەی تووشبووانی رۆژانەی کۆرۆنا، گوشاری خستووەتە سەر حکومەت لە دابینکردنی شوێنی تایبەت بە نەخۆشان و بەهۆیەوە قەیرانی نەمانی ئۆکسجین و هەروەها نەمانی شوێنی خەواندنی تووشبووان دروستبووە.  وەزارەتی بەرگریی هیندستان باری نائاسایی راگەیاندووە و دەستیکردووە بە دابینکردن و بڵاوکردنەوەی بووتڵی ئۆکسجین لە نەخۆشخانەکانی نیودەلهی و ناوچەکانی دیکەی ئەو وڵاتە بەتایبەتی لە رۆژئاوا.  برای تووشبوویەکی کۆچکردووی کۆرۆنا دەڵێت، "براکەم بەهۆی نەبوونی ئۆکسجینەوە لە نەخۆشخانە گیانی لەدەستدا. ٢٠ی ئەم مانگە ئەومان هێنایە ئێرە. بە ئێمەیان گوت باش دەبێت. دوێنێ شەو خواردنمان پێدا، کاژێر پێنجی بەیانی هاوژینەکەی چای پێدا، بەڵام کاژێر شەش بە ئێمەیان گوت ' نەخۆشەکەتان گیانی لەدەستدا '. "   راجات کۆمار سینگ، کوڕی تووشبوویەکی کۆچکردووی کۆرۆنا دەڵێت، "کاتێک گەیشتمە نەخۆشخانەکە، بینیم تەرمی باوکم لەوێ راکشابوو. کاتێک پرسیم چی روویداوە، هیچ کەس نەبوو وەڵامم بداتەوە. دواتر لە پەرستارێکم پرسی... گوتی ئەم بەیانییە ئۆکسجینیان تەواوببوو. "  رۆژی هەینی وەزارەتی تەندروستیی هیندستان تۆمارکردنی ٣٨٦ هەزار و ٤٥٢ تووشبووی نوێ و گیانلەدەستدانی ٣ هەزار و ٤٩٨ی دیکەی راگەیاند. کۆی گشتی ١٨ ملیۆن و ٨٨١ هەزار تووشبوو لە هیندستان تۆمارکراون و لەو ژمارەیەش سەرووی ٢٠٨ هەزار کەس گیانیان لەدەستداوە.