ستێفان دوژاریک، گوتەبێژی سکرتێری گشتیی نەتەوە یەکگرتووەکان لە وەڵامی پرسیارێکی رووداودا رایگەیاند، "دامەزراندنی دادگە بڕیارێکی سیاسییە و بەپێی ئەو بڕیارەی ئێستا هەیە، یونیتاد دەتوانێت بەڵگەکانی پێشکەشی دادگەیەکی لۆکاڵی بکات. "   ئەو هەڵوێستەی نەتەوە یەکگرتووەکان دوای ئەوە هات کە تیمی لێکۆڵینەوە لە تاوانەکانی داعش بە ئەنجوومەنی ئاسایشی نێودەوڵەتی راگەیاند کە ئێستا نەتەوە یەکگرتووەکان بەڵگەی پێویستی کۆکردووەتەوە کە ئەوەی داعش لە ساڵی ٢٠١٤ لە شەنگال و سپایکەر ئەنجامی داوە تاوانی جینۆسایدە؛ تۆمەتێک کە قورسایی یاسایی هەیە لەسەر ئاستی نێودەوڵەتی.  نەتەوە یەکگرتووەکان پێنج ساڵە دەڵێت کە سیستمی دادوەری لە عێراق بە هەرێمی کوردستانیشەوە توانای ئەوەی نییە کە دادگاییەک بە ستانداردی نێودەوڵەتی بۆ تاوانەکانی داعش بەتایبەتی تاوانی جینۆساید ئەنجام بدات، بەڵام عێراق بە هیچ شێوەیە رێگەنادات کە دادگاییەک لەسەر ئاستی نێودەوڵەتی بۆ تاوانەکانی داعش ئەنجام بدرێت. هۆکارەکەشی زیاتر سیاسیە و هەروەها عێراق مێژوویەکی درێژی هەیە لە ئەنجامدانی کۆمەڵکوژی و نایەوێت بابەتی داعش ببێتە سەرەتایەک بۆ کردنەوەی ئەو کەیسانەی دیکەش لەسەر ئاستی نێودەوڵەتی.   عێراق پەیمانی داوەتە نەتەوە یەکگرتووەکان کە سیستمی دادوەری ئەوەندە پێشبخات کە دادگاییەک ئەنجامبدات بۆ تاوانەکانی داعش کە لەسەر ئاستی نێودەوڵەتی جێگەی رەزامەندی بێت.   "گەورەترین تەگەرە" لەبەردەم پرۆسەکە سزای لە سێدارەدانە لە سیستمی دادوەریی عێراقی کە دادوەران دەتوانن هەر خۆیان کەسێک تۆمەتباربکەن و سزاکەشی دیاری بکەن؛ میکانیزمێکی یاسایی کۆن کە عێراق لە سەردەمی "داگیرکارەوە" بۆی ماوەتەوە و ئێستا پێچەوانەی زۆربەی رێسا نێودەوڵەتییەکانە.   پرۆژە بڕیاری ٢٣٧٩ ـی ساڵی ٢٠١٧ ـی ئەنجوومەنی ئاسایشی نێودەوڵەتی داوا لە تیمی لێکۆڵینەوەی نەتەوە یەکگرتووەکان دەکات کە بەڵگەکان بداتە دادگا لۆکاڵییەکانی عێراق و رێگە بە ناردنی کەیسی کۆمەڵکوژیی کوردانی ئێزیدی نادات بۆ دادگەی نێودەوڵەتی کە لە دەسەڵاتی ئەنجوومەنەکەدایە.   کەریم خان، راوێژکاری تایبەت و بەرپرسی تیمی لێکۆڵینەوە لە تاوانەکانی داعش دەڵێت، دامەزراندنی دادگە بڕیارێکی سیاسییە و ئەوەی ئێستا هەیە دەبێت یونیتاد بەڵگەکانی پێشکێشی دادگەیەکی لۆکاڵی بکات.  تاکە هیوای نەتەوە یەکگرتووەکان بۆ ئەنجامدانی پرۆسەیەکی دادگاییکردن کە لەسەر ئاستی نێودەوڵەتی جێگەی قبووڵکردن بێت،  دوو پرۆژە بڕیارە لە پەرلەمانی هەرێمی کوردستان و هەروەها پەرلەمانی عێراق کە بەگوێرەی کەریم خان رێگەخۆشدەکات بۆ  دامەزراندنی سیستمێکی دادوەری کە بتوانێت کەیسی جینۆساید بە گوێرەی ستانداردی نێودەوڵەتی دادگایی بۆ ئەنجام بدرێت.