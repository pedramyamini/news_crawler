بەپێی سەرچاوەکان، ئاگرەکە کە لە هەرێمی ئۆریستانۆی ئیتاڵیایە، نزیکەی ٢٠ هەزار هێکتاری گرتووەتەوە، واتە هێندەی قەبارەی ٢٠ هەزار مەیدانی یاریی رەگبی دەبێت.  ئاگرکوژێنەوەکانی ئەو وڵاتە بەردەوام لە هەوڵی کۆنترۆڵکردن و کوژاندنەوەی ئاگرەکەدان، کە بووەتە هۆی وێرانکردنی کێڵگە و داماڵینی هەندێک ناوچەی نیشتەجێبوون.  ئەلیساندرۆ پاولا، جێگری بەڕێوەبەری بەڕێوەبەرایەتیی ئیمێرجنسیی ئاگرکوژێنەوەکانی ئیتاڵیا رایگەیاندووە، "وا دەردەکەوێت دۆخەکە بۆ خەڵک لەژێر کۆنترۆڵدا بێت"، ئاماژەی بەوەش کرد، کۆنترۆڵکردنی ئاگرەکە پەیوەندیی بە دۆخی کەشوهەواوە هەیە.  بەپێی کۆمیسیۆنی ئەوروپا، ئاگرەکە لە ناوچەی مۆنتیفێرو، کە دەکەوێتە ناوەندی ئەو دوورگەیە، بەهۆی شەپۆلی گەرماوە کەوتووەتەوە، هیچ حاڵەتێکی برینداربوون و گیانلەدەستدان بەهۆی ئاگرەکەش تۆمار نەکراوە.  کریستیان سالیناس، سەرۆکی هەرێمی ساردینیا ئاگرەکە بە "یەکێک لە هەرە کارەساتە سرووشتییە جیددیەکان کە لە ساردینیا روویداوە" ناودەبات و دەشڵێت "کارەساتێکە وێنەی نەبووە" لە مێژووی هەرێمی ساردینیادا.  سەرۆکی ئەو هەرێمەی ئیتاڵیا دەڵێت، تاوەکو ئێستا ٢٠ هەزار هێکتار لە دارستان کە مێژووی ژینگەیی دوورگەکەیان بۆ چەندین سەدە دەخستەڕوو، سووتاون.  میدیاکانی ئیتاڵیا دەڵێن، پێویستیان بە لانیکەم ١٥ ساڵی دیکەیە بۆ بونیادنانەوەی ئەوەی بەهۆی ئاگرەکەوە لەدەستچووە، کە بووەتە هۆی سووتانی دارستان، لەوەڕگا، داری زەیتوون و چەندین شوێنی دیکەی کشتوکاڵی، ئەمەش جگە لەوەی ئاگرەکە چەندین ئاژەڵی کوشتووە.  ئەو فڕۆکانەی لەلایەن فەڕەنسا و یۆنانەوە بۆ هاوکاری نێردراونەتە ئیتاڵیا، بەکاردەهێندرێن بۆ هەڵگرتنی ئاو و رشاندنی بەسەر ئاگرەکەدا.  ئەمەش لە کاتێکدایە، لە هەریەکە لە تورکیا و یۆنانیش ئاگر لە دارستانەکان کەوتووەتەوە و زیانی بە ژینگە و سرووشتی ئەو وڵاتانە گەیاندووە.