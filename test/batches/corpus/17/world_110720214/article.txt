چیرۆکی کەوتنەوەی ئاگر لە کالیفۆرنیا و زۆر ناوچەی جیهانیش، چیرۆکێکی بەردەوامی ساڵانەیە و لە مانگی ئایارەوە تاوەکو مانگی تشرینی دووەم زۆرترین رووداوی ئاگرکەوتنەوە روودەدەن.  بەرزبوونەوەی پلەی گەرما وایکردووە، بەردەوام  لە دارستانەکانی ویلایەتی ئۆریگن لە رۆژئاوای ئەمریکا ئاگرکەوتنەوە هەبێت، کە لە هەفتەیەکدا ٦٧٩٨ هێکتار لە دارستانەکان سووتان.  خەڵکی ناوچەکەش ئاگادارکراونەتەوە کە دەبێت نزیکەی ١٦ کیلۆمەتر لە دەوروبەری ئاگرەکە دووربن. دان ئۆمداڵ، بەرپرسی زانیاریی گشتی ئۆریگن دەڵێت "بەڕاستی دۆخی ئاگر بەردەوام چالاکە، هەموو کاتێک مەترسیی فراوانبوونی هەیە، گرنگە خەڵک خۆیان لە ناوچەکە بەدووربگرن".  لەمساڵدا ئاگر ١٥ ویلایەتی ئەمریکای گرتووەتەوە، بەگشتی زیاتر لە ٦٢٦ هەزار هێکتار زەوی سووتاون. ئەم ژمارەیەش لە شەش مانگدا ریکۆردی ساڵی رابردووی شکاندووە.  لە دارستانەکانی ناوچەی چێلیابینسکە لە رووسیا، کە سێ رۆژە ئاگری گرتووە، ئاژەڵ و باڵندەکان رووبەڕووی مەترسی بوونەتەوە و ژمارەیەکی زۆر لە ئاژەڵ سووتاون؛ جگە لە زیان بۆ گیانەوەران، ئاگرەکە بەشێکی شارۆچکەکەشی وێران کردووە.  لەو شارۆچکەیە، ٧٢ باڵەخانە و ٤٦ خانوو بەهۆی ئاگرەکەوە سووتاون، خەڵکی ناوچەکە هەڵاتوون، بەڵام ئاژەڵە ماڵییەکان بوونەتە قوربانی.  ئەلێکساندەر کوزنیتۆڤ، خەڵکی چێلیابینسک دەڵێت "ژمارەیەکی زۆر بەراز، کەروێشک و مریشک و ئاژەڵی دیکەی ماڵی لێرە بەجێمابوون. ئەوانە هەموویان سووتاون و لەناوچوون".  ساڵانە لە سەرەتای وەرزی هاوینەوە تاوەکو پاییز، ئاگر لە دارستانەکانی ناوچە وشک و گەرمەکان بەردەبێت، ئەمساڵ جگە لە ١٥ ویلایەتی ئەمریکا، ئاگر لە ئەفریقای باشوور، یۆنان، قوبرس، رووسیا، هیندستان، ئوسترالیا و ئەرژەنتین کەوتووەتەوە، لە شەش مانگی ئەمساڵدا هێندەی ١٢ مانگی ساڵی رابردوو زیاتر ئاگر کەوتووەتەوە؛ هۆکارەکەشی بۆ گۆڕانی کەشوهەوا گەڕێندراوەتەوە.  بەگوێرەی توێژینەوەی نەتەوە یەکگرتووەکان، گۆڕانی کەشوهەوا بووەتە هۆی بەرزبوونەوەی پلەی گەرمیی زەوی بۆ ١.٥ پلە زیاتر لە ئاستی ئاسایی خۆی، ئەمەش بووەتە هۆی زۆربوونی رووداوەکانی ئاگرکەوتنەوە لە جیهاندا.