دوورگەکە ناو بەناو بەر شەپۆلی زریان و لافاو دەکەوێت، مەترسییەکانی گۆرانی کەشوهەوا لەو دوورگەیە و چەند دوورگەیەکی دیکەی ژاپۆن بەردەوام بوونەتە هەڕەشە.  رێکخراوی یونسکۆی سەر بە نەتەوە یەکگرتووەکان، لە کۆبوونەوەی دوو رۆژی رابردوودا دوورگەکە و سێ دوورگەی دیکەی ژاپۆنی وەک بەشێک لە شوێنەوار و ناوچە پارێزراوەکانی یونسکۆ ناساند.  کۆیزومی شینجیرۆ، وەزیری ژینگەی ژاپۆن دەڵێت، "ناتوانم بەئاسانی باسی خۆشحاڵی خۆم بکەم بۆ دانانی دوورگەکانی ئامامی ئۆشیما، تاکونۆشیما، بەشێک لە ئۆکیناوا و ئیریۆمۆت، وەک بەشێک لە سامانی یونسکۆ. ئەم کارە بەشێکە لە هەوڵە جیهانییەکان بۆ پاراستنی فرەچەشنیی سرووشت".  یەکێکی دیکە لەو شوێنانەی چوونەتە ناو لیستەکەی یونسکۆ، ناوچەیەکی شوێنەواری باکووری کوردستانە. ئەویش گردی مەلدە کە  بە ئەرسەلن تەپە ناسراوە، گردەکە ٣٠ مەتر بەرزە، ناوچەیەکی شوێنەواری سەر بە شاری مەلەتی باکووری کوردستانە و مێژووەکەی بۆ شەش هەزار ساڵ پێش ئێستا دەگەڕێتەوە.  پارکی بوێن ریتێرۆ لە ناوەڕاستی شاری مەدرید، کە ناوچەیەکی سەوازیی گرنگی سرووشتیی شارەکەیە و نزیکەی ٥٠٠ ساڵە دروستکراوە، ئەویش خراوەتە لیستەکەی یونسکۆوە. لویس لافونتێ، بەڕێوەبەری گشتیی رۆشنبیریی مەدرید دەڵێت، "ئەمە خاکێکی کولتوورییە لەناو ژینگەی شاردا، واتە سەوزایی سرووشتی لە ناوەڕاستی شارێکدا، ئێرە یەکەم پارکی سەوزاییە کە لە مێژووی رۆژئاوادا تۆمار کرابێت، ئێمە مێژووی ئەم پارکەمان دۆزییەوە کە دەگەڕێتەوە بۆ ساڵی ١٥٤٠ ـی زایینی. "