جەیمس ئێلدەر، گوتەبێژی ئاژانسی نەتەوە یەکگرتووەکان تایبەت بە هاوکاریکردنی منداڵان - یونیسێف رۆژی هەینی لە جنێڤ بە رۆژنامەڤانانی راگەیاند، ئەگەر ناردنی هاوکاری بۆ تیگرەی زیادنەکرێت، ئەوا ٣٣ هەزار منداڵ کە لە ناوچە دوورەدەستەکانی هەرێمی تیگرەی لە ئەسیوپیا بەسەختی تووشی بەدخۆراکی بوون، دەکەونە بەر مەترسی گیانلەدەستدان.   یونیسێف ئاماژەی بەوەشکرد، ئاژانسەکەیان لەگەڵ رێکخراوەکانی دیکەدا کاردەکات بۆ ئەوەی رووبەڕووی ئەو قەیرانە ببنەوە، بەڵام ئەوەشی ئاشکرا کرد کە ناتوانن بگەنە بەشێکی زۆری هەرێمەکە.   ئەو بەرپرسەی یونیسێف دەڵێت، نابێت جیهان رێگە بەوە بدات ئەو منداڵانە لە برسان گیانلەدەستبدەن.   گوتەکانی جەیمس ئێلدەر رۆژێک دوای ئەوە دێن کە نەتەوە یەکگرتووەکان رایگەیاند، نزیکەی ٣٥٠ هەزار کەس لە تیگرەی رووبەڕووی قات و قڕی بوونەتەوە و ٢ ملیۆن کەسی دیکەش نزیک بوونەتەوە لەوەی رووبەڕووی هەمان کێشە ببنەوە.   رۆژی پێنجشەممە، مارک لۆوکۆک، یاریدەدەری سکرتێری گشتیی نەتەوە یەکگرتووەکان بۆ کاروباری مرۆیی رایگەیاند، هەرێمی تیگرەی رووبەڕووی قاتوقڕی بووەتەوە و گوتیشی، "قسە لەگەڵ هەر شارەزایەک بکەی پێت دەڵێت کە ئەوەی روودەدات لە داهاتوودا زۆر خراپتریش دەبێت. "  لۆوکۆک باسی لەوەکرد، داتا نوێکان پێشانیدەدەن، ژمارەی ئەو کەسانەی لە تیگرەی لە قاتوقڕیدا دەژین، لە دوای ئەو چارەکە ملیۆن کەسەی کە ساڵی ٢٠١١ دا لە سۆماڵ گیانیان لەدەستدا، "لە هەموو شوێنێکی دیکەی جیهان زیاترە. "  نەتەوە یەکگرتووەکان ئاشکرایکردووە کە زیاتر لە ٩٠ % ی خەڵکی تیگرەی پێویستیی بەپەلەیان بە خۆراک هەیە، هەروەها داواشیکردووە ٢٠٠ ملیۆن دۆلار تەرخانبکرێت بۆئەوەی هاوکاریی زیاتر بۆ ئەو هەرێمە بنێردرێ.  ئابی ئەحمەد، سەرۆکوەزیرانی ئەسیوپیا و براوەی خەڵاتی نۆبڵی ئاشتیی، مانگی تشرینی دووەمی ساڵی رابردوو سوپای ناردە ئەو هەرێمەی باکووری وڵاتەکەی بۆئەوەی سەرکردەکانی پارتی "بەرەی سەربەخۆیی تیگرەی" چەک بکات و دەستگیریان بکات، ئەوەش بە پاساوی ئەوەی کە بەرەی سەربەخۆیی تیگرەی هێرشیان کردووەتە سەر سوپای ئەسیوپیا.   ئەگەرچی سەرۆکوەزیران بەڵێنیدا کە شەڕەکە کەم دەخایێنێت، ماوەی شەش مانگە شەڕ بەردەوامە و دەنگۆی پێشێلکاریی گەورەی دژی مافی مرۆڤ لە لایەن رێکخراوە مرۆییەکانەوە دەبیسترێ.