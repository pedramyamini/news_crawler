جەنەراڵ عازم بێرماندۆوا، سوپاسالاری چاد رایگەیاند "خزمەتکاری گەل، مارشاڵی چاد، سەرۆککۆماری وڵات، فەرماندەی باڵای سوپا، ئیدریس دێبی ئیتنۆ لەکاتی بەرگریکردن لە سەروەریی وڵات لە گۆڕەپانی جەنگدا دوا هەناسەی هەڵمژی".  ئیدریس دێبیی تەمەن ٦٨ ساڵ، ماوەی سێ دەیە بوو سەرۆکایەتیی چادی دەکرد. هەواڵی گیانلەدەستدانی، رۆژێک دوای دەرکەوتنی ئەنجامی هەڵبژاردنە سەرۆکایەتییەکانی ئەو وڵاتە دێت کە دەریدەخەن دێبی، بۆ شەشەم خولی لەسەریەک، سەرکەوتنی بەدەستهێناوەتەوە.  بەشێک لە خەڵکی ئەو وڵاتە گومانیان هەیە سوپا خۆی کودەتای کردبێت و سەرۆکەکەیان کوشتبێت و دەڵێن "بۆچی دەبێت سەرۆکی وڵات بچێتە بەرەی پێشەوەی جەنگ و لەنێوان ئەو هەموو پاسەوان و سەربازانەدا، بکوژرێت".  تیری جیکۆلۆم، دانیشتووی نجامێنا دەڵێت "هەواڵەکە جێگەی پرسیارە. زۆر پێی پەست بووم. ئەو دەنگۆیانەی کە لەبارەی ئەنجوومەنی راگوزەرەوە هەن نیشانیدەدەن کە هەندێک زانیاریی هەڵە بڵاوکراونەتەوە. ئەوان هەر لە ئێستاوە باسی هەڵوەشاندنەوەی پەرلەمان دەکەن. ئەمە شتێكی ئاڵۆزە. بۆیە من پێموایە ئەوەی روویداوە کودەتا بووە. سەرۆک کوژراوە".  حکومەت و پەرلەمانی ئەو وڵاتەی باکووری ئەفریقیا هەڵوەشێندراونەتەوە. ئەنجوومەنێکی سەربازی کە لەلایەن محەممەدی کوڕی ئیدریس دێبییەوە سەرکردایەتی دەکرێت، وەکو قۆناخی راگوزەر، تاوەکو ١٨ مانگی دیکە چاد بەڕێوەدەبات.  سوپای چاد دەڵێت، دوای ئەو ١٨ مانگە، هەڵبژاردنی "ئازاد و دیموکراسیانە" لە ماوەی ساڵێکدا ئەنجامدەدرێت.  ئیدریس دێبی ئەفسەرێکی سەربازی بوو، ساڵی ١٩٩٠ دوای راپەڕینێکی چەکداری، کورسیی دەسەڵاتی چادی گرتبووە دەست.  دێبی هاوپەیمانێکی لەمێژینەی فەرەنسا و وڵاتە رۆژئاواییەکانی دیکە بوو لە شەڕی دژی گرووپە چەکدارەکانی ناوچەی ساحلی ئەفریقیا، بەڵام بەهۆی شێوازی ئیدارەدانی سەرچاوە نەوتییەکانی وڵاتەکەی، ناڕەزایی خەڵک لەدژی حکومەتەکەی زیادیکردبوو.