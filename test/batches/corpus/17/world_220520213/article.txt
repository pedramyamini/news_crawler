کەیوالی چاتدامرۆنگ، بەرپرسی بەرنامەی پشکنینی سەگ بۆ کۆڤید - ١٩ دەڵێت، "سەگەکان ناتوانن ڤایرۆسی کۆرۆنا بدۆزنەوە، ئەوەی دەیدۆزنەوە پێکهاتە ئۆرگانییەکانە کە خانمان لەکاتی تووشبوون بە کۆرۆنا دەریاندەدەن و وەک ئارەق دەردەکرێت".  توێژینەوەکە لەلایەن زانکۆی ڤێتێرنەری چولالۆنگکۆرن ئەنجامدەدرێت و تێیدا ئارەقی سەدان تووشبووی کۆرۆنا بەکارهێندراوە؛  سیچۆ چانگی یەکێكە لەو تووشبووانەی کۆرۆنا کە ئارەقی جەستەی بۆ توێژینەوەکان داناوە.   بەرپرسی بەرنامەی پشکنینی سەگ بۆ کۆڤید - ١٩ دەڵێت، "سەگەکان توانایەکی لە رادەبەدەریان هەیە و ئێمەش بە تواناکانی بۆنکردنی بەڕاستی سەرسامبووین؛ ئەو دەستبەجێ ئارەقی تووشبووان دەناسێتەوە".  گۆڤاری پورینای بەریتانی تایبەت بە زانستی ئاژەڵە ماڵییەکان ئاشکرایکردووە، لە لووتی سەگەکان زیاتر لە ٣٠٠ ملیۆن خانەی بۆن وەرگر هەن، لەکاتێکدا مرۆڤ تەنیا ٦ ملیۆنی هەیە؛ توانای مێشکی سەگ لە شیکردنەوە و ناسینەوەی بۆنیش ٤٠ هێندە لەوەی مرۆڤەکان بەهێزترە.