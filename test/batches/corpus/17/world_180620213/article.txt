بەگوێرەی راپۆرتی ساڵانەی ئاژانسی پەنابەرێتیی سەر بە نەتەوە یەکگرتوەکان، کە ئەمڕۆ هەینی ١٨ی حوزەیران بڵاوکراوەتەوە، لە ساڵی رابردوودا سەربای پەتای کۆرۆنا و سنوورداربوونی هاتووچۆ لە جیهاندا، بەڵام ژمارەی ئەوانەی بەهۆی شەڕ، ململانێ و قەیرانەوە لە جیهاندا شوێنی خۆیان بەجێهێشتووە و ئاوارە و پەنابەر بوون، گەیشتووەتە ٨٢ ملیۆن و ٤٠٠ هەزار کەس.  فلیپۆ گراندیی کۆمیسیاری نەتەوە یەکگرتووەکان بۆ کاروباری پەنابەران دەڵێت، ئەمە نۆیەمین ساڵە لەسەریەک ژمارەی ئاوارە و پەنابەران لە جیهاندا ساڵانە بەرزتر دەبێتەوە و لەچاو  ١٠ ساڵ لەمەوبەریشدا ژمارەی پەنابەر لە جیهاندا بۆ دوو هێندە بەرزبووەتەوە.  ئاژانسی پەنابەرانی سەر بە نەتەوە یەکگرتووەکان داوای لە سەرکردەکانی جیهان کردووە هەنگاوی زیاتر بنێن بۆ دەستەبەرکردنی ئاشتی لەو ناوچانەی جیهان کە دووچاری ململانێ و شەڕ بوون.  UNHCR لەوبارەیەوە لە ماڵپەڕی فەرمیی خۆی ئاماژەی بەوە کردووە، هۆکاری سەرەکیی ئاوارەبوونی خەڵك بریتییە لە ململانێ نێوخۆییەکان، پێشێلکردنی مافی مرۆڤ، تووندوتیژی، شەڕ و قەیرانە مرۆییەکان.  بەگوێرەی ئامارەکانی نەتەوە یەکگرتووەکان ٤٢ % ی ئەوانەی لە ساڵی ٢٠٢٠ دا ئاوارەبوون لە خوار تەمەنی ١٨ ساڵییەوەن، هەروەها لەنێوان ساڵی ٢٠١٨ تاوەکو کۆتایی ٢٠٢٠، نزیکەی یەک ملیۆن منداڵ وەکو پەنابەر لەدایکبوون.  لە کۆی ژمارەی ئاوارە و پەنابەرەکانیش، بەپێی ئامارەکان، ٢٦ ملیۆن و ٤٠٠ هەزار کەسیان پەنابەرن، ٤٨ ملیۆنی دیکەش لە نێوخۆی وڵاتەکانیاندا ئاوارە بوون، زیاتر لە چوار ملیۆنی دیکەش لەوانەن کە داوای مافی پەنابەرێتییان کردووە و چوار ملیۆنی دیکەش خەڵکی ڤەنزوێلان کە لە نێوخۆدا ئاوارەن.  راپۆرتی ساڵی رابردووی نەتەوە یەکگرتووەکان ئاماژەی بەوە کردبوو، کە لە ساڵی ٢٠١٩، ژمارەی ئاوارە و پەنابەرانی جیهان گەیشتبووە نزیکەی ٧٩ ملیۆن کەس، بەڵام بەگوێرەی راپۆرتەکەی ئەمساڵ، لە ماوەی یەک ساڵدا، ژمارەکە نزیکەی پێنج ملیۆن زیادیکردووە، بەمەش ژمارەی ئاوارە و پەنابەران لە جیهاندا بۆ زیاتر لە ٨٤ ملیۆن کەس بەرزتربووەتەوە، بەڵام هەر لە هەمان ساڵدا ژمارەیەکی زۆر لە ئاوارەی نێوخۆیی وڵاتان و پەنابەر گەڕاونەتەوە شوێنی خۆیان، کە نزیکەی دوو ملیۆن کەس دەبوون، بەمەش ژمارەی گشتیی ئاوارە و پەنابەرەکان بۆ زیاتر لە ٨٢ ملیۆن کەس بەرزبووەتەوە.