بەڵام رێگەی دەرچوونەوەی لەم هەڵبژاردنە بێ کۆسپ و تەگەرە نییە. لەدەستدانی خاک لە ناگۆرنۆ قەرەباخ، کە چارەگە سەدەیەکە بەدەست ئەرمینیاوەیە، تووڕەیی خەڵکی گەیاندووەتە لووتکە و، هەندێکیان پاشینانیان بە "خیانەتکار" ناودەبەن و داوای دەستلەکارکێشانەوەیان کرد. پاشینیان بۆ رەواندنەوەی داواکەی خەڵک دەستی لەکارکێشایەوە و ٢٠ی حوزەیرانی وەکو رۆژی هەڵبژاردن ناوبرد.  ریچارد گیرۆسیان، بەڕێوەبەری سەنتەری توێژینەوە ئیقلیمییەکان رایگەیاند"ئەمە زۆر لە گشتپرسی دەچێت، یاخود هەڵبژاردنێک بەندە بە سەقامگیرییەوە، یاخود ناسەقامگیری، هەروەها شەڕی ناگۆرنۆ قەرەباخ کە شکستێک بوو هاوشێوەی نییە. هێرشی ئازەربایجان بە پاڵپشتی تورکیا هاوکێشەی سیاسی لە ئەرمینیا گۆڕی. "  رۆبەرت کۆچەریان، ئەو سەرۆکەی لە ١٩٩٨ تاوەکو ٢٠٠٨ حوکمڕانی ئەرمینیای دەکرد، دەرفەتی لە شکستی پاشینیان لەگەڵ ئازەربایجان قۆستەوە، خۆی بەربژێرکرد، ئێستا راپرسییە لۆکاڵییەکان دەڵێن کێبڕکێی نێوان هەردوو بەربژێرەکە لەم هەڵبژاردنەدا ٥٠ بە ٥٠ یە.  بەڵام شرۆڤەکاران دەڵێن دەنگدان بە کۆچەریان لەبەر ئەوە نییە کە خەڵک ئەویان پێ باش بێت، بەڵکو لەبەر ئەوەیە خەڵک لە پاشینیان تووڕەن، کە سازشی لەگەڵ ئازەربایجان کردووە و خاکی قەرەباخی بەدەستەوە داوە، کە پاشینیان ئەم هەنگاوەی بە باشترین بژاردە بۆ وڵاتەکەی ناوبرد.  ئەلێکسەندەر ئەسکەندەریان، دامەزرێنەری پەیمانگەی قەوقاز رایگەیاند: "ئەو دەتوانێت شتە باشەکانی پاشینیان بەکاربێنێت، دەتوانێت خۆی وەکو کەسێک پیشانبدات، کە دژی پاشینیانە. دەتوانین بڵێین شتێک هەمان بابەتە، بابەتەکە ئەوە نییە کە کۆچەریانیان خۆشدەوێت، لەوانەیە هەبن خۆشیان بوێت، بەڵام زۆر نین. زۆرینەی خەڵک کە دەنگ بە کۆچەریان دەدەن ئەوانەن کە رقیان لە پاشینیانە. "  لە هەڵبژاردنی پەرلەمانی ئەرمینیا ٢.٦ ملیۆن کەس مافی دەنگدانیان هەیە، ٢٠٠٠ وێستگەی دەنگدان هەن، ٢١ پارت کێبڕکێی یەکدی دەکەن، هەردوو پارتی سیڤیچ کۆنتراکتی پاشینیان و هاوپەیمانی ئەرمینی کۆچەریان دوو پارتی سەرەکی هەڵبژاردنەکەن.  بردنەوە لە هەڵبژاردنی ئەرمینیا پێویستی بە بەدەستهێنانی ٥٤ % ی رێژەی کورسییەکانی پەرلەمان هەیە، تاوەکو پارتەکان بتوانن حکومەت پێکبهێنن.