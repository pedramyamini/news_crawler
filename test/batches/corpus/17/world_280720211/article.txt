وێندی شێرمان، جێگری وەزیری دەرەوەی ئەمریکا لە جنێڤ لەگەڵ بەرپرسانی رووسیا لە نێویاندا سێرگی رایبکۆڤ، جێگری وەزیری دەرەوەی رووسیا کۆدەبێتەوە.  کۆبوونەوەی هەردوولا، لەدوای کۆبوونەوەی مانگی حوزەیرانی نێوان بایدن و پووتین، سەرۆکانی ئەمریکا و رووسیا دێت، کە تێیدا پابەندبوونیان بە دەستکردن بە گفتوگۆ و دانوستاندن بۆ کۆنترۆڵکردنی چەک و مەترسییەکانی دروستکردنی چەکی ئەتۆمی راگەیاند.  پێشتر لە پراگ، پایتەختی چیک نیسانی ٢٠١٠ باراک ئۆباما، سەرۆکی پێشووتری ئەمریکا و هاوتا رووسییەکەی پەیماننامەی نوێی تایبەت بە کەمکردنەوەی چەکە ستراتیژییەکان واژووکرد.  پەیماننامەکە بەناوی نیو ستارت، واتە "دەستپێکی نوێ" ناسێندرا تاوەکو هیوایەک بە پەیوەندییەکانی نێوان ئەمریکا و رووسیا بدات کە گەیشتبووە قۆناخی بێمتمانەیی لە ئاست چەکە ئەتۆمییەکان.  پەیماننامەی نیو ستارت سنوورێک بۆ كڵاوە ئەتۆمییەکانی هەردوو وڵاتەکە دادەنێت، واتە وڵاتەکان ناتوانن زیاتر لە ٧٠٠ كڵاوی ئەتۆمی لەنێو بنکە زەوینییەکان و، ١٥٥٠ مووشەکی ئەتۆمی لە ژێردەریاییەکان؛ لەگەڵ ٨٠٠ سەکۆی جێگیر و گەڕۆک تایبەت بە هاوێشتنی مووشەکی بالیستی و بۆمبە ئەتۆمییەکان دروستبکەن. هەر بەپێی پەیماننامەکە هەردوولا مافیان هەیە لە یەک ساڵدا ١٨ پشکنین بۆ پێگە ئەتۆمییەکانی یەکدی بکەن.  گفتوگۆ ئەتۆمییەکانی ئەمریکا و رووسیا چەندین مژاری ئاڵۆزی نێوان هەردوولا دەگرێتەوە. ئاسایشی ئینتەرنێت، ئۆکراینا و نیمچە دوورگەی کریمیا، هەرسێ دۆسیەی ئێران، سووریا و ئەفغانستان و چەند بابەتێکی دیکە لە تەوەرانی گفتوگۆکە دەبن.