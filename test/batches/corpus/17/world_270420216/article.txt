دەوڵەت خان، سەرۆکهۆزە لە نەنگەرهار و دەڵێت، "کاتێك کە منداڵەکانمان لە ماڵ دەگرین، دایکم بە هاتنی داعش دەیانترسێنێت، ئەوان زۆر لە داعش دەترسن، چونکە بینیویانە چۆن سەری مرۆڤەکان لە جەستەیان جیادەکەنەوە. "  بەرپرسە هەواڵگرییە ئەمریکییەکان، داعشی ئەفغانستان کە ناویان داعشی خوراسانە بە کوشندەترین لقەکانی داعش لە سەرانسەری جیهان پۆلێن دەکەن؛ لە ٣٤ ویلایەتەکەی ئەفغانستان، هێشتا داعش لە دوو ویلایەتدا چالاکە، مانوگەی لە ویلایەتی کونار لە باکووری رۆژهەڵات و، ئاچین لە ویلایەتی نەنگەرهار، جگە لە چەک بەدەستانیان، باس لە شانە نووستووەکانی تێکەڵ بە خەڵکیش دەکرێت.  سەیدا جان، دانیشتووی لاچینە و شۆفێری تاکسییە، دەڵێت، "ئێمە لە خەڵک بیستوومانە کە لەنێو شۆفێرانی تاکسیدا لایەنگری زۆری داعش هەن، زۆربەی ئەو هێرشانەی کە دەکرێن تێیدا تاکسی بەکاردەهێنرێت، هەندێ کەسیش باس لە بوونی داعش لە هەندێ شوێنی دوورەدەست دەکەن. "  لەگەڵ رۆیشتنی ئەمریکییەکان، داعش هەڵدەسێتەوە سەرپێ، ئەمە ئەو قسەیەیە کە عەبدولڕەئووف هەردەم دووبارەی دەکاتەوە و ترسی هەیە تاکە کچەکەی دیکەی کە ماوە، وەک ئەوەی دیکەیان لەسەر دەستی داعش لەگۆڕ بنرێت.  عەبدولڕەئوف، دانیشتووی جەلال ئابادە و لەسەر گۆڕی کچێکی کە پێشتر بەدەستی داعش کوژراوە دەڵێت، "ئەمە گۆڕی کچەکەمە کە  کارمەندی تەلەڤزیۆن بوو و بەدەستی داعش کوژرا، ترسم هەیە بە نەمانی هێزەکانی ئەمریکا ژیانی کچەکەی دیکەشم بکەوێتە مەترسی، چونکە ئەو لە قوتابخانەیە. "  جۆ بایدن، سەرۆکی ئەمریکا وایداناوە تاوەکو ١١ ـی سێپتەمبەری ئەمساڵ کە ٢٠ مین ساڵیادی هێرشەکانی قاعیدەیە بۆ سەر ئەمریکا، دوایین سەربازی ئەمریکی و هێزی ناتۆ لە ئەفغانستان بکشێنەوە؛ ئاڵوگۆڕکردنی زانیارییە هەواڵگرییەکانیش لەنێوان ئەمریکا و حکومەتی ئەفغانستانیش دەستبەجێ کەمتر و لاوازتر دەبێت و دەرفەتی بووژانەوەی داعش و قاعیدە و تاڵیبان و گرووپە چەکدارەکانی دیکە، زیاتر دەبێت. "