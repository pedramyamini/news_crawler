وۆلەتر شوارم، شارەزی بواری نیشتەجێبوون و سەرژمێری دەڵێت، "لەدوای دەیەیەک لە گەشەکردنی ساڵانە لە دانیشتووانیدا، کالیفۆرنیا بۆ یەکەمجار ژمارەی دانیشتووانی کەمیکردووە. "  لە مانگی کانوونی دووەمی ساڵی ٢٠٢٠ تاوەکو هەمان مانگی ٢٠٢١، ژمارەی دانیشتووانی ویلایەتی کالیفۆرنیا زیاتر لە ١٨٢ هەزار کەسی کەمبووەتەوە، واتە لە ٠.٤٦ %. نزیکەی ٦.١ ملیۆن کەس لە کالیفۆرنیاوە چوونەتە ویلایەتەکانی دیکەی ئەمریکا، لەکاتێکدا تەنیا ٤.٩ ملیۆن کەس تێیدا نیشتەجێبوون.  هەندێک هۆکارەکەیان بۆ بڵاوبوونەوەی ڤایرۆسی کۆرۆنا گەڕاندووەتەوە کە بووەتەهۆی مردنی زیاتر لە ٦٠ هەزار کەس. هەندێکیش کەمیی چوونی کۆچبەرانی بە هۆکار دەزانن.  هەموو ساڵێک کالیفۆرنیا پێشوازی لە لانیکەم ١٥٠ هەزار پەنابەر کردووە، بەڵام لە سەردەمی کۆرۆنادا کەمتر لە ٢٩ هەزار پەنابەر روویان تێکردووە.  وۆلەتر شوارم ئاماژە بەوە دەکات، "ئەگەر وای دابنێین وەک جاران کۆچبەران بگەڕێنەوە بۆ کالیفۆرنیا، بەدڵنیاییەوە ژمارەی ساڵانەیان زۆر زیاتر لە دوو سێ ساڵی رابردوو دەبێت. "  هەندێکیش هۆکاری چوونەدەرەوەی خەڵک لە کالیفۆرنیا بە بەرزکردنەوەی رێژەی باجی سەر داهات دەیبەستنەوە کە ١٣.٣ % و لە ئەمریکا بەرزترینە.  لە ماوەی ٤٠ ساڵی رابردوودا، کالیفۆرنیا شوێنێک بووە کە جێی سەرنجی کۆمپانیاکان و بازرگانان بووە بەتایبەتی هەوادارانی دۆڵی سیلیکۆن، گەورە ناوچەی پیشەسازی و داهێنانی تەکنەلۆژی کە زیاتر لە دوو هەزار کۆمپانیای لەخۆگرتووە.  کیڤن فۆلکۆنەر، سیاسەتڤانی کۆماری و بەربژێر بۆ پۆستی حاکمی کالیفۆرنیا رەخنە لە سیاسەتەکانی حاکمی دیموکراتی ویلایەتەکە دەگرێت. فۆلکۆنەر لە تویتەر نووسیویەتی، ژمارەکە درۆ ناکات، خەڵک ویلایەتەکە جێدەهێڵن، چونکە چی دیکە شیاوی ژیان نییە، دەسەڵاتی یەک پارت وای لێکرد ئەستەم بێت لەم ویلایەتە خێزانێک گەورە ببێت. "  سەرەڕای دابەزینی ژمارەی دانیشتووانی بۆ کەمتر لە ٣٩ ملیۆن و ٥٠٠ هەزار کەس، هێشتا کالیفۆرنیا لە قەرەباڵخترین ویلایەتەکانی ئەمریکایە، بەڵام بەو کەمبوونەوەیەی ژمارەی دانیشتووان؛ کالیفۆرنیا لەنێو کۆنگرێس کە ٥٣ ئەندام ئەنجوومەنی نوێنەرانی هەیە؛ یەک کورسی لەدەستدەدات و دەبێتە خاوەن ٥٢ کورسیی ئەنجوومەنی نوێنەران.