بڕیارە دوای باکووری کوردستان و تورکیا، لە شەقامەکانی هەریەک لە وڵاتانی یۆنان، ئیتاڵیا، فەرەنسا، سویسرا، ئەڵمانیا، بەلجیکا و بەریتانیاشدا نمایش بکرێت، ئەوەش بۆ زیادکردنی هۆشیاری لە بارەی قەیرانی پەنابەران.  دەیڤد لان، خاوەن و بەرهەمهێنەری پرۆژەکە دەڵێت "لە رێگەی گێڕانەوەی ئەم چیرۆکە، دەمانەوێت سەرنج بخەینە سەر چیرۆکی سەدان و هەزاران کەس کە هیچیان بە دڵی خۆیان ئەو گەشتەیان هەڵنەبژاردووە کە کردوویانە، بەڵکو ئەوان لە ژیانی خۆیان و خێزانەکانیان دەترسان".  لە گەشتە هەشت هەزار کیلۆمەترییەکەیدا، چوار کەس کە بووکەڵەکە دەجووڵێنن، بەشداردەبن؛ دووانیان دەستەکانی دەجوڵێنن، یەکێکیشیان سەر و چاوەکانی، ئەوەی دیکەشیان لە نێویدا دەمێنێتەوە بۆئەوەی قاچەکانی بجووڵێنێت.  خاوەن و بەرهەمهێنەری پرۆژەکە ئاماژە بەوە دەکات "ژمارەیەک لەوانەی بووکەڵەکە بەڕێوەدەبەن هەر خۆیان پەنابەرن. یەکێکیان خەڵکی ئەریتیریا و یەکێکی دیکەشیان خەڵکی سووریایە، کە خێزانەکەی بە گەشتێکی دوور و درێژ خۆیان گەیاندبووە تورکیا. بۆیە ژمارەیەکی زیاتر و زیاتر لەم بیرۆکەیەدا بەشداربوون و بیرۆکەکە بەم شێوەیە گەشەی کرد".  بووکەڵەکە لە هەشت وڵاتدا بەشداری لە ١٠٠ رێوڕەسمدا دەکات؛ بیرۆکەکە ئەوەیە کە ئەمەل کە لە بووکەڵەیەکدا بەرجەستە کراوە، بەنێو هەشت وڵاتەکەدا دەگەڕێت بۆئەوەی دایکی بدۆزێتەوە.