سەرۆکی ئەمریکا کە لە کۆشکی سپی هاتە دەرەوە رووبەڕووی پرسیارێک کرایەوە، "ئایا پەیامت بۆ تۆڕە کۆمەڵایەتییەکان وەک فەیسبووک سەبارەت بە کۆرۆنا چییە؟ " جۆ بایدن، سەرۆکی ئەمریکا وەڵامی دایەوە: "ئەوان خەڵک دەکوژن. مەبەستم ئەوەیە، بەڕاستی، تەماشا بکە، تاکە پەتا کە هەمانە لەنێو ڤاکسین وەرنەگرەکانە و ئەوانیش خەڵک دەکوژن".  بایدن بە راشکاوانە تۆڕە کۆمەڵایەتییەکان لەنێویاندا فەیسبووک بە "چەواشەکردنی خەڵک" و بڵاوکردنەوەی زانیاریی هەڵە لەبارەی کۆرۆنا و ڤاکسینی کۆرۆنا، تۆمەتبارکرد، لە بەرامبەریشدا فەیسبووک بەتووندی وەڵامی بایدنی دایەوە.  گای رۆزن، جێگری سەرۆکی فەیسبووک بۆ کاروباری دەستپاکی لە راگەیێندراوێكدا گوتی؛ لە کاتێکدا کە لە ئەمریکا ژمارەی تووشبووانی کۆرۆنا لە هەڵکشاندایە، ئیدارەی بایدن گلەیی لە چەند کۆمپانیایەکی تۆڕە کۆمەڵایەتییەکان دەکات، بەڵام تۆڕە کۆمەڵایەتییەکان رۆڵێكی گرنگ لە کۆمەڵگە دەگێڕن".  ئەو بەرپرسەی کۆمپانیای فەیسبووک دەڵێت: "راستییەکان پێماندەڵێن پەسەندکردنی وەرگرتنی ڤاکسین لەنێو بەکارهێنەرانی فەیسبووک لە ئەمریکا زیادی کردووە".  فەیسبووک لە نیسانی ٢٠٢٠ وە لەگەڵ چەند زانکۆیەک چەندین رووپێوی زانستی تایبەت بە کۆرۆنا و ڤاکسینی کۆرۆنا لەسەر ئاستی جیهاندا کردووە.  گای رۆزن ئاماژەی بە ئەنجامی ئەو راپرسیانە دا و گوتی: "زیاتر لە ٧٠ ملیۆن کەس لە زیاتر لە ٢٠٠ وڵاتی جیهان بەدەم رووپێوەکانی ئێمەوە هاتوون و وەڵامیان داوەتەوە. بە کاریگەریی فەیسبووک، دوودڵی لە وەرگرتنی ڤاکسین لە ئەمریکا بە رێژەی ٥٠ % دابەزیوە و رۆژانە ژمارەیەکی زیاتر ڤاکسین پەسەند دەکەن. داتاکان دەریدەخەن لە ٨٥ % ی بەکارهێنەرانی فەیسبووک یان ڤاکسینیان وەرگرتووە یان دەیانەوێت ڤاکسین وەرگرن".  ئامانجەکەی سەرۆک بایدن بە پێدانی ڤاکسین بە ٧٠ % ی ئەمریکییەکان تاوەکو رۆژی ٤ی تەمووز بوو، گای رۆزن رەتیدەکاتەوە فەیسبووک هۆکارێك بووبێت بۆ نەگەیشتن بەو ئامانجە.  بەڵام پێناچێت قسەکانی بایدن هێندە لە راستییەوە دوور بن، چونکە ناوەندی دژەڕقی دیجیتاڵی ئەمریکا (CCDH) راپۆرتێكی خستووەتە بەردەم کۆشکی سپی و تێیدا دەڵێت؛ "زۆربەی چەواشەکردن و بڵاوکردنەوەی زانیاری هەڵە لەبارەی کۆرۆنا و ڤاکسینی کۆرۆنا لەلایەن ١٢ کەسایەتیی ناسراو دێن کە لە سۆشیالمیدیا چالاکن و زیاتر لە ٥٩ ملیۆن هەوادار و فۆڵوەریان هەن، کە زۆرترینیان لەنێو فەیسبووکدان.  (CCDH) شیکاری بۆ ٨١٢ هەزار پۆستی نێو فەیسبووک و تویتەر کردووە و بۆی دەرکەوتووە سەرچاوەی لە ٦٥ % ی ئەو پۆست و تویتانە لەسەر بنەمای زانیاری هەڵەوە بووە.  ئێستا ئیدارەی بایدن لەبەردەم دووڕیانێكدایە لەلایەک دەبێت بەرگری لە بەها دیموکراسییەکان بکات لەوانەش ئازادیی رادەربڕین لە کەناڵە میدیاییەکان لەنێویاندا تۆڕە کۆمەڵایەتییەکان، لەلایەکی دیکەوە دەبێت شەڕی بردنەسەری بەڵێنەکانی بکات بە پێدانی ڤاکسین بە زۆرینەی ئەمریکییەکان، کە زۆربەی زانیارییەکانی رۆژانەیان لە تۆڕە کۆمەڵایەتییەکان وەردەگرن.