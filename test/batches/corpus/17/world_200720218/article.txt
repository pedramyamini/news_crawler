عاسیمی گۆیتا، سەرۆکی کاتیی مالی لەکاتی بەشداریکردنی لە نوێژی جەژنی قوربان لە مزگەوتی فەیسەڵی گەورەی شاری باماکۆی پایتەختدا لەلایەن دوو کەسەوە، کە یەکێکیان چەقۆی بەدەستەوە بووە، هێرشی کرایە سەر.  پۆلیسی مالی لەبارەی هێرشەکە هیچ زانیارییەکی بڵاونەکردووەتەوە و هیچ لایەنێكیش تاوەکو ئێستا بەرپرسیاریێتی خۆی لە هێرشەکە رانەگەیاندووە.  عاسیمی گۆیتا، تەمەن ٣٧ ساڵ، کەسایەتیی سەربازیی ناسراوی مالی، سەرۆکی لیژنەی نیشتمانی رزگارکردنی گەل؛ لە ٢٤ی مانگی ئایاری ئەمساڵ کودەتایەکی سەربازی دژ باه نێدوا، سەرۆکی پێشووی وڵاتدا کرد و لە دەسەڵاتی دوورخستەوە و خۆی وەک سەرۆکی کاتیی وڵات ناساند.  پێشتریش لە مانگی ئابی ساڵی ٢٠٢٠، گۆیتا و ژمارەیەک لە ئەفسەرانی سوپای مالی، کودەتایان بەسەر ئیبراهیم بوبەکر، سەرۆکی پێشتووتری مالیدا کرد و لە دەسەڵات دووریان خستەوە، کە دواتر بە دانانی باه نێدوا وەک سەرۆک و خۆی وەک جێگری سەرۆک کۆتاییهات.  عاسیمی گۆیتا بەڵێنیدابوو لە ساڵی ٢٠٢٢ دا هەڵبژاردنی سەرۆکایەتی بکرێت و دەسەڵات رادەستی هێزی سیڤیل بکرێت.  مالی یەکێكە لە ١٣ وڵاتی دیکەی کۆمەڵەی ناسراو بە وڵاتانی ناوچەی ساحیل، کە ناوەڕاستی کیشوەری ئەفریقیا دەگرێتەوە و لە مۆریتانیا لەوپەڕی رۆژئاواوە دەستپێدەکات و بە ئەسیوپیا لەوپەڕی رۆژهەڵات لەسەر دەریای سووردا کۆتایی دێت.  لە ماوەی نزیکەی حەوت ساڵی رابردوودا فەڕەنسا نزیکەی ٥ هەزار سەربازی بۆ بەشی رۆژئاوای ناوچەی ساحیل ناردووە بۆ رووبەڕووبوونەوەی گرووپە پەرگیرەکانی وەک قاعیدە و داعش. مالی یەکێکە لەو وڵاتانەی ئەو گرووپانە تێیدا چالاکن و ناوە ناوە هێزە ئەمنییەکان و خەڵکی سیڤیلیش دەکرێنە ئامانج.  پێشتر ئیمانوئێل ماکرۆن، سەرۆکی فەڕەنسا رایگەیاند وڵاتەکەی ژمارەی هێزەکانی لە مالی بۆ نزیکەی ٢.٥ هەزار سەرباز کەمدەکاتەوە و بەڵێنی دا بە بەردەوامبوون لە هاوکاریکردنی مالی لە رووبەڕووبوونەوەی هێرشی گرووپە چەکدارەکان.