شتێفن زایبەرت، گوتەبێژی ئەنگێلا مێرکل، راوێژکاری ئەڵمانیا، سەبارەت بە ئاڵۆزییەکانی سنووری کەرتی غەززە رایگەیاند،  هێرشە مووشەکییەکانی بزووتنەوەی حەماس بۆ سەر ئیسرائیل "هەڕەشەی تیرۆریستین".   زایبەرت دەڵێت، مێرکل سەرکۆنەی ئەو هێرشانەی حەماس دەکات کە "هێرشی تیرۆریستین و ئامانجیان کوشتنی خەڵک و بڵاوکردنەوەی ترسە"،  داواش دەکات بەزووترین کات ئەو جۆرە هێرشانە بوەستێنرێن.  سەبارەت بەو خۆپێشاندانانەی لە جیهان و لە ئەڵمانیاش دژی ئیسرائیل بەڕێوەدەچن، گوتەبێژەکەی مێرکل ئاماژەی بەوە کرد، خۆپێشاندان دژی سیاسەتی ئیسرائیل بەشێوەی ئاشتییانە ئاساییە، بەڵام درووشمی دژی جووەکان لە ئەڵمانیا چاوپۆشی لێناکرێت و رێگەی پێنادرێت.  لە بەشێکی دیکەی قسەکانیدا گوتەبێژی راوێژکاری ئەڵمانیا رایگەیاند، "مێرکل سەرکۆنەی هێرشە مووشەکییەکان بۆ سەر ئیسرائیل دەکات؛ ئەمانە هێرشی تیرۆریستین کە تەنیا یەک ئامانجیان هەیە، ئەویش کوشتنی خەڵکە بێ جیاوازی و هەروەها بڵاوکردنەوەی ترسە. هیچ پاساوێک بۆ ئەم جۆرە تیرۆرە نییە. بۆیە هێرشە مووشەکییەکان دەبێت بەزووترین کات بوەستێندرێن".   لەبارەی هەڵوێستی ئەڵمانیا لەسەر گرژییەکانی نێوان ئیسرائیل و فەلەستین راوێژکاری ئەڵمانیا رایگەیاند، حکومەتی فیدراڵی پشتیوانی لە مافی ئیسرائیل دەکات بۆ بەرگریکردن لە خۆی دژی ئەو هێرشانە.  لەلایەکی دیکەوە جین ساکی، گوتەبێژی کۆشکی سپی لە کۆنگرەیەکی رۆژنامەڤانیدا لەبارەی هێرشە مووشەکییەکانی ئیسرائیل رایگەیاند، "بە بۆچوونی ئێمە هێرشی مووشەکی بۆ سەر هاووڵاتییانی وڵاتێکی دراوسێ، بەرگریکردن نییە. بەڵام لە هەمان کاتدا ئێمە بەرەو ئاساییکردنەوەی دۆخەکە کاردەکەین".  گرژییەکانی نێوان ئەو دوو وڵاتە نزیکەی هەفتەیەکە لەسەر چەند خانوویەکی گەڕەکی شێخ جەڕاح دەستیان پێکردووە. بە بڕیاری دادگە داوا کراوە چوار ماڵ لەو گەڕەکە چۆڵبکرێن. عەرەبەکانی ئۆرشەلیم (قودسیش) دەڵێن، "لەسەر لاشەیان دەتوانن خانووەکانیان لێبسێنن و نەتانیاهووش ئامادەی رووبەڕووبوونەوەیە".