مارک مێرلی، سەرۆکئەرکانی سوپای ئەمریکا رایگەیاند: "ئێمە دەزانین ژمارەیەکی زۆر لە ئەفغانییەکان هەن کە پشتگیری ئەمریکا و هاوپەیمانی نێودەوڵەتییان کردووە، ئەوەش ژیانیان لەدوای کشانەوەمان دەخاتە مەترسییەوە، ئێمە دەشزانین کە زۆر گرنگە ئەمریکا لە ئاست ئەو کەسانەدا سۆزی هەبێت و لەبیریان نەکات".  مارک مێرلی دەڵێت دەبێت ئەمریکا گارانتی پاراستنی ژیانی ئەو کەسانە بکات تەنانەت بشیانباتە دەرەوەی وڵات ئەگەر بە ویستی خۆیان داوا بکەن.  مێرلی ئاماژەی بەوەدا لەو چوارچێوەیەدا چەند پلانێک هەن بەپەلە کاریان لەسەر دەکرێت و پلانەکان تەنیا وەرگێڕەکان ناگرێتەوە بەڵکو هەموو ئەوانەی کە هاوکاری ئەمریکایان کردووە، گوتیشی ئێمە هەموو شتێكمان ئامادەکردووە هەرچەندە تاوەکو ئێستا لەو بارەیەوە لەلایەن حکومەتی ئەمریکاوە هیچ بڕیارێک بۆ بردنەوە دەرەوەیان دەرنەچووە.  نزیکەی ٢٠ ساڵە ئەمریکا و هێزەکانی ناتۆ لە ئەفغانستانن و لەو ماوەیەدا زیاتر لە ١٨ هەزار کەس لە وەرگێڕ و کارگوزار و رێپیشاندەر لەگەڵ ئەو هێزانە کاریان کردووە و ئێستا ناویان بۆ کۆچکردن بەرەو ئەمریکا تۆمارکردووە. کۆنگرێسی ئەمریکاش ئاماژەی بەوە داوە گەیاندنی ئەو ژمارە زۆرەی هاووڵاتی ئەفغانی بە ئەمریکا لانیکەم ٢ ساڵی پێویستە.  بڕیارە تاوەکو ١١ی سێپتەمبەری ئەمساڵ هێزەکانی ئەمریکا و ناتۆ لە ئەفغانستان بکشێنەوە و تەنیا پشتگیری لۆجستی و هەواڵگری پێشکەش بە هێزەکانی ئەفغانستان بکەن، ئەوەش ترسی لەلایەن حکومەت و شەقامی ئەفغانستان دروستکردووە کە تاڵیبان بەهێز ببێتەوە و هێرشەکانی لە دژی حکومەت و هاووڵاتیان زیاتر بکات.