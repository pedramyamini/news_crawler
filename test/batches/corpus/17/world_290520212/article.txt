ئەسیمی گۆیتا لەلایەن دادگەی دەستووری وڵاتەکەیەوە بە سەرۆکی کاربەڕێکەر دەستنیشانکراوە. گۆیتا لەو بارەوە دەڵێت، "پێویستە لەسەرمان بەرژەوەندییە باڵاکانی وڵاتەکەمان بپارێزین. پێویستبوو لە نێوان سەقامگیریی مالی و پشێویدا یەکێکیان هەڵبژێرین. ئێمە سەقامگیریمان هەڵبژارد. "  وڵاتانی رۆژئاوا دەستگیرکردنی موختار واد و باهـ نەدوو، سەرۆکوەزیران و سەرۆکی کاتی لەلایەن سوپای مالییەوە بە کودەتاییەکی دیکە ناودەبەن. نەتەوە یەکگرتووەکانیش دەڵێت، مالی "رووبەڕووی مەترسییەکی گەورە دەبێتەوە. "  ژۆن پیێخ لاکخوا، یاریدەدەری سکرتێری گشتیی UN بۆ ئاشتیپارێزی دەڵێت، "گرووپە تیرۆریستییەکان هێشتا بەشێوەیەکی مەترسیدار کاران. خەڵک لە نێوەڕاستی وڵات ئەشکەنجەدەدرێن و دەچەوسێنرێنەوە. لە باکووری، تەنانەت هیچ بەرەو پێشچوونێک لە جێبەجێکردنی رێککەوتنی ئاشتی نییە. بۆیە نابێت کات لەدەستبدەین، من زۆر نیگەرانم... ئێمە نیگەرانین کە رەنگە ئەم رووداوە زیاتر ئەو هەوڵانە بخاتە مەترسییەوە کە بۆ چارەسەرکردنی ئەو کێشە گەورانە دەدرێن. "  فەرەنسا، داگیرکاری پێشووی مالی، زۆرترین رەخنەی لە سوپای مالی هەیە. بەڵام لایەنگرانی سوپا بەخۆپێشاندان وەڵامی فەرەنسا دەدەنەوە و داوای لێدەکەن ٥ هەزار و ١٠٠ سەربازەکەی لە وڵاتەکەیان بکشێنێتەوە بۆ ئەوەی رووسیا بچێتە نێو وڵاتەکەیان و لە بری فەرەنسییەکان، شەڕی گرووپە پەڕگیرەکان بکات.   سەیدۆ سیدیبێ، لایەنگری سوپای مالی دەڵێت، "ئەمڕۆ بۆ دوو شت هاتوومەتە شەقامی ئازادی. یەکەم، بۆ ئەوەی پاڵپشتیی سوپا بکەم. دووەمیش بۆ ئەوەی بە کۆمەڵگەی نێودەوڵەتی بڵێم کە کێشەی مالی کێشەیەکی نێوخۆییە و پێویستە لە نێوان مالییەکان چارەسەربکرێت. "  سەرکردەی کودەتای مالی بۆ رەواندنەوەی نیگەرانییەکانی کۆمەڵگەی نێودەوڵەتی رایگەیاندووە، سەرکردەیەکی ئۆپۆزیسیۆن دەکرێتە سەرۆکوەزیرانی کاتی و لە وادەی دیاریکراوی خۆیدا، واتە لە شوباتی ساڵی داهاتوو، هەڵبژاردن ئەنجام دەدرێت.