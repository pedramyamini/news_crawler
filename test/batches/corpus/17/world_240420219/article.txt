ئەو وێنەیە لە ٢٠٢١.٤.٢٢ لە بەرزایی ٥.٢ مەتر لەسەر ئاستی رووی مەریخدا وەرگیراوە و تیایدا خاكی ناوچەكە و شوێنی رۆیشتنی ویلەكانی گەڕۆكی (پێرسیڤیرانس) یش به ورديى دەركەوتووە.  ئەو رووبەرە خاكەی لە ژێرەوە دەرچووە ناونراوە (برایانی رایت) وەك رێزێك لە هەردوو فڕكەوان (رایت)، لەلای راست و چەپیشدا بەشێك لە پێچكەكانی نیشتنەوەی هێلیكۆپتەرەكە دەركەوتوونە و لەناوەڕاستی خوارەوەی وێنەکەش سێبەرەكەیشی دەركەوتووە.  ئەو كامێرایەی وێنەكەی گرتووە دەكەوێتە ژێرەوەی بنكەی (ئینجینویتی) و بە گۆشەی ٢٢ پلە لار كراوەتەوە و وردەكارییەكەی گەیشتووەتە ٣١٢٠ X ٤٢٠٨ پیكسڵ و بە كوالیتییەكی بەرز خاك و خۆڵ و ناوچەكەی دەرخستووە.  دواى چاوه‌ڕوانییه‌كى دوورودرێژ و ئه‌نجامدانى تاقیكردنه‌وه بۆ ته‌واوى سیستمه‌كانى فڕینی، رۆژی دووشەممە كاژێر ٠٢: ٤٦ ـى دواى نیوه‌ڕۆ بەکاتی هەرێمی کوردستان، وێنه و داتاى نێردراوى (گه‌ڕۆكى پێرسیڤیرانس) زانایان و پسپۆڕان و هه‌وادارانى فه‌له‌كناسی جیهانى دڵنیاكرده‌وه له فڕینی سه‌ركه‌وتووانه‌ى هێلیكۆپته‌رى (ئینجنیوتی). به‌وه‌ش به كرداریی بووه یه‌كه‌م فڕۆكه كه له ئاسمانی هه‌ساره‌یه‌كى دیكه‌دا ده‌فڕێ و له زه‌وییه‌وه كۆنترۆڵ ده‌كرێت.  پسپۆڕانى سه‌ر زه‌وى كاژێر ١٢: ٣٣ ـى نیوه‌ڕۆیان به‌كاتى مه‌ریخ هه‌ڵبژارد، چونكه لەوکاتەدا زیاترین رێژه‌ى تیشكى خۆر به‌به‌ر خانه خۆرییه‌كانى ده‌كه‌وێت و به‌رزترین وزه‌ى كاره‌با بۆ به‌گەڕخستنى ته‌واوى سیستمه‌كانى ده‌سته‌به‌ر ده‌كات.   داتاکان ئەوە پێشان دەدەن كه (ئینجنیویتی) تاوەکو ئاستى سێ مه‌تر له‌سه‌ر رووى خاكى مه‌ریخدا به‌رزبووەتەوە و بۆ ماوه‌ى ٣٠ چركه له ئاسماندا ماوەتەوە. پاشان به هێمنى له‌سه‌ر خاكى ئه‌و هه‌ساره‌یه‌دا نیشتووەتەوە. ته‌واوى ئه‌و پرۆسه‌یه‌ش ٣٩.١ چركه‌ى خایاندووه.