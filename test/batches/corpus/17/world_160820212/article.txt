دیمیتری ژیرنۆڤ، باڵیۆزی رووسیا لە ئەفغانستان رۆژی یەکشەممە ١٥ - ٨ - ٢٠٢١ لە پەیامێکی تەلەڤزیۆنیدا رایگەیاند، ئەوان هیچ پلانێکیان بۆ چۆڵکردنی باڵیۆزخانەکەیان لە کابوول نییە.   ژیرنۆڤ بە میدیای فەرمیی رووسیای راگەیاند، ئەوان رێوشوێنی ئەمنیی باڵیۆزخانەکەیان لە کابوول تووند کردووە و لە "دۆخێکی ئارام و ئاساییدا" بەردەوام دەبن لە راپەڕاندنی کارەکانیان.   هەروەها باسیشی لەوە کرد کە بزووتنەوەی تاڵیبان گەرەنتی پێداون هەموو باڵیۆزخانەکان، لە نێویشیاندا باڵیۆزخانەی رووسیا دەپارێزن.   سوهەیل شاهین، گوتەبێژی تاڵیبانیش بە ئاژانسی هەواڵی تاسی رووسی گوتووە، ئەوان "پەیوەندیی باشیان" لەگەڵ رووسیا هەیە.   دیمتری ژیرنۆڤ، باڵیۆزی رووسیا لە ئەفغانستان دەڵێت، "دەنگی تەقە لە شاری کابوول دەبیسترێت، چەکداری تاڵانکەر لێرە هەن. گوێمان لە دەنگۆ هەیە کە بۆنی سووتان دێت، بەڵام ناتوانین بڵێین دۆخەکە داڕوخاوە. لێرە بە نزیکەیی هەموو پێگەیشتوو و هەرزەکارەکان پێشتر چەکیان بەدەستەوە بوو، ئەو کاتیش سەلامەت نەبوو. "  باڵیۆزی رووسیا لە ئەفغانستان ئاماژە بەوەش دەدات، "گرنگ ئەوەیە، تاڵیبان بەڵێنیان داوە؛ دەیانەوێت دەسەڵات ئاشتییانە دەستاودەست بکرێت. ئەوان گرەنتی پاراستنی هەموو باڵیۆزخانەکان دەدەن، لە نێویشیاندا باڵیۆزخانەی رووسیا. "