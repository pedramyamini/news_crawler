جگە لە گەنگەشەی چۆنێتیی رووبەڕووبوونەوەی داعش، مەترسی ئەو گرووپانەش کە لە بنەڕەتدا بەناوی بەگژداچوونەوەی ئەو رێکخراوە دروستکراون، باسێکی گەرمی کۆبوونەوەکانی رۆما بوون.   وەزیری دەرەوەی ئەمریکا لەو کۆبوونەوەیەدا رایگەیاند، هێرشەکانیان بۆ سەر چەکدارانی حەشدی شەعبی نزیک لە ئێران پەیامێکی تووندبوو تاوەکو جارێکی دیکە هێرش نەکەنە سەر هێزەکانی ئەمریکا. دەشڵێت، "ئەم هەنگاوە کە لە چوارچێوەی بەرگریکردن لەخۆدا بووە و پێویست بوو بۆئەوەی رێگە لە هێرشی دیکە بگیرێت. پێموایە هێرشەکە پەیامێکی گرنگ و بەهێزی نارد و ئومێدەوارم ئەو پەیامەش لە لایەن ئەو کەسانەوە وەربگیرێت کە مەبەستمانە. "  کۆبوونەوەی ئەمجارەی هاوپەیمانێتییەکە جیاواز بوو، زیاتر لە ٢٥ وڵاتی ئەفریقیش بانگهێشتی کۆبوونەوەکە کرابوون. لەنێوبردنی داعش بەتەواوەتی لە عێراق و سووریا و رێگەنەدان بە بەهێزبوونیان لە وڵاتانی ئەفریقا پرسی سەرەکیی کۆبوونەوەکە بوو.   ئەمریکا داوای لە هاوپەیمانانی کرد، سەرنجیان لەسەر هەڕەشەی داعش بێت لە ئەفریقا، هاوکات بەردەوام بن لە هاوکاریکردنی سەربازیی هێزەکانی عێراق و هاوکاریی مرۆیی بۆ سووریا.  هایکۆ ماس، وەزیری دەرەوەی ئەڵمانیا لە وەڵامی پرسیارێکی رووداودا ئاماژەی بەوە کرد، "ئێمە دەمانەوێت ئەو چالاکییانەی لەگەڵ هاوپەیمانان لە عێراق هەمانە، بەردەوام بەهێزی بکەینەوە، بەتایبەتی لەو ناوچانەی لە دەستی داعش رزگارکراون، بۆیە ئەڵمانیا ئەمساڵ ١٥٠ ملیۆن یۆرۆ تەرخاندەکات بۆ عێراق و ٧٥ ملیۆنیش بۆ سووریا.   لەبارەی بەڕێوەچوونی هەڵبژاردنی پێشوەختەی عێراقیش کە بڕیارە لە سەرەتای تشرینی یەکەم بەڕێوەبچێت، ئەو وەزیرە گوتی، "دەمانەوێت پاڵپشتیی حکومەتی عێراق بکەین تاوەکو بتوانێت هەڵبژاردنێکی پاک بکات بە هاوئاهەنگی لەگەڵ حکومەتی هەرێمی کوردستان. "  لەنێوبردنی سەرچاوەی دارایی داعش و رێگریکردن لە پڕوپاگەندەکانی ئامانجی هاوپەیمانیی نێودەوڵەتیی دژ بە داعشە. ئەمریکا داوای لە ئەو وڵاتانەکرد کە ئەو کەسانەیان چوونەتە نێو داعش و ئێستا لە عێراق و سووریان، وەریانبگرنەوە.   هاوپەیمانیی نێودەوڵەتی پەیامی خۆی گەیاند، کە تێکشکاندنی داعش لە هەموو جێگەیەک، ئامانجی سەرەکیی ئەوانە کە ئێستا چەند وڵاتێکی ئەفریقیش چوونەتە ریزی هاوپەیمانێتییەکە.