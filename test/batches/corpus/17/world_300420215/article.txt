مایکڵ واڵتز، کۆنگرێسمانی کۆمارییەکانی ئەمریکا پرۆژەیاساکەی داڕشتووە و پێشکێشی کۆنگرێسی کردووە. لە پرۆژەیاساکەدا داوای بونیادنانی، "پەیوەندییەکی بەهێزی کوردی - ئەمریکی و رێزگرتن و پشتیوانیی درێژخایەنی دۆستە کوردەکان دەکات، کە ئازایانە شان بە شانی ئەمریکا بەرەنگاری تووندڕەوی و تیرۆریزم بوونەتەوە".  لە پرۆژەیاساکەدا داوا لە ئەمریکا دەکرێت یادی ٣٠ ساڵەی ئەو هاوکارییانەی ئەمریکا بۆ کورد و هەروەها هەموو ئەو سەرباز و سیاسەتمەدار و سەرکردانەش بەرز رابگیرێن کە رۆڵیان لەو هاوکارییانە هەبووە.  ئەو ئەندامەی کۆنگرێس کە پرۆژەیاساکەی ئامادە کردووە دەڵێت: "لە دوای راپەڕینی کورد لە دژی سەدام حوسێن لە ئازاری ١٩٩١، رژێمی سەدام بەشێوەیەکی دڕندانە خەڵکی وڵاتەکەی خۆی کوشت، سەتان هەزاری ناچار کرد روو لە سنوورەکانی ئێران و تورکیا بکەن بۆ سەلامەتی".  دوای جەنگی کەنداو لە ١٩٩١ ئەمریکا و هاوپەیمانەکانی "ئۆپەراسیۆنی دابینکردنی حەوانەوە"یان لە هەرێمی کوردستان دابینکرد بۆ ئەوەی رژێمی سەدام حوسێن لە سەرکوتکردنی کورد راگرن و رێگە بدەن هاریکاریی مرۆیی بگاتە ئاوارە کوردەکان.  لە بڵاوکراوەکەی کۆنگرێسمانەکەدا هاتووە: "ئەم ئۆپەراسیۆنە بناخەی پەیوەندی و دۆستایەتی ئێمەبوو لەگەڵ گەلی کورد"  لە چوارچێوەی هەمان ئۆپەراسیۆندا ئەمریکا و وڵاتانی هاوپەیمان ناوچەی نەفڕینیان لە عێراق دامەزراند و فڕۆکە و هێلیکۆپتەری عێراقی لە فڕین بەسەر ئاسمانی کوردستان قەدەخەکران.  مایکڵ واڵتز، خۆی لە سوپای ئەمریکادا ئەفسەر بووە و دواتریش لە هێزە تایبەتەکانی ئەمریکادا کاری کردووە و چەند جارێک وەکو ئەفسەرێکی سەربازی لە رۆژهەڵاتی ناوەڕاست و ئەفغانستان کاری کردووە. لە راگەیێندراوەکەیدا دەڵێت: وەکو ئەفسەرێکی هێزە تایبەتەکان و جەنگاوەرێکی دێرین کە شەڕی لە دژی تیرۆر کردووە، شانازی دەکات ئەم پرۆژە یاسایە بۆ یادکردنەوەی ٣٠ ساڵەی ئۆپەراسیۆنی دابینکردنی حەوانەوە پێشکەش دەکات و رێز لەو سەربازە ئەمریکی و هاوپەیمانانە دگرێت کە هاوکاربوون لە پاراستنی گەلی کورد.  هەروەها دەڵێت، پرۆژەیاساکە بۆ رێزگرتنە لەو دوو ملیۆن پیاو و ژن و منداڵەی کورد کە لەبەر سەرما و شاخی سەختدا ئازایەتیی خۆیان نیشاندا.  یادکردنەوەی سییەمین ساڵیادی دروستکردنی نەوای ئارام.  لەدوای راپەڕینی مانگی ئاداری ساڵی ١٩٩١ دژ بە سەدام حوسێن، رژێمی سەدام بە تانک و هێلیکۆپتەر هێرشیکردە سەر هاووڵاتییانی بێ چەکی کورد و سەتان هەزار کەس لە ژن، منداڵ، پیر و پیاو بەرەو ناوچە سنوورییەکان هەڵاتن؛ ئەوە سەرباری ئەو جینۆسایدەی کە رژێمی سەدام دژ بە کورد ئەنجامیدا و بەهۆیەوە زیاتر لە ٢٠٠ هەزار کەس کوژران، زیاتر لە ٤ هەزار  و ٥٠٠ گوند وێران و خاپوور کران و لەدوای بۆمبارانکردنی کیمیایی سەر هەڵەبجە و هەروەها هەڵمەتی ئەنفال لە دژیان.  لە رۆژەکانی سەرەتای سەرهەڵدانی قەیرانی پەنابەران و ئەو کۆڕەوەی کە لە ساڵی ١٩٩١ روویدا، رۆژانە لەسەر سنوورەکان لانیکەم هەزار کەس بەهۆی برسیەتی، سەرما و نەخۆشییەوە گیانیان لەدەستدەدا.  ئەو کارەساتە کاردانەوەی ئەمریکای بەدوای خۆیدا هێنا کە بووە هۆی دروستبوونی " ئۆپەراسیۆنی دروستکردنی نەوای ئارام" کە بە گەورەترین ئۆپەراسیۆنی پێشکەشکردنی هاوکاری مرۆیی دەناسرێت و تێیدا هاوکاری مرۆیی پێشکەشی خەڵک کرا و ناوچەی نەفڕینی سەپاند.  "ئۆپەراسیۆنی دروستکردنی نەوای ئارام" هەر ئەو ئۆپەراسیۆنەیە کە کورد تاوەکو ئێستا بەرز دەینرخێنێت بەدیاریکراوی دروستکردنی ناوچەی نەفڕین کە کوردی تاوەکو ساڵی ٢٠٠٣ پاراست و ژینگەیەکی لەباری بۆ دروستکردنی ناوچەیەکی سەقامگیر و ئاشتی رەخساند، کە ئەم کوردستانەی ئەمڕۆی لێدروستبووە.  هەرێمی کوردستانی عێراق ئێستا بە یەکێک لە گەورەترین ناوچە ئارام و سەقامگیرەکانی جیهان دادەنرێت لە لەخۆگرتنی ئاوارە و پەنابەرانی قەیران و هەڵاتووانی کێشە ئایینییەکان و سەرکوتکردنی سیاسی.  لەو هەرێمی کوردستانە، حکومەتی هەرێمی کوردستان و پێشمەرگە کوردەکان، یەکێكن لەو لایەنە پشتپێبەستراوانە و هاوبەشی هەمیشەیی ئەمریکان لە شەڕی دژ بە پەڕگیری و تیرۆردا.  بۆیە ئێستا لەم پرۆژە یاسایەدا ئەم داواکارییانە خراونەتەڕوو:  - یەکەم؛ یادکردنەوەی ٣٠ مین ساڵیادی ئۆپەراسیۆنی دروستکردنی نەوای ئارام.  - دووەم؛ یادکردن و بەرزنرخاندنی ئەمریکییە قارەمانەکان لە سەرباز، دیپلومات، سەرکردەی سیاسی و هاوپەیمانانی ئەمریکا کە ئۆپەراسیۆنی دروستکردنی نەوای ئارامیان جێبەجێکرد.  - سێیەم؛ یادکردنەوە و بەرزنرخاندنی زیاتر لە ٢ ملیۆن ژنی کورد، منداڵ و پیاو کە بەنەهامەتی برسیێتی و مەترسییە سەختەکان تێپەڕبوون و هاوکارییە مرۆییەکانی ئەمریکایان وەرگرت و ژیانێكی نوێیان دەستپێكرد.  - چوارەم؛ جەختکردنەوە لە هاوبەشیی بەهێزی کوردی - ئەمریکی و پێشکەشکردنی پاڵپشتی  و رێزی بەردەوام بۆ هاوڕێ کوردەکانمان کە بوێرانە شان بە شانی ئەمریکا وەستان لە دژایەتیکردنی هاوبەشمان دژ بە پەڕگیری  و تیرۆردا.