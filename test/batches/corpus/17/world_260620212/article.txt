لە لایەکی دیکەوە بەگوێرەی داتاکانی نەتەوەیەکگرتووەکان، ڕەوشی مرۆیی رۆژئاوای کوردستان هەر بەرەو خراپتربوون دەڕوات و خواردن و ئاوی خواردنەوە و پێداویستیی سەرەتایی تەندروستی زەحمەتر لە جاران دەستدەکەوێت. بەڵام ئەمریکا و هاوپەیمانەکانی بەهۆی نیگەرانیی تورکیا دەربارەی هەژموونی یەپەگە لەو ناوچانە لە ئەنجومەنی ئاسایشی نێودەوڵەتی هیچ هەوڵێکی جیددی نادەن بۆ دووبارە کردنەوەی دەروازەی سنووری تەلکۆچەر بۆ ئەوەی هاوکاریی نێودەوڵەتی پێویست بگاتە رۆژئاوای کوردستان.   لە جیاتی ئەوە بەگوێرەی سێ سەرچاوەی دپلۆماسی ئەنجوومەنەکە، ئەمریکا و هاوپەیمانەکانی فۆکەسی تەواویان لەسەر کردنەوەی ئەو خاڵە سنووریەیە کە دەکەوێتە ئەو ناوچانەی کە هێزەکانی هاوپەیمانی تورکیا کۆنترۆڵی دەکەن لە باکووری رۆژئاوای سووریا.   رووسیا دەڵێت چۆن یارمەتی مرۆیی بۆ قامشلۆ و حەسەکە لە رێگەی دیمەشقەوە دەڕوات، دەکرێت ئاواش بۆ ئیدلب و ناوچەکانی ژێر دەستی گرووپە جیهادیەکانی سەر بە تورکیاش بڕوات.  ڤاسلی نابینزیا باڵیۆزی رووسیا لە نەتەوە یەکگرتووەکان رایگەیاند: "ناردنی هاوکاریی بۆ ئاوارەکان لە رێگەکانی ناوخۆی سووریا دەکرێت ئەنجام بدرێت و هەندێک جار ئاسانترە کە یارمەتییەکان لە ناوەوەی سووریاوە بنێردرێت".   بە پێچەوانەوە، ستافان دوژاریک بە رووداوی راگەیاند کە کردنەوەی خاڵە سنوورییەکان هێشتا پێویستە بۆ گەیاندنی یارمەتیی مرۆیی بە خەڵکی سووریا.  ستافان دوژاریک گوتەبێژی سکرتێری گشتی نەتەوەیەکگرتووەکان گوتی: "ئێمە وا هەست دەکەین کە پێویستییەکی بنەڕەتی هەیە بە خاڵە سنوورییەکانی نێوان سووریا و تورکیا بۆ گەیشتن بە ملیۆنەها کەس کە هاوکاریی مرۆییان پێویستە".  بەڵام رووسیا سەرەڕای گفتوگۆی پووتین و بایدن لەسەر بابەتەکە، هەڵوێستی نەگۆڕاوە و تەنانەت ئێستا بە پاڵپشتی چین هەوڵ دەدەن بابەتی ناردنی یارمەتی مرۆیی مەرجدار بکەن بە کەمکردنەوەی سزا ئابوورییەکان لەسەر حکومەتی سووریا.  دیمیتری پۆلیانسکی جێگری نوێنەری رووسیا لە نەتەوەیەکگرتووەکان گوتی: "دەزانن هەڵوێستی ئێمە نەگۆڕاوە و لە لووتکەکەی بایدن و پووتین گفتوگۆی قووڵ لەم بارەیەوە ئەنجام نەدرابوو".  هەروەها ژان یونگ باڵیۆزی چین لە نەتەوەیەکگرتووەکان گوتی: "پێویستە کردار هەبێت بۆ گۆڕینی ئەو سزا ئابوورییانەی لەسەر سووریا سەپێنراوە و ئینجا دەرفەتی زیاتر بدرێتە ئەو یارمەتییە مرۆییانە کە بگاتە ئەو خەڵکەی کە بەڕاستی پێویستیان بە یارمەتی هەیە".  لە جیاتی رووسیا و چین و وڵاتە موسڵمانەکان کە زیاتر بە وتار باسی ئازاری سووریەکان دەکەن، زۆربەی یارمەتییە نێودەوڵەتییەکان  لە ئەمریکا و ئەوروپاوە دەڕوات و بێ یارمەتی مرۆیی وڵاتانی رۆژئاوایی، دۆخی سووریا جیاوازییەکی زۆری لەگەڵ سۆماڵ و مەدەگەسکەر نابێت و بەگوێرەی نەتەوە یەکگرتووەکان ئەگەری داڕووخانی تەواوی ئابووریی و دەوڵەت لە سووریا زیاتر دەکات.  رووداو: وەزیری دەرەوەی رووسیا سێرگێی لاڤرۆڤ دەڵێت ئێوە وەکو وڵاتانی ئەوروپا و ئەمریکا هەڕەشەی کەمکردنەوەی یارمەتیی مرۆییتان کردووە بۆ سووریا ئەگەر ئەم پرۆژەبڕیارە ڤیتۆ بکرێت؟   مۆنا جووڵ باڵیۆزی نەرویج لە نەتەوە یەکگرتووەکان: "ئێمە هەڕەشەی بڕینی یارمەتیی مرۆییمان نەکردووە. سووریا زۆرترین یارمەتی مرۆیی لە نەرویجەوە بۆ دێت. ئێمە قەت ئەو جۆرە هەڕەشانە ناکەین".  هەروەها جێرالدین بێرن نەسن باڵیۆزی ئێرلەندا لە نەتەوە یەکگرتووەکان گوتی: "ئینجا بابێین باسی لۆجیکی ئەو تۆمەتە بکەین. ئامانجمان زیادکردنی رێژەی گەیاندنی یارمەتیی مرۆییە بۆ ئەو خەڵکەی کە لەسووریان. ئەوە ئامانجمانە و وەکو لێزەر فۆکەسمان لەسەریەتی".   گەیشتن بەو ئامانجە بابەتی مان و نەمانە بۆ زۆرینەی ئەو ١١ ملیۆن و ١٠٠ هەزار کەسەی لە سووریا و رۆژئاوای کوردستان دەژین کە نەتەوە یەکگرتووەکان دەڵێت: "پێویستیان بە یارمەتی مرۆیی بەپەلە هەیە".