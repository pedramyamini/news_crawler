لەگەڵ کۆتاییهاتنی ئاگربەستی ٣ رۆژەی جەژن کە تاڵیبان رایگەیاندبوو، شەڕ لە نێوان چەکدارانی بزووتنەوەکە و هێزەکانی حکومەت لە ویلایەتی هیلمەند لە باشووری ئەفغانستان دەستیپێکردەوە.  عەتائوللا ئەفغان، حاکمی ویلایەتی هیلمەند رایگەیاند، لە بەرەبەیانی ئەمڕۆوە شەڕ لەنێوان سوپای حکومەت و چەکدارانی تاڵیبان دەستیپێکردەوە و تاوەکو ئێستاش بەردەوامە.  ئەفغان گوتیشی، چەکدارانی تاڵیبان هێرشیانکردە سەر چەند خاڵێكی پشکنین لە ناوچەی لەشکەرگاه و ناوچەکانی دیکەی دەوروبەری ویلایەتی هیلمەند.  لەلایەکی دیکەوە، گوتەبێژی سوپای ئەفغانستان دەستپێکردنەوەی شەڕ و پێکدادانەکانی لەگەڵ تاڵیبان پشتڕاستکردەوە.  هەرچەندە لە ماوەی ٣ رۆژی جەژنی رەمەزاندا ئاگربەستەکەی تاڵیبان بەردەوامبوو، بەڵام رۆژی هەینی لە مزگەوتێکی دەوروبەری کابولی پایتەخت تەقینەوەیەک روویدا و بەهۆیەوە ١٢ کەس کوژران، دوای یەک رۆژ داعش بەرپرسیاریێتی خۆی لە تەقینەوەکە راگەیاند.  رۆژی ١٠ی ئەم مانگە، بزووتنەوەی تاڵیبان بەبۆنەی جەژنی رەمەزانەوە ئاگربەستێکی سێ رۆژەی راگەیاند و داوای لە چەکدارانی کرد لە هەموو بەرەیەکەوە شەڕ و پێکدادان رابگرن، بۆ ئەوەی ئەفغانییەکان لە کەشێکی ئارامدا جەژن بکەن.  ئەمریکا و تاڵیبان دوای چەندین کۆبوونەوە و دانوستاندن، رێککەوتوون کۆتایی بەشەڕی ئەفغانستان بێنن و لە بەرامبەردا ئەمریکا لە مانگی ئەیلوولی ئەمساڵدا تەواوی هێزەکانی لە وڵاتەکە بکشێنێتەوە.