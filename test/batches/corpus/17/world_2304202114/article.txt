دیمیترۆ کولیبا، وەزیری دەرەوەی ئۆکراینا کشاندنەوەی سەربازەکانی رووسیای بە ئەرێنی ناوبرد، بەڵام ئاماژەی بەوەشکرد، دەبێت مۆسکۆ پابەندبوونەکانی دیکەی جێبەجێ بکات بە مەبەستی چارەسەرکردنی یەکجاریی کێشەکان. هەروەها دەشڵێت، "دەمەوێت هەمووتان ئەوە بزانن کە ئەم پاشەکشەیە بە واتای کەمبوونەوەی گرژییەکان و کۆتاییهێنان بە پێکدادانەکە نایەت، چونکە هێشتا رۆژهەڵاتی ئۆکراینا لە لایەن رووسیاوە داگیرکراوە. هێشتا کریمیا لەلایەن رووسیاوە داگیرکراوە".   لەلایەن خۆیانەوە بەرپرسانی رووسیا بەتووندی رەخنە لە حکومەتی ئۆکراینا دەگرن و پێیانوایە، هۆکاری سەرەکیی گرژبوونی زیاتری پەیوەندییەکانی نێوان هەردوو وڵاتی دراوسێن.  ڤلادیمیر پووتین، سەرۆکی رووسیا لەو بارەوە رایگەیاند، "ژمارەیەکی زۆر هەنگاو لەلایەن ئۆکرایناوە نراون بۆ تێکدانی پەیوەندییەکانمان و ئەوەش جێگەی نیگەرانییە. بەڵام ئەگەر زێلێنسکی، سەرۆکی ئۆکراینا دەیەوێت دەست بە پەیوەندییەکان بکەینەوە، ئەوا ئێمە پێشوازی لێدەکەین".   لە ساڵی ٢٠١٤ ەوە گرژی لە پەیوەندییەکانی نێوان رووسیا و ئۆکراینا دەستیپێکردووە. بە گوێرەی ئامارە نافەرمییەکان، لەو کاتەوە زیاتر لە ١٤ هەزار سەربازی ئۆکراینا و چەکداری گرووپە جوداخوازەکانی پاڵپشتیکراو لە لایەن رووسیاوە کوژراون.   چەند رۆژێک پێش ئێستا حکومەتی رووسیا نزیکەی ١٥٠ هەزار سەربازی لە نزیک سنووری ئۆکراینا جێگیرکرد و ئەوەش نیگەرانی کییڤ و وڵاتانی رۆژئاوای بەدودا هات.   لەوەش زیاتر، بابەتی دەستگیرکردنی ناڤالنی و دەستوەردان لە هەڵبژاردنی سەرۆکایەتیی ئەمریکا وایانکردووە، پەیوەندییەکانی نێوان مۆسکۆ و رۆژئاوا ساردوسڕی زیاتریان تێبکەوێت.