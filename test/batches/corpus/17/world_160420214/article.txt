میترا مەهران، دانیشتووی کابوول دەڵێت "ئێمە گفتوگۆکانمان نەگەیاندوون بە ئەنجام و رێککەوتنێکیشمان لە بزووتنەوەی تاڵیبان وەرنەگرتووە، دەکرێت ئەمە وابکات هەرچی بەیەکەوە کارمان لەسەری کردووە و لەپێناویدا جەنگاوین لە ماوەی ٢٠ ساڵی رابردوودا، لەدەستی بدەین، ئەمە ئەمن و ئاسایشی ئەفغانستانیش دەخاتە مەترسییەوە".  دانیشتوویەکی دیکەی کابوول بەناوی هەدیەتوڵا مانەوەی هێزەکانی ئەمریکا بە پێویست دەزانێت "چونکە هێشتا شەڕ لە وڵاتەکەمان بەردەوامە و خەڵکی ئێمەش بێچارەن. ئەمریکا دەتوانێت ئەمن و ئاسایشمان بپارێزێت، حکومەتەکەمان لاوازە".  کەسانێکیش هەن دڵیان بە مانەوەی هێزی بیانی لە ئەفغانستان خۆش نییە، چونکە شەڕی هێزە بیانییەکان لە دژی بزووتنەوەی تاڵیبان و گرووپە چەکدارەکانی دیکە بووەتە هۆی گیانلەدەستدانی زیاتر لە ٣٨ هەزار و ٥٠٠ کەسی سڤیل.  حەمید حوسەینی، دانیشتووی کابوول دەڵێت "دەبێت هێزە بیانییەکان رۆژێک بڕۆن و وڵات جێبێڵن، ئێمە نابێت پشت بەوان ببەستین. ئەگەر ئەمڕۆش نەڕۆن، بێگومان شەش مانگی دیکە دەڕۆن".  ئەفغانستان بەشێوەیەکی بەرچاو پشت بە پاڵپشتیی نێودەوڵەتی دەبەستێت، لە مانگی نۆڤەمبەری ٢٠٢٠ دا وڵات و رێکخراوە کۆمەکبەخشەکان بڕیاریاندا تاوەکو ساڵی ٢٠٢٤ پاڵپشتیی دارایی ئەفغانستان بکەن، بەڵام ترس هەیە کشانەوەی هێزە بیانییەکان وابکات ئەو کۆمەکبەخشانەش پابەندی بڕیارەکانیان نەبن.  بەرپرسانی ئەفغانی دەڵێن، هێزە ئەمنییەکانی وڵاتەکە توانایەکی باشیان پەیدا کردووە و دەتوانن پارێزگاری لە ئەمن و ئاسایشی خەڵکەکەیان بکەن.  ئەفغانستان ٣٠٠ هەزار سەرباز و پۆلیسی هەیە کە هێزی ئەمنیی وڵاتەکە پێکدەهێنن، بەرپرسە سەربازییەکان دەڵێن "ئەو هێزانە بەرپرسیارن لە ٩٨ % ی ئەو ئۆپەراسیۆنانەی لە دژی گرووپە چەکدارییەکان ئەنجامی دەدەن، ئەوەی ماوەتەوە پاڵپشتیی ئاسمانی و سەربازیی ئەمریکا و هێزە هاوپەیمانەکانە".  بەگوێرەی ئاماری نەتەوە یەکگرتووەکان، لە سێ مانگی یەکەمی ٢٠٢١ دا ٥٧٣ کەسی سڤیل لە ئەفغانستان کوژراون، ١٢١٠ کەسی دیکەش برینداربوون.