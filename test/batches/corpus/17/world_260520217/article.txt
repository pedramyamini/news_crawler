دوای کۆبوونەوەکە، ئەنتۆنی بلینکن، وەزیری دەرەوەی ئەمریکا لە کۆنگرەیەکی رۆژنامەڤانیدا ئاماژەی بەوە کرد، ئەمریکا پابەندە بە دابینکردنی ٣٦٠ ملیۆن دۆلار وەکو هاوکاری بۆ خەڵکی فەلەستین.  وەزیری دەرەوەی ئەمریکا ئاماژەی بەوەش کرد، واشنتن لەڕێگەی ئاژانسی گەشەپێدانی نێودەوڵەتییەوە ٧٥ ملیۆن دۆلاری دیکە بۆ بەرەوپێشبردنی کەرتی ئابووری و رەوشی مرۆیی غەززە تەرخان دەکات.  بلینکن باسی لەوەش کرد، لەم کاتەدا کاری لەپێشینە پێویستە باشترکردنی رەوشی مرۆیی کەرتی غەززە بێت و دواتر پرۆسەی ئاوەدانکردنەوەش دەستپێبکات. وەزیری دەرەوەی ئەمریکا ئەوەشی خستەڕوو، لەگەڵ وڵاتانی کەنداو لە گفتوگۆدان بۆئەوەی ئاشتی و سەقامگیری بۆ فەلەستین و ئیسرائیل بەرقەرار بکەن.  هەروەها جەختیشی لەوە کردەوە کە واشنتن بەردەوام دەبێت لە هەوڵدان بۆ گەیشتن بە چارەسەری دوو دەوڵەت بۆ هەردوولا.  گرژییەکانی نێوان بزووتنەوەی حەماس و ئیسرائیل ١٠ی ئایار دەستیانپێکرد، کاتێک ئیسرائیل هێزی دژی خۆپێشاندەرانی رۆژهەڵاتی قودس / ئورشەلیم بەکارهێنا، کە دژی بڕیاری دادگەیەکی ئیسرائیل بۆ چۆڵکردنی گەڕەکی شێخ جەڕاح بە فەلەستینییەکان ناڕەزاییان دەردەبڕی.  دوای ئەوە، بزووتنەوەی حەماس ژمارەیەک مووشەکی ئاراستەی ئیسرائیل کرد؛ لە بەرامبەریشدا سوپای ئیسرائیل دەستی بە بۆردوومانکردنی کەرتی غەززە کرد؛ شەڕەکەش بۆ ماوەی ١١ رۆژ بەردەوام بوو.  بەگوێرەی وەزارەتی تەندروستیی فەلەستین، بەهۆی هێرشە ئاسمانییەکانی ئیسرائیلەوە، ٢١٣ هاووڵاتیی فەلەستینی کوژران کە ٦٥ یان منداڵ و ٣٦ی دیکەیان ژن بوون، ئەمە جگە لەوەی کە هەزار و ٩٠٠ کەسی دیکە برینداربوون.  لە ئیسرائیلیش، بەهۆی هێرشە مووشەکییەکانی بزووتنەوەی حەماسەوە ١٢ ئیسرائیلی کوژران کە دووانیان منداڵ بوون.  رۆژی ٢١ی ئەم مانگە، بە نێوەندگیریی میسر و ئەمریکا، بزووتنەوەی حەماس و ئیسرائیل رازیبوون ئاگربەست رابگەیێنن و لە کاژێر ٠٢: ٠٠ی بەرەبەیانی رۆژی دواتر، شەڕەکەیان بەشێوەیەکی کردەیی راگرت.