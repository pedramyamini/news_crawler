ئەمریکا هاتووەتە سەر هێڵ و بە تووندی سەرکۆنەی رفاندنی فڕۆکەی Ryanair دەکات، کە بڕیاڕ وابووە لە ئەسیناوە بەرەو ڤیلینیوسی پایتەختی لیتوانیا بچێت، بەڵام ناچارکراوە لە مینسک بنیشێتەوە.  لە راگەیێندراوێکدا ئانتۆنی بلینکن، وەزیری دەرەوەی ئەمریکا دەڵێت ئەمریکا بە تووندی سەرکۆنەی گۆڕینی رێڕوەی فڕۆکەکە دەکات لە نێوان دوو وڵاتی ئەندام لە یەکێتیی ئەوروپا و هەروەها دەستگیرکردنی رۆژنامەڤان رامان پراتاسیڤیچ لە شاری مینسک.  بلینکن داوا دەکات رۆژنامەڤانەکە دەستبەجێ ئازادبکرێت و ئەو کردەیەی رژێمەکەی لوکاشینکۆش بە "شۆک" وەسفدەکات، چونکە بە گوتەی بلینکن ژیانی زیاتر لە ١٢٠ سەرنشینی خستووەتە مەترسییەوە، کە هەندێکیان  ئەمریکی بوون.  رۆمان پرۆتاسیڤیچ، ئەو رۆژنامەڤانەی دەستگیرکراوە، رەخنەگرێکی سەرسەختی ئەلێکسەندەر لوکاشینکۆی سەرۆکی بیلاڕووسە، پێشتر سەرنووسەری دوو کەناڵی تەلەگرام بووە بەناوی نێکستا و نێکستا لایڤ، هەر کە فڕۆکەکەیان لە مینسک نیشتەوە، پۆلیس هەڵیانکوتایە سەر فڕۆکەخانە و رۆژنامەڤانەکەیان دەستگیرکرد.   لوکاشینکۆ پشتڕاستیکردەوە کە خۆی فڕۆکەی جەنگی Mig - ٢٩ی فڕاندووە بۆ ئەوەی هاوشانی فڕۆکە مەدەنییەکە بڕوات تاوەکو دەنیشێتەوە.  لوکاشینکۆی تەمەن ٦٦ ساڵ کە لە ١٩٩٤ ەوە لە دەسەڵاتە، دوای بردنەوەی هەڵبژاردنێکی گوماناوی لە ئابی ٢٠٢٠، دەستیکردووە بە کپکردنی دەنگی ئازاد و دەستگیکردنی رۆژنامەڤانان، چەندین سەرکردەی ئۆپۆزیسیۆن لە ترسی ئەو لە وڵاتەکە رایانکردووە و پەنایان بۆ وڵاتانی ئەوروپی و جیهان بردووە.   وەزارەتی دەرەوەی ئەمریکا دوای سەرکۆنەکردنی ئەو کردەیەی حکومەتی بیلاڕووس، کە بە کردەیەکی "تیرۆرستی" ناسێندراوە،  رایگەیاند لە نزیکەوە لەگەڵ وڵاتانی ئەوروپی و لیتوانیا و یۆنان هاوئاهەنگی دەکەن بۆ وەڵامدانەوە. ئەمریکا دەڵێت جارێکی دیکە سەرکۆنەی هەراسانکردن و دەستگیرکردنی رۆژنامەڤانان دەکەین لەلایەن بیلاڕووسەوە، بلینکن پاڵپشتی خۆشی بۆ خەڵکی بیلاڕووس و خولیای بیلاڕووسییەکان بۆ ئازادی، دیموکراسی و داهاتووێکی خۆشگوزەران دووپاتکردەوە.  ئۆرسولا ڤۆندەرلاین، سەرۆکی کۆمیسیۆنی ئەوروپا رایگەیاند: "ئەو کردەوە نایاسایی و تووڕەکەرە باجی دەدرێت. " ماتیوسز مۆراویکی، سەرۆکوەزیرانی پۆلەنداش رووداوەکەی بە "کردەیەکی تیرۆرستی بێ وێنە" ناوبرد.  هەروەها مایل مارتین، سەرۆکوەزیرانی ئێرلەندا، دەڵێت ئەم رووداوە "بەهیچ شێوەیەک جێگەی قبوڵکردن نییە. " هەرچی یەنس ستۆڵتنبێرگ، سکرتێری گشتیی ناتۆیە رووداوەکەی بە "جیددی و مەترسیدار" ناوبرد.