بەشێکی زۆری جووتیارانی شاری دووبۆ لە ویلایەتی نیو ساوزوێڵز لە ئوسترالیا دەڵێن، دۆخیان نالەبارە، چونکە رەوە مشک رووی تێکردوون. جووتیارەکان بەدیار ئەو هەموو مشکە داد و بێدانیانە، تەنیا هیوادەخوازن مشکەکان کەمترین دانەوێڵەکانیان بخۆن.  کۆل تینک، جووتیارە و دەڵێت، "بەڵێ سەرقاڵی راوەمشکین، شەو تاوەکو بەیانی ٤٠٠ بۆ ٥٠٠ مشک راودەکەین. لە یەکەم شەودا کاتێک تەڵەمان دانایەوە، ٧٠٠٠ مشکمان گرت. "  ئەم چەند ساڵەی رابردوو بۆ جووتیارانی ئوسترالیا نەهاتە، ماوەیەک لە ٢٠١٩ دا ئاگرێکی گەورە بەرۆکی گرتن، گەنم و پاوانێکی زۆری لێ سووتاندن. دوایی بارانێکی بەخوڕی بەسەرداهات، ئەویش زەرەر و زیانی بە دەخڵودان گەیاند.  ئەمساڵ دوای ئەوەی لە وشکەساڵیێکی تووند رزگاریان بوو، جووتیاران بەدوای مشکەوە شەو تاوەکو بەیانی راکە راکیانە.  تێری فیشپوول، جووتیارە و باس لەوە دەکات، ئەو دۆخەی تێیکەوتوون "بێهیواکەرە، دەزانی هەرکەسێک گەنمی لە گونیە و  کۆگاکاندا هەڵگرتبێت، تووشی کێشەی گەورە بووەتەوە. بیرمە گەنمێکی زۆرم لە کۆگاکان هەبوو نزیکەی ٤٠٠ تۆن دەبوو. نیوەی کۆگاکەبوو، ئەمان چوار یان پێنج ئینجیان لە سەرووی گەنمەکەوە خوارد. گەنمێکی زۆریان لێخواردم. "  زۆربەی ئەو جووتیارانەی کە تەمەنیان لە سەرووی ٦٠ ساڵەوەیە، دەڵێن ئەم سێ ساڵەی رابردوو ناخۆشترین بووە لە مێژووی تەمەنیان.  مشکەکان بە زەویوزاری جووتیارانەوە نەوەستاون، ناوە بەناوە دزەدەکەنە نێو ماڵی خەڵکی و ئەم چەند رۆژەی رابردوو بەهۆی گەستنەوە ژمارەیەک خەڵکیان رەوانەی نەخۆشخانەکان کردووە، چەندەها ئامێر و مەکینەی جووتیاریشیان پەکخستووە.  ئەوە لەکاتێکدایە هۆشداریشدراوە سەربارەی ئەو هەموو کێشەیە، دوای ئەم زستانە وشکەساڵیێکی تاقەتپڕوکێن ببێتە میوانێکی ناوەختی جووتیارانی ئوسترالیا.