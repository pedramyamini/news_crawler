برێت مەکگۆرک، هاوئاهەنگیکاری ئەنجوومەنی ئاسایشی نیشتمانیی ئەمریکا بۆ کاروباری رۆژهەڵاتی ناوەڕاست بەشداریی لە وێبیناری یادی ٣٠ ساڵەی هەرێمی نەفڕین کرد و گوتی: "ئێوە لێرە لە کۆشکی سپیی نوێدا زۆر هاوڕێتان هەیە و لە تەواوی ئیدارەی بایدندا هاوڕێی کۆنتان هەیە [...] بە ناوی سەرۆک بایدن کە مێژوویێکی زۆر دوور و درێژی لەگەڵ عێراق و گەلی کورددا هەیە، دەمەوێت پاڵپشتیی بەهێزی خۆم بۆ پەیوەندییە درێژخایەنەکەمان لەگەڵ حکومەتی هەرێمی کوردستان دووپاتبکەمەوە، هەروەها رێز و ستاییشی خۆم بۆ ئەو قارەمانە مەزنە ئەمریکی و کوردانە دەرببڕم کە لە ئۆپەراسیۆنی نوای ئارامدا هاوکاربوون. "  برێت مەکگۆرک، لەسەرەتای قسەکانیدا لە وێبینارەکە گوتی: "شەرەفێکی زۆر گەورەیە کە لێرە بەشدارم لەگەڵ هەموو ئەو بەڕێزانە؛ کاک مەسعود، وەزیر بەیکەر و میوانە بەڕێزەکان. زۆر خۆشحاڵم کە دەبینم کۆمەڵێک هاوڕێ و هاوپیشەم لەبارەی پەیوەندیی مێژوویی درێژخایەنی نێوان ئەمریکا و گەلی کورد لە باکووری عێراق قسە دەکەن".  ماکگۆرک ئاماژەی بەوەکرد "ئێوە لێرە لە کۆشکی سپیی نوێدا زۆر هاوڕێتان هەیە و لە تەواوی ئیدارەی بایدندا هاوڕێی کۆنتان هەیە کە بەهۆی کۆرۆناوە لە رێگەی پەیوەندیی تەلەفۆن و ڤیدیۆکۆنفرانسەوە لەگەڵ ئێوە لە پەیوەندیدا بوون. هیوادارین لە ماوەیەکی نزیکدا رووبەڕوو یەکدی ببینینەوە".   ماکگۆرک پشتیوانی ئیدارەی بایدنی بۆ هەرێمی کوردستان دەبڕی و گوتی: "بێگومان بە ناوی سەرۆک بایدن کە مێژووییەکی زۆر دوور و درێژی لەگەڵ عێراق و گەلی کورددا هەیە، دەمەوێت پاڵپشتیی بەهێزی خۆم بۆ پەیوەندییە درێژخایەنەکەمان لەگەڵ حکومەتی هەرێمی کوردستان دووپاتبکەمەوە، هەروەها رێز و ستایشی خۆم بۆ ئەو قارەمانە مەزنە ئەمریکی و کوردانە دەربڕم کە لە ئۆپەراسیۆنی نەوای ئارامدا هاوکاربوون".  هاوئاهەنگیکاری ئەنجوومەنی ئاسایشی نیشتمانیی ئەمریکا بۆ کاروباری رۆژهەڵاتی ناوەڕاست، ئۆپەراسیۆنی دابینکردنی نەوای ئارامی بە یەکێک لە گەورەترین ئۆپەراسیۆنە مرۆییەکانی جیهان ناوبرد و گوتی: "وەبیرهێنەرەوەیەکی گرنگە بەوەی کە ئێمە دەتوانین چی بەدەستبهێنین ئەگەر لایەنی مرۆڤایەتی بخەینە بەرەی پێشەوەی سیاسەتی دەرەوەمان و بەگوێرەی بەهاکانمان هەنگاوبنێین، هەروەکو چۆن لێرە لە ئیدارەی بایدندا ئەو کارە دەکەین. کوردەکانی عێراق رووبەڕووی تاوان و چەوساندنەوەی لەرادەبەدەر بوونەتەوە، بەڵام هەمیشە وەکو هێمای هیوا بەدیارکەوتوون".   ماکگرۆگ باسی ئەوەیکرد کە "قارمانی و بەرخودانی ئێوە لەکاتی دەردەسەریدا یەکێک بووە لەو شتانەی کە من هەمیشە زۆر پێی سەرسام بووم کاتێک کە ئێوەم بینیوە بە کاتی زۆر ناخۆشدا تێپەڕیون. ٣٠ ساڵ دوای ئەو ئۆپەراسیۆنە، ئەو شتەی کە وەکو کارێکی مرۆیی دەستیپێکرد، ئێستا بووەتە هاوبەشییەکی ستراتیژیی راستەقینە".   لە کۆتایی قسەکانیدا برێت ماکگۆرک گوتی: "ئەو شتەی کە کوردانی عێراق لە خۆڵەمێشی ستەمکارییەوە بونیادیانناوە، بووەتە ئیلهامبەخش بۆ نەوەیەک لە خەڵکی گەنج لە رۆژهەڵاتی نێوەڕاست، هەروەکو کەمێک پێش ئێستا لە وەزیر بەیکەر گوێمان لێبوو. ئێمە شەرەفمەندین کە هاوبەشی ئێوەین، نەک تەنیا لە پێکەوەکارکردنی ئەمنی، بەڵکو هەروەها لە بونیادنانی ئاییندەیەکی دیموکراسیتر و خۆشگوزەرانتر و گەشتر بۆ هەرێمی کوردستان بە گشتی. دووبارە سوپاسی هەمووتان دەکەم. زۆر سوپاس بۆ بانگهێشتکردنم بۆ ئێرە. بە ناوی بایدن و ئیدارەکەی [دەڵێم] ئێمە شەرەفمەندین بەوەی کە هاوبەشی ئێوەین. هیودارام دووبارە لە کاتێکی نزیکدا رووبەڕوو بتانبینم".