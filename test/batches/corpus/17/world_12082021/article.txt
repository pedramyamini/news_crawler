تاوەکو ئێستا لانیکەم ٢٥ پارت و هاوپەیمانی لە بەشداریکردن لە  هەڵبژاردن کشاونەتەوە، دیارترینیان رەوتی سەدری سەر بە موقتەدا سەدرە، کە مەترسی دواخستنی هەڵبژاردنی گەورەترکردووە.   پلاسخارت هۆشداری دەدات عێراق تووشی بەڵایەکی گەورەبێت ئەگەر هەڵبژاردنەکان بە شەفافی و رێکوپێکی لەکاتی خۆیاندا نەکرێن.  جێنین پلاسخارت، نێردەی تایبەتی نەتەوە یەکگرتووەکان بۆ عێراق دەڵێت "دواخستنی بەڕێوەچوونی هەڵبژاردنەکان یاخود بەڕێوەچوونی هەڵبژاردنەکان بەشێوەیەک وەکو پێویست رەچاوی هەلومەرجەکان بۆ سەرخستنی نەکرێت، ئەگەر ئەمە رووبدات، ئەوا وڵات دەخاتە مەترسیێکی گەورە. "  بەگوێرەی راپۆرتێکی نەتەوەیەکگرتووەکان، لەگەڵ نزیکبوونەوەی هەڵبژاردنی پێشوەختەی عێراق، گرژییەکان زیاتربوون، بەتایبەتیش هێرشی گرووپە چەکدارەکان بۆ سەر هێزەکانی ئەمریکا و وەڵامی ئەمریکا بۆ سەر ئەو هێزانە.  تەشەنەسەندنی ناسەقامگیری لە عێراق بەهۆی ململانێی نێوان ئەمریکا و میلیشیا شیعەکان وایکرد لە کۆتایی مانگی تەممووز واشنتن و بەغدا رێکبکەون سەرجەم سەربازانی ئەمریکی لە عێراق بکشێنەوە.  ئەمەش لەکاتێکدایە، هێرش و جموجۆڵەکانی داعش لە عێراق بەشێوەیەکی بەرچاو و مەترسیدار زیادیان کردووە، واشنتن و بەغدا سوورن لەم قۆناخە سەختەدا، لانیکەم راوێژکاری ئەمریکی بۆ هاوکاریکردنی هێزە ئەمنییەکانی عێراق لە وڵاتەکە بمێننەوە.  ریچارد مێرڵ میڵز، نوێنەری ئەمریکا لە ئەنجوومەنی ئاساییشی نێودەوڵەتی دەڵێت "ئیدارەی بایدن پشتگیری لە هەوڵەکانی عێراق بۆ کۆنتڕۆڵکردنی میلشیاکان و چالاکییە تێکدەرەکانی ئێران دەکات. هەروەها هاوکاریی هێزەکانی بەرەنگاربوونەوەی تیرۆری عێراق دەکات و راوێژیان پێدەدات. لەنێو کۆمەڵێک کاری دیکەی لەپێشینەدا، ئەمریکا هەوڵدەدات هاوکاری عێراق بکات لە پاراستنی سەروەریی خۆی دژی دووژمنانی نێوخۆ و دەرەوەش. هەروەها رێگری لە سەرهەڵدانەوەی داعش دەکات و بە ئاراستەی سەقامگیریی عێراق کاردەکات. "  چاوەڕواندەکرێت پلاسخارت لە راپۆرتەکەیدا داوای هێوربوونەوەی دۆخی سەر سنوورەکانی هەرێمی کوردستان لەنێوان پەکەکە و تورکیا دووپاتبکاتەوە، بابەتی مافەکانی مرۆڤ تاوتوێ بکات، باس لە پرسێکی گرنگ بکات کە رۆڵی کاریگەری دەبێت لە چارەسەربوونی کێشەکان لە عێراق ئەویش پەیوەندییەکانی نێوان هەولێر و بەغدایە.  نێردەی تایبەتی نەتەوە یەکگرتووەکان بۆ عێراق دەشڵێت "پەیوەندیێکی ئەرێنیی سەقامگیر لە نێوان حکومەتی فیدراڵیی عێراق و هەرێمی کوردستان زۆر پێویستە بۆ سەقامگیریی تەواوی عێراق. بێگومان، بەرەوپێشبردن و بەهێزکردنی سیستەمی فیدراڵیی عێراق پێویستی بەوەیە هەردوولا سازش بکەن. هەروەها پێویستی بەوەیە هەموو لایێک بە هەستکردن بە بەرپرسیارێتییەوە زمانێکی میانڕەو بەکاربێنن. "  هەردوو رووداوی ئاگرکەوتنەوەکەی نەخۆشخانەی زیقار لە مانگی تەممووز و نەخۆشخانەی  ئیبن خەتیب لە نیسانی ئەمساڵ کە گیانلەدەستدانی نزیکەی ٢٠٠ کەسیان لێکەوتەوە، تەوژمی گلەیی و گازندەکانی خەڵکی لە خراپی خزمەتگوزارییەکان دووبارە گەرمکردەوە.  قەیرانی ئاوارە و پەنابەران پاشکۆیێکە تووند خۆی بە کێشە ناوخۆییەکانی عێراقەوە نوساندووە.  ئێستا ٢٤٧ هەزار پەنابەری سووری و ١.٢ ملیۆن ئاوارە لە عێراق ماون، هێشتا زەمینەیەکی سەقامگیر و لەبار بۆ گەڕانەوەیان نەڕەخساوە. ئەمانە پێویستیان بە  هاوکاری مرۆییە، دابینکردنی پێویستییەکانیان لە سەردەمی کۆرۆنادا هێندەی دیکە ئەرکی سەرشانی عێراقی قورسترکردووە.