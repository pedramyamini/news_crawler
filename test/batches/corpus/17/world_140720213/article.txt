نێد پرایس، گوتەبێژی وەزارەتی دەرەوەی ئەمریکا رایگەیاند، ئێمە مژاری دەستگیرکراوەکانمان بە جیا لە دۆسیەی گفتوگۆ ئەتۆمییەکانی ئێستای ڤییەنا تایبەت بە ئێران، تاوتوێدەکەین. جێگەی بایەخی زۆرە ئەو دەستگیرکراوانە بە زووترین کات بگەرێنەوە ئەمریکا.  نێد پرایس گوتی: "شەو و رۆژ کار لەسەر ئەو دۆسیەیە دەکەین و دەمانەوێت هەرچی زووترە ئەو دەستگیرکراوە ئەمریکییانە ببینین، کە گەڕانەتەوە نیشتمان".  گوتەبێژی وەزارەتی دەرەوەی ئەمریکا، ئەو دەسگیرکراوانەی بە "بێ تاوان" ناساند و گوتی: "کار لەگەڵ هاوپەیمانەکانمان دەکەین بۆ ئازادکردنی ئەو هاووڵاتییانەمان کە بە هەڵە و بەشێوەیەکی دڕندانە لەلایەن حکومەتیی ئێرانەوە دەستگیرکراون".  لێدوانەکەی پرایس لە دوای لێدوانی عەلی رەبیعی، گوتەبێژی حکومەتی ئێران هات، کە تێیدا رایگەیاند، "گفتوگۆکان لەم بارەیەوە بەردەوامن و ئەگەر زیندانییە ئێرانییەکان ئازادبکرێن و بەرژەوەندییە نیشتمانییەکانمان جێبەجێ بکرێن و گفتوگۆکان بە ئەنجام بگەن، ئەوا لە داهاتوودا راگەیێندراوی زیاترمان دەبێت".  بەپێی ئەو زانیاریانەی هەن، ئێستا نزیکەی ٥ ئەمریکی لە ئێران دەستبەسەرن و هەروەها ١٨ ئێرانیش لە زیندانەکانی ئەمریکان کە بەتۆمەتی هاوکاریکردنی حکومەتی ئێران دەستگیرکراون و زۆربەشیان هەڵگری پاسپۆرتی ئێرانی و ئەمریکین.  پێشتر دانوستاندنەکانی نێوان تاران و واشتن بۆ ئاڵوگۆڕی ئەم زیندانیانە دەستیانپێکردبوو هەردوولا نیازی خۆیان بۆ ئازادکردن و ئاڵوگۆڕپێکردنی زیندانییەکان راگەیاندووە.  مانگی حوزەیرانی ٢٠٢٠ ئەمریکا دوو زانایەکی ئێرانی بەناوی مەجید تاهیری و سیروس عەسگەری  ئازادکرد. لە بەرامبەر ئازادکرنی عەسگەریدا کۆماری ئیسلامیی ئێران ئەفسەرێکی پێشووی هێزی دەریایی ئەمریکا بەناوی مایکڵ وایت ئازادکرد، کە ماوەی ٦٨٣ رۆژ بوو دەستگیرکرابوو.