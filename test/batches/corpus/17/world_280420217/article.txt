جگە لە نیودەلهی، لە تەواوی شار و شارۆچکەکانی دیکەی هیندستان دۆخەکە بەو شێوەیە، کۆرۆنا کارەساتی ناوەتەوە و پزیشێک دەڵێت، ماڵ نییە کەسێکی لەدەست نەدابێت.  ئامارە فەرمییەکان دەڵێن، رۆژانە ٢٥٠٠ تووشبووی کۆرۆنا دەمرن، بەڵام پزیشکان دەڵێن دۆخەکە زۆر لەوە خراپترە، لەوانەیە رۆژانە تاوەکو ١٣ هەزار کەس لە هیندستان بە کۆرۆنا بمرن.  د. شارانگ ساچدیڤ، بەرپرسی نەخۆشخانەی ئاکاش لە نیودەلهی دەڵێت "دۆخە زۆر قورسە ئێستا، ئەمە خراپترین پەتایە تاوەکو ئێستا بینیبێتم، ئەم چەند هەفتەیە بۆ ئێمە دۆزەخە".  لەناو باخچەی نەخۆشخانەکان، هۆڵەکانی چاوەڕوانی، لەناو ئۆتۆمبێل و شوێنی گشتی و تەنانەت لەناو پەرستگەکاندا، نەخۆشی تووشبووی کۆرۆنا کەوتوون.  خۆشبەختترین خێزان ئەوەیە دوای چەندین کاژێر لە نۆرەگرتن بتڵێک ئۆکسجینی بەربکەوێت.  گروپرت سینگ، سەرۆکی پەرستگەی سابها دەڵێت "ئێمە لە هەموو دەلهی بەدوای ئۆکسجیندا دەگەڕێین. خەڵک لە هاریدوار، جایپور و شوێنەکانی دیکەوە دێن بۆ ئۆکسجین، کە نزیکەی ٣٠٠ بۆ ٤٠٠ کیلۆمەتر لێرەوە دوورن. ئێمە بەدوای دەستکەوتنی ئۆکسجینەوەین، هەموو ئۆتۆمبێلەکانمان بەردەوام بەڕێگەوەن بەدوای ئۆکسجیندا دەگەڕێن".  کەمیی ئۆکسجین و بەرزبوونەوەی ژمارەی تووشبووان، ژمارەی گیانلەدەستدانی بەرزکردووتەوە. لە ٢٤ کاژێری رابردوودا سێ هەزار و ٢٩٣ کەس گیانیان لەدەستداوە، تاوەکو ئێستاش گیانلەدەستدان ٢٠٠ هەزار کەسی تێپەڕاندووە.  خەڵک دەیانەوێت بە هەر جۆرێک بێت کەسوکارە تووشبووەکانیان بگەیێننە شوێنێک ئۆکسجینی لێبێت، لە شارەکانی دیکەوە خۆیان گەیاندووەتە دەلهی بۆ دەستکەوتنی ئۆکسجین.  پریانکا ماندال خەڵک هیندستانە و باس لەوە دکەات "دوو کاژێر و نیوی ویست بۆئەوەی بگەمە ئێرە بۆ ئۆکسجین، بەبێ ئۆکسجین ناتوانم دایکم ببەمەوە، دەبێت هەرچۆنێک بێت ئۆکسجینی پێبدەم، چەند کاتی بوێت چاوەڕێ دەکەم".  ژمارەی تووشبوون بە ڤایرۆسەکە لەو وڵاتە ١٨ ملیۆن کەسی تێپەڕاندووە، ئاماژە بەوەش دەکرێت کە هەزاران کەس رۆژانە تووشی ڤایرۆسەکە دەبن و تۆمار ناکرێن، چونکە لە گوندەکان و دەوروبەری شارەکاندا ئاستی پشکنین زۆر لاوازە و بەشێک لەوانەش بە ڤایرۆسەکە دەمرن تۆمار ناکرێن.  بەگوێرەی رووپێوییەکی پزیشكی لە هیندستان، ژمارەی تووشبوون لەو وڵاتە نزیکەی ٣٠ هێندە لەو ژمارەیە زیاترە کە تۆمارکراون، ئەمەش واتە ژمارەی تووشبوون لە هیندستان نەک ١٨ ملیۆن کەس، بەڵکو نزیکەی نیو ملیار تووشبوو دەبێت.