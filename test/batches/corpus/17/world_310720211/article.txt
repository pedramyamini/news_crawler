لە کێڵگەیەکی ناوچەی گیۆدای ژاپۆن کاتێک لەسەر زەوی چاو لە لقی برنجەکان دەکەیت، هێندە جیاوازی نابینی لەنێوانیاندا، بەڵام بینینی کێڵگەکە لە ئاسمانەوە دیمەنێکی سەرنجڕاکێشت پیشاندەدات. هونەرمەندان بە یارمەتیی جووتیاران سەرقاڵی دروستکردنی بەرهەمێکی هونەرین و دەیانەوێت سەرنجی لایەنگرانی وەرزش لە جیهان بەلای خۆیاندا رابکێشن.  سوهەی تاگاشیرا، لە بەرپرسانی شاری گیودا لەبارەی ئەو کارە هونەرییەوە دەڵێت: "ئەمسال ئێمە میوانداریی یارییەکانی ئۆڵەمپیادی ٢٠٢٠ی تۆکیۆ دەکەین پاش ئەوەی یەکساڵ دواخرا. ئێمە دەمانەوێت هونەر و شانۆی ژاپۆنی لە کێڵگەکانی برنج دەربخەین، کە بەشێکی گرینگی کولتووری ژاپۆنن. لەرێگەی بەکاربردنی هونەرەوە کە لە دوای سەدەی ١٩ وە کاریگەریی گەورەی لەسەر جیهان دروستکردووە. ئێمە دەمانەوێت ژاپۆن بە جیهانیان بناسێنین".  ئەم بەرهەمە هونەرییە هەڵگری وێنە و رەمزە گرینگەکانی ژاپۆنن لە نیوانیاندا چیای بەرزی فوجی و ئەکتەرێکی شانۆی ناسراوی کۆنی "کابۆکی" ژاپۆن. ئەم دیمەنانە هاوچەشنی ئەو دیمەنانەن کە لە میانی یارییەکانی ئۆڵەمپیاد زۆرجار دەبینرێن.  کاری هونەری هونەرمەندانی ژاپۆنی لە کێڵگەی گیۆدا لە باکووری تۆکیۆی پایتەختی ئەو وڵاتە، بەشێکە لە دەستپێشخەرییەکی بەرفراوانی ژاپۆنییەکان بۆ راکێشانی گەشتیاران کە لە ساڵی ٢٠٠٨ وە دەستیپێکردووە.  تەنانەت لە ساڵی ٢٠١٥ کارێکی هونەری کە لەسەر رووبەری ٢٨ هەزار مەتری دووجا کێڵگەی برنج دروستکرابوو، توانی ژمارەیەکی پێوانەیی کە کتێبی گینێس تۆماربکات.  کیۆ هۆشینۆ، سەردانکەرێکی کێڵگەکە دەڵێت: "ئەم کاری هونەرییە جووڵەی زۆری تێدایە، زیاتر لەوەی کە چاوەڕوانم دەکرد. من چاوەروانی شتێکی سادەترم دەکرد. بەڵام ئەم کارە زۆر ئاڵۆزترە لەوەی کە بیرم دەکردەوە. هەروەها کارێکی سەختە کە لە رووبەرێکی گەورە دەکرێت".  هەموو ساڵێک لێژنەیەک کاری دیزاینی ئەم کارە هونەرییانە دەکات و جۆرەکان و رەنگە جیاوازەکانی برنج دەستنیشان دەکات بۆ ئەوەی لە کێڵگەکاندا بچێندرێت و پاشان ببێتە بەرهەمێکی هونەری.  لێژنەکە هەروەها راهێنانی کشتوکاڵیی بەو هونەرمەندە خۆبەخشانە دەکات کە خوازیاری کاری هونەریی لەو چەشنەن. پەتای کۆرۆنا  و رێوشوێنە تایبەتەکانی کاریگەریی کردووەتە سەر ژمارەی ئەو هونەرمەندانەی کە روو لە کێڵگەکانی برنج دەکەن بۆ ئەنجامدانی کاری هونەری و ژمارەیانی بۆ نیو هێندەی پێش سەرهەڵدانی پەتای کۆرۆنا دابەزاندووە.