رێوڕەسمی دابەشکردنی خەڵاتەکانی ئۆسکار کاژێر ٠٣: ٠٠ی بەیانی بە کاتی هەولێر دەستیپێکرد، ئاهەنگەکە نە پێشکێشکاری هەیە نە ئامادەبوو، ئەمەش بۆ رێگریکردن لە بڵاوبوونەوەی کۆرۆنا لەنێو سینەماکاراندا، ماسک لەو رێوڕەسمەدا نەکرابووە ناچاری.  ڤایرۆسی کۆرۆنا گۆڕانکارییەکی گەورەی لە بنەماکانی ئامادەکاری بۆ خەڵاتەکانی ئۆسکار کردووە، کە لە ئەمساڵدا زۆرتر نەرمیی تێدا پەیڕەو کراوە، بنەماکانی ئەکادیمیاکە بۆ چەندین ساڵی دوور و درێژ سوور بووە لەسەر ئەوەی کە پێویستە بەرهەمەکان لانیکەم بۆ ماوەی مانگێک لە یەکێک لە هۆڵی سینەماکانی لۆس ئەنجلس نمایش بکرێت، بۆئەوەی شایستەی ئەوەبێت بەربژێر بکرێت، کە وایکردووە ماڵپەڕە ئەلکترۆنییەکانی وەکو نێتفلێکس نموونەیەکی کورتی فیلمەکان پێشکێش بکات بۆئەوەی بەربژێر بکرێت بۆ گرنگترین خەڵاتە سینەماییەکان.  براوەی باشترین خەڵاتەکانی ئۆسکار بەمشێوەیە بوون:  ١ - فیلمی "Promising young women" خەڵاتی باشترین سیناریۆی ئۆریجیناڵی بردەوە.  ٢ - فیلمی The father" خەڵاتی ئۆسکاری بۆ باشترین سیناریۆی وەرگیراو بردەوە.  ٣ - فیلمی Anothor Round خەڵاتی ئۆسکاری بۆ فیچەری نێودەوڵەتی بردەوە.  ٤ - دانیێل کالویا ئۆسکاری بردەوە بۆ باشترین ئەکتەری یاریدەدەر لە فیلمی "Judas and the black Messiah".  ٥ - سێرجیۆ لۆپێز، مایا نیل و جامیکا ویڵسن ئۆسکاریان بۆ باشترین مەیکئەپ و هەیرستایڵ لە فیلمی "ma rainey ' s black bottom" بردەوە.  ٦ - ئان رۆس خەڵاتی ئۆسکاری بۆ باشترین دیزاینەری جلوبەرگ بردەوە.  ٧ - ستۆدیۆی "Motion Picture & Television Fund" خەڵاتی ئۆسکاری رێزلێنانی بەبۆنەی ١٠٠ ساڵەی خزمەتکردنی لە کەرتی سینەما پێبەخشرا.  ٨ - کڵۆوی چاو، خەڵاتی باشترین دەرهێنەری بۆ فیلمی "Nomadland" بردەوە.  ٩ - فیلمی "Sound of Metal" خەڵاتی ئۆسکاری بۆ باشترین سیستەمی دەنگی بردەوە.  ١٠ - فیلمی "Two distant strangers" خەڵاتی ئۆسکاری بۆ کورتەفیلمی ئاکشنی زیندوو بردەوە.  ١١ - فیلمی "If anything happens I love you" خەڵاتی ئۆسکاری بۆ باشترین کورتەفیلمی ئەنیمەیشن بردەوە.  ١٢ - فیلمی "Soul" خەڵاتی ئۆسکاری بۆ باشترین فیلمی فیچەری ئەنیمەیشن بردەوە.  ١٣ - فیلمی "Colette" خەڵاتی ئۆسکاری بۆ کورتە دۆکیۆمێنتاری بردەوە.  ١٤ - فیلمی "Tenet" خەڵاتی باشترین ڤیژواڵ ئیفێکتی بردەوە و هەریەکە لە ئەندرو جاکسن، دەیڤد لی، ئەندرو لۆکلی و سکۆت فیشەر، ئەو خەڵاتەیان لە کارکردنیان لەسەر ڤیژواڵ ئیفێکتی فیلمی تێنەت پێبەخشرا.  ١٥ - یون یوژون خەڵاتی ئۆسکاری بۆ باشترین خانمە ئەکتەری یاریدەدەر بردەوە بۆ رۆڵی لە فیلمی میناری.  ١٦ - فیلمی مانک خەڵاتی ئۆسکاری بۆ باشترین دیزاینی بەرهەمهێنان بردەوە.  ١٧ - فیلمی "My Octopus Teacher" خەڵاتی ئۆسکاری بۆ باشترین فیچەری دۆکیۆمێنتاری بردەوە.  ١٨ - فیلمی "Sound of Metal" خەڵاتی ئۆسکاری بۆ باشترین ئێدیت بردەوە. ئەم فیلمە لە دەرهێنانی دەرهێنەری ئەمریکی داریوس ماردەر - ە و ریز ئەحمەد ئەکتەری بەریتانیی بە رەچەڵەک پاکستانی رۆڵی ئەکتەری سەرەکیی تێدا دەگێڕێت. فیلمەکە یەکێکە لە فیلمە دیارەکانی ئۆسکاری ئەمساڵ و بۆ شەش خەڵات بەربژێر کرابوو، کە دیاترینیان باشترین ئەکتەر و باشترین فیلمە.  ١٩ -  فیلمی "Mank" بوو بە خاوەنی خەڵاتی ئۆسکار بۆ باشترین وێنەگرتنی سینەمایی. فیلمی مانک فیلمێکی درامیی کۆمیدییە و لە دەرهێنانی دەیڤد فینچەر - ە، ئەمە دووەمین خەڵاتە دەیباتەوە، دوای ئەوەی خەڵاتی باشترین دیزاینی بەرهەمهێنانی بردەوە.  ٢٠ - فیلمی "Soul" بە وەرگرتنی خەڵاتی باشترین ئۆریجناڵ سکۆر بۆ بواری میوزیکی فیلم  بوو بە خاوەنی دووەمین خەڵاتی ئۆسکار. ئەم فیلمە فیلمێکی ئەنیمەیشنە و  فیلمێکی خێزانیی کۆمیدییە و پێتی دۆکتەر و کێمپ پاوەرس کاری دەرهێنانیان بۆ کردووە. هەریەکە لە ترێنت رێزنەر، جۆن باتیست و ئاتیکوس رۆس کاری میوزیکیان بۆ ئەم فیلمە ئەنیمەیشنە کردووە.  ٢١ - فیلمی "fight for you" خەڵاتی ئۆسکاری بۆ باشترین گۆرانیی ئۆریجیناڵ بردەوە.  ٢٢ - فیلمی "Nomadland" خەڵاتی ئۆسکاری بۆ باشترین فیلم بردەوە.  ٢٣ - ئانتۆنی هۆپکینس خەڵاتی ئۆسکاری بۆ باشترین ئەکتەر بۆ فیلمی "The father" بردەوە.  ٢٤ - فرانسیس ماکدۆرماند خەڵاتی ئۆسکاری بۆ باشترین خانمە ئەکتەر بۆ فیلمی "Nomadland" بردەوە.  براوەکانی خەڵاتی ئۆسکار چۆن هەڵدەبژێردرێن؟  ملیۆنان کەس لە سەرتاسەری جیهان ساڵانە بینەری رێوڕەسمی دابەشکردنی خەڵاتی ئۆسکار دەبن، بەڵام زۆربەیان نازانن براوەکانی ئۆسکار چۆن هەڵدەبژێردرێن.  ئەکادیمیاکە ٩٣٠٠ راوێژکاری هەیە، دەنگ بە بەربژێر و براوەکان دەدەن، بەڵام پرسیارەکە ئەوەیە، ئەمانە کێن و چۆن بوون بە دەنگدەر؟  دامەزراوەی ئەکادیمیا لە لۆس ئەنجلس ٩٣٦٢ ئەندامی هەیە، ئەندامان بەسەر ١٧ بەشی سینەما دابەشکراون، لە بەشی ئەکتەر و دەرهێنەرانەوە بگرە تاوەکو دەگاتە پرۆدیوسەر و دیزاینەر و ئەوانی دیکە.  هیچ ئەندامێک بۆی نییە لەو بەشەی خۆی دوورکەوێتەوە و لە بەشێکی دیکە دەنگ بە بەربژێرەکان بدات.  ئەوانەی دەیانەوێت ببنە ئەندام لە دامەزاوەی ئەکادیمی، دەبێت لەلایەن دوو ئەندامی هەریەکێک لەو ١٧ بەشەی ئەکادیمیاکە پاڵپشتی بکرێن، براوەی خەڵاتەکانی ئۆسکار و بەربژێرەکان دەتوانن بەبێ سپۆنسەر و پاڵپشتی ببنە ئەندام لەو دامەزراوەیە.  هەموو ساڵێک لەلایەن بۆردێک بەناوی بۆردی پارێزگاران چاو بە فایلی یەکە بەیەکەی ئەندامانی ئەکادیمی دەخشێندرێتەوە و بڕیاری کۆتایی لەسەر ئەندامبوونیان دەدرێت.  ئەوانەی مافی دەنگدانیان هەیە، هەموو ١٠ ساڵ جارێک مۆڵەتیان بۆ نوێدەکرێتەوە، ئەمەش بۆ ئەوەیە ئەوانەی چالاک نین، لە دامەزراوەکە دووربخرێنەوە.  هەر ئەندامێکی دامەزراوەکە توانیی بۆ سێ دەیە بەسەر یەک چالاک بێت، مۆڵەتی هەمیشەیی بۆ دەنگدان پێدەدرێت.  ماوەیەکی زۆر بوو دامەزراوەی ئەکادیمی ناسنامەی دەنگدەرانی ئاشکرا نەدەکرد، بەڵام لە ساڵی ٢٠١٥ دا و دوای ئاشکرابوونی سکانداڵێک کە دەرکەوت ٩٣ % ی شەش هەزار کارمەندەکەی ئەکادیمی سپیپێست بوون و ٧٦ % یان رەگەزی نێر بوون، هەرایەکی گەورەی بەدوای خۆیدا هێنا، بەو هۆیەشەوە گۆڕانکاریی تێدا کرا و ژمارەی کەمینەکان و ژنان لە دامەزراوەکە تاوەکو ساڵی ٢٠٢٠ دوو هێندە بوون، ئەکادیمیاش ئەمەی بە گەورەترین چاکسازی لە مێژووی خۆی ناساند تاوەکو رێوڕەسمەکە پڕچێژترین و پڕبینەرترین بمێنێتەوە.  دوای ئەو چاکسازییانە، ئێستا ئەکادیمیا یەک لەسەر سێی رەگەزی مێن، ١٩ % ی ئەندامانیشی کەمینەن، ٢١٠٠ ئەندامیشی کەسانی دەرەوەی ئەمریکان.  براوەکان چۆن هەڵدەبژێردرێن؟  هەموو ئەندامانی دامەزراوەکە مافی دەنگدانیان هەیە، ئەو بەربژێرەی زۆرترین دەنگ دەباتەوە، براوەیە، تەنیا بۆ بەشی خەڵاتی باشترین فیلم نەبێت کە سیستەمێکی تایبەتی دەنگدان بەکاردێت، فیلمەکان دابەشدەکرێن بەسەر زۆرترین خوازراو و کەمترین خوازراوەکان، فیلمەکان بە پاڵاوتن دەگەنە قۆناخی کۆتایی تاوەکو یەکێکیان سەرووی ٥٠ % ی دەنگەکان بەدەستدەهێنێت و دەبێتە خاوەنی خەڵاتی باشترین فیلم.  کاریگەریی پەتای کۆرۆنا لەسەر رێوڕەسمی ئۆسکار  کۆرۆنا بە ئاشکرا کاریگەریی بەسەر رێوڕەسمی خەڵاتەکانی ئەکادیمیی ئەمساڵ هەبوو، رێوڕەسمەکە نە پێشکێشکاری هەبوو نە ئامادەبوو، بەڵام سینەماکاران پێشبینی دەکەن کاریگەریی پەتای کۆرۆنا بەسەر رێوڕەسمەکەی ساڵی ئایندەش هەر بمێنێت.  بڕیاربوو ٩٣ یەمین رێوڕەسمی ئەکادیمی لە مانگی شوبات بەڕێوەبچێت، بەڵام بەهۆی کۆرۆناوە بۆ مانگی نیسان دواخرا، دامەزراوەی ئەکادیمی سوورە لەسەر ئەوەی ساڵی داهاتوو رێوڕەسمەکە لەکاتی خۆیدا بەڕێوەبچێت، ئەگەر لە ئێستاوە هەژماربکرێت تەنیا ١٠ مانگی ماوە، ئەو پرسیارە دروستبووە، کەرتی سینەما دەتوانێت لەو ماوە کەمەدا باشترین بەرهەمەکانی خۆی ئامادەبکات؟  سینەماکاران گەشبین نین بە وەڵامی ئەو پرسیارە، پێیانوایە ساڵی ئایندە رێوڕەسمی خەڵاتەکانی ئۆسکار کاریگەریی کۆرۆنای لەسەر دەمێنێت.  دەیڤ کارگەر، پێشکەشکار دەڵێت "کاتی هاتنی رێوڕەسمی ساڵی ئایندە بە ١٠ مانگ مەزەندە دەکرێت، چونکە ئەم رێوڕەسمە ١٤ مانگی خایاند، بۆیە کاتێکی کەم ماوە بۆئەوەی فیلم دەربهێندرێن و ببنە دەستپێک. کاتی بڵاوکردنەوەی فیلمەکان هێشتا نادیارە. خەڵکێکی زۆر ئەگەر سینەماکانیش بکرێنەوە، بەڕاستی بە ئاسوودەیی بۆیان ناچن. کاتێک ئەم هاوین یاخود پاییزە فیستیڤاڵی سینەمایی بەڕێوەدەچن، ئایا ئەستێرە گەورەکان بۆی دەچن؟ ئامادەی دەبن؟ دەیانەوێت بچن؟ لەبەر ئەم پرسیارانە پێموانیە رێوڕەسمی ساڵی ئایندە ئاسایی ببێتەوە. کاریگەریی کۆرۆنای بەسەرەوە دەمێنێت".  کۆرۆنا گەرموگوڕی و قەرەباڵخیی ٩٣ یەمین رێوڕەسمی دابەشکردنی خەڵاتەکانی ئۆسکاری کزکرد، بەڵام سینەماکاران دڵیان بەوە خۆشە کە سەرەڕای ئەو پەتایە، ئەمساڵ زۆرترین فیلم و بەربژێر بەشدارییان لە رێوڕەسمەکەدا کرد، کێبڕکێکەیان بە زیندوویی هێشتەوە.  هۆکارێکی بۆ ئەوە دەگەڕێندرێتەوە، ئەم خەڵاتە ١٤ مانگ نێوانی هەبوو لەگەڵ رێوڕەسمەکەی ساڵی پار کە لە مانگی شوبات و بەبێ هیچ کێشەیەک بەڕێوەچوو.  دەیڤ کارگەر پێیوایە بردنەوەی خەڵاتی ئۆسکار بردنەوەی ئۆسکارە، "تۆ نازناوەکەت پێوە دەلکێت. ئینجا بەدەستی خۆت وەریدەگریت یاخود لەڕێگەی بەرنامەی زووم وەریدەگریت. ئەمساڵ زیاتر لە هەموو ساڵێک فیلم پێشکێش کران. لەبەر ئەم هۆکارە کێبڕكێکە لەنێوان بەربژێران بەرتەسکتریش بوو".  تێچووی دروستکردنی خەڵاتی ئۆسکار  رەنگە بەشێکی زۆر لە خەڵک وا پێشبینی بکەن، کە خەڵاتی ئۆسکار زیاتر لە ملیۆنێک دۆلاری تێبچێت، بەڵام خەڵاتی ئۆسکار ٣٤ سم بەرزە و ٣٨٥٠ گرامە و دروستکردنی بە هەمووی تەنیا ٥٠٠ دۆلاری تێدەچێت.  لە ساڵی ١٩٥٠ وە، بڕیارێک هەیە، کڕین و فرۆشتنی بە خەڵاتی ئۆسکار قەدەخە کردووە. کەسی فرۆشیار لە سەرەتادا دەبێت ئاگاداری ئەکادیمیا بکاتەوە و ئەگەر ئەکادیمیا بیەوێت خەڵاتەکە بۆ خۆی بە نرخی تەنیا "دە دۆلار" هەڵبگرێتەوە، دەبێت بە ئەوان بفرۆشرێت. ئەگەر ئەکادیمیا ئامادە نەبێت بەو بڕە پارەیە خەڵاتەکە بکڕێت، خاوەنەکەی دەتوانێت لە بازاڕ بیفرۆشێت.  لە ساڵی ١٩٥٥ ەوە، هەموو پەیکەرەکان ژمارەی زنجیرەیان لەسەر نووسراوە، بۆئەوەی کۆپی نەکرێنەوە. لە هەمان کاتدا، فرۆشتنی خەڵاتەکانی پێش ساڵی ١٩٥٠ رێگەپێدراوە. لە ساڵی ١٩٩٩ مایکڵ جاکسن خەڵاتی فیلمی (ئەولاتری با)ی بە نرخی یەک ملیۆن و ٥٤٠ هەزار دۆلار کڕی. لە ساڵی ١٩٩٦ ستیڤن سپیڵبێرگ پەیکەری فیلمی (لە یەک شەو ئەوە روویدا)ی بە نرخی ٥٧٨ هەزار دۆلار کڕی، هەروەها خەڵاتی فیلمی (Jezebel)ی ساڵی ١٩٣٨ بە ٦٠٧ هەزار دۆلار لە مەزادخانەیەک کڕی و هەردوو پەیکەری پێشکێش بە مۆزەخانەی ئەکادیمیا کردەوە.  لە مێژوودا چوار جار ئاهەنگی دابەشکردنی خەڵاتی ئۆسکار دواخراوە  دوای ئەوەی ئەکادیمیای هونەر و زانست و وێنەی جوڵاو و ناسراو بە ئۆسکار، بەهۆی کۆرۆنا ئاهەنگی دابەشکردنی خەڵاتەکانی بۆ ٢٦ی نیسانی ساڵی ٢٠٢١ دواخست، لەکاتێکدا بڕیاربوو لە ٢٨ی شوباتی ٢٠٢١ بەڕێوەبچێت. ئەمەش یەکەمجار نییە ئەم رێوڕەسمە دوادەخرێت، بەڵکو لە مێژوودا چوار جار بە هۆکاری جیاجیا دواخراوە.  یەکەمجار لە ساڵی ١٩٣٨ بووە، ئەویش بەهۆی لافاوی لۆس ئەنجلس دواخراوە، جارێکی دیکە لە ساڵی ١٩٦٨ بەهۆی تیرۆرکردنی مارتن لوسەر کینگ، رابەری جووڵانەوەی مەدەنی لە ئەمریکا، و سێیەمجار لە ساڵی ١٩٨١ دوای هەوڵی تیرۆرکردنی رۆناڵد رێگان دواخراوە، جاری چوارەمیش ئەمساڵ بوو کە بەهۆی ڤایرۆسی کۆرۆناوە بوو.  بڕیاری دواخستنی خەڵاتەکانی ئۆسکار لە کۆبوونەوەیەکی تایبەتدا بڕیاری لەبارەوە دراوە، کە ٥٤ کەس لە ئەندامانی ئەکادیمیاکە ئامادەی ببوون، لەوانە ستیڤن سپیلبێرگ و لورا دیرن و وبی گۆڵدنبێرگ، بەشێوەیەک کە سەرجەمیان رێککەوتوون لەسەر ئەوەی بەڕێوەچوونی ئاهەنگی دابەشکردنی خەڵاتەکان لە مانگی شوباتی ساڵی داهاتوودا جێگەی مەترسییە. بۆیە بۆ مانگی نیسان دوایان خستووە.