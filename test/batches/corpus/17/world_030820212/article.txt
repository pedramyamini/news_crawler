هەینیی رابردوو، پلەی گەرما لە شاری ئەسینا گەیشتە ٤٠ پلە و بەهۆیەوە بۆ ماوەیەکی کاتی مۆزەخانەی ئەکرۆپۆلیسی مێژوویی، داخرا کە زۆرترین سەردانیکەری هەیە.   لەم ڕۆژانەی دواییدا پلەکانی گەرما لە زۆربەی ناوچەکانی ئەو وڵاتە بەرزبووەتەوە و چاوەڕوان دەکرێت لە رۆژانی دووشەممە و سێشەممەدا بگاتە ٤٥ پلە، خزمەتگوزاریی کەشناسیی نیشتمانیی یۆنان رایگەیاندووە، هۆشداری لە مەترسیی زۆری ئاگرکەوتنەوە داوە و دەڵێت، شەپۆلی گەرماکە "مەترسیدارە. "  ستاڤرۆس سۆلۆمۆس، توێژەر لە یەکێک لە ناوەندەکانی کەشوهەوای ئەسینا دەڵێت، "لەم ساڵانەی دواییدا بەردەوام پلەی گەرمای بەرزتر تۆمار دەکەین، ئەمەش مانای ئەوەیە گۆڕانی کەشوهەوا لەم وڵاتەدایە. "  ئەو توێژەرە پێشبینی ئەوەش دەکات کە "شەپۆلی گەرمای زیاتر و بەهێزتر" ناوچەکە بگرێتەوە، هاوکات پلەکانی گەرما لە شەوانیشدا دانەبەزن و نزمترین پلەکانی گەرما لەنێوان ٢٥ بۆ ٣٠ پلەدابێت.   تیۆدۆرۆس کۆلیداس، سەرۆکی خزمەتگوازیی کەشوهەوای وڵاتەکە دەڵێت، شەپۆلی گەرماکە مەترسیدارە، چونکە پێشبینی دەکرێت چەندین رۆژ بمێنێتەوە "تاوەکو بەلایەنی کەم هەینیی داهاتوو، لووتکەی شەپۆلەکەش رۆژانی دووشەممە و سێشەممەی ئەم هەفتەیەن. "  لە ساڵی ١٩٨٧ لە یۆنان بەهۆی شەپۆلێکی گەرماوە کە هەفتەیەکی خایاند، ١٠٠٠ کەس گیانیان لەدەستدا. لە ماوەکانی رابردووشدا تیمەکانی ئاگرکوژێنەوە لە دەیان ئاگریان کۆنترۆڵکردووە کە بەرپرسانی کەشوهەوای ئەو وڵاتە دەڵێن، هۆکارەکەی گۆڕانی کەشوهەوایە.