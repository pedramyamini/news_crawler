ئاژانسی هەواڵی رۆیتەرز، رۆژی سێشەممە ٠٣ - ٠٨ - ٢٠٢١، لە زاری سێ سەرچاوەوە بڵاویکردەوە کە هێزێکی سەر بە ئێران کەشتییەکی نەوتهەڵگری لە نێو دەریای عەرەبیدا لە نزیک ئیمارات رفاندووە، سوپای پاسدارن رەتیکردەوە ئەوان یان هیچ هێزێکی لایەنگریان ئەو کارەی کردبێت. ئەمریکاش دەڵێت ئەوان لە نزیکەوە لەگەڵ بەریتانیا و هاوبەشەکانیان لە ناوچەکە چاودێریی دۆخەکە دەکەن.   دوو لەو سەرچاوانە بە رۆیتەرزیان راگەیاندووە کە ئەو کەشتییەی کە دەگوترێت رفێنراوە، ناوی ئەسفالت پرەنسێس و هەڵگری ئاڵای پەنەمایە.   بە گوێرەی راپۆرتەکە، گوماندەکرێت کەشتییەکە لە کاتی رۆیشتنی بەرەو دوورگەی هورمز، لە ناوچەیەکی دەریای عەرەبیدا دەستیبەسەردا گیرابێت.   هاوکات نێد پرایس، گوتەبێژی وەزارەتی دەرەوەی ئەمریکا رایگەیاند، هێشتا ئەوان لەبارەی چارەنووسی کەشتیی ئەسفالت پرەنسێس دڵنیانین، بەڵام گوتیشی ئەوان لە دەنگۆی رفاندنی نیگەرانن و وەڵامێکی گونجاوی ئەو کەسانە دەدەنەوە کە هێرشیان کردووەتە سەری.    وەزارەتی دەرەوەی ئێرانیش رایگەیاند، دەنگۆی رفاندنی کەشتییەکە لە لایەن هێزێکی چەکداری سەر بە ئێرانەوە، "هیچ بنەمایێکی نییە. "   پێشتر هەر لە رۆژی سێشەممە، وەزارەتی دەرەوەی ئێران رایگەیاندبوو، دەنگۆی هەبوونی چەند رووداوێکی ئەمنیی پەیوەندیدار بە چەند کەشتیێکەوە لە نزیک ئیمارات، "جێگەی گومانن"، هەروەها هۆشداریشیدابوو کە هەندێ لایەن هەوڵدەدەن"کەشێکی خراپ" دژی ئێران دروستبکەن.   دوای هێرشەکەی هەفتەی رابردوو بۆ سەر کەشتییە ئیسرائیلییەکە کە بووە هۆی کوژرانی دوو کەس، گرژییەکانی ئێران لەگەڵ ئیسرائیل و وڵاتانی رۆژئاوا روویان لە هەڵچوون کردووە.   ئیسرائیل، ئەمریکا و بەریتانیا ئەو هێرشەشیان خستووەتە ئەستۆی ئێران و دەڵێن لە رێگەی درۆنێکی بۆمبڕێژکراوەوە ئەنجامیداوە. ئێران تۆمەتەکانی رەتکردوونەتەوە.   جگە لە کەشتیی "ئەسفالت پرەنسێس"، بەریتانیا رۆژی سێشەممە رایگەیاند کە دوو کەشتیی دیکەش تووشی رووداوی ئەمنی بوون.   یەکێک لەوانە کەشتیێکی بازرگانیی هەڵگری ئاڵای سەنگافوور بوو کە دەگوترێت لە نزیک ئیمارات، لە نێو دەریای عوماندا، تووشی رووداوێک بووە کە دەنگۆی دژ بەیەک لەبارەی رفاندن و گەڕانەوەی بۆ سەر کارەکەی بڵاوکرایەوە.   ئەوەی دیکەشیان لە دەستدانی کۆنتڕۆلی کەشتیێکی نەوتهەڵگر بوو کە ئاڵای ڤێتنامی لەسەرە.