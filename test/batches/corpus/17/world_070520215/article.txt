هەفتەی رابردوو، چین کەشتییە ئاسمانییەکەی رەوانەی بۆشایی ئاسمان کرد، بۆئەوەی هەندێک کەلوپەلی پێویست بۆ دروستکردنی وێستگەی بۆشایی ئاسمانی تایبەت بە خۆی دروستبکات.  بەڵام ئەو پارچەیەی کە لە مووشەکەکە جیابووەتەوە، لە کۆنترۆڵی چینییەکان دەرچووە و ئێستا سەربەستانە بە خێرایی زیاتر لە ١٧ هەزار و ٢٠٠ میل لە کاژێرێکدا بەدەوری زەویدا دەسووڕێتەوە.  وەزارەتی بەرگریی ئەمریکا، پێنتاگۆن رایگەیاند، ئەوان لەنزیکەوە چاودێریی ئەو پارچە کەشتییە دەکەن، بەڵام هیچ کەس نازانێت لە کوێ دەکەوێتە خوارەوە.  شارەزایان دەڵێن، پێدەچێت رۆژی یەکشەممە، پارچە کەشتییە چینییەکە بکەوێتە نێو زەریاوە و مەترسیی زیانگەیاندنی بە ناوچە ئاوەدانەکان، کەمە.  پێشتریش لۆید ئۆستن، وەزیری بەرگریی ئەمریکا رایگەیاند، لەوانەیە لەنێوان رۆژانی شەممە و یەکشەممە ئەو پارچە مووشەکە چینییە بگاتە سەر زەوی، گوتیشی هیچ پلانێکیان نییە بۆ تەقاندنەوەی مووشەکەکە لە ئاسمان، هیوایشی خواست مووشەکەکە بکەوێتە نێو زەریاوە.