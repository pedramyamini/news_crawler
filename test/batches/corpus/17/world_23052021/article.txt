کەمبوونەوەی تووشبوون بە کۆرۆنا لە ناوەڕاستی مانگی نیسانەوە بە ئامارەکانەوە دیارە، ئامارەکان بەرپرسانی ئەمریکی و خەڵکی دڵخۆشکردوون.  بەگوێرەی ئامارەکانی زانکۆی جۆنس هۆپکینس، ماوەی هەفتەیەکە لە ئەمریکا کەمتر لە ٣٠ هەزار تووشبوو تۆماردەکرێن، وڵاتەکە لە ٢٢ی حوزەیرانی ٢٠٢٠ ەوە ئاماری لەو شێوەیەی بەخۆیەوە نەبینیوە.  بەپێی ئامارەکانی سەنتەری کۆنترۆڵکردنی نەخۆشییەکانی ئەمریکا ناسراو بە سی دی سی،  ٣٨.٥ % ی خەڵکی ئەمریکا بەتەواوی ڤاکسینی کۆرۆنایان وەرگرتووە، ٤٨.٦ % یان لانی کەم قورچکێک ڤاکسینیان وەرگرتووە.  هاوکات لەگەڵ ئەو پێشکەوتنە گەورەیەی لە بواری کوتانی خەڵک، ئەو خەڵکانەشی کە داوای ڤاکسینی کۆرۆنا دەکەن رووی لە کەمبوونە.  سەنتەری کۆنترۆڵکردنی نەخۆشییەکانی ئەمریکا لە رێنوێنیی نوێیدا داوا لە سەنتەرەکانی دابەشکردنی ڤاکسین دەکات دەرفەت لە کیس نەدەن بۆ پێدانی قورچی ڤاکسین بە خەڵکی.  یەک هەفتەیە بەسەر یەکدی رۆژانە ملیۆنێک و ٩٠٠ هەزار ژەم ڤاکسین دەدرێن بە هاووڵاتیانی ئەمریکی.  ناردنی ڤاکسینیش بۆ وڵاتانی بیانی بەردەوامە، لە ١٨ مانگی داهاتوودا هەریەک لە کۆمپانیاکانی فایزەر و بایۆنتێک ٢ ملیار قورچکە ڤاکسین دەدەنە وڵاتە پێشکەتووەکان، یەک ملیاری دەکەوێتە ئەمساڵ و ئەوەی دیکەشی لە ساڵی داهاتوودا هەناردەدەکرێت.  رۆژی هەینی ئەمریکا ٦٨٣ مردنی بە کۆرۆنا تۆمارکرد، رۆژی پێشتریش ٦٦٩ مردن، ئەمریکا هەر لە پلەی یەکەمە لە رووی تووشبوون و مردن بە کۆرۆناوە.  وڵاتەکە نزیکەی ٣٤ ملیۆن تووشبوو و ٦٠٤ هەزار مردنی بە کۆرۆنا تۆمارکردووە.