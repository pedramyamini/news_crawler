ئەنگێلا مێرکل، راوێژکاری ئەڵمانیا لە کۆنفرانسێکی رۆژنامەڤانیدا هاتە بەردەم کامێراکان و هەواڵێکی ناخۆشی بە گەلەکەی دا و پێی گوتن: تووشبوون بە کۆرۆنا جارێکی دیکە لە هەڵکشاندایە و هۆکارە سەرەکییەکەش کۆرۆنای گۆڕاوی دەلتایە.  تاوەکو ٦ی تەممووز، هەفتانە لە هەر ١٠٠ هەزار کەس ٥ تووشبووی کۆرۆنا هەبوون، ئێستا هەفتانە بۆ ١٢ تووشبوو بەرزبووەتەوە. ئەنگێلا مێرکل دەڵێت، "ژمارەی توشبوونەکان چەند رۆژێکە، جارێکی دیکە لە هەڵکشانن، روونیشە بە تێڕوانینی من دۆخەکەیان قۆستووەتەوە. هەمووی هۆکارەکەی کۆرۆنای گۆڕاوی دەلتایە. گواستنەوەی لە کەسێکەوە بۆ کەسێکی دیکە هۆکارە سەرەکییەکەیە. ئەمە مانای وایە گەشەیەکی خێرا لە تووشبوون روودەدات. "  دۆخی ئەڵمانیا لە بەشێک لە وڵاتانی ئەوروپی باشترە. بەگوێرەی ئامارێکی سەنتەری رێگریکردن و کۆنترۆڵکردنی نەخۆشییەکانی ئەوروپا، لە چوارچێوەی یەکێتیی ئەوروپا لە ١١ی تەممووزەوە هەفتانە لە هەر ١٠٠ هەزار کەس ٩٠ تووشبووی کۆرۆنا هەن، ئەمە لە کاتێکدا هەفتەیەک پێش ئەوە لە ١٠٠ هەزار کەس ٥١ تووشبوو هەبوون.  ئەو سەنتەرە ئەوروپییە پێشبینی دەکات کۆتایی مانگی تەممووز هەفتانە تووشبوون بە کۆرۆنا بگاتە ٦٢٢ کەس لە هەر ١٠٠ هەزار کەسێک، لە هەر ملیۆنێکیش ١٠ کەس بە کۆرۆنا دەمرن.  رۆژی سێشەممە بەرپرسانی فەرەنسا رایانگەیاند، ١٨ هەزار کەس لە ماوەی یەک هەفتەدا تووشی کۆرۆنا بوون، کە ئەمەش زیادبوونی تووشبوونە بە رێژەی ١٥٠ % لەماوەی یەک هەفتەدا.  ژان کاستۆو، سەرۆکوەزیرانی فەرەنسا دەڵێت، "جیهان رووبەڕووی شەپۆلی چوارەمی کۆرۆنا دەبێتەوە و دەبێت ئێمەش هەنگاو بنێین. لە هەمان کاتدا دەزانین ئەم کێشەیە شتێکی نوێ نییە. خێرا گواستنەوەی کۆرۆنای دەلتا هانمان دەدات کاری زیاتر بکەین. دەبێت ڤاکسین بەکاربهێنین. "  لە ئیتاڵیا، ئیسپانیا و زۆربەی وڵاتانی ئەوروپی تووشبوون بە کۆرۆنا لە هەڵکشانە و هۆکارە سەرەکییەکەش کۆرۆنای گۆڕاوی دەلتایە.  کۆرۆنای دەلتا یەکەمجار لە هیندستان سەریهەڵدا، ئێستا لە ١٩٠ وڵاتی جیهاندا بڵاوبووەتەوە. پرۆفیسۆر دانیێل ئالتمان، ڤایرۆسناس لە بەشی بەرگریناسی و هەوککردن لە کۆلێژی ئیمپریالی لەندەن دەڵێت، "کۆرۆنای دەلتا یارییەکە دەگۆڕێت.. گۆڕاوەکە خێراتر دەگوازرێتەوە"، تەنگ بەوانە هەڵدەچنێت کە ڤاکسینی کۆرۆنا وەرناگرن، لە هەمووشی مەترسیدارتر، ئەوەیە کە "کۆرۆنای دەلتا ئەمجارە رووی لە گەنجانیشە و نیشانەی قورستری کۆرۆنایان تێدا دەردەکەوێت. "