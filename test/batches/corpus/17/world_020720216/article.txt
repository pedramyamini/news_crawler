دکتۆر ستیڤ میچل، پزیشک لە سەنتەری پزیشکی هاربەرڤیو دەڵێت: "لێرە لە سەنتەری هاربەرڤیو، کە من وەک پزیشكی فریاگوزاری کاردەکەم، دەبینم لە بەشەکەمان ژمارەیەکی لەڕادەبەدەر نەخۆش هەن، هەموو ئەوانە نەخۆشیی تووند، نیشانەی جیاواز و تێکچوونی باری دەروونیان بەهۆی گەرمای تووندەوە هەیە، ژمارەکە لە سیاتڵ و رۆژئاوای ویلایەتی واشنتن زۆر زۆرە، هێندە زۆرە کە راستیەکەی لەوانە کارەساتێکی هەرێمی رابگەیێنین"  بەرپرسانی پزیشکی ویلایەتی واشنتن، هەندێک فۆتۆیان بڵاوکردووەتوە کە تێیدا دەردەکەوێت تیمەکانی فریاگوزاری لەسەر شەقام فریای ئەوانە دەکەون، کە بەرگەی گەرما ناگرن و دەکەون..  ویلایەتی ئۆریگن لەوپەڕی رۆژئاوی ئەمریکا بە هەمانشێوە لە شەپۆلە گەرماکە بێبەش نییە، بەرپرسانی تەندروستیی ویلایەتەکە دەڵێن ٦٣ کەس لەماوەی هەفتەیەکدا بەهۆی شەپۆلی گەرماوە گیانیان لەدەستداوە. لەم ناوچانەی ئەمریکا پلەی گەرما لەنێوان ٤٥ بۆ ٤٧ پلە بەرزبووەتەوە.  لە ناوچەی بریتش کۆڵۆمبیا و شاری ڤانکۆڤەر لە رۆژئاوای کەنەدا دۆخەکە قورسترە، پلەی گەرما لە پەنجا پلەی سیلیزی نزیک بووەتەوە... لەماوەی پێنج رۆژدا لەو ناوچەیە ٤٨٦ کەس گیانیان لەدەستداوە، کە زۆربەیان بە هۆکاری گەرما  مردوون، بەرپرسانی پزیشكی ناوچەکە دەڵێن لەکاتی ئاساییدا لە ماوەی پێنج رۆژدا تەنیا ١٦٥ کەس لەم ناوچەیە گیان لەدەستدەدەن.  نەتەوە یەکگرتوەکانیش دەڵێت ئەمە زەنگی مەترسیی کەشوهەوایە. کلێر ناڵیس، گوتەبێژی رێکخراوی کەشوهەوای جیهانیی نەتەوە یەکگرتووەکان دەڵێت: "شەپۆلێکی دەگمەن و ترسناک لە ناوچەکانی باکووری رۆژئاوای ئەمریکا و رۆژئاوای کەنەدا هەڵیکردووە. پلەی گەرمی بۆ سەرووی ٤٥ پلەی سیلیزی بەرزبووەتەوە و پێنج رۆژە بەردەوامە،  تەنانەت شەوانیش گەرمایەکی لە رادەبەدەر هەیە".  ئەم بەرزبوونەوەیەی پلەکانی گەرما کاریگەرییەکی بەرچاوی گۆڕانی کەشوهەوایە کە بووەتە هۆی گەرمداهاتنی زەوی بە رادەی ١.٥ پلە زیاتر لە ئاستی ئاسایی خۆی، کە جگە لە شەپۆلی گەرما، بووەتە هۆی بەرزبوونەوەی ئاستی ئاوی دەریاکان. زاناکانیش هۆشداریان داوە تاوەکو ٢٠٥٠ بەشێک لە شارەکانی نزیک کەناراوەکان بەهۆی توانەوەی بەستەڵەکەکان لەوانەیە ژێرئاو بکەون.