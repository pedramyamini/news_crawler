جەیک سۆلیڤان، راوێژکاری ئاسایشی نیشتمانیی ئەمریکا رایگەیاند، پەیوەندیی نێوان ئەمریکا و چین بە قۆناخێکی باشدا تێناپەڕن و کاتی هاتووە هەردوو سەرۆک دابنیشن و هەڵسەنگاندن بۆ ئاستی پەیوەندییەکانی نێوان هەردوو وڵات بکەن.  ئیدارەی بایدن لە سەرەتای دەستبەکاربوونییەوە رووبەڕووبوونەوەی سیاسەتەکانی پارتی کۆمۆنیستی چینی فەرمانڕەوا بە کاری پێشینەی خۆی داناوە و رەخنە لە دۆسیەی مافەکانی مرۆڤ و هەروەها لە هەوڵی پەکین گرتووە بۆ سەپاندنی هەژموونی خۆی بەسەر وڵاتانی ئاسیای دەوروبەری و چەندین ناوچەی دیکەی جیهان.  سۆلیڤان رایگەیاند، ئێستا کۆشکی سپی تاوتوێی ئەوە دەکات کۆبوونەوەیەک لەنێوان جۆ بایدن و شی ژینگ پینگ، سەرۆکی چین رێکبخات. گوتیشی بەمزووانە ئێمە دادەنیشین تاوەکو باشترین رێگە بۆ کۆکردنەوەی هەردوو سەرۆکی ئەمریکا و چین بدۆزینەوە.  سەبارەت بە جۆری کۆبوونەوەکەش، سۆلیڤان گوتی: "کۆبوونەوەی بایدن و ژینگ پینگ لەوانەیە لەڕێگەی تەلەفۆنەوە بێت یان کۆبوونەوەیەک بێت لە پەراوێزی لوتکەیەکی نێودەوڵەتیدا بێت یان هەر شتێكی دیکە".  لەماوەی چەند رۆژی رابردوودا بایدن بەشداری لە کۆبوونەوەی وڵاتانی گرووپی ٧ لە بەریتانیا کرد و تێیدا هانی ٦ وڵاتەکانی دیکەی کۆمەڵەکەی دا لەئاست چیندا یەک هەڵوێست بن.  لە راگەیێندراوی کۆتایی لووتکەی گرووپی ٧ دا رەخنە لە چین گیرا لە پێشێلکردنی مافەکانی مرۆڤ لە ئاست کەمینە موسڵمانەکانی هەرێمی شینژییانگ و هەروەها سیاسەتە تووندەکانی پەکین لە ئاست هۆنگ کۆنگ، ئەوە سەرباری زیاترکردنی گوشارەکانی چین بۆ ئاشکراکردنی زانیارییەکانی تایبەت بە سەرهەڵدانی ڤایرۆسی کۆرۆنا.  ئامادەکارییەکان بۆ کۆبوونەوەی سەرۆکی ئەمریکا و سەرۆکی چین لە کاتێکدایە، بەرپرسانی هەردوو وڵات لە ئاداری ئەمساڵ لە ویلایەتی ئالاسکای ئەمریکا کۆبوونەوە. ئەمەش یەکەمین کۆبوونەوەی ئەمریکا بوو لەگەڵ چین کە لەسەردەمی ئیدارەی بایدندا دەکرێت.  تیمەکەی ئەمریکا بە سەرۆکایەتی ئەنتۆنی بلینکن، وەزیری دەرەوە و جەیک سولیڤان، راوێژکاری سەرۆکی ئەمریکا بۆ کاروباری ئاسایشی نیشتمانی بوو لە بەرامبەر تیمەکەی چین بە سەرۆکایەتی یانگ ژیچی، گەورە دیپلۆماتکاری کاروباری دەرەوەی چین و وانگ یی، وەزیری دەرەوەی ئەو وڵاتە بوو.  گفتوگۆکان بە گشتی بە ئاڵۆز و قورس ناوبران تێیدا ئەمریکا چەند دۆسیەیەکی خستەڕوو، وەک هەرێمی هۆنگ کۆنگ و تایوان کە بەگوتەی ئەمریکا، چین هەوڵی کۆنتڕۆڵکردنیان دەدات، پێشێلکارییەکانی مافەکانی مرۆڤی چین لە هەرێمی شینژییانگ خاوەن کەمینە ئیتنیکییەکان و هەروەها هەڕەشە ئینتەرنێتیەکانی چین بۆ سەر ئەمریکا و دۆسیەی بەزۆر سەپاندنی دەسەڵاتی سیاسی و ئابووریی چین بەسەر وڵاتانی هاوپەیمانی ئەمریکا لە ناوچەی ئاسیا.  لەبەرامبەردا پەکین، واشنتن بە هاندانی هاوپەیمانەکانی لە ئاسیا بۆ لێدانی چین تۆمەتبار دەکات و دەڵێت، ئەمریکا هەوڵدەدات لە رێگەی هاوپەیمانەکانی لە ناوچەکە لە بەرژەوەندییەکانی چین بدات.  پەیوەندیی نێوان ئەمریکا و چین کە خاوەن دوو بەهێزترین ئابووریی جیهانن بە قۆناخێکی ئاڵۆز تێدەپەڕێت و بەرپرسانی دەرەوە و بەرگریی ئەمریکا، چین بە گەورەترین هەڕەشەی ستراتیژی و درێژخایەن بۆ سەر بەرژەوەندییەکانی ئەمریکا و هاوپەیمانەکانی لە جیهان ناودەبەن.