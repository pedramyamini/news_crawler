٢٥ ـی ئایاری ٢٠٢٠، واتە ساڵێک لەمەوبەر، لە شاری میناپڵسی ویلایەتی مینیسۆتا، دوای نۆ خولەک و ٢٩ چرکە مانەوە لەژێر ئەژنۆی پۆلیسەکەدا، فلۆید گیانی لەدەستدا.  دوای ئەو رووداوە، لە سەرانسەری ئەمریکا و بەشێکی زۆری ئەوروپا، دژی چەوساندنەوەی رەشپێستەکان و مامەڵەی خراپی پۆلیس، خۆپێشاندانی گەورە بەڕێوەچوو.  ریڤرێند ئال شارپتن، چالاکڤانی مەدەنییە لە ئەو شارەی فلۆیدی تێدا خنکێندرا، دەڵێت، "ئەوان وایانزانی رزگاریان دەبێت، بەڵام ئێوە هاتنە سەر شەقام، بە رەشپێست و سپیپێستەوە، بە گەنج و پیرەوە، لە ناوەڕاستی پەتادا. کاتێک خەڵک لەسەرانسەری ئەم وڵاتەدا خۆپێشاندانیان کرد، ئەوان تەندروستیی خۆیان خستە مەترسییەوە، چونکە ئێمە لە قەدەخەی هاتووچۆدا بووین، بەڵام ئێمە بە سەدان هەزار کەسەوە لە ماڵەکانمان هاتینە دەرەوە بۆئەوەی بڵێین ئەگەر ئێوە بۆ ماوەی نۆ خوولەک و ٢٩ چرکە ئەژنۆتان لەسەر ملی پیاوێک بنێن، ئەوا ئێمە دێینە دەرەوە و پێشانتان دەدەین کە ئیدی بەسە. "  خۆپێشاندانەکان گۆڕانکاریی گەورەیان بەدوادا هات. فلۆید نەک تەنیا لە ئەمریکا، بەڵکو لە فەرەنسا و بەریتانیاش بووە هێمای نەهامەتیی رەشپێستەکان.  مردنی ئەو هاووڵاتییە رەشپێستە وایکرد دووبارە چاو بە مێژووی دروستبوونی ئەو وڵاتانەدا بخشێنرێتەوە و تەنیا لە روانگەی سپیپێستەکانەوە نەخوێنرێتەوە.  بێن کرەمپ، پارێزەری خێزانی جۆرج فلۆید دەڵێت، "شتێک لێرە گۆڕدرا لە میناپڵس لە ٢٥ ـی ئایاری ٢٠٢٠ کە بووە هاندانی خەڵک لە سەرانسەری ئەمریکا، بگرە نەک تەنیا لە ئەمریکا، بەڵکو لە سەرانسەری جیهان کە خەڵکی هاندا بڵێن ئێمە لەم رەوشەی کە هەیە باشترین. ئێمە لەمە باشترین، ئەمریکا. "  بە تەنیا لە ئەمریکا، ١٦٨ هێما، پەیکەر و مۆنیۆمێنتی ئەو سەرکردە مێژوویانەی کە بە چەوساندنەوەی رەشپێستەکان و  زەوتکردنی خاکەکەیان تۆمەتباردەکرێن، لە لایەن خۆپێشاندەرانەوە یانیش بەهۆی گوشارەکانیانەوە هێنرانە خوارەوە، لە نێویشیاندا پەیکەری کریستۆفەر کۆڵۆمبس کە بە دۆزەرەوەی ئەمریکا دادەنرێت.   لە بەریتانیاش ٣٩ هێما و پەیکەر و مۆنیۆمێنت لابران. ئەوە جگە لەوەی کە ناوی چەندین شەقام، قوتابخانە و شوێنی گشتی لەو دوو وڵاتە گۆڕدران.  هەروەها لە ئەمریکا، بەمەبەستی نەهێشتنی تووندوتیژیی پۆلیس بەرامبەر رەشپێستەکان، لە ٣٠ ویلایەتدا ١٤٠ یاسا بۆ ئەنجامدانی چاکسازی لە مامەڵەی پۆلیسدا پەسندکران.   دێرک شۆڤن، ئەو ئەفسەرەی کە فلۆیدی کوشت، لە لایەن دادگەوە بە  کوشتنی بێ مەبەست، کوشتنی بێ مەبەستی پلە دوو و کوشتنی بەمەبەستی پلە دوو، تاوانبار کراوە و بڕیارە مانگی داهاتوو سزاکەی بۆ بڕدرێتەوە کە دەکرێت ٤٠ تا ٦٠ ساڵ زیندانی بکرێت.  سێ ئەفسەرەکەی دیکەش کە لە شوێنی رووداوەکە بوون، بە هاوکاریکردنی بکوژەکە تاوانبارکراون و مانگی ئاب، سزاکانیان یەکلایی دەبێتەوە.