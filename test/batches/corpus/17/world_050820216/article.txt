ئێوارەی رۆژی پێنجشەممە ٠٥ - ٠٨ - ٢٠٢١ ئیبراهیم رەئیسی وەکو سەرۆککۆماری نوێی ئێران سوێندی یاسایی خوارد. نزیکەی ١١٥ سەرکردە، وەزیر و دیپلۆماتی باڵا لە زیاتر لە ٧٠ وڵاتی جیهانەوە بانگهێشتکرابوون بۆ بەشداریکردن لەو رێوڕەسمەدا.  نێچیرڤان بارزانی، سەرۆکی هەرێمی کوردستان یەکێک لە سەرکردە بەشداربووەکانی رێوڕەسمەکە بوو، بڕیارە رۆژی هەینی ٠٦ - ٠٨ - ٢٠٢١ یش لەگەڵ ئیبراهیم رەئیسی کۆببێتەوە و پەیوەندییەکانی نێوان هەولێر و تاران و پێشهاتەکانی ناوچەکە تاوتوێ بکەن.  یەکێکی دیکە لە بەشداربووانی رێوڕەسمەکە ئێنریک مۆرا بوو؛ مۆرا هاوئاهەنگیکاری یەکێتیی ئەوروپایە بۆ کۆبوونەوەکانی ڤیەننا کە ئامانج لێیان زیندووکردنەوەی رێککەوتنی ئەتۆمیی ساڵی ٢٠١٥ یە.  بەڵام ئامادەبوونی ئەو دیپلۆماتە لە رێوڕەسمەکەدا لەلایەن رێکخراوەکانی تایبەت بە مافی مرۆڤی ئێرانەوە رەخنەی لێ گیرا.  ئەو رێکخراوانە لە راگەیێندراوێکی هاوبەشدا رایانگەیاند، یەکێتیی ئەوروپا زۆر باش ئاگادارە کە ئیبراهیم رەئیسی لە ساڵانی ١٩٨٨ و ٢٠١٩ دا سەرپەرشتیی هەڵمەتی کوشتن و ئەشکەنجەدانی چەند هەزار کەسێکی کردووە.  رێکخراوەکان داوا لە یەکێتیی ئەوروپا دەکەن رووبەڕووی تاوانەکانی دژی مرۆڤایەتی ببێتەوە، نەوەک ئەوەی "شانبەشانی ئەوانە بوەستێت کە ئەو تاوانانە ئەنجامدەدەن".  بەڵام بەرپرسانی یەکێتیی ئەوروپا ئەو رەخنانە رەتدەکەنەوە و پێیانوایە، رەئیسی ئێستا سەرۆککۆماری ئێرانە و دەبێت مامەڵەی لەگەڵ بکرێت. نەبیلە مەسرالی، گوتەبێژی کاروباری دەرەوەی یەکێتیی ئەوروپا رایگەیاند، "گرنگە لەگەڵ ئەم ئیدارە نوێیە مامەڵەی راستەوخۆی دیپلۆماسیمان هەبێت و بە شێوەیەکی راستەوخۆش پەیامەکان بگەیێنین".  مەسرالی گوتیشی، ئامانجی سەرەکیی ئێستای یەکێتیی ئەوروپا بریتییە لە کارئاسانیکردن بۆئەوەی هەموولایەک پابەندبوونی خۆیان بە رێککەوتنی ئەتۆمییەوە دووپات بکەنەوە.