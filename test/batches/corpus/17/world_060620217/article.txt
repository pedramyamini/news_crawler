یۆرن کۆنینگس، سەربازی پێشووی سوپای بەلجیکا، بە چەکی قورسەوە رایکردووە، دەڵێت ڤان راست، ئەو زانایە ڤایرۆسناسە دەکوژێت، کە پێشنیازی بۆ حکومەتی بەلجیکا کردووە قەدەخەی هاتووچۆ بۆ رێگریکردن لە بڵاوبوونەوەی کۆرۆنا بسەپێنێت.  یۆرگن، کە بە کەسێکی راستڕەو دەناسرێت، گوتوویەتی دەست لە کوشتنی هیچ پسپۆڕێکی ڤایرۆسی کۆرۆنا ناپارێزێت.  لە شارۆچکەی دیلسن پۆلیس بەدوای یۆرگندا گەڕاون. دانیشتوویەکەی ناوچەکە بە ناوی راسن دەڵێت: "دۆخێکی ئاڵۆزە، زۆر گوێمان لە هەواڵی راوەدوونانی هاووڵاتییەکە دەبێت،. دوو رۆژ لەمەوبەر پۆلیسی زۆر لێرە بڵاوبوونەوە. هێلیکۆپتەر بە ئاسمانی ئێرەدا فڕێندراون. "  پۆلیس بەردەوامە لە گەڕان بەدوای یۆرگندا، هۆشداری داوەتە خەڵک، کە لەوانەیە مەترسی بۆ سەر ئەوانیش هەبێت.  یۆرگن خەڵكی شاری لیمبورگە لە رۆژئاوای برووکسل، لە شارۆچکەی دیلسن چەند کیلۆمەترێک دوور لە شوێنی لە دایکبوونی دەستبەسەر ئۆتۆمبێلێکی پڕ لە چەکی قورسدا گیراوە، بەڵام هێشتا باوەڕدەکرێت داواکراوەکە بایی ئەوەندە چەکی بەدەستەوەبێت مەترسی بۆ سەر خەڵک دروستبکات.  لە برووکسلی پایتەخت ناوە ناوە خۆپیشاندان دژی قەدەخەی هاتووچۆ دەکرێن، لە دوایینیاندا هەندێ کەس بە جلی سەربازییەوە پاڵپشتی یۆرگن کۆنینگسیان کرد، لەوەنا کە بەدوای کوشتنی زانایانەوەیە، بەڵکو ئەوانیش لەگەڵ قەدەخەی هاتووچۆدا نین، کە پێیانوایە زیانی گەورەی دارایی بە بەلجیکییەکان گەیاندووە.  بەلجیکا لەژێر گوشاری خۆپیشاندان و هەروەها دابەشکردنی ڤاکسینی کۆرۆنا وردە وردە رێوشوێنی دژ بە کۆرۆنا کەمدەکاتەوە. بەڵام هێشتا بەستنی ماسک لە وڵاتەکە ناچارییە.   بەلجیکا کە ژمارەی دانیشتووانەکەی ١١ ملیۆن و ٤٦٠ هەزار کەسە، تائێستا ١,٠٦٩,٨٧٤ کەسی تووشی کۆرۆنا بووە و ٢٥ هەزار و ١٩ كەسیش بە ڤایرۆسەکە گیانیان لە دەستداوە. تاوەکو ئێستاش زیاتر لە ٧ ملیۆن کەس لانیکەم قورچکێکی ڤاکسینی کۆرۆنایان وەرگرتووە.