رۆژی پێنجشەممە ٢٢ - ٠٧ - ٢٠٢١، بەلەمێک کە کۆچبەرانی هەڵگرتبوو و لە تورکیاوە بەرەو ئیتاڵیا رۆیشت و پێش گەیشتنی بەو وڵاتە لە دوورگەی کریتی نوقم بوو، بەشێکی زۆری سەرنشینانی بەلەمەکە رزگاربوون و ژمارەیەکیشیان تاوەکو ئێستا بێسەروشوێنن.  ئەمڕۆ سێشەممە، رەنج مستەفا پشدەری، چالاکڤانی بواری کۆچبەران لە یۆنان لەکاتی بەشداریکردن لە بوولتەنی هەواڵەکانی کاژێر ١٦: ٠٠ ـی رووداو رایگەیاند، تاوەکو ئێستا دیار نییە بەلەمی کۆچبەرەکان چەند کەسی تێدابووە و هیچ ئامارێکی فەرمی نییە.  ئەو چالاکڤانە گوتیشی، بەهۆی نەبوونی بەڵگەی ئاسایی، پۆلیسی یۆنان هیچ ئۆپەراسیۆنێکی بۆ کۆچبەرە بێسەروشوێنبووەکان نەکردووە و ئەوانەشی کە رزگاربوون لە ناوچەیەک دەستبەسەرن.  لەبارەی هاوکاریی رێکخراوەکانی بواری کۆچبەرانیشەوە دەڵێ، بەهۆی رێککەوتنی هەردوو وڵاتی یۆنان و تورکیا، رێکخراوە مرۆییەکان ناتوانن هاوکاریی کۆچبەران بکەم.  بەپێی راگەیێندراوێکی دەزگای لووتکە، تاوەکو ئێستا حەوت کۆچبەر بێسەروشوێنن:  ١ - بەهرۆز رەسوول عیزەت، لەدایکبووی ساڵی ٢٠٠٠، سلێمانی.  ٢ - بێریڤان ئیبراهیم حەسەن، لەدایکبووی ساڵی ١٩٨٨، قەڵادزێ.  ٣ - گزنگ حەسەن ئیبراهیم، لەدایکبووی ساڵی ١٩٨٩، هەولێر.  ٤ - هێدی خدر عەبدوڵڵا، لەدایکبووی ساڵی ١٩٩٩، سلێمانی - ژاراوە.  ٥ - کەیوان محەممەد حەمزە، لەدایکبووی ساڵی ٢٠٠٦، سلێمانی - قەڵادزێ.  ٦ - پێشەوا رەشید عەلی، لەدایکبووی ساڵی ١٩٩٣، سلێمانی - خەلەکان.  ٧ - ئەحمەد محەممەد قادر، لەدایکبووی ساڵی ١٩٨٦، سلێمانی.