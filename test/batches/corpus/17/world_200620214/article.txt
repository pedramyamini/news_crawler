ئاری جەلال، سەرۆکی دەزگای لووتکە بۆ کاروباری ئاوارە و پەنابەران بە رادیۆی رووداوی راگەیاند: "بەهۆی بڵاوبوونەوەی ڤایرۆسی کۆرۆناوە کە گەشتە ئاسمانی و زەوینییەکان لە ساڵی ٢٠٢٠ ـدا راگیران، رێژەی پەنابەری و کۆچبەری لە چاو ساڵانی رابردوودا زۆر دابەزی، بەڵام ئەمساڵ بەپێی ئەو ئامارەی بە دەستی ئێمە گەیشتووە ٢٦ هەزار و ٩٧٢ کەسی عێراقی روویان لە وڵاتانی ئەوروپا کردووە و داوای مافی پەنابەرێتییان پێشکەش کردووە. "  سەرۆکی دەزگای لووتکە ئاماژەی بەوەدا کە ئەو ژمارەیە ئەو هاووڵاتییانەی تێدا نییە کە بە فەرمی گەشتیان کردووە و نەگەڕاونەتەوە، یان ئەو کەسانەی تەمەنیان لە خوارووی ١٨ ساڵەوەیە، چونکە لە ئامارەکاندا تۆمار ناکرێن.   بە گوێرەی ئامارەکانی دەزگای لووتکە، لە ساڵی ٢٠٢٠ ـدا زیاتر لە ٣٤ هەزار کەس هەرێمی کوردستانیان جێ هێشتووە و بوونەتە پەنابەر و کۆچبەر.   ئاری جەلال گوتیشی: "دیاردەی کۆچبەری و پەنابەری لە ناوچەکەدا بە رێژەیەکی بەرچاو و مەترسیدار بەردەوامە. ئەوەیش بەهۆی بارودۆخی ناسەقامگیری سیاسی، ئابووری و کۆمەڵایەتییە کە ساڵانێکە بەرۆکی ئەم ناوچەیەی گرتووە. ئەمساڵ پێنج هاونیشتمانیی کورد لە رێگەی کۆچدا مردوون. "  بە گوێرەی ئاماری دەزگای لووتکە، لە ساڵانی رابردوودا زیاتر لە ٤٢٩ کەسی عێراقی لە رێگەی کۆچدا مردوون، ٢٥٦ کەسیان تەرمیان بەردەست بووە، ١٧٣ کەسیان تاوەکو ئێستا چارەنووسیان نادیارە و تەرمەکانیان نەدۆزراونەتەوە. ئەمانەیش نزیکەی ٧٠ % یان خەڵکی هەرێمی کوردستانن.  ئاری جەلال گوتی: "لە ساڵی ٢٠١٥ دا بەرزترین ژمارەی کۆچ لە عێراقدا تۆمار کرا کە ١٨٦ هەزار و ٤٦٢ کەس بوون کە ئەوانەن تەمەنیان لە سەرووی ١٨ ساڵەوەیە. ئەگەر ژمارەی کۆچبەرانی عێراقی لەم پێنج ساڵەی رابردوودا تۆمار بکرێت، ئەوا زیاتر لە ملیۆنێک و ٤٠٠ هەزار کەس دەبن. لە ساڵی ٢٠٢٠ ـدا ٣٤ هەزار کەس کۆچیان کردووە کە تەرمی ١٨ کەسیان بەردەست بوون و ١٧ کەسیش بێسەروشوێنن. "  بە گوتەی ئاری جەلال، تاوەکو ئێستا تەرمی ٢٥٦ کەس لەلایەن دەزگای لووتکەوە گەڕێنراوەتەوە بۆ عێراق هەر لە زاخۆوە تا بەسرە. ١٧٣ کەسیش دۆسیەکانیان بە کراوەیی ماونەتەوە و چارەنووسیان نادیارە.  رۆژی ٢٠ ـی حوزەیران ٧٠ ساڵ بەسەر جاڕنامەی کۆڕبەندی جیهانیی ساڵی ١٩٥١ ـدا کە تایبەتە بە مافەکانی پەنابەران.