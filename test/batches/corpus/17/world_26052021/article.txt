بۆڕی نۆرد ستریم - ٢ کە لەلایەن کۆمپانیای گازپرۆمەوە جێبەجێدەکرێت ئامانجیەتی گازی سرووشتی رووسیا لەژێر دەریای باڵتیکەوە بگەیێنێتە ئەڵمانیا و وڵاتانی دیکەی ئەوروپی.  بۆڕییەکەی لە قۆناخی کۆتاییدایە تەنیا بەشێکی ماوە تەواوبکرێت. ئیدارەی دۆناڵد ترەمپ، سەرۆکی پێشووی ئەمریکا گەماۆری تووندی بەسەر ئەو کۆمپانیانە سەپاند کە بەشداربوون لە دروستکردنی ئەو هێڵە و لەبەر ئەوەش تەواوکردنی ئەو پرۆژەیە دواکەوت.  لە سەرەتای ئەمساڵ بەشێکی پرۆژەی نۆرد ستریم ٢ لە سڕبیا بە ئامادەبوونی ئەلێکساندەر ڤوجێج، سەرۆکی سڕبیا و باڵیۆزی رووسیا لەو وڵاتە کرایەوە.  نۆرد ستریم ٢ ئەو بۆرییەیە کە گازی سرووشتی لە رووسیاوە بۆ ئەڵمانیا دەگوازێتەوە و بەشێکی بە سڕبیادا دەڕوات. پێشتر سڕبیا ئەو بەشەی بۆڕییەکە کە بە خاکەکەیدا دەڕوات و درێژییەکەی ٣٠٣ کیلۆمەترە، تەواوکردبوو.  بۆڕیی یەکەمیان، واتە نۆرد ستریم یەک، لە شاری ڤیبۆرگی باکووری رۆژئاوای رووسیاوە بۆ شاری لوبمینی رۆژهەڵاتی باکووری ئەڵمانیا درێژدەبێتەوە.  درێژییەکەی هەزار و ٢٢٤ کیلۆمەترە و لە ساڵی ٢٠١٢ تەواوکراوە. تێچووی دروستکردنی ١٥.٧ ملیار یۆرۆ  (١٩.٠٢ ملیار دۆلاری ئەمریکی) بوو. لە هەر ساڵێکدا ٥٥ ملیار مەتر سێجا گازی سرووشتی دەگوازێتەوە.