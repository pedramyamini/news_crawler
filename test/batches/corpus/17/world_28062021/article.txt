ئەنتۆنی بلینکن، وەزیری دەرەوەی ئەمریکا و لوجی دو مایۆ، هاوتا ئیتاڵییەکەی سەرۆکایەتیی کۆبوونەوەکە دەکەن و تێیدا بەڵێن دەدەن بەردەوامدەبن لە شەڕکردن دژی داعش، تاوەکو کۆتایی بە هەڕەشەکانی رێکخراوەکە دێت.  جیاوازیی کۆبوونەوەی ئەمجارەی هاوپەیمانییەکە، بەشداریکردنی زیاتر لە ٢٥ وڵاتی ئەفریقییە کە لەسەر داوای ئەمریکا بانگهێشتی کۆبوونەوەکە کراون بەمەبەستی تاوتوێكردنی هەڕەشە هەڵکشاوەکانی داعش لە ئەفریقیا.  بیابانی گۆسی لە باشووری مالی ئەفریقیا؛ یەکێکە لەو شوێنانەی کە تێیدا چەکدارانی داعش گەشەیان کردووە و هەڕەشەکانیان بۆ سەر ناوچەکە و هێزە بیانییەکان زیاتر کردووە کە دوایینیان لە ٢١ی ئەم مانگە بوو و تێیدا ٦ سەربازی فەرەنسی و ٤ کەسی سیڤیل برینداربوون.  بۆرکینا فاسۆ، کە دراوسێی مالییە بەردەوام لەژێر هەڕەشە و هێرشی گرووپە جیهادییە چەکدارەکانە. زەکەریا کۆماسگا، دانیشتووی بۆرکینا فاسۆ دەڵێت، "ئێمەی دانیشتووی بۆرکینا فاسۆ بەردەوام لەژێر هەڕەشەی گرووپە چەکدارەکانین. ترسمان هەیە لەم باردۆخە مەترسیدارە. گرووپەکان هێرش دەکەنە سەر گوندەکان و هیچ لایەنێكیش نییە بتوانێت وەڵامیان بداتەوە".  فەرەنسا لە ساڵی ٢٠١٣ وە هێزی لە وڵاتانی رۆژئاوای ئەفریقیا ناسراو بە ساحیل بڵاوکردووەتەوە. لە مانگی یەکی ساڵی ٢٠١٤ فەرەنسا ئۆپەراسیۆنی ناسراو بە بارکان دژە گرووپە جیهادییە چەکدارەکان لەنێوانیاندا داعش دەستپێکرد، ئۆپەراسیۆنەکە نزیکەی ٥ ملیۆن کیلۆمەتر دووجا لە وڵاتانی مالی، چاد، مۆریتانیا، نایجەر و بۆرکینا فاسۆ لە رۆژئاوای ئەفریقیا دەگرێتەوە و تێیدا زیاتر لە ٥ هەزار سەربازی فەرەنسی بەشدارن.  هاوکات لەگەڵ نزیکبوونەوەی هەڵبژاردنە سەرۆکایەتییەکەی فەرەنسا و لەژێر گوشاری رای گشتی کە ئۆپەراسیۆنی بارکان شکستی هێناوە، فەرەنسا بەفەرمی کشانەوەی هێزەکانی لە ناوچەی رۆژئاوای ساحیل و هەڵپەساردنی ئۆپەراسیۆنی بارکانی راگەیاندووە.  ژان ئیڤ لۆدریان، وەزیری دەرەوەی فەرەنسا رایگەیاند، "روونە کە بەردەوامبوون لە شەڕی دژ بە تیرۆر کاری لە پێشینەی فەرەنسایە تەنانەت ئەگەر ئۆپەراسیۆنی بارکان چیدیکە نەتوانێت وەڵامی هەڕەشەکان بداتەوە. دەمانەوێت ئۆپەراسیۆنەکانی دژ بە تیرۆر کەمتر پشت بە هێزەکانی فەرەنسا ببەستن و زیاتر لەلایەن هێزەکانی نێو وڵاتانی ئەفریقیاوە بێت، بۆیە ئێمەش هاوکاریی سەربازی پێشکێش بەو هێزانە دەکەین".  کۆبوونەوەی رۆما تایبەت بە هەڕەشەکانی داعش یەکەم کۆبوونەوەی سەردەمی ئیدارەی بایدنە کە رووبەڕووبوونەوەی گرووپە چەکدارەکان بە یەکێک لە تاقیکردنەوە قورسەکانی بەردەمی دادەنرێت.