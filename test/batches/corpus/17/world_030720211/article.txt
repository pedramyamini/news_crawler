بە گوێرەی راگەیێنراوێکی وەزارەتی گەنجینەی ئەمریکا، سزای دەستبەسەرداگرتنی سەروەت و سامان و قەدەخەی گەشت بۆ نێو ئەمریکا لەسەر هەریەکە لە بێهزاد دانیێل فیردەوس، مێهرزاد مانوێل فیردەوس و محەمەد رەزا دێفزولیان هەڵوەشێنراونەتەوە.   گوتەبێژێکی وەزارەتەکە، بێ ئەوەی ناوی خۆی ئاشکرا بکات، بە ئاژانسی هەواڵی رۆیتەرزی راگەیاندووە، لابردنی ئەو سێ کەسە لە لیستی سزاکان "بە واتای ئەوە نایەت هیچ گۆڕانکاریێک لە سیاسەتی سزاکانی ئەمریکا بۆسەر ئێراندا هاتبێت. "  هەروەها گوتووشیەتی کە ئەم هەنگاوەی ئەمریکا هیچ پەیوەندیێکی بە گفتوگۆکانی ڤییەنناوە نییە کە بە مەبەستی زیندووکردنەوەی رێککەوتنی ئەتۆمیی ساڵی ٢٠١٥ لە نێوان ئێران، ئەمریکا و وڵاتانی چوار کۆ یەک ئەنجامدەدرێن.   ئەو سێ کەسە خاوەن پشکی گرووپێکی پیشەسازیی ئێرانین بە ناوی مامووت. ئەیلوولی ساڵی ٢٠٢٠ لە لایەن ئیدارەی ترەمپەوە بە تۆمەتی پێدانی کەرەستەی سەربازی بە سووپای پاسداران، خرابوونە لیستی سزاکانەوە.