بەرپرسێکی باڵای یەکێتیی ئەوروپا بە ئاژانسی هەواڵیی رۆیتەرزی گوتووە، ئەو وڵاتانە رایانگەیاندووە کە دەبێت یەکێتیی ئەوروپا هێزێکی پێنج هەزار سەربازی پێکبهێنێت کە کەشتی و فڕۆکە لەخۆبگرێت و یارمەتیی وڵاتانی دیموکراسی بدات کە پێویستیان بە یارمەتیی دەستبەجێیە.  رۆژی پێنجشەممە یەکێتیی ئەوروپا لە کۆبوونەوەیەکی ئاساییدا کە جۆسێپ بۆرێل، بەرپرسی کاروباری دەرەوەی یەکێتیی ئەوروپا سەرپەرشتیی دەکات، تاوتوێی ئەم بابەتە دەکات.  ئەو بەرپرسەی یەکێتیی ئەوروپا هانی وڵاتانی ئەندام لە یەکێتییەکە دەدات چوست و چالاکانەتر رووبەڕووی کێشە دەرەکییەکان ببنەوە، بەتایبەتی لە وڵاتێکی وەکو لیبیا.  ئەو ١٤ وڵاتە پێکدێن لە نەمسا، بەلجیکا، قوبرس، چیک، ئەڵمانیا، یۆنان، فەرەنسا، ئێرلاند، ئیتاڵیا، لۆکسەمبۆرگ، هۆڵەندا، پورتوگال، سلۆڤینیا و ئیسپانیا.  بابەتی پێکهێنانی هێزێکی سەربازی لە ساڵی ١٩٩٩ جارێک باس کرا؛ لە ساڵی ٢٠٠٧ دا یەکێتیی ئەوروپا هێزێکی زەمینیی ١٥٠٠ سەربازی بۆ رووبەڕووبوونەوەی قەیرانەکان پێکهێنا، بەڵام لە یەک شەڕیشدا رۆڵی نەبووە.  یەکێتیی ئەوروپا لەڕووی بەرگرییەوە لەنێو ناتۆ و سەربەخۆییانەش بەشێوەیەکی بەرچاو، چاوی لە پاڵپشتیی ئەمریکایە.  لە نۆڤەمبەری ساڵی ٢٠١٩ دا ئیمانوێل ماکرۆن، سەرۆکی فەرەنسا هۆشداریی دایە وڵاتانی ئەوروپی کە ناکرێت چیدیکە پشت بە ئەمریکا ببەستن بۆئەوەی بەرگری لە هاوپەیمانانی نێو ناتۆ بکەن.  ماکرۆن ئەوکات بە ئیکۆنۆمیستی راگەیاند "ئەوەی ئێستا توشمان هاتووە، ناتۆیەکی عەقڵ مردووە و پێویستە لەڕووی ستراتیژییەوە وەکو هێزێکی جیۆپۆلیتیکی بیر لە خۆمان بکەینەوە، ئەگەرنا ناتوانین کۆنترۆڵی چارەنووسی خۆمان بکەین".