لینوس بۆنێت، دایکی یەکێک لە رفێنراوەکان دەڵێت، "حکومەت دەڵێت ئەوان نازانن رفێنەرەکان لە کوێن. ئەوان نایانەوێت بزانن. حکومەت بەرپرسیارێتی ئەوەی لە ئەستۆدایە کە لەم وڵاتەدا بمانپارێزێت، بەڵام ئێمە هیچ پاراستنمان نەبینیوە. تکایە، دەمانەوێت حکومەتەکەمان باشتر بێت. دەمانەوێت منداڵەکانمان بۆ بگەڕێنێتەوە. "  رفاندنی خوێندکاران لە نایجیریا بووەتە دیاردەیەکی باو. لە سەرەتای ئەمساڵەوە لە نایجیریا حەوت جار قوتابیان بەکۆمەڵ رفێندراون کە ژمارەیان زیاتر لە هەزار قوتابی بووە.  گرووپە چەکدارەکان لە بەرامبەر ئازادکردنی منداڵەکان، داوای پارە دەکەن.   جۆن جۆزێف، بەڕێوەبەری کۆمەڵەی کرستیانەکانی نایجیریا دەڵێت، "پێویستە حکومەت بەئاگابێتەوە و پرسی ئەمنی بە جیددی وەربگرێت. نەک تەنیا لە کادونا، بەڵکو لە سەرانسەری وڵات، خەڵک رفێندراوە. ئەمڕۆ راپۆرتمان پێگەییشتووە کە بیست سی کەس کوژراون. تەنیا لەم وڵاتە وایە، بیست سی کەس دەکوژرێن و کەسیش ئاگای لێنییە، وەکو بڵێی هیچ نەبووە. "  ژمارەیەکی زۆری قوتابخانەکان لە ترسی گرووپە چەکدارەکان داخراون. دوای ئەوەی کە لە ساڵی ٢٠١٤ بۆکۆ حەرام ٢٧٦ خوێندکاری کچی رفاند، رفاندنی بە کۆمەڵی خوێندکاران لەو وڵاتە ئەفریقییە بووەتە دیاردەیەکی باو.