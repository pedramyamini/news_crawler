سێرگی لاڤرۆڤ، وەزیری دەرەوەی رووسیا رۆژی دووشەممە ٣١ی ئایاری ٢٠٢١ دوای کۆبوونەوەی لەگەڵ هاوتا پورتوگالییەکەی لە کۆنفرانسێکی رۆژنامەڤانیدا لە مۆسکۆ گوتی، "ئێمە هیچ بابەتێکمان نییە لە دەرەوەی بازنەی گفتوگۆدا بێت"، بەڵام رەتیشیکردەوە رووسیا ئامادەبێت لەسەر بنەمای "خۆسەپاندنی نێودەوڵەتی" گفتوگۆ بکات کە بەجۆرێک بێت وڵاتانی رۆژئاوا لە هەموو بوارێکدا خاوەن بڕیاری یەکلاکەرەوە بن و وڵاتانی دیکەش تەنیا ملکەچ بن.  کۆبوونەوەی سەرۆکەکانی ئەمریکا و رووسیا ١٦ی حوزەیران لە ڤیەننای پایتەختی نەمسا بەڕێوەدەچێت.  وەزیری دەرەوەی رووسیا لەبارەی پەیوەندییەکانی رووسیا و وڵاتانی ئەوروپییەوە گوتی، مۆسکۆ دەیەوێت "پەیوەندیی ئاسایی و بەرژەوەندیی هاوبەش"ی لەگەڵ یەکێتیی ئەوروپادا هەبێت و نێوانیان بگەیێننەوە ئاستە باشەکەی ساڵی ٢٠١٣، کە مەبەست لێی قۆناخی پێش لکاندنی نیمچە دوورگەی کریمیای ئۆکراینا بوو بە رووسیاوە، کە بووە هۆی ئەوەی ئەوروپا سزا بەسەر مۆسکۆدا بسەپێنێت و نیوەی بازرگانی لەگەڵدا بوەستێنێت.  لاڤرۆڤ ئاماژەی بەوەش کرد "هیوادارین شێوازی بیرکردنەوەی یەکێتیی ئەوروپا بۆ ئەنجامدانی گفتوگۆ لەگەڵ رووسیا لەسەر بنەمایەکی راستبینانە بێت".  هاوکات ئوگۆستۆس سانتۆس سیلڤیا، وەزیری دەرەوەی پورتوگال ئاماژەی بەوە کرد، نابێت ئەو کێشانەی ئێستا لەنێوان رووسیا و یەکێتیی ئەوروپادان پشتگوێبخرێن و پێویستە "ئەجێندایەکی ئەرێنی" لەنێوانیاندا دروستبکرێت.