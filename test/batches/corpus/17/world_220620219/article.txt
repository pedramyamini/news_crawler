کرستینا هۆگ لارسن کە سەر بە پارتی چەپە، گوتارێکی پێشكێشكرد و تێیدا گوتی، ئەو پڕۆژە یاساییەی کە حکومەت و ئۆپۆزیسیۆن پێشكێشیان کردووە، بەرپرسیارێتی ئەوە دەخاتە ئەستۆی پارتی چەپ کە هەموو هەوڵێکی بدات بۆ ئەوەی کەمترین زیان بە پەنابەران بگات.   هەروەها بەڵێنی بەو خێزانانەدا کە منداڵی پەنابەریان هەیە کەوا پارتەکەی لە داهاتوودا هەموو شتێک دەکات بۆ ئەوەی کە یاسایێکی تایبەت بە کۆچ و کۆچبەران بچەسپێنرێت تاوەکو سوێد ببێتە شوێنێکی باشتر بۆیان. پڕۆژە یاساکە لە لایەن پارتی ژینگە، پارتە میانڕەوەکان و پارتی چەپەوە پشتگیریی لێکرا. پارتی چەپ پێیوابوو دەبێت سیاسەتی وڵاتەکەی لە بەرامبەر کۆچ و کۆچبەراندا ئاسانکاریی زیاتری تێدا بکرێت.  رۆژی سێشەممە، پەرلەمانی سوێد پڕۆژە یاساکەی پەسندکرد، بەڵام بە گوێرەی ئاژانسی هەواڵی سوێدی، ناکۆکی سیاسی لەسەر سیاسەتی کۆچ و کۆچبەران بەوە کۆتایی نەهاتووە.   دوای کۆبوونەوەیەکی پێنج کاژێری، پەرلەمانی سوێد کە بە ریکسداگ دەناسرێت، ئەو هەموارانەی پەسندکرد کە حکومەت بۆ یاسای کۆچ و کۆچبەران پێشنیازی کردبوون.   مۆرگان جۆهانسۆن، وەزیری داد و کۆچبەران تێپەڕاندنی پڕۆژە یاساکەی بە "سەرکەوتنێکی گەورە" ناوبرد.   هاوکات پارتە نەریتخوازەکان و پارتی کرستیان دیموکرات و پارتی دیموکراتەکانی سوێد لە دژی پڕۆژەیاساکە دەنگیاندا و نوێنەرەکانیان رایانگەیاند کە ئەگەر حکومەتیان بکەوێتە دەست، ئەوا کۆتایی بە یاسا نوێیەکە دێنن.