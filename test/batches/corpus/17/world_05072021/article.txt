ماتیۆ برونی، بەڕێوەبەری نووسینگەی پاپا فرانسیس بە ماڵپەڕی فەرمی ڤاتیکانی راگەیاندووە، شەوی رابردوو پاپا فرانسیس '' سەرکەوتووانە نەشتەرگەری بۆ کراوە و تەندروستیی باشە. "   بەڕێوەبەری نووسینگەی پاپا فرانسیس سەبارەت بە ئەنجامدانی کاتی نەشتەرگەرییەکە دەڵێت، "ئێوارەی دوێنێ پاپا برایە نەخۆشخانەی جیمیلی کە نەخۆشخانەیەکی فێرکاری کاتۆلیکییە و نەشتەرگەریی ریخۆڵەی بۆ کراوە، نەشتەرگەرییەکە سەرکەوتووانە لەلایەن پرۆفیسۆر سێرگیۆ ئەلیفیێری بەڕێوەبەری بەشی نەشتەرگەری لە نەخۆشخانەی جیمیلیەوە بۆ پاپا فرانسیس کراوە. "  پاپا فرانسیس لەدوای هەڵبژاردنی وەکو پاپای ڤاتیکان لە ساڵی ٢٠١٣ یەکەمجارە رەوانەی نەخۆشخانە بکرێت، ئەو کە تەمەنی ٨٤ ساڵانە تووشی هەوکردن بوو لە ریخۆڵەی و کۆڵۆنی هەیە.  هەفتەیەک لەمەوبەریش پاپا لە نزای رۆژی یەکشەممەدا داوای لە خەڵك کرد نزای بۆ بکەن، ئەوکات ئاشکرای نەکرد کە نەشتەرگەری بۆ دەکرێت، بەڵام پلانی نەشتەرگەرییەکەی دانرابوو، پاپا فرانسیس کێشەی ماسولکەی ران و پێیەکانیشی هەیە و رۆیشتنی زەحمەت بووە.  پاپا سێ کاژێر پێش ئەوەی رەوانەی نەخۆشخانە بکرێت لە گۆڕەپانی سانت پیتەر سڵاوی لە خەڵك کرد و رایگەیاند: "مانگی ئەیلوولی داهاتوو دەچێتە هەنگاریا و سلۆڤاکیا، بڕیارە بەرپرسانی پاپا راگەیێنراوێك لەبارەی دۆخی پاپا دوای نەشتەرگەرییەکە بڵاوبکەنەوە. "  دوایین کۆبوونەوەی پاپا و سەرکردەی وڵاتان لەگەڵ مستەفا کازمی، سەرۆکوەزیرانی عێراق بوو، ئەو رۆژی ٠٢ - ٠٦ - ٢٠٢١ لە ڤاتیکان لەگەڵ کازمی کۆبووەوە، بەپێی راگەیێنراوی ڤاتیکان هەردوولا جگە لە باسکردنی سەردانەکەی مانگی ئاداری پاپا بۆ عێراق باسیان لە پرۆسەی ئاوەدانکردنەوە و نۆژەنکردنەوەی ناوچەکان کردووە.  پاپا فرانسیس رۆژی ٥ ـی ئاداری ئەمساڵ سەردانی عێراقی کرد و ٧ ـی ئاداریش گەیشتە هەولێر، لە یاریگاری فرانسۆ هەریری نزای بۆ هەزاران کریستیان کرد کە لە ناوچەی جیاواز و تەنانەت لە وڵاتانیشەوە بۆ دیداری پاپا فرانسیس هاتبوونە هەولێر.  پاپا فرانسیس ٢٦٦ ـەمین پاپای ڤاتیکان کە بە پاپا فرانسیسی یەکەمیش دەناسرێت، لە رۆژی ٣ی ٣ی ٢٠١٣ پاش ئەوەی پاپا بێنێدیکتی شانزەهەم بەهۆی بەساڵاچوونی و  لاوازیی جەستەیی دەستی لە کار کێشایەوە، بە زۆرینەی دەنگی کاردیناڵەکانی کەنیسەی کاسۆلیک، لە کەنیسەی سیستیەنی ڤاتیکان بە رێبەری پایتەختی کاسۆلیکەکانی جیهان هەڵبژێردرا.  پاپا فرانسیسی یەکەم ناوی تەواوی خۆرخێ ماریۆ بێرگۆلیۆ - یە لە شاری بۆینس ئایرێسی پایتەختی ئەرجەنتین لە دایکبووە.   خۆرخێ ماریۆ لە خێزانێکی بە رەچەڵەک ئیتاڵی لە دایکبووە، کە لە کۆنەوە کۆچیان کردووە بۆ ئەرجەنتین، بەڵام بە یەکەم پاپای خەڵکی کیشوەری ئەمریکا و لە دوای گریگۆریی سێیەم کە لەدایکبووی سووریا بوو، بە دووەم پاپای نائەوروپی و هەروەها یەکەم ئەندامی کۆمەڵەی یەسووعی ئەژمار دەکرێت کە تاوەکو ئێستا گەیشتووەتە ئەو پلەیە لە کەنیسەی کاسۆلیکدا.   خۆرخێ ماریۆ یەکەم بڕوانامەی زانستیی خۆی لە بواری کیمیا لە زانکۆی بۆینس ئایرس وەرگرت و دواتر دەستی بە خوێندن لە بواری زانستە ئایینییەکان کرد.   لە مارسی ١٩٥٨، بووە ئەندامی کۆمەڵەی یەسووعی کە بە سەربازان و هێزی پیادەی مەسیح دەناسرێن. دواتر بەکالۆریۆسی لە بواری فەلسەفە وەرگرت و لە زانکۆکانی سانتافێ و سلڤادۆر دەستی بە گوتنەوەی وانەکانی ئەدەبیات و دەروونناسی کرد.  ساڵی ١٩٦٧ خوێندنی ئیلاهییاتی تەواوکرد و لەلایەن مەتران رامۆن خۆزە کاستلانۆ - وە بە قەشە دەستنیشان کرا. پاشان بۆ توێژینەوە و پێشکەشکردنی تێزی دۆکتۆراکەی لە بواری ئیلاهیات و فەلسەفە چووە خوێندنگەی یۆرگن لە ئەڵمانیا و پاش گەڕانەوەی بۆ ئەرجەنتین نازناوی رێبەری رووحانیی پێدرا.  ساڵی ١٩٩٢ وەک یاریدەدری مەترانی بۆینس ئایرس دەستنیشانکرا. شەش ساڵ دواتر لە ٢٨ی شوباتی ١٩٩٨ بووە مەتران و بەرپرسی کەنیسەی کاسۆلیکی رۆژهەڵات لە ئەرجەنتین.   لە ٢٠٠٢ وەک کاردیناڵ هەڵبژێردرا و دواتریش لە ٣ی ٣ی ٢٠١٣ بووە پاپا و نازناوی فرەنسیسی بۆ خۆی هەڵبژارد، ئەویش بەهۆی خۆشەویستی و هۆگریی بۆ قەدیس فرەنسیس ئاسیزیی ئیتاڵی کە لە سەدەی سێزدەیەمی زایینی دەژیا و بە پشتیوانی گەورەی هەژاران بەناوبانگ بوو.   تەنیا بە یەک سی هەناسە دەدات و لە کاتی منداڵی بەهۆی نەخۆشییەکی هەوکردن، یەکێک لە سییەکانی لە دەستداوە.   زمانەکانی ئیتاڵی، ئیسپانی و ئەڵمانی بە باشی دەزانێت و شارەزایی لە زمانەکانی ئینگلیزی، فەرەنسی و پورتۆگالیش هەیە.   حەزی لە سەمای تانگۆیە کە سەمایەکی نەریتی و رەسەنی ئەرجەنتینە و خۆی دەڵێت لە گەنجیدا بە باشی سەمای تانگۆی کردووە. هەروەها ئەندامی ناوەندی هەوادارانی یانەی تۆپی پێی سەن لۆرێنزۆیە.   پاپا فرانسیس لە سەردەمی دیکتاتۆرییەتی ئەرجەنتین ژیاوە، سەردەمێک کە پێیدەگوترێت سەردەمی شەڕی قێزەون. لەو سەردەمەدا هەزاران کەس بێسەروشوێنکراون، ئەو کاتەی بە قسەی خۆی هەندێکجار یارمەتی کەسانێکی داوە لە دەستی سوپای ئەو وڵاتە هەڵبێن. کاتێک بە ئۆتۆمبێل خەڵکی لە بن بەتانییەکەوە شاردووەتەوە و بە بازگەکانی پشکنیندا دەربازی کردوون.   لە ئەرجەنتین، پاپا فرانسیس سەرۆکی گرووپێک بووە بە ناوی جێسویت، واتە سەربازانی خودا. ئەو گرووپەش بەشێکە لە دامەزراوەی ڤاتیکان و لە سەدەی شازدە دامەزراوە. هەرکەسێک کە دەبێتە ئەندامی ئەو گرووپە سوێند دەخوات ئامادەبێت بەرگەی هەژاری و ترس بگرێت و داوێنپاک بێت، گرنگیش نییە لە کوێ و کەی پێویستیان پێیەتی.  پاپا فرانسیس ماوەی ٧٦ ساڵ لە  ئەرجەنتین ژیاوە، پاش ئەوە روویکردووەتە ڤاتیکان، دەڵێت تاوەکو کۆتایی ژیانی هەر لە ڤاتیکان و وەک پاپا دەمێنێتەوە. لەبارەی ئەرجەنتینیش دەڵێت بیری ناکات، بەڵام خەمبارە کە دۆخی ئابووری لە وڵاتەکەی لێوانلیوە لە قەیران.