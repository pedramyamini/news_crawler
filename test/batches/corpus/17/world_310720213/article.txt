خانووەکە لە ناوچەی "بێل ئێیەر"ە لە شاری لۆس ئەنجلسی ئەمریکا، لە ساڵی ١٩٣١ دروستکراوە و لە ساڵی ١٩٨٣ ەوە ئیبراهیم بن لادن، زڕبرا و براگەورەی ئوسامە بن لادن خاوەندارێتیی دەکات.   فلورێنس مەتەر، کاری فرۆشتنی خانووەکەی لەئەستۆ گرتووە و دەڵێت، ئیبراهیم نیگەرانی و بێزاری خۆی دەربڕیوە لەوەی هەندێک لە میدیاکان فرۆشتنی ئەو خانووەیان بە ئوسامە بن لادنەوە گرێداوە.   فلورێنس مەتەر دەڵێت، "زیاتر لە ٣٠ ساڵە ئەو خێزانە دەناسم؛ ئەوان کەسانی باشن. خەڵکی باسی ٥٣ خوشک و برا دەکەن، لەکاتێکدا هەندێکیان یەکدیش ناناسن. بۆیە گرێدانی ئەو خانووە بە ئوسامە بن لادنەوە کارێکی پڕوپووچ و گەمژانەیە. ئەو خانووە هیچ پەیوەندییەکی بە سەرۆکی پێشووی رێکخراوی قاعیدەوە نییە".  خانووەکە دوو نهۆمە، رووبەرەکەی نزیکەی ٦٦٠ مەتر چوارگۆشەیە، ٧ ژووری نووستن و ٥ گەرماوی تێدایە و لەسەر شێوازی تەلارسازیی وڵاتانی سەر دەریای سپی نێوەڕاست دروستکراوە.  لە شەستەکانی سەدەی رابردوودا، ئارسەر فرید، بەرهەمێنەری هۆلیوود خاوەنی بوو، پێش ئەوەی لە ساڵی ١٩٨٣ بە ١.٦٥٤ ملیۆن دۆلار بیفرۆشێت.   ئوسامە بن لادن لە ساڵی ١٩٥٧ لەدایکبوو، دامەزرێنەر و سەرۆکی رێکخراوی قاعیدەبوو و لە ئۆپەراسیۆنێکی هێزە تایبەتەکانی ئەمریکادا لە بەرەبەیانی  ٢ی مانگی ئایاری ساڵی  ٢٠١١ لە خانووێکدا لە نزیک شاری ئیسلام ئاباد لە وڵاتی پاکستان کوژرا.