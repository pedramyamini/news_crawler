دەروازەکە دەکەوێتە سنووری نێوان ویلایەتی قەندەهاری ئەفغانستان و بەلووچستانی پاکستان کە شوێنی مانەوەی سەرکردایەتیی تاڵیبانە.   دوای گەییشتنیان، چەکدارێکی تاڵیبان باسی رەوشی ناوچەکە دەکات و دەڵێت "خەڵکەکە زۆر دڵخۆشن. باوەشمان پێدادەکەن و هەندێکیان لە دڵخۆشیدا دەگریێن. من بە خەڵکی ئێرەم گوت کە نابێت پەلە بکەن و بڕۆن. ئەوان باوەشیان پێداکردم و گوتیان ئەوان ماوەی بیست ساڵە چاوەڕێی ئەمە دەکەن. "  لە شاری چامانی پاکستانەوە، ئاڵای تاڵیبان دیارە کە لە دیوی ئەفغانستانەوە هەڵکراوە، ئەمە وێڕای ئەوەی کە بەرپرسانی ئەفغانستان رەتیدەکەنەوە تاڵیبان دەروازە سنوورییەکەی کۆنتڕۆڵکردبێت.   هێزە ئەمنییەکانی پاکستان بۆ باری نەخوازراو لە ئامادەباشیدان. لایەنگرانی تاڵیبانیش لە بەرەی پاکستانەوە ئاڵای بزووتنەوە چەکدارەکەیان بەرزکردووەتەوە و دڵخۆشی خۆیان دەردەبڕن لە بەرامبەر ئەوەی کە دەروازە سنوورییەکە کەوتووەتە دەستی تاڵیبان.   خان محەممەد، هاووڵاتیی ئەفغانی لەنێو پاکستان دەڵێت "من لێرە لە کەڕاچیی پاکستان کارم دەکرد. ژن و پیاوەکان لێرە کێشەیان هەیە. دەمانەوێت سنوور بکرێتەوە بۆئەوەی هەموومان بگەڕێینەوە ئەفغانستان، چونکە جەژن نزیکە. "  لە باکووری ئەفغانستانیش بەهۆی بەردەوامبوونی شەڕ و پێکدادانەکان، ٣٥٠ هاووڵاتیی ئەفغانستانی رایانکرد بۆ نێو تاجیکستان.   پێشتر تاڵیبان رایگەیاندبوو لە ٨٥ % ـی خاکی ئەفغانستانیان کۆنتڕۆڵکردووە و ئێستا زیاتر لە نیوەی شار و شارۆچکەکانی وڵات لە دەستی ئەواندان.   حکومەتی ئەفغانستان دەڵێت، ئەوان خۆیان بەدەستەوە نەداوە و بەمزووانە هێرشی پێچەوانە دەستپێدەکەن.   ئەجمال عومەر شینواری، گوتەبێژی سوپای ئەفغانستان رایگەیاند "ئێمە پلانێکمان ئامادەکردووە بۆ گرتنەوەی ناوچە لەدەستدراوەکان. لە ماوەیەکی نزیکدا سەرکەوتنی گەورەی ئێمە بە چاوی خۆتان دەبینن. "  ئەمە لەکاتێکدایە، بە گوێرەی بەرپرسانی ئەمریکا، لە ٩٠ % ـی کشانەوەی هێزەکانیان لە ئەفغانستان تەواوبووە.  رۆژی چوارشەممە، مارک میلی، فەرماندەی هێزەکانی ئەمریکا لە ئەفغانستان گەڕایەوە واشنتن دی سیی پایتەخت. هەرەوەها بە گوێرەی کۆشکی سپی، بڕیارە لە کۆتایی مانگی ئەم مانگەوە دەست بە گواستنەوەی ئەو ئەفغانستانیانە بکرێت کە لەگەڵ ناتۆ و هێزەکانی ئەمریکا کاریان کردووە و ژمارەکەیان لەگەڵ خێزانەکانیان بە ١٠٠ هەزار کەس مەزەندە دەکرێت.   لە لایەکی دیکەشەوە، پێنتاگۆن دەڵێت، چاوەڕێ دەکەن سوپای ئەفغانستان هێرشەکانی دژی تاڵیبان بەهێز بکات و وەزیری بەرگریی بەریتانیاش ئاماژە بەوە دەکار، ئەگەر تاڵیبان دەسەڵات بگرێتە دەست، ئەوا مامەڵەی لەگەڵدا دەکەن.