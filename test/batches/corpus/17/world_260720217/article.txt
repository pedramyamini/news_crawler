راشد غەنووشی، سەرۆکی پەرلەمانی تونس، ئەمڕۆ دووشەممە، لە هەژماری خۆیدا لە تۆڕی کۆمەڵایەتیی فەیسبووک رایگەیاند: "دڵنیایی دەدەم کە قەیس بن سعەید، سەرۆککۆمار سەبارەت بە کاراکردنی ماددەی ٨٠ی دەستوور راوێژی پێنەکردووم؛ بۆیە هەر گوتەیەک پێچەوانەی ئەوە درۆیە".  سەرۆکی پەرلەمانی سڕکردنی کارەکانی پەرلەمان بە "بانگەشەیەکی نادەستووری و نایاسایی" دەزانێت و دەڵێت: "پەرلەمانی کۆماری تونس ماوە و کارەکانی تەواو دەکات، دڵنیایی دەدەین بە گەلی تونس و دۆستانی تونس لە جیهان، کە بە ویستی خودا دەنگی ئازاد بێدەنگ نابێت".  سەرۆکی پەرلەمانی تونس هەروەها لە بڵاوکراوەیەکی دیکەدا رایگەیاند: "ئەوەی قەیس بن سعەید، سەرۆککۆمار کردوویەتی، کودەتایە بەسەر شۆرش و دەستوور؛ بۆیە لایەنگرانی بزووتنەوەی نەهزە و گەلی تونس بەرگری لە شۆرش دەکەن، هەروەها گەلی تونس جارێکی دیکە دەسەڵاتی تاکڕەوانە قبووڵ ناکات، داوا لە هەموو لایەنە سیاسییەکان و مەدەنییەکان و هزرییەکان دەکەین پاڵپشتی گەلی خۆیان بن بۆ بەرگریکردن لە ئازادی، لەبەرئەوەی ئازادی هەڕەشەی لەسەرە".  دوای خۆپێشاندانەکانی دوێنێ یەکشەممە؛ قەیس بن سعەید، سەرۆککۆماری تونس حکومەتی وڵاتەکەی بە سەرۆکایەتی هیشام مشیشی هەڵوەشاندەوە و پەرلەمانی وڵاتەکەشی بۆ ٣٠ رۆژ سڕ کرد، هاوکات پارێزبەندی هەموو ئەندامانی پەرلەمانی تونسی هەڵوەشاندەوە. هەروەها سەرۆککۆماری تونس رایگەیاند: "بەپێی ماددەی ٨٠ی دەستوور لەگەڵ سەرۆکوەزیرانێکی نوێ حوکمڕانی دەکات".  دوای بڕیارەکەی سەرۆککۆماری تونس، ئەمڕۆ سوپای تونس رێگەی بە راشد غەنووشی، سەرۆکی پەرلەمان و ژمارەیەک پەرلەمانتار نەدا بچنە باڵەخانەی پەرلەمان، لە کاتێکدا بزووتنەوەی نەهزە بە سەرۆکایەتی راشد غەنووشی خاوەنی زۆرینەیە لە پەرلەمان؛ بۆیە راشد غەنووشی لە پەخشی راستەوخۆدا لەبەردەم باڵەخانەی پەرلەمان رایگەیاند: "ئەمشەو نووسینگەیەک بۆ پەرلەمان دیاری دەکەین بۆ بڕیاردان لە کۆبوونەوەکانی داهاتوو کە لە وادەی خۆیاندا بەڕێوەدەچن".  بەڵام نووسینگەی هیشام مشیشی، سەرۆکی لەکارلابراوی حکومەتی تونس تائێستا هیچ روونکردنەوەیەکی سەبارەت بە بڕیارەکانی سەرۆککۆماری تونس نەداوە، دەنگۆکانیش دەڵێن لەلایەن سوپای تونسەوە راگیراوە.  ئەم پێشهاتانەی تونس بەهۆی پشتگوێخستنی سەرۆککۆمار هات لەلایەن هیشام مشیشی، سەرۆکوەزیرانەوە، کاتێک راوێژی بە سەرۆککۆمار نەکرد سەبارەت بە هەموارکردنی کابینەی حکومەتەکەی.  ئەوەی لە یونس روویداوە گەورەترین پێشهاتی سیاسییە لەو وڵاتە لە دوای رووخانی دەسەڵاتی زێن ئەلعابدین بن عەلی، سەرۆکی پێشووتری تونس لە ساڵی ٢٠١١.