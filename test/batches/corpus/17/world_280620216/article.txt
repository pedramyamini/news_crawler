چەند هەفتەیەکە پلانی هێرشەکە دانراوە  بەپێی تۆمارێکی ڤیدیۆیی فەرماندەیی ناوەندیی ئەمریکا، سێ کۆگای حەشدی شەعبی بۆردوومانکراون. جۆن کێربی، گوتەبێژی وەزارەتی بەرگریی ئەمریکا رایگەیاند "ئەو کۆگایانە لەلایەن گرووپە چەکدارەکانی وەکو کەتائیبی حیزبوڵڵا و سەیدولشوهەدا بۆ هەڵگرتنی چەک و کەلوپەلی هێرشکردنە سەر ئەمریکییەکان لەو شوێنانەی جێگیرکراون، بەکارهێندراوە"؛ بەڵام حەشدی شەعبی دەڵێت، هیچ کۆگایەکی چەکمان لە قائیم نییە وەکو ئەوەی ئەمریکا بانگەشەی دەکات.  دەستەی حەشدی شەعبی لە راگەیێندراوێکدا ئاماژەی بەوە کردووە "ئەو خاڵانەی کە رووبەڕووی هێرش بوونەتەوە، هیچ کۆگایەکی چەکی لێ نییە، پێچەوانەی ئەوەی ئەمریکا بانگەشەی بۆ دەکات"، راشیگەیاندووە "مافی یاساییمان هەیە بۆ وەڵامدانەوەی ئەو دەستدرێژییە و لێپێچینەوە لە هێرشکارانی سەر خاکی عێراق".  رۆژنامەی نیویۆرک تایمز لە راپۆرتێکدا ئەوەی خستووەتەڕوو "بەرپرسانی پێنتاگۆن چەند هەفتەیەکە زانیاری کۆدەکەنەوە لەسەر شوێن و پێگە و تۆڕەکانی ئەو گرووپە چەکدارانە"، بەرپرسانی ئەمریکی رۆژی یەکشەممە رایانگەیاند "لۆید ئۆستن، وەزیری بەرگریی ئەمریکا و جەنەراڵ مارک مێلی، سوپاسالاری وڵاتەکە سەرەتای هەفتەی رابردوو پوختە و بژاردەی هێرشەکەیان داوەتە دەست جۆ بایدن، سەرۆکی ئەمریکا. " بەپێی قسەی ئەو بەرپرسانە، سەرۆکی ئەمریکا رەزامەندیی داوە لە بۆردوومانکردنی سێ ئامانجی گرووپە چەکدارەکان.  ئەو هێرشانە تەنیا ١٠ رۆژ دوای هەڵبژاردنی ئیبراهیم رەئیسی وەکو سەرۆککۆماری ئێران هات، لەکاتێکیشدایە کە گفتوگۆی رێککەوتنی ئەتۆمی لە ڤیەننا بەردەوامە، بەبێ ئەوەی هیچی لێ شین بووبێت، پێش چەند رۆژێکیش ئەمریکا ٣٦ پێگەی ئەلیکترۆنی و ماڵپەڕی سەر بە گرووپە چەکدارەکان و ئەوانەی ئێران پشتیوانییان دەکات، داخست؛ هەریەکە لەو ماڵپەڕانە دوای داخستنیان لەسەریان نووسرا "لەلایەن ئەمریکاوە دەستی بەسەردا گیراوە".  میدیای ئەمریکا باس لەوە دەکات "گوشارێکی زۆر لەلایەن دیموکرات و ئەمریکییەکانەوە کراوە لە کۆنگرێس بۆسەر راوێژکارانی باڵای جۆ بایدن کە کاردانەوەی هەبێت بەرامبەر هەڕەشەی درۆنەکان لە عێراق و ئەو هێرشانەی دەکرێنە سەر ئەو ٢٥٠٠ سەربازەی ئەمریکا کە لە عێراق و هەرێمی کوردستان جێگیرکراون".  ئەوەش لەکاتێکدایە، لە مانگی نیسانەوە، لانیکەم گرووپە چەکدارەکان لە عێراق پێنج جار هێرشیان کردووەتە سەر هێزەکانی ئەمریکا، کە لەڕێگەی بۆمبی چێندراو یان درۆنی لەیدنی تی ئێن تی هەڵگر بوون، ئەمریکا ترسی هەیە هێرشی درۆنەکانی ئەو گرووپە چەکدارانە بەردەوام بێت، بۆیە خەریکی پلانی رووبەڕووبوونەوەی درۆنەکانە.  هەرچەندە زیانەکانی ئەو هێرشە زانراون کە تێیدا پێنج چەکدار کوژراون، بەڵام میدیای ئەمریکا زانیاریی دیکەش ئاشکرا دەکات و دەڵێت، "ئەو فڕۆکانەی بۆردوومانەکەیان کردووە بە بۆمبی نزیکەی یەک تۆنی هێرشەکەیان کردووە و هەر ئامانجێک بە بۆمبێکی هاوشێوە بۆردوومانکراوە"، کەمتر لە ١٢ کاژێریش دوای رووداوەکە کۆنگرێس داوای وردەکاریی هێرشەکە دەکات. لەوبارەیەوە سیناتۆر تیم کەین، کە سیناتۆرێکی دیموکراتەکانە لە بازنەی ڤێرجینیا دەڵێت "دەبێت بەبێ دواکەوتن وردەکاریی ئەو هێرشە ئاسمانییە بدرێتە کۆنگرێس".  کەین کە ئەندامی لیژنەی پەیوەندییەکانی دەرەوەشە لە درێژەی قسەکانیدا ئەوەی خستەڕوو "ئەگەر هێرشەکان دژی گرووپە چەکدارە هێرشکارەکانە لە عێراق کە ناوە ناوە هێرش دەکەنە سەر سەربازانی ئەمریکا، ئەوە بەپێی یاسای بەرگری لەخۆکردن، رێگەپێدراوە و پێشتریش ئەو رێگەیە بەکارهاتووە، بەڵام دەمانەوێت زانیاریی زیاتر بزانین".  مایکڵ مولڕۆی، بەرپرسێکی پێشووی دەزگای هەواڵگریی ئەمریکا - CIAیە و ئێستا یەکێکە لە بەرپرسانی وەزارەتی بەرگریی ئەمریکا - پێنتاگۆن، هۆشداری دەدات کە "فەیلەقی قودسی سەر بە سوپای پاسداران و گرووپی چەکداریی سەر بە ئێران تەکنەلۆجیای پێشکەوتوویان دەستکەوتووە، درۆنەکانی دەستی ئەو گرووپانە بە خێرایی و بە تێچووی کەمتر هێرشیان پێدەکرێت".  مولڕۆی دەڵێت "ئەو بۆردوومانە دەبێت ببێتە پەیامێک بۆ ئێران کە چیدیکە ناتوانێت ئەوە بشارێتەوە چیی پێشکێشی ئەو گرووپە چەکدارانە کردووە بۆ هێرشکردنە سەر ئەمریکا و هاوبەشانمان لە عێراق".  سەرەڕای هێرش و هەڕەشەکان، بەڵام چەند بەرپرسێکی ئیدارەی ئەمریکا رایانگەیاندووە "سەرۆکی ئەمریکا بەنیاز نییە بکەوێتە نێو شەڕ لەگەڵ ئەو گرووپە چەکدارانە و نایەوێت دۆخەکە بەرەو هەڵکشانی زیاتر ببات لەگەڵ ئێران، لەکاتێکدا کۆشکی سپی دەیەوێت رێککەوتنی ئەتۆمی لەگەڵ ئێران کارا بکاتەوە".  کاردانەوەکانی نێوخۆی عێراق  هەم وەزارەتی دەرەوە لەڕێگەی ئەحمەد سەحافی گوتەبێژیەوە، هەمیش گوتەبێژی فەرماندەی گشتیی هێزە چەکدارەکان سەرکۆنەی هێرشەکەیان کرد، ئەنجوومەنی ئاسایشی نیشتمانیی عێراق کە کۆبوونەوەیەکی بەپەلەی کرد، لەسەر ئەو پرسە رایگەیاند "هێرشەکە پێشێلکارییە بۆسەر سەروەریی عێراق و دژی هەموو یاسا و بەها نێودەوڵەتییەکانیشە". سەرکردە و بەرپرسانی شیعی یەک لەدوای یەک هێرشەکەیان سەرکۆنە کرد، دەستەی حەشدی شەعبی لە راگەیێندراوێکدا ئاماژەی بەوە کردووە "هێرشەکە بە قووڵایی ١٣ کیلۆمەتر لەنێو خاکی عێراق کراوە"، مافی وەڵامدانەوە بە خۆشی دەدات بەرامبەر ئەو هێرشانە.  هەروەها کەتائیبی سەیدولشوهەدا لە زاری ئەمیندارەکەیەوە رایگەیاندووە "وەڵامێکی تووندمان دەبێت بەرامبەر ئەو هێرشانە".  هاوکات نەسر شەممەری، گوتەبێژی بزووتنەوەی نوجەبا دەڵێت "هەر لایەنێک تەنیا سەرکۆنەی ئەو پرسە بکات، قسەی بەتاڵ دەکات، دووژمن جگە لە زمانی چەک و خوێن لە هیچی دیکە تێناگات".  هەروەها عەممار حەکیم، سەرۆکی رەوتی حیکمەی نیشتمانی داوایکرد حکومەت بە زووترین کات سنوورێک بۆ ئەو "پێشێلکارییانە" دابنێت کە دەکرێتە سەر خاکی عێراق.  هەرچەندە ئەمریکا رایگەیاندووە خۆی بەدوور دەگرێت لە هەڵکشانی زیاتری دۆخەکە، بەڵام دووبارەبوونەوەی ئەو هێرشانە ئاماژەی روونی هەڵکشانی دۆخی ئەمنیی عێراقن، بەتایبەت کە هەر چەند رۆژ جارێک هێرشی سەر سەربازانی ئەمریکا، یان هێرشی دیکەی چەکداری دەبنە سەردێڕی هەواڵەکان.