لەگەڵ نزیکبوونەوەی کۆتاییهاتنی پرۆسەی کشانەوەی هێزەکانی ئەمریکا لە ئەفغانستان، چەکدارانی تاڵیبان بەردەوامن لە کۆنتڕۆڵکردنی زیاتری ناوچە جیاجیاکانی ئەو وڵاتە، بەتایبەتی لە باکوور و باکووری رۆژئاوا. بەگوێرەی هەندێ سەرچاوە ئێستا زیاتر لە ٨٥ % ی خاکی ئەفغانستان لە ژێر کۆنتڕۆڵی چەکدارانی تاڵیباندایە.  وەزارەتی بەرگریی ئەمریکا (پێنتاگۆن) لەو بارودۆخە نیگەرانە. جۆن کێربی، گوتەبێژی پێنتاگۆن رایگەیاند ویلایەتە یەکگرتووەکانی ئەمریکا بە نیگەرانییەکی زۆرەوە تەماشای بارودۆخەکە دەکات، کە تێیدا بزووتنەوەی تاڵیبان کۆنترۆڵی زیاتری ناوچە جیاجیاکانی ئەفغانستان دەکات.  کێربی گوتیشی ئێستا کاتیەتی سوپای ئەفغانستان هەستێتەوە سەرپێ و بەرگریی لە وڵات بکات. راشیگەیاند، لەم بارودۆخەدا پێویستە حکومەتی ئەفغانستان بە بەرپرسیارێتی زیاترەوە رەفتار بکات.  تاوەکو ئێستا بەگوێرەی هەندێ سەرچاوە ئەمریکا زیاتر لە ٩٠ % ی هێزەکانی لە ئەفغانستان کشاندووەتەوە. جۆ بایدن، سەرۆکی ئەمریکا لەدوایین لێدوانیدا سەبارەت بە ئەفغانستان رایگەیاند: "تاوەکو کۆتایی مانگی ئابی ئەمساڵ کشانەوەی هێزەکانمان لە ئەفغانستان کۆتایی دێت".  ئەمریکا، کە لە ساڵی ٢٠٠١ سەرکردایەتیی هاوپەیمانییەکی نێودەوڵەتی دەکرد بۆ شەڕێک لە دژی چەکدارانی تاڵیبان و قاعیدە لە ئەفغانستان، بڕیاری داوە تەنیا ٦٠٠ بۆ ١٠٠٠ سەرباز بۆ پاراستنی باڵیۆزخانەکەی لە کابول بهێڵێتەوە.