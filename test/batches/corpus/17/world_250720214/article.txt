رۆژی یەکشەممە ٢٥ - ٠٧ - ٢٠٢١، مستەفا کازمی، سەرۆکوەزیرانی عێراق بەرەو واشنتن بەڕێکەوت بۆ دیداری جۆ بایدن، سەرۆکی ئەمریکا و بەشداریکردن لە لووتکەی گەڕی چوارەمی دانوستاندنی ستراتیژیی نێوان عێراق و ئەمریکا.  رۆژ زاڵە، پەیامنێری تۆڕی میدیایی رووداو لە واشنتن رایگەیاند، هەریەکە لە وەزیرانی بەرگری، دارایی، کولتوور و شوێنەوار، نەوت، بەڕێوەبەری بانکی ناوەندی لەگەڵ کازمین و فوئاد حوسێن، وەزیری دەرەوەی عێراق و قاسم ئەعرەجی، راوێژکاری ئاسایشی نیشتمانیی عێراقیش چەند رۆژێکە لە واشنتنن.  د. حوسێن عەللاوی، راوێژکاری سەرۆکوەزیرانی عێراق ئەمڕۆ یەکشەممە ٢٥ - ٠٧ - ٢٠٢١ بە تۆڕی میدیایی رووداوی راگەیاند "کازمی لە دیدارەکەی دووشەممەدا لەگەڵ جۆ بایدن خشتەی کشانەوەی هێزەکانی ئەمریکا لە عێراق تاوتوێ دەکات؛ لەگەڵ گواستنەوەی پەیوەندییەکانی نێوان هەردوولا لە چوارچێوەی سەربازییەوە بەرەو بواری سیاسی و ئابووری".  کازمی پێش بەڕێکەوتنی بەرەو ئەمریکا رایگەیاند، عێراق پێویستی بە هێزی شەڕکەری بیانی لەسەر خاکی خۆی نییە و گوتی، "ئەوەی کە لە ئەمریکییەکانمان دەوێت لە عێراق، پاڵپشتیکردنی هێزەکانمانە بە مەشقپێکردن و پەرەدان بە تواناکانیان؛ لەگەڵ هاوئاهەنگیی ئەمنی. عێراق ئەمڕۆ وەکو سوپا و هێزی سەربازی و ئەمنی توانای بەرگریکردنی لە خۆی هەیە؛ بۆیە ئەمڕۆ زۆر پێویستمان بەوە نییە؛ بەڵکو تەنیا پێویستمان بە پاڵپشتی و پەرەدانە بە تواناکانمان".