زیاتر لە ساڵێک بەسەر کوشتنی جۆرج فلۆید، پیاوە رەشپێستەکە تێدەپەڕێت کە کاردانەوەیەکی گەورەی لە ئەمریکا بەدوای خۆیدا هێنا و بزووتنەوەی رەشپێستەکان داوای سزادانی پۆلیسەکەیان دەکرد، ئەمڕۆ لە دوایین بڕیاری دادگە سزای ٢٢ ساڵ و نیوی بەسەردا سەپێندرا.  دوای لەهۆشچوونی لەژێر ئەژنۆی دێرێک، فلۆید لە نەخۆشخانە گیانی لەدەستدا، ئەو مردنە تووڕەیی کۆمەڵگەی رەشپێستەکانی ئەمریکا و بەشێک لە سپی پێستەکانی بەدواداهات، ناڕەزایی و ئاڵۆزی لەدژی ئەو رووداوە سەریهەڵدا، خۆپێشاندەران لە دەیان شار و شارۆچکەی ئەمریکا لەگەڵ پۆلیس بووە شەڕیان، ئۆتۆمبێل سووتێندران و لە هەندێ شوێن دزی و تاڵانکردنی بازاڕەکانیش روویدا.  سەرەتای دادگاییکردنەکە بە چەند قسەیەکی بنەماڵەی فلۆید دەستی پێکرد. جیانا، کچە حەوت ساڵانەکەی فلۆید لە ڤیدیۆیەکدا لەبارەی باوکییەوە دەڵێت، "من هەمیشە پرسیاری لەسەر دەکەم، بیرتدەکەم و خۆشمدەوێیت".  ئەوەی کە زیاتر کەشی دادگاییکردنەکەی هەستیار کردبوو قسەکانی برا و برازاکانی فلۆید بوو کە باسی ئەوەیان دەکرد، فلۆید لە هەموو ئاهەنگی دەرچوون و یادی لەدایکبوونی و رێوڕەسمەکانی دیکەدا لەگەڵیان نەبووە. فیلۆنیز فلۆید ئاماژەی بەوە دا کە چەندینجار خەوی ناخۆشی بە جۆرجەوە بینیوە و داوای لێکردووە کە ژیانی رزگار بکات.   فیلۆنیز بە ئاماژەدان بە قورسی بارودۆخی بنەماڵەکەیان لە دوای لەدەستچوونی براکەیان بە گریانەوە گوتی، "من و خێزانەکەم سزای هەتا هەتاییمان بەسەردا سەپێندراوە، هەرگیز جۆرج بەدەستناهێنینەوە".  شەوڤین بە قاتێکی خۆڵەمێشی لە لە دادگە ئامادە بوو، ئەو لە قسەکانیدا سەرەخۆشی لە بنەماڵەی فلۆید کرد.     پیتەر کاهیل، حاکمی دۆسیەکەش سەرەخۆشی لە بنەماڵەی جۆرج فلۆید کرد و رایگەیاند، بڕیارەکە "لەسەر بنەمای سۆزداری نەبووە".   لە کاتی کوژرانی جۆرج فلۆید، ئەو شوێنە چوار پۆلیسی تێدا بوو کە یەکێکیان شەوڤین بوو. تاو توا، تۆماس لەین و ئەلێکساندەر کوێنگ تاوەکو ئێستا تاوانبار نەکراون و، بڕیارە لە ئاداری ٢٠٢٢ دادگایی بکرێن.  جۆرج فلۆید پیاوێکی رەشپێستی ئەفریقی - ئەمریکی بوو، تەمەنی ٤٦ ساڵ بوو، لە بنەڕەتدا دانیشتووی شاری هیوستن بوو لە تەکساس، لە ساڵی ١٩٩٣ دواناوەندی لە هیستن تەواوکرد، دواتر دەستیکرد بە گۆرانی و گۆرانی راپی دەگوت.  ئەفسەرێکی پۆلیسی تەمەن ٤٤ ساڵی سپیپێست بوو، لە ٢٠٠١ ـەوە لە بەڕێوەبەرایەتی پۆلیسی مینیاپڵس دەستبەکاربووە. لەماوەی تەمەنی کارکردنیدا ١٨ جار لەسەر تووندی لە کارەکەی سکاڵا لەسەر ئەو پۆلیسە تۆمارکراوە.