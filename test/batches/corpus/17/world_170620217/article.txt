بڕیاری هەڵوەشاندنەوەی ئەم یاسایە لەلایەن دۆناڵد ترەمپ سەرۆكی پێشووی ئەمریكا كاری لەسەر كرابوو، بەڵام پرسەكە تاوەکو كۆتاییهاتنی دەسەڵاتی ترەمپ هەر یەكلایی نەبووەوە و دادگای باڵای ئەمریكا ئەمڕۆ بە دەنگی حەوت دادوەر لە كۆی نۆ دادوەر، داوای هەڵوەشاندنەوەکەی رەتكردەوە.  یاساكە لە خولی یەكەمی دەسەڵاتی باراك ئۆباما پەسندكرا، بۆ ئەوەی بە خەرجییەكی كەم لە رێگەی ئەم یاسایەوە چاودێری تەندروستیی ئەمریكییەكان بكرێت بەتایبەتی ئەوانەی داهاتەكانیان سنووردار و هەژارن.  جۆبایدن سەرۆكی ئەمریكا لە بانگەشەی هەڵبژاردندا رەخنەی تووندی لە كۆمارییەكان گرت بەهۆی هەوڵە بەردەوامەكانیان بۆ هەڵوەشاندنەوەی ئەم یاسایە، كە لە سەردەمی ڤایرۆسی كۆرۆناش سوودی بۆ ئەمریكییەكان هەبووە.  بەشێوەیەكی گشتیی، یاسای ئۆباما كەیر هانی هەموو ئەمریكییەكان دەدات بەتایبەتی ئەوانەی كە تەندروستیشیان زۆرباشە بۆ ئەوەی خۆیان لەم سیستمە تۆماربكەن و مانگانە بیمەیەكی دیاریكراو بدەن. لەبەرامبەردا كۆمپانیاكانی دڵنیایی تەندروستیی ناچار دەكات، هاوكاری بەشداربووانی سیستەمەكە بكەن.   لە رێگەی ئەم سیستەمە نوێیە، ٣١ ملیۆن ئەمریكی لە دڵنیایی تەندروستیی گشتیی سوودمەند بوون، بەڵام كۆمارییەكان رەخنەیان لەم سیستەمە دەگرت بەهۆی ئەوەی كۆمپانیاكانی دڵنیایی ناچار دەكات پابەندی حكومەت بن و لەلایەن دەسەڵاتەوە قۆرخ بكرێن، بەپێچەوانەوە كۆمپانیاكانی دڵنیایی سزا دەدرێن.   دۆناڵد ترەمپ رەخنەی تووندی لە سیستەمەکە گرت، بەڵام رووبەڕووی نسكۆ بووەوە. خەڵكیش لە دژی هەوڵەكەی ترەمپ خۆپیشاندانی فراوانیان كرد. كۆنگرێسمانە كۆمارییەكانیش ساڵی ٢٠١٧ توانییان سزاكانی پێبژاردنی سەر كۆمپانیاكانی دڵنیایی سفر بكەنەوە، بۆ ئەوەی یاساكە بایەخی نەمێنێت و بەمەش سەركەوتوو بوون لە هەمواری یاساكە. ساڵی ٢٠١٨ یش دادوەری باڵای تێكساس بڕیاری نادەستووریبوونی یاساكەی راگەیاند، بەڵام دادگای باڵا پێچەوانەی سەلماند و جەختیكردەوە، كە بابەتەکە لە دەرەوەی دەسەڵاتی دادگای تێكساسە و بابەتێكی فیدراڵییە.