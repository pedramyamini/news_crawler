پەنابەرانی سووریا لە ئەڵمانیا ئەو پرسیارە دەکەن، "ئایا بەرلین هەمان سیاسەتی کۆپنهاگن پەیڕەو دەکات؟ "  ئایە زاهر پەنابەرێکی خەڵکی سووریایە و لە دانیمارک دەژی، ئەو قوتابیی قۆناخی ناوەندییە و بەڕێوەبەری قوتابخانەکەی لە نیبورگ بە "قوتابییەکی نایاب" ناوی دەبات.  ئەو کچە کە تەمەنی ١٩ ساڵە، دەڵێت، مۆڵەتی مانەوەکەی لە کۆتایی کانوونی دووەم کۆتاییهاتووە و بۆی نوێ نەکراوەتەوە. هاوشێوەی ئایە، ٩٤ هەڵگری وڵاتینامەی سووری لە ساڵی ٢٠٢٠ دا لێدوانیان لێ قەدەخەکراوە، ئەوەش لە کۆی ٢٧٣ کەس کە لێکۆڵینەوە لەسەر کەیسەکانیان کراوە.  دانیمارک نزیکەی ٤٤ هەزار پەنابەری سووریی تێدا دەژی و لە کۆتایی مانگی حوزەیرانی ساڵی ٢٠٢٠ دا حکومەت پرۆسەیەکی  فراوانی دەستپێکرد بۆ چاوخشانەوە بە دۆسیەی ٤٦١ پەنابەردا، ئەوەش دوای ئەوەی وەزارەتی دەرەوەی ئەو وڵاتە رایگەیاند، دۆخی سووریا گونجاوە بۆئەوەی پەنابەرە سوورییەکان بگەڕێنەوە وڵاتی خۆیان و ئەوەش یەکەم بڕیاری لەو جۆرەیە لە وڵاتێکی یەکێتیی ئەوروپادا.  ئەڵمانیا و پەیڕەوکردنی هەمان سیاسەت  بەپێی راپۆرتێکی میدیای ئەڵمانیا، حکومەتی فیدراڵیی ئەڵمانیا کار دەکات بۆ ناردنەوەی پەنابەرانی سووریا بۆ وڵاتەکەیان و سەرەتا لەوانەوە دەستپێدەکات کە تاوانیان کردووە یان کەسانی پەڕگیرن.  میدیای ئەڵمانیا دەڵێت، چاوەڕوان دەکرێت لەسەر ئەو بنچینەیە هەزاران کەس ئەڵمانیا جێبهێڵن.  عەبدوڵڵا، پەنارێکی سووریی تەمەن ٢٠ ساڵە و لە تشرینی یەکەمی ٢٠٢٠ دا پەلاماری دوو هاوڕەگەزخوازی لە ناوەڕاستی شاری درێسدن دا. یەکێک لە بریندارەکان لە نەخۆشخانە گیانی لەدەستدا و ئەوی دیکەش بە سەختی بریندار بوو. ئەو گەنجە تەمەن ٢٠ ساڵە تۆمەتبارە بە ئەنجامدانی ژمارەیەک تاوان.  لە کۆبوونەوەی وەزیرانی ناوخۆی هەرێمەکانی ئەڵمانیا لە کانوونی یەکەمی ٢٠٢٠ دا بڕیاردرا قەدەخەی دیپۆرتکردنەوە بۆ سووریا بوەستێندرێت، کە لە ساڵی ٢٠١٢ وە کاری پێدەکرا.   ماڵپەڕی تسایتی ئەڵمانی راپۆرتێکی نهێنیی ٣٧ لاپەڕەیی بڵاوکردووەتەوە، کە وەزارەتی دەرەوەی ئەڵمانیا پێشکێشی وەزارەتەکانی ناوخۆی هەرێمەکانی کردووە. پوختەی راپۆرتەکە ئەوەیە، سەرەڕای جێبەجێکردنی رێککەوتنی جنێڤی تایبەت بە پەنابەران لەلایەن حکومەتی ئەڵمانیاوە، دیپۆرتکردنەوە بۆ سووریا نەوەستاوە.  پرۆسەی دیپۆرتکرنەوە پێویستی بە هاوئاهەنگییە لەگەڵ دیمەشق، بەڵام ئەڵمانیا پەیوەندیی دیپلۆماسیی لەگەڵ حکومەتی سووریا نییە.  لەم چەند مانگەی رابردوودا لێدوانی لەو جۆرە دراون کە دەکرێت پەنابەرە سوورییەکانی دانیشتووی ئەڵمانیا دیپۆرتی وڵاتی سێیەم بکرێنەوە، لەوانەش تورکیا، ئەگەر رازی ببێت و وەریانبگرێت.  رۆژنامەکە کۆتایی راپۆرتەکەی بەوە هێناوە، پلانێکی روونی ئەڵمانیا لەبارەی پرۆسەی دیپۆرتکردنەوە نییە، بەڵام روونە ئێستا دانیمارک لەو هەنگاوەدا تەنیا نییە؛ دیپۆرتکردنەوە بۆ سووریا لە هەنگاوە قەدەخەکراوەکانی حکومەتی ئەڵمانیاش نییە.