رێپێوانێکی سەربازی بەنێو شەقامی شانزێلیزێدا کرا و فڕۆکە جەنگییەکان بە ئاسمانی پاریسدا نمایشێکیان ئەنجامدا و لەو شارە و چەندین شوێنی دیکەی وڵاتەکە لەسەر شێوازی کۆن، ئاهەنگ گێڕدرا.  ئەمەش لەکاتێکدایە، ساڵی رابردوو بەهۆی کۆرۆناوە ئاهەنگەکانی رۆژی باستیل سنووردار کران.  ترسی ڤایرۆسی کۆرۆنا هێشتا لە فەرەنسا ماوە، بەڵام حکومەتی ئەو وڵاتە بڕیاریدا نمایشەکە بە هەر شێوەیەک بێت بکرێت، ئەوەش وەکو هەوڵێک بۆ گەڕانەوە بۆ ژیانی پێش دەرکەوتنی کۆرۆنا.  ژمارەی ئەو خەڵکەی کە چووبوونە سەر شەقامەکان بۆ تەماشاکردنی نمایشەکە، سنوورداربوو. لەگەڵ ئەوەشدا، هەموو ئەوانەی ئامادەی نمایشەکە بوون، پێویستبوو بەڵگەنامەیەکیان پێبێت کە بیسەلمێنێت دوو قورچکە ڤاکسینی کۆرۆنایان وەرگرتووە، یان بەم دواییانە لە کۆرۆنا چاکبوونەتەوە یانیش پشکنینی نێگەتیڤیان هەبووە.  بڕیارە ئەمشەویش نمایشێکی یاریی ئاگرین لە تاوەری ئیفڵ ئەنجامبدرێت و کار بە هەمان رێکار دەکرێت بۆ ئەوانەی کە بۆ سەیرکردن دەچن.  ئەو سەربازانەی لە رێپێوانەکەدا بەشداربوون، بێ دەمامک بوون. سوپای فەرەنسا رایگەیاند، ئەوان ڤاکسینی تەواویان وەرگرتووە یانیش پشکنینیان بۆ کراوە.  رێکخەرانی بۆنەکە رۆژی باستیلی ئەمساڵیان بە "هیوابەخش" ناوبرد و رایانگەیاند، ئامانج لێی "بردنەوەی ئاییندە" و "ئاهەنگگێڕانە بەبۆنەی وەستانی فەرەنسا بە یەکگرتوویی لەپشت ئاڵاوە بۆ دەربازبوون لە پەتاکە".  لەکاتێکدا لە چەند هەفتەی رابردوودا، لە سەرانسەری فەرەنسا هەست بەو گەشبینیە دەکرا، ئێستا دووبارە دڵەڕاوکێ گەڕاوەتەوە نێو ئەو وڵاتە، ئەوەش بەهۆی بڵاوبوونەوەی جۆری گۆڕاوی دەلتای ڤایرۆسی کۆرۆنا کە لە ئەنجامیدا ژمارەی تووشبووان بەرەو هەڵکشان دەڕوات و وایکردووە ئیمانوێل ماکرۆن، سەرۆکی فەرەنسا ئەم هەفتەیە یاسای نوێ بۆ وەرگرتنی ڤاکسین رابگەیێنێت.  ئەوانەی کە پێشڕەویی مانۆڕەکەیان دەکرد، سەرکردەی ئەو هێزە فەرەنسییە بوون کە لە مالی و ساحلی ئەفریقا شەڕی گرووپە پەڕگیرەکانیان دەکرد.  هەفتەی رابردوو، ماکرۆن رایگەیاند، فەرەنسا لانیکەم دوو هەزار سەرباز لەو ناوچەیە دەکشێنێتەوە.