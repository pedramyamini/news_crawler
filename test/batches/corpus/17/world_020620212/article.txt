ڤایرۆسی کۆرۆنا زۆربەی وڵاتانی جیهانی هەراسان کردووە، زیاتر لە سێ ملیۆن کەسی لە جیهاندا  کوشتووە و کێشەی گەورەی بۆ زۆر وڵاتی جیهان دروستکردووە، بەڵام ئەو وڵاتەی ناوەڕاستی ئاسیا، بە گوتەی سەرۆکەکەی تائێستا هیچ کەسێکی تووشی کۆرۆنا نەبووە.  لەگەڵ کۆریای باکووردا، تورکمانستان دەبێتە دووەمین وڵاتی جیهان، کە بە گوتەی بەرپرسەکانیان هیچ کەیسێکی تووشبوون بە کۆرۆنایان تێدا تۆمار نەکراوە.  تورکمانستان، لە ماوەی نۆ مانگی رابردوودا قەدەخەی هاتووچۆی تێدا راگەیێندرابوو، گەشتکردنی بۆ زۆربەی وڵاتانی جیهان قەدەخە کردبوو، لە مانگی نیسانی ئەمساڵەوە بەشێوەیەکی سنوورداری رێگەی بە کردنەوەی بەشێک لە رێستوڕانت و شوێنە بازرگانییەکان دراوە،   قوربانقولی محەممەدۆڤ، سەرۆکی تورکمانستان لە چاوپێکەوتنێکی تەلەفیزیۆنیدا ئاماژەی بەوە کردووە، سەرباری ئەوەی هیچ کەیسێكی تووشبوون بە کۆرۆنا لە وڵاتەکەیدا تۆمارنەکراوە، بەڵام دوو ڤاکسینی رووسی ئێستا لە وڵاتەکەیدا بەکاردەهێنرین، ئەوانیش ڤاکسینی سپوتنیک ڤی و ئێپی - ڤاک - کۆرۆنا.  تۆمارنەکردنی هیچ کەیسێکی ڤایرۆسی کۆرۆنا لەو وڵاتە گومانی دروستکردووە،  بەو پێییەی هیچ میدیایەکی سەربەخۆ یان ئەهلی لەوێ کارناکەن و تاکە سەرچاوەی زانیارییەکان میدیا فەرمییەکانی حکومەتن.  ساڵی رابردوو دیپلۆماتکارێکی تورک لە تورکمانستان گیانی لەدەستدا و باس لەوە دەکرا هۆکاری گیانلەدەستدانەکەی ڤایرۆسی کۆرۆنا بووە، هەروەها باڵیۆزی بەریتانیاش لە تورکمانستان ساڵی رابردوو  ئاشکرای کردبوو کاتێک لەو وڵاتە بووە تووشی ڤایرۆسی کۆرۆنا بووە.   سەرباری گومانەکان لە راستی و دروستی کەیسەکانی کۆرۆنا لە تورکمانستان، بەڵام ئەو وڵاتە هەر لە رۆژانی سەرەتای بڵاوبوونەوەی ڤایرۆسەکەوە، کۆمەڵێک رێکاری تووندی گرتەبەر، هەر زوو گەشتەکانی بۆ وهان، پەکین و هۆنک کۆنگ راگرت، لە مانگی ئاداری ٢٠٢٠ رێگەی نەدا خەڵکی هیچ وڵاتێک سەردانی تورکمانستان بکەن کە ڤایرۆسەکەیان تێدا بڵاوبووەتەوە،  تەنانەت رێگری لە گەڕانەوەی دیپلۆماتکارانی وڵاتانیش کرد.  هاووڵاتیانی ئەو وڵاتانەش، کە لە لیستی کۆرۆنادا نەبوون لەکاتی گەیشتنیان بە تورکمانستان کەرەنتین دەکران و پاش پشكنین رێگەیان پێدەدرا بچنە ناو خەڵک. دواتر لە مانگی نیسانی هەمان ساڵ هەموو بۆنە و چالاکییەکانی راگرت و لە مانگی تەمووزیشدا قەدەخەی گشتی لە تەواوی وڵاتەکە راگەیاند.  پرۆفیسۆر مارتن ماککی، پزیشكی بەریتانیی سەبارەت بە تورکمانستان پێشتر گوتویوتی، ئەو زانیارییانەی تایبەت بە کۆرۆنا لە تورکمانستان جێی باوەڕ نین، چونکە داتاکان پشتیان پێنابەسترێت. بەبڕوای ئەو پزیشکە، تورکمانستان پێش چەند دەیەک لە بابەتی ڤایرۆسی ئێچ ئای ڤی هەمان مامەڵەی کردووە و زانیارییەکانی شاردووەتەوە، ئێستاش رێگە بە میدیا نادات قسە لەسەر ڤایرۆسی کۆرۆنا بکەن.