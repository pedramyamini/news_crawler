بەڵام بۆریس جۆنسن، سەرۆکوەزیرانی بەریتانیا ناچارە لە ماڵەوە بمێنێتەوە و خۆی کەرەنتین بکات، چونکە بەرکەوتنی لەگەڵ ساجد جاڤید، وەزیری تەندروستیی وڵاتەکەیدا هەبووە، کە تووشی کۆرۆنا بووە، بۆیە سەرۆکوەزیرانیش بە ناچاری لە ماڵەوە دەمێنێتەوە.  هەڵگرتنی رێکارە تەندروستییەکان لە بەریتانیا لە کاتێکدایە، بەراورد بە چەند مانگی رابردوو، چەند رۆژێکە ئامارەکانی رۆژانەی تووشبوون بە ڤایرۆسی کۆرۆنا لە بەریتانیا بەرزتر بوونەتەوە.  سەرۆکوەزیرانی بەریتانیا لە پەیامێکیدا بۆ خەڵکی وڵاتەکەی رایگەیاند، لە ئەمڕۆوە رێکارەکان هەڵدەگیرێن، بەڵام دەبێت هەموو کەس بە هۆشیارییەوە مامەڵە بکات و خۆپاراستنی لەبیرنەچێت، چونکە هێشتا مەترسیی ڤایرۆسەکە هەر ماوە.  لەوکاتەوەی پەتای کۆرۆنا بڵاوبووەتەوە، لە بەریتانیا پێنج ملیۆن و ٤٣٠ هەزار کەس تووشی ڤایرۆسەکە بوون، لەو ژمارەیەش ١٢٩ هەزار کەس گیانیان لەدەستداوە.  لە سەرەتای ئەمساڵەوە تووشبوونی رۆژانە لە بەریتانیا وردە وردە دابەزی و لە مانگەکانی نیسان و ئایاردا کەمترین تووشبووی رۆژانە لە ماوەی ساڵێکدا تۆمارکران و لە تووشبوونی رۆژانەی زیاتر لە ٥٠ هەزار کەسەوە بۆ نزیکەی ٢٠٠٠ تووشبوو دابەزی، بەڵام لە ناوەڕاستی مانگی رابردووەوە تووشبوونی رۆژانە کەمێک زیادیکرد و لەم مانگەشدا بە رێژەیەکی بەرچاو بەرزبووەوە و لە ٢٤ کاژێری رابردووشدا، بەریتانیا ٤٧ هەزار تووشبووی تۆمارکردووە.