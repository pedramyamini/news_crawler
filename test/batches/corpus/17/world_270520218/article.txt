دیلان یەشیلگۆز، ژنە سیاسەتڤانی هۆڵەندی بە رەچەڵەک کورد رۆژی سێشەممە، ٢٥ی ئایار وەکو وەزیری کاروباری ئابووری، کەشوهەوا و وزەی هۆڵەندا دەستبەکار بوو.   دوای ئەوەی کە ١٥ تاوەکو ١٧ی ئادار هەڵبژاردنی پەرلەمانی هۆڵەندا بۆ دیاریکردنی ١٥٠ ئەندام بەڕێوەچوو، دیلان یەشیلگۆز، کە لە بنەچەدا خەڵکی پارێزگەی دێرسمی باکووری کوردستانە، لەسەر لیستی پارتی راستڕەوی "گەل بۆ ئازادی و دیموکراسی"، توانی سەرکەوتن بەدەستبێنێت و کورسیێک لە پەرلەمان مسۆگەر بکات.   ئەو ژنە سیاسەتمەدارە لە هەڵبژاردنەکانی ساڵی ٢٠١٧ دا، لە لیستی بەربژێرانی پارتەکەی نۆزدەمین کەس بوو، بەڵام بەهۆی لێهاتوویی لە کاری پەرلەمانتاریدا، لە هەڵبژاردنی ئەمساڵدا، ناوی خرایە ریزبەندی پێنجەم، ئەوەش وایکرد کە بەربژێرکردنی بۆ پۆستێکی وەزاری ببێتە مژاری پێکهێنانی کابینەی نوێ.   رۆژی ٢٥ی ئایار، دیلان یەشیلگۆز لە هەژماری خۆی لەسەر تویتەر رایگەیاند لە هۆڵەندا وەکو وەزیری کاروباری ئابووری، کەشوهەوا و وزە دەستبەکاربووە.  لە تویتەکەیدا دیلان نووسیوویەتی: "ئێستا بە فەرمی وەکو وەزیری کاروباری ئابووری، کەشوهەوا و وزە سوێندی یاساییم خوارد. شانازیێکی گەورەیە بۆ من کە بتوانم لە ماوەیەکی نزیکدا دەستبەکاربم. "  دیلان یەشیلگۆز لە ١٨ی حوزەیرانی ١٩٧٧ لە ئەنقەرە لە خێزانێکی کوردی دێرسیمی لە دایکبووە. لە منداڵییەوە کۆچی کردووە بۆ هۆڵەندا. لە ساڵی ٢٠١٤ تاوەکو ٢٠١٧ ئەندامی ئەنجوومەنی شارەوانیی ئەمستردام بووە. پێش ئەوەی ببێتە وەزیر، لە ٢٠١٧ تاوەکو ٢٠٢١ ئەندامی پەرلەمانی هۆڵەندا بووە.