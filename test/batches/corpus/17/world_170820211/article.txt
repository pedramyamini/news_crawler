دۆمینیک راب، وەزیری دەرەوەی بەریتانیا بە سکای نیوزی بەریتانی راگەیاند، بۆ کۆنتڕۆڵکردنی دۆخی کابوول، بەریتانیا و ئەمریکا ژمارەی سەربازانیان لە فڕۆکەخانە زیادکردووە، بەریتانیا ٦٠٠ سەربازی دیکەی بۆ ئەوێ ناردووە.  راب گوتی "سوودی زیادکردنی ئەو سەربازانە تەنیا بۆ ئاسایشی ئەفغانییەکان نییە، بەڵکو بۆ کشاندنەوەی بیانییەکانیش گرنگە".  وەزیری دەرەوەی بەریتانیا دەڵێت رۆژی یەکشەممە ١٥٠ هاووڵاتی بەریتانیان لە کابوول کشاندووەتەوە، لە ماوەی دوو هەفتەی رابردووشدا ٢٨٩ ئەفغانیان گواستووەتەوە، کە لەگەڵ بەریتانییەکان کاریان کردووە. لە ٢٤ کاژێری داهاتووشدا ٣٥٠ هاووڵاتیی دیکەی بەریتانی و ئەفغانی دەگوازنەوە.  دوێنێ یەکشەممە نزیکەی ١٠ کەس لە تەقەکردنێکی هەڕەمەکیدا لە نێو فرۆکەخانەی حامد کارزای لە کابوول گیانیان لەدەستدا. دوای ئەوەی تاڵیبان دەستی بەسەر پایتەختدا گرت و خەڵک بەتایبەتی ئەوانەی کە لەگەڵ هێزە بیانییەکاندا کاریان کردووە، هەوڵی راکردنیان دەدا.  شەوی رابردوو جۆ بایدن، سەرۆکی ئەمریکا لە گوتارێکدا جەختی کردەوە کە ئەمریکا ئەوانە بەجێناهێڵێت، کە لەگەڵ ئەواندا کاریان کردووە.