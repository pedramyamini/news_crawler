خۆپێشاندان بەردەوامبوو تاوەکو ئەو کاتەی پۆلیس بە شوێنەکەدا بڵاوکرانەوە، هەڵیانکوتایە سەر خەڵک، بە زەبری گازی فرمێسکرێژ بڵاوەیان بە خۆپێشاندەران کرد.  لە ساڵی ٢٠١٤ ەوە خۆپێشاندانی پشتگیری لە فەلەستینییەکان لە فەرەنسا قەدەخەکراوە، بەڵام چڕبوونەوەی هێرشەکانی ئیسرائیل بۆ سەر کەرتی غەززە موسڵمانانی پاریسی تووڕە کرد کە لە نێویاندا خەڵکی ئایینی و بیروباوەڕەکانی دیکە هەبوون، داوای کۆتاییهاتنی شەڕیان دەکرد.  رێکخەرانی خۆپێشاندانەکەی ئەمڕۆ دەڵێن، دەیانەوێ سەرکۆنەی دوایین هێرشی ئیسرائیل بکەن و یادی ئاوارەبوونی فەلەستینییەکانیش بکەنەوە کاتێک لە ساڵی ١٩٤٨ سەربەخۆیی ئیسرائیل راگەیێندرا.  لە هەریەک لە شارەکانی لیل و مارسیلیاش خۆپێشاندانی پشتگیری لە کەرتی غەزە بەڕێوەچوو.  نزیکەی دوو هەفتەیە گرژیی و ئاڵۆزی لەنێوان ئیسرائیل و فەلەستین بەردەوام روو لە بەرزبوونەوەیە، بەپێی دوایین ئاماری وەزارەتی تەندروستیی فەلەستین لە ئەنجامی بۆردوومان و تۆپبارانەکانی ئەم چەند رۆژەی رابردوو تاوەکو ئێستا ١٣٩ کەس کوژراون.  بۆردوومانەکانی ئیسرائیل و مووشەکەکانی بزووتنەوەی حەماس بەرەو ئەو ناوچانەیە کە خەڵکی سیڤیلی تێدا نیشتەجێن، وەزارەتی تەندروستیی فەلەستین دەڵێت، لەو ١٣٩ کەسی کە گیانیان لەدەستداوە ٣٠ کەسیان منداڵ و ٢٢ کەسیشیان ژن بوون. هەروەها نزیکەی ١٠٠٠ کەسیش لە ئەنجامی بۆردوومان و تۆپبارانەکانەوە برینداربوون.  هەروەها لەبارەی کوژراوانی ئیسرائیلیش سوپای ئیسرائیل رایگەیاند، تاوەکو ئێستا ٧ کەس گیانیان لەدەستداوە کە ٦ سیڤیل لەنێوانیاندا هەن و دووانیان منداڵن.  گرژییەکانی نێوان ئەو دوو وڵاتە زیاتر لە هەفتەیەکە لەسەر چەند خانوویەکی گەڕەکی شێخ جەڕاح دەستیان پێکردووە. بە بڕیاری دادگە داوا کراوە چوار ماڵ لەو گەڕەکە چۆڵبکرێن. عەرەبەکانی ئۆرشەلیم - قودسیش - دەڵێن، "لەسەر لاشەیان دەتوانن خانووەکانیان لێبسێنن و نەتانیاهووش ئامادەی رووبەڕووبوونەوەیە".