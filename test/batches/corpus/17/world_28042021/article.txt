جەنەرال کێنێس مککێنزی، فەرماندەی فەرماندەیی ناوەندیی هێزەکانی ئەمریکا لە ماوەی بەشداریکردنی لە پانێڵێکی ئۆنڵایندا کە پەیمانگەی "ئەمێریکان ئینتەرپڕایز" رێکیخستبوو، رایگەیاند بەکارهێنانی گرووپە بەوەکالەتەکان بە تایبەتی لە عێراق، لەلایەن تارانەوە، واشنتنی نیگەران کردووە.   هەروەها ئاماژەشی بەوە کرد کە وێڕای لەنێوبردنی خەلافەتی داعش، ئایدۆلۆژیای گرووپە پەڕگیرەکە لە ناوچەکدا ماوەتەوە و بووەتە هاندەر بۆ ئەوە شانە نووستووەکانی هێرش لە نێوخۆی عێراق و سووریا بکەن.   هاوکات گوتیشی کە هێزەکانی هاوپەیمانیی نێودەوڵەتیی بەردەوامن لە هاوکاریکردنی هێزە ئەمنییەکانی عێراق بۆ ئەوەی توانا سەربازیەکانیان بۆ رووبەڕووبوونەوەی هەڕەشە نێوخۆیی و دەرەکییەکان بەرزبکەنەوە.   لەبارەی ناوچەکانی ژێر دەسەڵاتی بەرێوەبەرایەتیی خۆسەریشەوە، فەرماندەی فەرماندەیی ناوەندیی هێزەکانی ئەمریکا گوتی، وەزارەتی دەرەوە و ئاژانسی گەشەپێدانی نێودەوڵەتیی وڵاتەکەیانەوە، ژمارەیەک پرۆگرامی هاوکاریان لەو ناوچانە جێبەجێکردووە کە بووەنەتە هۆی دابینکردنی بەشێک لەو خزمەتگوزارییانەی کە ئەو ناوچانە پێویستیان پێی هەبووە.   مککێنزی جەخت لەوە دەکاتەوە کە ئەو سەرچاوانەی لەلایەن وڵاتانەوە بۆ یارمەتیدانی ئەو ناوچانە دابینکراون، بەشی دابینکردنی هەموو پێداویستییەکانی ئەو ناوچەیە ناکەن، کە ئەوەش بە گوتەی خۆی، دەبێتە دەرفەتێک بۆ داعش تا دووبارە سەرهەڵبداتەوە.   جەنەرال کێنێس مککێنزی گوتیشی دەبێت هەموو ئەو چەکدارە بیانییانەی داعش کە لە کەمپەکان دەستبەسەرکراون، لەگەڵ ژن و منداڵەکانی نێو ئەو کەمپانە، بگەڕێندرێنەوە وڵاتەکانیان. هەروەها باس لەوەش دەکات کە پێویستە وڵاتان جیددی بن و هەنگاوی پێویست بۆ گەڕانەوەی ئەو چەکدار و منداڵ و ژنانە بنێن.