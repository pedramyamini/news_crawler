بایدن دەیەوێت ستراتیژێکی نوێ بۆ رێگریکردن لە بەکارهێنانی چەک و تاوان لە ئەمریکا کارا بکات. دەڵێت بەم پلانە ساڵانە ژیانی هەزاران کەس لە ئەمریکا رزگار دەکرێ.  جۆ بایدن سەرۆکی ئەمریکا گوتی: "ئێمە قسەمان لەسەر ئەوانە کرد کە لەدەستمان داون، ئەوانەی بە تاوانی چەک کوژاون، باسی ئەوانە دەکەین، کە دەتوانین رزگاریان بکەین. ئێستا دەرفەتی ئەوەمان هەیە پێکەوە کۆماری و دیموکرات بەرپرسیارێتی لەبەرچاو بگرین و یەکدی بپارێزین".  ساڵانە لە ئەمریکا دەیان هەزار کەس بە چەکی بێمۆڵەت دەبنە قوربان. بەپێی ئاماری ناوەندی  ئاماریی نیشتیمانی ئەمریکا لە ساڵی ٢٠١٩ دا ١٤ هەزار و ١٤٤ کەس بە چەک کوژراون، هەروەها ٢٤ هەزار و ٤٣٢ کەسیش بە چەک خۆیان کوشتووە.  هەر بەپێی ئامارەکە لە هەر ١٠٠ هەزار کەسێک ١٢ کەس بەو جۆرە تاوانانە  گیانلەدەستدەدەن.   لە ئەمریکا لە هەر ١٠٠ هەزار کەس ١٢٠ کەس چەکیان هەیە بەمەش ئەمریکا پلەی یەکەمی لە جیهان گرتووە لە زۆرترین چەک کە بەدەست هاووڵاتییەکانییەوەیە.  بەشێک لە ویلایەتەکانی ئەمریکا کۆنترۆڵی چەکیان کردووە، بەڵام خەڵکی ئەو ویلایەتانە دەچن لە شوێنەکانی دیکە چەک دەکڕن، بۆیە بەرپرسانی ئەو ناوچانە پشتیوانی لە پرۆژەکەی بایدن دەکەن.  گەربیل گرێوال، داواکاری گشتی نیوجێرسی دەڵێت: " ٨٠ % ی ئەو چەکانەی لە تاوانەکاندا بەکاردەهێنرێن لەم ویلایەتەی ئێمە، لە ویلایەتەکانی دیکەوە دێن. ئێمە یاسایەکی باشمان هەیە سەبارەت بە چەک، تاوانکارەکان ناتوانن لە نیوجێرسی چەک بکڕن و تاوانی پێ ئەنجام بدەن. دەبێت ئەمە ببێتە مۆدێلیک بۆ ویلایەتاکانی دیکە"  لە ساڵی ٢٠٢٠ دا لە سەردەمی پەتای کۆۆرنا، ١٩ هەزار کەس بە چەک کوژراون، ئەمەش تووندوتیژترین ساڵی ئەمریکایە لە ٢٠ ساڵی رابردوودا. هەروەها رووداوەکانی تەقەکردنیش بە گشتی بە رێژەی ٥٠ % لە چاو ساڵی ٢٠١٩ بەرزبوونەتەوە.  بایدن بۆ بەیاساییکردنی ئەم پرۆژەیە پێویستی بە ٥٠ دەنگی دیموکراتەکان و ١٠ دەنگی کۆمارییەکانیشە.. بۆ ئەوەی پۆلیس بۆ ویلایەتەکان زیادبکات، پشكنەرانی کۆنترۆڵی چەک چالاک بکات و بودجەی تایبەت بە کۆنترۆڵی مامەڵەکردن بە چەک دابینبکات.