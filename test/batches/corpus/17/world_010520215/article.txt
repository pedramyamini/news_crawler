گای رایدەر، بەڕێوەبەری گشتیی رێکخراوی کاری نێودەوڵەتی دەڵێت، "پەتاکە جیهانی کارکردنی تێک و پێکداوە، دەرفەتی کار و دامەزراوە و بژێوی خەڵکی لەنێوبردووە. ملیۆنان کەسی هاویشتووەتە نێو هەژار و گەشەی ئابووریی جیهانیی خستووەتە پاشەکشەکردنەوە. وەکو هەموو قەیرانەکانی دیکە، زۆرترین زیانی بە لاوازەکان گەیاندووە و جیهانە نایەکسانەکەی، نایەکسانتر کردووە. "  بەگوێرەی ئامارەکانی رێکخراوی کاری نێوەدەوڵەتی، ساڵی رابردوو بەهۆی کۆرۆنا ١١٤ ملیۆن کەس بێکاربوون، کە ٨١ ملیۆنیان بە شێوەیەکی کاتی و ٣٣ ملیۆنیان بۆ هەمیشەیی کارەکانیان لەدەستداوە. ئەوەش بووەتە هۆی ئەوەی کە بڕی سێ تریلیۆن و ٧٠٠ ملیار دۆلار زیان بەر داهاتی هەموو کرێکارەکانی جیهان بکەوێت.  هەر لەو ساڵەدا، ماوەی کارکردن نیوەی پێش کۆرۆنای لێهاتووە. لە چارەکی یەکەمی ئەمساڵیشدا ئەو کێشەیە بەردەوام بووە و کرێکاران ناچاربوون بەهۆی قەدەخەی هاتووچۆ کاتی کارکردنیان کەمبکەنەوە.  کرێکارانی شاری بۆگۆتای کۆڵۆمبیا نموونەیەکن لەوانەی بەهۆی قەدەخەی هاتووچۆی شەوانەوە، داهاتیان کەمبووەتەوە. ئەوان وەکو ناڕەزایێک قاپەکانیان دەشكێنن و داوا دەکەن رێگەیان پێبدەن شەوان رێستورانت، یانە و قاوەخانەکانیان بکەنەوە.   دەیڤد کۆنترێراس، سەرۆکی کۆمەڵەی یانەکانی کۆڵۆمبیا دەڵێت، "کارمەندانی شەو، واتە ئەو ژن و پیاوانەی پشت بە ئابووریی شەوانە دەبەستن، ناتوانن بەم جۆرە پارەی پێویست بۆ قاپە شکاوەکانیشیان بەدەستبێنن، ناتوانن باجی ئەم پەتایە و ئەو بڕیارە خراپانەش بدەن کە سەرنجیان بەس لەسەر ژیانی شەوانەیە. بەرگەی قەدەخەیەکی دیکە ناگرین. چیدیکە ناتوانین. "  لە دوایین راپۆرتی جیهانیدا لەبارەی دۆخی کار و کرێکاران، رێکخراوی کاری نێودەوڵەتی پێشبینی دەکات، لە چارەکی دووەمی ئەمساڵەوە، واتە مانگی ئایار تاوەکو مانگی ئاب، بەهۆی هەڵمەتی کوتانەوە، قەدەخەی هاتووچۆ شلبکرێتەوە و بازاڕی کار ببووژێتەوە.