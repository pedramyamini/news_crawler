رۆژی ١٦ ـی ئەم مانگە سەرۆکی رووسیا و سەرۆکی ئەمریکا لە شاری جنێڤی سویسرا کۆبوونەوەی لووتکە ئەنجام دەدەن.  کەمتر لە دوو هەفتە پێش ئەو کۆبوونەوەیە، پووتین لەکاتی بەشداریکردنی لە کۆڕبەندی ئابووریی سانت پێترسبۆرگدا رایگەیاند، پرسەکانی وەک کۆنترۆڵکردنی چەکی وێرانکەر، پەتای کۆرۆنا، ململانێ جیهانییەکان و گۆڕانی کەشوهەوا لە پرسە سەرەکییەکانی کۆبوونەوەکە دەبن.  بە بڕوای پووتین، ئەمریکا بووەتە هۆی دروستبوونی گرژیی و ئاڵۆزیی نێوان هەردوو وڵاتەکە، بۆیە لە کۆبوونەوەکەدا باسی ئەو گرژییانەش دەکرێت. دەشڵێت، ئەمریکا لە زۆر بۆنەدا خێرا و بێ لێکدانەوە، سزای بەسەر رووسیا و بەرپرسانی وڵاتەکەیدا سەپاندووە، لە زۆربەی جارەکانیشدا سزاکان هیچ بنەمایەکیان نەبووە.   هەرچەندە بە گوتەی خۆی، پووتین پێشبینیی ئەنجامێکی باش لە کۆبوونەکە ناکات، بەڵام هیوای بەوەیە لەگەڵ بایدن بتوانێت چارەسەر بۆ گرژییەکان بدۆزنەوە و بایدنیش بە کەسێکی ئەزمووندار دەزانێت.  پووتین رایگەیاند، "من باس لەو راستییە دەکەم کە سەرۆک بایدن سیاسەتڤانێکی زۆر ئەزمووندارە، هەموو ژیانی لە سیاسەتدا بووە و دەشزانێت ئەو پرسانە چین کە من باسیان دەکەم، چونکە خۆی  لە چەند کاتی جیاواز و لە پێگەی جیاوازدا کاری لەسەر کردوون، هیوادارام کۆبوونەوەکەمان بەرهەمدار بێت. "