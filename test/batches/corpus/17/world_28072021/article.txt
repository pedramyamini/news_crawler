رۆژی سێشەممە ٢٧ - ٠٧ - ٢٠٢١ وەزارەتی دەرەوەی ئەمریکا لە راگەیێندراوێكدا داوای لە نەجیب میقاتی کرد، هەرچی زووتر دەستبکات بە پێکهێنانی حکومەتی نوێی لوبنان و بەچڕی کار بکات لەسەر ئەنجامدانی چاکسازی لەنێو دامەزاراوەکانی حکومەت.  نەجیب میقاتی، بازرگانێکی ملیاردێری لوبنانییە کە رۆژی ٢٦ی ئەم مانگە لەلایەن میشێل عەون، سەرۆکی وڵاتەوە ئەرکی پێکهێنانی حکومەتی پێراسپێدرا.  میقاتی پێشتر دووجار سەرۆکوەزیرانی لوبنان بووە، لە نیسانی ٢٠٠٥ تاوەکو تەممووزی هەمان ساڵ و دواتر لە حوزەیرانی ٢٠١١ تاوەکو شووباتی ٢٠١٤ وەک ٣١ مین سەرۆکوەزیرانی لوبنان کاریکردووە.  لە ٤ی ئابی ساڵی ٢٠٢٠ لەدوای تەقینەوەکەی بەندەری بەیرووت، حەسان دیاب و سەعد حەریری لەلایەن سەرۆکی وڵاتەوە ئەرکی پێکهێنانی حکومەتیان پێراسپێدرا، بەڵام شکستیان لەو ئەرکە هێنا.  لوبنان بە قەیرانێكی ئابووری و سیاسی سەختدا تێدەپەڕێت و لیرەی لوبنانی زیاتر لە ٩٥ % ی بەهاکەی لەدەستداوە و یەک دۆلاری ئەمریکی لە بازاڕی رەشدا بە زیاتر لە ١٨ هەزار لیرە دەفرۆشرێت، لەکاتێكدا نرخی فەرمی دۆلار کە حکومەت مامەڵەی پێوە دەکات بە هەزار و ٥٠٧ لیرە دانراوە.