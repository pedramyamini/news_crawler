ئەمڕۆ هەینی ١٦ - ٠٤ - ٢٠٢١ ئەمریکا و هاوپەیمانە رۆژئاواییەکانی لە راگەیێندراوێکدا لەبارەی هێرشەکەی دوو رۆژ لەمەوبەری هەولێر رایانگەیاند: "ئێمە بەتووندترین شێوە هێرشەکەی ١٤ ـی نیسانی سەر هەرێمی کوردستانی عێراق سەرکۆنە دەکەین، حکومەتەکانمان پێکەوە پاڵپشتی لە حکومەتی عێراق دەکەن بۆ لێکۆڵینەوە لە هێرشەکە، بۆ دڵنیابوونەوە لەوەی کە بکەرانی هێرشەکە بە سزای خۆیان بگەن".  لە بەشێکی دیکەی راگەیێندراوەکەدا هاتووە: "هێرشەکانی سەر ئەندامانی سەربازیی و دامەزراوەکانی ئەمریکا و هاوپەیمانیی نێوەدەڵەتی قبووڵ ناکرێن و  پابەندبوونی بەردەوامیی خۆمان بۆ شەڕی دژی داعش دووپات دەکەینەوە. "  دەوروبەری کاژێر ٠٩: ٥٠ خولەکی شەوی ١٤ - ٠٤ - ٢٠٢١ هێرشکرایە سەر بنکەی هاوپەیمانان لەنێو فڕۆکەخانەی نێودەوڵەتیی هەولێر. وەزارەتی ناوخۆی هەرێمی کوردستان لەبارەی هێرشەکە رایگەیاند "هێرشەکە لەڕێگەی درۆنی TNT کراو بووە و ئاراستەی بنکەی هێزەکانی هاوپەیمانان کراوە لەناو فڕۆکەخانە".  هەر شەوی چوارشەممە کاژێر ٠٩: ١٠ خولەک لە سنووری باشیک بە چوار مووشەک هێرش کرایە سەر بنکەی سەربازیی تورکیا و حەشدی وەتەنی. وەزارەتی دەرەوەی تورکیا رایگەیاند، سەربازێکیان لە هێرشەکەدا کوژراوە. دوای هێرشەکەیش فڕۆکە بێفڕۆکەوانەکانی تورکیا خرانە باری ئامادەباشییەوە.  پێشتریش کۆنسوڵخانەی ئەمریکا لە هەولێر لە پەیجی فەرمیی کۆنسوڵخانە لە فەیسبووک رایگەیاند: "هێرشەکانی شەوی رابردووی سەر بنکەی ئاسمانیی هەولێر و بنکەی سەربازیی تورکیا لە هەرێمی کوردستان ئیدانە دەکەین. لەگەڵ هاوبەشانمان لێرە لە هەرێمی کورستان و حکومەتی عێراق کاردەکەین بۆ راپێچانی تاوانبارانی ئەو هێرشانە بۆ بەردەم دادگا".   رۆژی پێنجشەممەش ١٥ - ٠٤ - ٢٠٢١ نێد پرایس، گوتەبێژی وەزارەتی دەرەوەی ئەمریکا لە هەژماری خۆی لە تویتەر بڵاویکردەوە "ئێجگار توڕەبووین بە هەواڵی هێرشەکان بۆ سەر هەرێمی کوردستانی عێراق. خەڵکی عێراق ئازار و مەینەتی زۆریان بەدەست ئەم جۆرە تووندوتیژی و پێشێلکردنە بینی کە کراوەتە سەر سەروەری خاکیان. "  هاوکات لە راگەیێندراوێکدا وەزارەتی دەرەوەی فەرەنسا رایگەیاند: "فەرەنسا بە تووندترین شێوە ئەو هێرشانە سەرکۆنە دەکات کە شەوی رابردوو هەولێر و پارێزگای نەینەوایان کردە ئامانج، چونکە پێشتریش لە ١٥ی شوباتدا هەولێر کرابووە ئامانج".