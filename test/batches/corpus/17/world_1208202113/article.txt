عەبدولقادر عومەیروش، داواکاری گشتیی ویلایەتی تیزی وزو (١٠٠ کیلۆمەتر رۆژهەڵاتی جەزائیری پایتەخت) لە کۆنگرەیەکی رۆژنامەڤانیدا رایگەیاند، ژمارەی ئەو کەسانەی لە ئەنجامی سووتانی دارستانەکانەوە گیانیان لەدەستداوە بۆ ٦٩ کەس بەرزبووەتەوە کە ٢٨ یان سەرباز و ٤١ ـەکەی دیکەیان هاووڵاتیی مەدەنی بوون.  داواکاری گشتیی ویلایەتی تیزی وزو ئاماژەی بەوە دا، پێدەچێت ژمارەی ئەو کەسانەی گیانیان لەدەستداوە و بریندار بوون بەهۆی ئاگرەکەوە زۆر لەوە زیاترە لەبەردەستیاندایە و "کەسانێک خێر و خۆشیی جەزائیریان ناوێت، هۆکاری کەوتنەوەی ئەو ئاگرانەن".  لە لایەکی دیکەوە و بۆ رێزگرتن لە قوربانییانی ئاگرکەوتنەوەکە لە ئەمڕۆ پێنجشەممەوە بۆ ماوەی سێ رۆژ، ماتەمینیی سەرتاسەری لەو وڵاتە دەبێت.  ئەنجوومەنی وەزیرانی جەزائیر لە راگەیێندراوێکدا ئەوەی خستەڕوو کە بۆ کوژاندنەوەی ئاگرەکان، رێککەوتنێکی تایبەتی بە بەکرێگرتنی فڕۆکەی ئاگرکوژێنەوە لەگەڵ یەکێتیی ئەوروپا واژۆ کردووە.  بەپێی ئامارە فەرمییەکان، لە ٧١ شوێنی جیاوازی ١٨ ویلایەتی جەزائیر، ئاگر کەوتووەتەوە و بەهۆی ئەوەی بەشی زۆری ئاگریش لە ناوچە شاخاوییەکاندان، گەیشتنی تیمەکانی ئاگرکوژێنەوە بەو ناوچانە زۆر سەختە.