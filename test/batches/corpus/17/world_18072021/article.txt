گفتوگۆکان تایبەتن بە تێکەڵبوونی بزووتنەوەی تاڵیبان بە پرۆسەی سیاسیی وڵات و کارکردن بۆ چەسپاندنی ئاشتی و سەقامگیرکردنی وڵات.  ناجیە ئەنواری، گوتەبێژی شاندی حکومەتی ئەفغانستان رایگەیاند، کار لەسەر پێشخستنی گفتوگۆکانی نێوان حکومەت  و بزووتنەوەی تاڵیبان دەکەن، گوتیشی، بڕیارە ئەمڕۆ یەکشەممە خولی دووەمی گفتوگۆکان دەستپێبکاتەوە و بەدڵنیاییەوە هەردوولا دەگەنە ئەنجام.  ئەنجامدانی گفتوگۆکان بە ئامادەبوونی زاڵمای خەلیلزاد، نێردەی تایبەتی ئەمریکا بۆ ئەفغانستان بوو.  خەلیلزاد پێشتر رایگەیاندبوو، پێویستە بزووتنەوەی تاڵیبان هەوڵبدات گفتوگۆکان سەربخات، چونکە ئەگەر تەنانەت تاڵیبان دەسەڵاتی وڵاتیش بگرێتەدەست، بەبێ رێککەوتن لەگەڵ حکومەتی ئێستای ئەفغانستان، دەسەڵاتی تاڵیبان هیچ بنەمایەکی یاسایی نابێت و هیچ دانپێدانانێکی نێودەوڵەتی بەدەستناهێنێت.  لەلایەکی دیکەوە هەندێ سەرچاوە باس لەوە دەکەن کە گوایە گفتوگۆکانی نێوان تاڵیبان و حکومەتی ئەفغانسان چەقیان بەستووە، ئەوەش بەهۆی زیاتر کۆنترۆڵکردنی گۆڕەپانەکانی شەڕ لەلایەن بزووتنەوەکەوە کە بەگوێرەی هەندێ سەرچاوەی نێو تاڵیبان، چەکدارانی بزووتنەوەکە زیاتر لە ٨٥ % ـی خاکی ئەفغانستانیان کۆنترۆڵکردووەتەوە.