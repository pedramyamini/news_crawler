لەکاتی بەڕێوەچوونی هەڵبژاردنی سەرۆکی داهاتووی پەرلەمان، چەند پەرلەمانتارێک سندووقی دەنگدانیان لە باوەشگرت و خەریک بوو بە بەرچاوی هەمووانەوە لەگەڵ خۆیان بیبەن.  پەرلەمانتارانی دیکەش کاتێک ئەوەیان بینی، خێرا فریای کەوتن و پەلاماری سندووقەکەیاندا، بۆ چەند خولەکێک هەردوولا خەریکی راکێشانی سندووقی دەنگدان بوون.  بەشێک لە وڵاتانی ئەفریقی ناڕازین لە سیستمی هەڵبژاردنی سەرۆکی پەرلەمان و پێیانوایە کامیرۆن و ئەفریقای باشوور دەرفەتیان لە دۆخەکە قۆستووەتەوە و لە بەرژەوەندیی خۆیان بەکاریدەهێنن. بۆ نموونە دەڵێن لە ٢٠١٥ ـەوە کامیرۆن دوو خولی سێ ساڵییە بەسەر یەک سەرۆکایەتی پەرلەمانی لەدەستە.  ئەو وڵاتانە داوادەکەن سەرۆکایەتیی پەرلەمان بە ناوچە بێت، دەوران بکات و هەموو وڵاتێک بگرێتەوە.  پەرلەمانی ئەفریقا کە لەساڵی ٢٠٠٤ ـەوە پێکهێندراوە، ساڵیی دووجار کۆدەبێتەوە، هەرجارێکیش بۆ ماوەی سێ هەفتە، کاری پەرلەمان خۆی دەبێت یاسادانان بێت، بەڵام دەگوترێت لە راستیدا تەنیا دەستەیەکی راوێژکارییە.