بەرپرسانی هەرێمی غاینلاند فالتسی رۆژئاوای ئەڵمانیا رایانگەیاند، ٦٠ کەس لە هەرێمەکەیان بەهۆی لافاوەوە گیانیان لەدەستداوە. لە هەرێمی نۆردغاین فێستفاڵینی رۆژئاوای وڵاتەکەش ٤٣ کەس گیانیان لەدەستداوە.  کەوتنەوەی زیان بەهۆی لافاو لە ئەڵمانیا. وێنە: AFP  فرانک وۆڵتەر شتەینمایەر، سەرۆکی ئەڵمانیا رایگەیاند، زیانی باران و لافاوەکە تووشی شۆکی کردووە و ئاماژەی بەوەش کرد، حکومەت پاڵپشتیی ئەو خێزانانە دەکات ئەندامیان لەدەستداوە و یارمەتی پێشکێشی ئەو شار و شارۆچکانەش دەکەن کە زیانیان بەرکەوتووە.  بارانبارین و لافاوەکە کێشەی بۆ خەڵکێکی زۆر دروستکردووە، لەوانەش گیرخواردنی خەڵک.  کەوتنەوەی زیان بەهۆی لافاو لە ئەڵمانیا. وێنە: AFP  بەرپرسانی شاری کۆڵن لە هەرێمی نۆردغاین فێستفاڵین دەڵێن، ژمارەیەک کەس بەهۆی رووخانی خانووەکەیانەوە گیانیان لەدەستداوە. بەرپرسانی ئەڵمانیا دەڵێن، تاوەکو ئێستا نزیکەی ١٣٠٠ کەسیش وەکو بێسەروشوێن ناویان تۆمارکراوە.  کەوتنەوەی زیان بەهۆی لافاو لە ئەڵمانیا. وێنە: AFP  باران و لافاوەکە لە بەلجیکاش زیانی زۆری هەبووە، لەوانەش گیانلەدەستدانی ٢٣ کەس، بێسەروشوێنبوونی دەیانی دیکە و مانەوەی ٢١ هەزار کەسی دیکە بەبێ کارەبا.  ئەلێکساندەر دی کروو، سەرۆکوەزیرانی بەلجیکا رایگەیاند، زیانی لافاوەکە زۆرە، هەربۆیە حکومەت باری نائاسایی راگەیاندووە. سەرۆکوەزیرانی بەلجیکا ئاماژەی بەوە کرد، دۆخەکە لە هەندێک شوێن بە دژواری ماوەتەوە و رۆژی سێشەممەش رۆژی ماتەمینیی نیشتمانی دەبێت.  کەوتنەوەی زیان بەهۆی لافاو لە بەلجیکا. وێنە: AFP  لە هۆڵەنداش لافاوەکە رێگەی دەیان گوندی گرتووە و لە ناوەندی بەشێک لە شارەکان ماڵەکان ژێرئاو کەوتوون.  سەرۆکی کۆمیسیۆنی یەکێتیی ئەوروپا، هاوشێوەی بەرپرسانی ئەڵمانیا، هۆکاری کارەساتە سرووشتییەکەی رۆژئاوای ئەوروپا دەگەڕێنێتەوە بۆ گۆڕانی کەشوهەوا.  تیمێکی فریاکەوتن لە بەلجیکا لە ئەرکدان. وێنە: AFP  ئورسۆلا ڤۆندەر لاین، سەرۆکی کۆمیسیۆنی یەکێتیی ئەوروپا دەڵێت، "بەهێزی و درێژخایەنیی ئەم رووداوانە دەریدەخەن کە زانست پێمان دەڵێت ئەمە ئاماژەی روونی گۆڕانی کەشوهەوان".