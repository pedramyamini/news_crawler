فیستیڤاڵەکە لە لەندەن بەڕێوەدەچێت، هەر کەسێک ڤاکسین لە خۆی بدات، تکت و ژەمە خواردنێکی بە خۆڕایی پێدەدرێتێت.  دکتۆر جاگان جۆن، پزیشکی گشتی دەڵێت "ئەمڕۆ ئێوە شایەتی هەڵمەتێکی کوتان و فیستیڤاڵ دەبن بەیەکەوە، کە لەلایەن هاوبەشەکانمان ئامادەسازیی بۆ کراوە؛ بەڕاستی دەمانەوێت هانی خەڵک بدەین بێن خۆیان بکوتن. ئەمە لە پارکێکی لۆکاڵی بەڕێوەدەچێت. هەرکات بکرێت دەمانەوێت ئاسانکاری بۆ خەڵك بکەین. ئامانجمان ئەوەیە زۆرترین خەڵک ڤاکسین بکەین".  فیستیڤاڵەکەی لەندەن چوار رۆژ بەردەوامدەبێت، بەردەوام یەکێک لەسەر ستەیج گۆرانی دەڵێت و میوزیک دەژەنێت، ئەوەی ڤاکسینیشی وەرنەگرتبێت لە خۆشیی میوزیکەکە دەچێت خۆی دەکوتێت.  ئەمەش لە کاتێکدا لانیکەم ١٥ مانگە خەڵک لە بەریتانیا بە ناچاری لە ماڵەکانیان دەمێننەوە، لە کۆنسێرت و فیستیڤاڵ و سەرجەم شوێنەکانی خۆشگوزەرانی بوون.  بەریتانیا یەکێکە لەو چەند وڵاتەی کە بە پەنجەی دەست دەژمێردرێن لە دابەشکردنی زۆرترین ڤاکسین بەسەر خەڵکەکەیان.  لە بەریتانیا زیاتر لە ٧٢ % ی خەڵک کە تەمەنیان لە سەرووی ١٨ ساڵەوەیە، ڤاکسینیان وەرگرتووە، ئەمەش رێژەیەکی ئێجگار بەرچاوە بۆ دروستبوونی بەرگریی بەکۆمەڵ لە دژی ڤایرۆسە کوشندەکە.  هاووڵاتییەکی بەریتانی دەڵێت "ئاوا ئاسانترە ڤاکسین وەرگرین، چونکە لە کاتی ئیشدا دەرفەتی نۆرە وەرگرتنمان نییە. نۆرەیەکم بۆ هاتەپێش و لەکیسم چوو.  ئەمە شتێکی باشە. لێرە پێویستت بە نۆرە نییە، هەر کاتێک بتەوێت دەتوانیت بێیت و ڤاکسین وەرگریت".  هاندانی خەڵک بۆ وەرگرتنی ڤاکسین تەنیا لە بەریتانیا نییە، چەند رۆژێک بەر لە ئێستاش سەرۆکی ئەمریکا داوایکرد هەر کەسێک ڤاکسینی وەرگرت ١٠٠ دۆلاری بدرێتێ، داواکارییەکەی بایدن لەلایەن حاکمەکانی ویلایەتەکانی نیویۆرک و مینیسۆتا جێبەجێ کرا.  ئەمەش وایکرد لە رۆژێکدا نزیکەی یەک ملیۆن ئەمریکی ڤاکسین وەرگرن، کە نیو ملیۆنیان ژەمی یەکەمیان بوو. هەموو ئەو هاتوهاوارەش لە ترسی گۆڕاوی دەلتای کۆرۆنایە کە دەزگای خۆراک و دەرمانی ئەمریکی ناسراو بە سی دی سی بە فەرمی هۆشداریی داوە کە گۆڕاوێکی مەترسیدارە و خێراتر لەوانەی پێشتر دەگوازرێتەوە.