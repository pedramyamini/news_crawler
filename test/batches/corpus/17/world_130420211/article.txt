چامپ و مەیجەر، ئەو دوو سەگە تایبەتەی خێزانی بایدنن، دوای دەستبەکاربوونی بایدن لە کۆشکی سپی وەک دوو سەگی کۆشکی سپی هەڵبژێردران و هێنرانە کۆشکی سپی، بەڵام بەهۆی ئەوەی بەو ژینگەیە رانەهاتبوون لە مانگی رابردوو دوو جار پەلاماری خەڵکیان دابوو، بەو هۆیەشەوە بۆ ماوەیەک لە کۆشکی سپی دوورخرانەوە.  دوایین جار لە ٣١ی ئادار مەیجەر جارێکی دیکە پەلاماری کەسێکی دیکەی لە کۆشکی سپی دابوو. دوای ئەو رووداوەش مەیجەر برایە شوێنی پێشووی نیشتەجێبوونی بایدن لە ویڵمینگتن لە ویلایەتی دیلاوەر. لەو کاتەشەوە کاریان بۆ ئەوە کرد سەگەکان رابهێنن بۆ ئەوەی پەلاماری خەڵک نەدەن، بۆیە ئیستا راهێنەریان بۆ دابینکراوە.  راهێنەرەکان دەڵێن ژینگەی تازەی کۆشکی سپی بۆ ئەوان نامۆیە، بۆیە پێویستیان بە راهێنانە تاوەکو مامەڵەیەکی جیاواز لەگەڵ خەڵک بکەن.   میشێل لارۆزا، گوتەبێژی خانمی یەکەمی ئەمریکا لەو بارەیەوە رایگەیاندووە، لە رۆژی دووشەممەوە دەستیان بە مەشقکردن بەو سەگانە کردووە و پێدەچێت راهێنانەکەش ماوەی چەند هەفتەیەک بخایێنێت.