نیگەرانیی ئیسرائیلییەکان لە گەشتە بەردەوامەکانی شاندەکانیان لە دەزگای هەواڵگری و ئەنجوومەنی ئاسایشی نیشتمانیی ئەو وڵاتە بۆ واشنتن و کۆبوونەوەیان لەگەڵ بەرپرسانی ئیدارەی بایدن روون دەبێتەوە کە دوایینیان کۆبوونەوەی رۆژی پێنجشەممەی رابردوو بوو لەنێوان ئەنتۆنی بلینکن، وەزیری دەرەوەی ئەمریکا لەگەڵ یووسی کۆهین، سەرۆکی دەزگای هەواڵگریی گشتی ئیسرائیل.   لەو کۆبوونەوەیەدا وێندی شیرمان، جێگری بلینکن و جەیک سوڵیڤان، راوێژکاری ئاسایشی نیشتمانیی ئەمریکا و برێت مەکگۆرک، هاوئاهەنگکاری کاروباری رۆژهەڵاتی نێوەڕاست لە ئەنجوومەنی ئاسایشی نیشتمانیی ئەمریکا و گەلعاد ئێردان، باڵیۆزی ئیسرائیل لە واشنتن بەشدار بوون.  کۆبوونەوەکە دوو کاژێری خایاند و نێد پرایس، گوتەبێژی وەزارەتی دەرەوەی ئەمریکا باسی لە وردەکاریی کۆبوونەوەکە نەکرد، بەڵام ئاماژەی بەوەدا کە ئیدارەی بایدن لە چوارچێوەی دیپلۆماسییەتی تایبەت بە پڕۆگرامی ئەتۆمیی ئێران، پابەندە بە هاوئاهەنگیکردن و گرتنەبەری پرەنسیپی شەفافییەت لەگەڵ ئیسرائیل و گوتیشی، "ئێمە دوای هەموو خولێكی دانیشتن لە ڤییەننا، زانیاریی پێویستمان داوەتە هاوتا ئیسرائیلییەکانمان، ئەوە سەرباری گفتوگۆ و راوێژی بەردەواممان لەگەڵ ئیسرائیل لەکاتی بەڕێوەچوونی کۆبوونەوەکان" و گوتیشی، "لەنێوان ئەمریکا و ئیسرائیلدا بەرژەوەندیی هاوبەش هەیە کە بریتییە لەوەی رێگە نەدرێت ئێران ببێتە خاوەنی چەکی ئەتۆمی".  لەو چوارچێوەیەدا، ئیسرائیل هەوڵیداوە واشنتن بەو ئەنجامە بگەیێنێت کە تەنیا ئەوە بەلایانەوە گرنگ نەبێت بگەڕێتەوە نێو رێککەوتنی ساڵی ٢٠١٥، بەڵکو گۆڕانکاری لە رێککەوتنەکەدا بکرێت.  گەلعاد ئێردان، باڵیۆزی ئیسرائیل لە واشنتن دەڵێت، ئەمریکا لەوە تێدەگات کە ئیسرائیل مافی مامەڵەکردنی ئازادانەی هەیە بۆ کارکردن دژی ئەو جموجووڵانەی ئێران کە هەڕەشەن لەسەر ئیسرائیل و گوتیشی، ئەو مافەی ئیسرائیل لەلایەن ئیدارەی بایدنەوە رێزی لێدەگیرێت.  هاوکات وەزیری هەواڵگریی ئیسرائیل گوتی: "ئیسرائیل هەرگیز رێگە نادات ئێران دەستی بە چەکی ئەتۆمی بگات و ئاسایشی ئێران لە هیچ شوێنێكدا پارێزراو نییە" و گوتیشی: "فڕۆکە جەنگییەکانمان توانایان هەیە بگەنە هەر شوێنێکی رۆژهەڵاتی نێوەڕاست، لەوانەش ئێران".  هاوکات کۆهین و میئیر بن شبات، راوێژکاری ئاسایشی نیشتمانیی ئیسرائیل لەگەڵ راوێژکاری ئاسایشی نیشتمانیی ئەمریکا کۆبوونەوە و تێیدا لایەنی ئیسرائیلی جەختیکردەوە کە دەبێت گۆڕانکاری لە رێککەوتنی ئەتۆمییدا بکرێت.   دوای ئەو کۆبوونەوەیەش کۆشکی سپی رایگەیاند، لە کۆبوونەوەی بن شبات و سوڵیڤاندا باسیان لە " هەڕەشەی گەورە"ی ئێران بۆ سەر ناوچەی رۆژهەڵاتی نێوەڕاست کردووە.  جەیک سوڵیڤانیش دەڵێت، "هەستمان بەوە کردووە کە هەموو لایەنە بەشداربووەکان لەنێوانیشیاندا ئێرانییەکان ویستێکی جیدییان هەیە بۆ گەڕانەوە بۆ رێککەوتنە ئەتۆمییەکە و هەڵگرتنەوەی سزاکان، بەڵام تاوەکو ئێستا روون نییە ئایا ئەو ویستە دەگاتە ئاستی گەڕانەوە بۆ نێو رێککەوتنەکە یان نا".  لە بەشێکی دیکەی قسەکانیدا سوڵیڤان رایگەیاند، "ئێرانییەکان نیازپاکییان هەیە و بەجیددی هاتوونەتە نێو گفتوگۆکانی تایبەت بە تاوتوێکردنی وردەکاریی گفتوگۆکانەوە، بەڵام نازانین هەنگاوەکانی داهاتوو بەرەو کوێ دەڕۆن و ئایا دەمانگەیێننە رێککەوتن یان نا".