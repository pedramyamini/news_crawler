وەزارەتی زانیارییەکانی حکومەتی سۆماڵ ئەمڕۆ شەممە ٣ - ٧ - ٢٠٢١ بڵاویکردەوە، خۆکوژێک بە پشتێنێکی بۆمبڕێژکراوەوە خۆی بە قەرەباڵخییەکی نێو چایخانەیەکی شاری مەقادیشۆدا تەقاندووەتەوە و لە ئەنجامدا ١٠ کەس کوژران و دەیان کەسیش بریندار بوون، راشیگەیاندووە، هێرشەکە لە نزیک هۆتێل جوبا ئەنجامدراوە کە شوێنی مانەوەی کەسایەتییە بیانییەکانە.  هۆتێل جۆبا چەند سەت مەترێكی کەم لە بارەگای سەرەکیی وەزارەتی هەواڵگریی سۆماڵەوە دوورە.  گرووپی ئەلشەبابی سۆماڵی کە گرووپێکی چەکدارین و بانگەشەی جیهادیی ئیسلامی دژ بە حکومەت و وڵاتانی رۆژئاوا دەکات لە راگەیێندراوێکیاندا بەرپرسیارێتیی خۆیان لە هێرشەکە راگەیاند و ئاشکرایکرد لە ئەنجامی هێرشێکی خۆکوژیدا ١٥ ئەندام لە هێزەکانی پۆلیس، بەرپرسی هەواڵگری و ئەندامانی میلیشیای سەر بە حکومەتی سۆماڵ کوژراون و ٢٢ کەسیش برینداربوون.  سەرچاوە خۆجێیەکانی سۆماڵ باس لەوە دەکەن کە گوایە چایخانەکە زۆربەی کات لەلایەن ئەندامانی دەزگای هەواڵگریی حکومەتی سۆماڵەوە بەکاردەهێندرێت.  گرووپی چەکداری ئەلشەبابی سۆماڵ لەنێوان ساڵانی ٢٠٠٤ تاوەکو ٢٠٠٦ لەسەر دەستی ئەحمەد عومەر ناسراو بە ئەبی عوبەیدە دامەزرا و بەگوێرەی دوایین هەڵسەنگاندن بۆ هێزی گرووپەکە کە لە ساڵی ٢٠١٧ دا ئەنجامدرا، نزیکەی ٩ هەزار چەکداری هەیە.  گرووپەکە خۆی بە ئیسلامی جیهادی پێناسە دەکات کە دژایەتیی هزری رۆژئاوا و زایۆنیستی دەکات.  ئەلشەبابی سۆماڵ لەڕووی هزرەوە پەیڕەوی قوتابخانەی رێکخراوی قاعیدە دەکەن کە بەگشتی سیستمی رۆژئاوا بە کافر دەزانن و جیهادکردن لەدژی بە بنەمای سەرەکی جیهادی ئیسلامی تەماشای دەکەن.