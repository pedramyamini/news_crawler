سەعید خەتیبزادە، گوتەبێژی وەزارەتی دەرەوەی ئێران دەڵێ: ناکۆکییەکانی نێوان ئێران و ئەمریکا لە ڤییەننا کەم نین و هەندێ لە هەڵوێستەکانی ئەمریکا لە ڤییەننا قبووڵ ناکرێن.  خەتیبزادە هەواڵەکەی پرێس تی ڤی، کەناڵی ئینگلیزی زمانی حکومەتی ئێران رەتدەکاتەوە و دەڵێ: ئەگەر ئەمریکا پێداگری لەسەر بەردەوامیی گەمارۆکان بکردایە، بێگومان تاوەکو ئێستا دانوستاندنەکان راگیرابوون.  کەناڵی پرێس تی ڤی لە زاری سەرچاوەیەکی ئاگادار لە تاران بڵاوی کردەوە، هەموو گەمارۆکانی سەردەمی دۆناڵد ترەمپ دژ بە رێککەوتننامەی ئەتۆمین و بێگومان پێداگریی ئەمریکا لەسەر لانەدانی ئەو گەمارۆیانە شکستی دانوستاندنەکانی ڤییەننای بەدوادادێت.  بەپێی راپۆرتی پرێس تی ڤی، ئەمریکا پێداگری لەسەر "گەمارۆ ئیفلیجکەرەکان" و بەتایبەت هەڵنەوەشاندنەوەی یاسای کاتسا (یاسای بەرەنگاربوونەوە لەگەڵ دووژمنەکانی ئەمریکا لەڕێی گەمارۆکانەوە) دەکات و هەروەها لابردنی گەمارۆ لەسەر ئەو دامەزراوە و کەسایەتییانەی کە لە لیستی گەمارۆکانی SDN (کەسایەتییە تایبەتە دیاریکراو و بلۆککراوەکان) دان رەتکردووەتەوە.   هاوکات ئەنتۆنی بلینکن، وەزیری دەرەوەی ئەمریکا دەڵێت: هێشتا رێگەیەکی دوور و درێژمان لەبەردەمە و دەبێت بزانین کە ئاخۆ ئێران دەتوانێت بڕیاری پێویست بۆ گەڕانەوە بۆ رێککەوتنی ئەتۆمی بدات یان نا.  ئەنتۆنی بلینکن بە رۆژنامەی فاینانشاڵ تایمزی گوتووە، "پێشکەوتنی باشمان هەبووە و لانیکەم سەلمێنراوە کە ئەمریکا هەوڵدەدات بۆ گەڕانەوە بۆ رێککەوتنی ئەتۆمی چەندە جیدییە".  خولی سێیەمی دانوستاندنەکانی ڤییەننا بۆ زیندووکردنەوەی رێککەوتنی ئەتۆمی و گەڕانەوە ئەمریکا بۆ ئەو رێککەوتننە رۆژی شەممە لە نەمسا بەڕێوەچوو و ئێران دانوستاندنەکانی بە ئەرێنی لە قەڵەمدا.  لەم دانوستاندنانەدا شاندی وڵاتانی رووسیا، چین، فەرەنسا، بەریتانیا و ئەڵمانیا لەگەڵ لایەنی ئێرانی دانوستاندن دەکەن و ئەمریکاش بە شێوەی ناڕاستەوخۆ لە دانوستاندنەکاندا بەشدارە.  ئێران داوا دەکات سەرجەم گەمارۆکانی سەردەمی دۆناڵد ترەمپ هەڵبوەشێندرێنەوە. دۆناڵد ترەمپ ساڵی ٢٠١٨ لە رێککەوتنی ئەتۆمی کشایەوە و ژمارەیەک گەماڕۆی بەسەر ئێراندا سەپاند.  ئەم خولەی دانوستاندن بۆ زیندووکردنەوەی رێککەوتنی ئەتۆمی لە کاتێکدایە کە کەمتر لە ٥٠ رۆژی دیکە هەڵبژاردنی سەرۆککۆماریی ئێران بەڕێوەدەچێت. هەندێ لە چاودێرانی سیاسی دەڵێن، ئەمریکا و وڵاتانی ئەوروپی پەلە دەکەن پێش هەڵبژاردن لەگەڵ حکومەتی حەسەن رووحانی لەسەر بەرنامەی ئەتۆمی ئێران رێکبکەون.  لەلایەکی دیکەوە وەزیری دەرەوەی ئەمریکا دەڵێت: ئەستەمە پێشبینی بکرێ ئەنجامی هەڵبژاردنەکان چ کاریگەرییەکی لەسەر دانوستاندنەکان هەیە، بەڵام روونە بڕیار بە دەستی کێیە، بڕیار بە دەستی رێبەری ئەو وڵاتەیە. ئەو بڕیارە چارەنووسسازەکان دەدات.