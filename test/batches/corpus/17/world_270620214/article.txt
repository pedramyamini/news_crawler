ئەنتۆنی بلینکن، وەزیری دەرەوەی ئەمریکا رۆژی دووشەممە بە هاوبەشی لەگەڵ لویگی دی ماریۆ، وەزیری دەرەوەی ئیتاڵیا سەرۆکایەتیی کۆبوونەوەی هاوپەیمانیی نێودەوڵەتی دژی داعش دەکەن، تێیدا باس لە قۆناخەکانی داهاتووی شەڕی دژی داعش لە عێراق و سووریا دەکەن. هەر لەو کۆبوونەوەیەدا باس لە هەڕەشەکانی داعش و گرووپە پەڕگیرەکانی دیکەی نزیک لە داعش لە کیشوەری ئەفریقا دەکرێت.  سەردانەکەی بلینکن بۆ رۆما ئەجێندایەکی فراوانی هەیە و لەوێ بەشداریی چەند کۆبوونەوەیەکی دیکە دەکات، لەوانەش کۆبوونەوە لەگەڵ نوێنەرانی وڵاتانی ئەندام لە گرووپی جی ٢٠.  بلینکن لەسەر هەندێک پرسی هاوبەشی نێوان ئیتاڵیا و ئەمریکاش لەگەڵ بەرپرسانی باڵای ئیتاڵیدا کۆدەبێتەوە.  لە کۆبووونەوەی لەگەڵ بەرپرسانی ئیتاڵیا، لەوانە ماریۆ دراگی، سەرۆکوەزیرانی وڵات و سێرجیۆ ماتارێلا، سەرۆکی وڵات، وەزیری دەرەوەی ئەمریکا باس لە شەڕی نێوخۆی سووریا و گەیاندنی هاریکارییە مرۆییەکان بۆ ئەو وڵاتە دەکەن.  کۆبوونەوەیەکی دیکەی بلینکن لەگەڵ ئاژانسەکانی تایبەت بە ئاسایشی خۆراکی سەر بە نەتەوە یەکگرتووەکانە کە تێیدا باس لە گەیاندنی هاریکاری بۆ وڵاتانی هەژار دەکرێت.  بەگوێرەی راگەیێندراوی وەزارەتی دەرەوەی ئەمریکا، واشنتن پێیوایە سووریا هێشتا یەکێکە لە گەورەترین نیگەرانییەکان، دەیان هەزار ژن و پیاو و منداڵی سووری پێوستیان بە هاریکاریی مرۆییە و لە هەمان کاتیشدا رووبەڕووی دۆخی ئەمنیی خراپ بوونەتەوە، ئەوەش بەهۆی هەڕەشەی بەردەوامی داعش لەو وڵاتە و ترس لە دروستبوونی نەوەی نوێی چەکدارانی داعش.  هەر رۆژی دووشەممە بلینکن دەچێتە ڤاتیکان و لەگەڵ پاپا فرانسیس، پاپای ڤاتیکان کۆدەبێتەوە و بابەتی سەرەکیی کۆبوونەوەکەش بریتییە لە پرسی گۆڕانی کەشوهەوا، قاچاخیکردن بە مرۆڤ و یارمەتیدانی ئەو وڵاتانەی پێویستییان بە هاریکاریی داراییە.