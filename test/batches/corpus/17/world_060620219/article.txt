بەگوێرەی ئەنجامە سەرەتاییەکانی هەڵبژاردن لە هەرێمی ساخسن ئانهالتی ئەڵمانیا، پارتی کریستیان دیموکرات پێش پارتی ئەڵتەرناتیڤ بۆ ئەڵمانیا کەوتووە، کە پارتێکی راستڕەوی دژە کۆچبەرە.  پێش هەڵبژاردنەکە راپرسییەکان ئاماژەیان بەوە دەکرد کە دەکرێت پارتی ئەڵتەرناتیڤ بۆ ئەڵمانیا ببێتە براوەی یەکەمی ساخسن ئانهالت.  ئاڵا شاڵی، پەیامنێری رووداو لە ئەڵمانیا رایگەیاند، بەپێی ئەو ئەنجامە سەرەتاییانەی بڵاوبوونەتەوە پارتەکەی مێرکل ٣٥ % ی دەنگەکانی بەدەستهێناوە و لە بەرامبەریشدا پارتە راستڕەوەکەی ئەڵمانیا ٢٣.٥ % ی دەنگەکانی بردوونەتەوە و بووەتە دووەمین پارتی بەهێزی هەرێمەکە. پارتی چەپەکانیش ١١ % ی دەنگەکانی بەدەستهێناوە.  هەریەکە لە پارتەکانی سۆسیال دیموکرات و پارتی سەوزیش ٨ % و ٦ % یان لە دەنگەکان بەدەستهێناوە.  پێش بەڕێوەچوونی هەڵبژاردنەکە لە ئەڵمانیا، دەگوترا هەڵبژاردنەکە دوایین تاقیکردنەوەی پارتی کریستیان دیموکراتە و گرنگییەکی زۆری بۆ ئارمین لاشێت، بەربژێری پارتەکە هەیە کە جێگرەوەی مێرکلە و بەربژێرە بۆ پۆستی راوێژکاری ئەڵمانیا لەکاتی سەرکەوتنی پارتەکەدا لە هەڵبژاردنی گشتیدا لە مانگی ئەیلوولی داهاتوودا.