پسپۆڕانی ناسا کە کاریان لەسەر لێکۆڵینەوەکە کردووە دەڵێن، زیادبوونی زۆر خێرا هەیە لە ریتمی روودانی لافاوە گەورەكان كە بەهۆی دیاردەی (هەڵكشان و داكشان)ـەوە هەموو جارێك روودەدن، بەڵام لە ناوەڕاستی ساڵانی ٢٠٣٠ ئاست و هێزی ئەو لافاوانە زۆر فراوانتر و بەهێزتر دەبن.  ئەو لێكۆڵینەوە و دەرەنجامەی لە مانگی حوزەیرانی رابردووی ٢٠٢١ لەنێو گۆڤای (Nature Climate Change) بڵاوكرایەوە كە لەژێر چاودێریی تیمێكی پسپۆڕانی ئاژانسی (ناسا) لە بواری گۆڕانی ئاستی ئاوی دەریا لە (زانكۆی هاوای) ئەمریكیدا دەردەچێت.  بەپێی لێکۆڵینەوەکە ئەو شارانەی کەوتوونەتە کەناراوەوە گورزێكی دوولانەیان بەردەكەوێت.   رۆژنامەی (واشنتن پۆست) لە زاری (ویلیام سویت)ـی زانا و پسپۆڕی زانستی زەریاكان لە (ئیدارەی نیشتمانیی بۆ زەریاكان و بەرگەهەوا - NOAA) بڵاویكردووەتەوە، "ئێمە دووچاری گورزێكی دوو سەرە دەبینەوە، بەو واتایەی ئەگەر لە ئێستاوە شاری کەناراوەکان دەستنەكەن بە پرۆسەی خۆپارێزی و دانانی بەربەستی گەورە و خۆیان نەگونجێنن، رەنگە تووشی لافاوێکی چاوەڕواننەکراو ببنەوە. "   مانگ یاریدەدەرێكی سەرەكی دەبێت لەو لافاوانە  بەو پێیەی مانگ نزیكترین تەنی ئاسمانییە لە زەوی و قەبارەكەی چواریەکی قەبارەی زەوییە، بۆیە بارستاییەكەی لەگەڵ بارستایی خۆر كاریگەرییان هەیە لەسەر رووبەرە ئاوییە مەزنەكانی وەك دەریا و زەریاكان و هۆكاری سەرەكیی روودانی دیاردەی (هەڵكشان و داكشان)ـە.  هەڵكشان و داكشان بریتییە لە دیاردەیەكی سرووشتی و لە دوو بەش پێكهاتووە، (قۆناخی هەڵكشان) كە بریتییە لە بەرزبوونەوەیەكی كاتیی و قۆناخ بە قۆناخی ئاستی رووی دەریا و زەریاكان و بەشی دووەمیشی بریتییە لە (قۆناخی داكشان) كە بریتییە لە نزمبوونەوەیەكی كاتیی و قۆناخ بە قۆناخی ئاستی رووی دەریاو زەریاکان، ئینجا كاریگەریی فیزیایی ناسراو بە (هێزی دەركردنی ناوەندیی) هەسارەی زەوی لە ناوچەی كەمەریدا كە لە دەرەنجامی خولانەوەی بە دەوری خۆیدا دەیهێنێتە ئاراوە، ئەویش كاریگەریی خۆی هەیە، بەڵام وەک مانگ و خۆر نییە.   جگە لە گۆڕانی ئاو و هەوا، بەرزبوونەوەی پلەكانی گەرما، تووانەوەی بەستەڵەکەکان و بەرزبوونەوەی ئاستی ئاوی دەریا و زەریاكان، خودی دیاردەی ناسراو بە (هەڵبەز و دابەزینی مانگ)، واتە (Oscillation Present in the Moon ' s Orbit) یش رۆڵێكی سەرەكیی دیكە دەگێڕێت لە زیادبوون و فراوانبوونی ئەو جۆرە لافاوانە.  دیاردەی (هەڵبەز و دابەزینی مانگ)یش بریتییە لە گۆڕانی ئاستی خولانەوەی مانگ بەرامبەر بە هێڵی كەمەریی زەوی كە بە شێوەیەكی فیزیا - فەلەكیی ئاسایی خۆی بە رێژەی پێنج پلە لارە و ئەو دیاردەیەش زۆر لەمێژە ناسراوە و بووەتە هۆكاری بەرزبوونەوەی ئاستی رووی دەریا و زەریاكان بەشێوەیەكی زیاتر لە ئاستی سرووشتیی خۆی و وەك خولێك و بۆماوەی ١٨.٦ ساڵ بەردەوام دەبێت و كاریگەریی تەواو لەسەر ریتمی دیاردەكانی هەڵكشان و داكشانی ئاو لەو ماوەیەدا جێدەهێڵێت.  یەكەم كەس كە دیاردەی هەڵبەز و دابەزینی خولانەوەی مانگ لە بەرامبەر ئاستی هێڵەكانی درێژیی زەمینی دۆزییەوە، (یۆهانس هیڤیلیۆس) بوو لەساڵی ١٦٤٨ كە دەركەوت لە ئاستی پێنج پلەی سرووشتیی خۆی بەرز دەبێتەوە بۆ ٧.٥٤ پلە، ئەمەش دەبێتە هۆی نانەوەی گۆڕانكاریی تەواو لە ئاستی هەڵكشان و داكشانی ئاوی دەریاو زەریاكاندا.  لەنیوەی یەكەمی ئەم خولەدا، هەڵكشانی بەرزی ئاو نزم دەكاتەوە و داكشانەكەش بەرز دەكاتەوە، بەڵام لە نیوەی دووەمی خولەكەدا، هەردوو دیاردەكانی هەڵكشان و داكشان بەرزتر و گەورەتر دەكات بە بەراورد لەگەڵ نیوەی خولی یەكەم، ئەو لێكۆڵینەوە نوێیە جەختی لەسەر نیوەی دووەم كردووە كە هاوشانە لەگەڵ بەرزبوونەوەی ئاستی ئاوی دەریا و زەریاكان بەهۆی گۆڕانكارییەكانی ئاو و هەوای جیهانیی ئەم دواییە، ئەوا بەیەكەوە و لەماوەی ٢٠ ساڵی داهاتوودا لافاوی گەورە دەنێنەوە بۆ شارە كەناراوییەكان.  بۆ تێگەیشتنمان لەو گۆڕانكارییەی كە چاوەڕوانە رووبدات، (گاری میتشۆم) ی ئەندام لەم لێكۆڵینەوە و پسپۆڕ لە (كۆلێژی زانستە دەریاییەكان)ی سەر بە (زانكۆی باشووری فلۆریدا) وا دەچوێنێ كەوا "ئەگەر كەسێك بە تووندی دەستی خۆی بخاتە نێو دەفرێكی گەورەی ئاوەوە، ئەوا ئاستی ئاوی نێو دەفرەكە بەرزدەبێتەوە و نزم دەبێتەوە و ئیدی وەك لافاوێك ئاو لە دەفرەكەدا دەڕژێت"، باشە ئەگەر هاتوو ئاوی زیاترمان خستە نێو دەفرەكە چی روودەدات؟ بێگومان رێژەی رژان یان روودانی لافاوەكە لەنێو دەفرەكە بۆ دەرەوەی زۆر زیاتر دەبێ بە بەراورد لەگەڵ جاری پێشووتریدا، بەهەمان شێوە، دیاردەی (هەڵبەز و دابەزینی مانگ) كاریگەرییەکی بەرچاوی لەسەر هێز و ئاستی هەڵكشان و داكشانی ئاوی دەریا و زەریاكان هەیە، ئینجا توانەوەی سەهۆڵەكان و بەرزبوونەوەی ئاستی ئاوی دەریا و زەریاكان بەهۆی گۆڕانكارییەكانی ئاو و هەوا، ئاست و تووندی و فراوانیی لافاوەكانی هەڵكشان و داكشانیش زۆر زیاتر و مەترسیدارتر دەكەن لە ئاستە سرووشتییەكانی خۆی و ئیدی شەپۆلی ئاوی زۆر گەورەتر لە دەریا و زەریاكان پەلاماری دوورگە نزمەكان یان ئەوانەی لەگەڵ ئاستی رووی دەریان بە گشتی و شارە كەناراوییەكان بە تایبەتی دەدات. "  لەلایەكی دیكەوە، (ویلیام سویت) ترسی خۆی ناشارێتەوە لە دەركەوتنی لە ئێستاوەی هێماكانی روودانی لافاوەكانی هەڵكشانی دەریا و زەریاکان لە دەرەنجامی یەكگرتنی هەردوو دیاردەكانی نێوان (مانگ و گۆڕانی ئاووهەوا)، بە تایبەتیش لە ناوەڕاستی سییەكان یان چلەکانی ئەم سەدەیە، كاتێك خولی داهاتووی (هەڵبەز و دابەزینی مانگ) روودەداتەوە و رایگەیاندووە، "بەڵێ ئێستا وا روودەدات و هەستی پێدەكەین و واچاوەڕوانیش دەكەین بە تێپەڕبوونی كات حاڵەتەكە زۆر دژوارتریش بێت. "  ئاستى لافاوە دەریاییەكان روو لە بەرزبوونەوەن  هەر لە راپۆرتەكەی (واشنتن پۆست) دا هاتووە "زۆرجار ئەو ئاوەی لە دەریا و زەریاكان بەهۆی دیاردەی (هەڵكشان و داكشانی دەریا) دا دزە دەكاتە نێو شار و شارۆچكەکان، وەك سەرچاوەیەكی پڕ لە كێشە لێی دەڕوانرێت و بێگومان تاوەکو ئێستاش هەر بەشێوەیەكی رێكوپێك لەنێو شارە كەناراوییەكاندا دووبارە بووەتەوە و هەردەم روویداوە و تا رادەیەكیش دانیشتووان لەگەڵی راهاتوون و دەزانن كەی و چۆن بە چ شێوەیەك روو دەدات". بەڵام بەپێی ئەو لێكۆڵینەوەیەی كە ئاژانسی ناسا بڵاویکردووەتەوە، سنوور و هێزی ئەو لافاوانە هەر بەرەو زیادبوون دەڕۆن و خەریكە لە ریتمی ئاسایی خۆیان دەردەچن، چونكە چەندین شاری كەناری لە باشووری رۆژهەڵاتی (زەریای ئەتڵەسی) و كەنداوەكانیان، ژمارەی پێوانەیی بەرزبوونەوەی ئاستی ئاوی لافاویی دەریاییان لەماوەی نێوان ئایاری ٢٠٢٠ تاوەکو نیسانی ٢٠٢١ دا تۆماركردووە.  بۆ نموونە، بە پێی راپۆرتەكانی دەزگای (NOAA)، شارەكانی وەك (كۆرپۆس كریستی و گالفستۆن) لە (تێكساس) و ناوچەكانی دەوروبەری كەنداوی (سانت لویس - ویڤلاند) لە ویلایەتی (مەسیسیپی) ماوەی ٢٠ رۆژی بەردەوام، لافاوی دەریایی تیایاندا روویداوە.  لەلایەكی دیكەوە و لە راپۆرتێكی (ئیدارەی نیشتمانیی بۆ زەریاكان و بەرگەهەوا - NOAA) دا هاتووە كەوا ئەو زیادبوونە كەمەی ئێستا هەستی پێدەكرێت وا نامێنێتەوە و پێشبینی دەكرێت لەماوەی ٢٠ ساڵی داهاتوودا، نێوەندی ماوەی درێژبوونەوەی ئەوجۆرە لافاوانە لەنێوان ٢٥ تا ٧٥ رۆژدا بەردەوام بێت، ئەمەش بێگومان كارەساتی گەورە دەنێتەوە.   فیڵ تۆمسۆن، بەڕێوەبەری (سەنتەری لێكۆڵینەوەكانی ئاستی رووی دەریا - Sea Level Center)ـی سەر بە (زانكۆی هاوای) كە ئەویش بەشداربووە لەو لێكۆڵینەوەیەی (كە لە سەرەتادا ئاماژەم پێداوە) رایگەیاندووە، "ئەو لافاوانەی هەڵكشانی زیاتری دەریا لە داهاتوودا دەبێتە حاڵەتێكی زۆر گەورەتر لە دەستەواژەی (هەراسانكردنێكی سادە و كورت خایەن)، چونكە ئەوكاتە، دەبینین كۆمپانیا، كارگە، پاركی وەستانی ئۆتۆمبێل لە مانگێكدا ١٠ تا ١٥ جار پڕ دەبێ لە ئاو، ئیدی ئەوە چیتر نابێتە سەرچاوەیەكی هەراسانكردنی سادە، وەك ئەوەی ئێستا روو دەدات، ئەمەش بێگومان كاریگەرییەكی ئابووریی راستەوخۆی دەبێت لەسەر هەر ناوچەیەك كە دەیگرێتەوە، چونكە گرفتێك كە ئەگەر بچووكیش بێت، بەڵام ئەگەر بەردەوام و زوو زوو دووبارە ببێتەوە، ئەوا لە كۆتاییدا دەبێتە گرفتێكی زۆر گەورە. "  لەگەڵ ئەوەی ئەو پێشبینییانە گەشبینانە نین، كەچی لێكۆڵەرەوەكان زیاتری دەخەنە سەرو دەشڵێن كەوا "ناتوانین شتێكی وا بكەین لەماوەی ئەم چەند ساڵەی داهاتوودا كاریگەریی و هۆكارەكانی روودانی ئەو جۆرە لافاوە هەڵكشانییەی دەریا و زەریاكان كەمبكەینەوە" و لەمبارەیەوە (بێن هاملینگتۆن)، سەرۆكی (تیمی لێكۆڵینەوەكانی گۆڕانی ئاستی رووی دەریا لە ناسا) (NASA Sea Level Change Team) رایگەیاندووە: "لە مەودای كورتی داهاتوودا، پێویستە لەسەر ئەو كۆمەڵگانەی لە ناوچە كەناراوییەكاندا دەژین خۆیان رابهێنن لەگەڵ گۆڕانەكان و تا پێیان بكرێن هەوڵبدەن سنوور دابنێن لە بەردەم كارتێكردنی ئاستە بەرزبووەكانی ئاوی دەریا لە داهاتوودا، لە مەودای درێژیشدا، پێویستە حكومەتەكانی جیهان لە ئێستاوە تەواوی هەوڵی خۆیان بدەن بۆ گەیشتن بە خێراترین و كاریگەرترینی ئەو رێگایانەی دەبنە هۆی كەمكردنەوەی ئەو هەڵسوكەوت و سیاسەتە پیشەسازی و ئابووری و كشتوكاڵییانەی دەبنە هۆكاری سەرهەڵدانی گۆڕانە نامۆیەكانی ئاووهەوا، یەكەم ئامانجیان دەبێ دانانی سنوورێك بێ بۆ دیاردەی قەتیسبوونی گەرمیی و پاراستن و هێشتنەوەی ئاوی دەریا و زەریاكان لە نزمترین ئاستی خۆیاندا. "