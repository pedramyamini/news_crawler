رۆژنامەی نیویۆرک تایمزی ئەمریکی ئاشکرایکردووە، چوار لە تیمی کۆماندۆزی سعودیە کە بەشدارییان لە کوشتنی جەمال خاشوقچیدا کردووە، لەلایەن کۆمپانیایەکی راهێنانی سەربازی و پاسەوانی راهێنانیان پێکراوە. راهێنانەکەش بە رەزامەندیی وەزارەتی دەرەوەی ئەمریکا بووە.  کۆمپانیاکە ناوی تیر وان گرووپه. بەگوێرەی مۆڵەتێک کاری کردووە، کە لە ساڵی ٢٠١٤ لە سەردەمی ئیدارەی باراک ئۆباما، سەرۆکی پێشووتری ئەمریکا بووە، پرۆسەی راهێنانەکانیش لەو ساڵەوە دەستیان پێکردووە و تاوەکو دەستپێکی دەسەڵاتی دۆناڵد ترەمپ لە ساڵی ٢٠١٧ بەردەوام بووە.  رۆژنامەی نیویۆرک تایمزی ئەمریکی لە راپۆرتەکەیدا ئاماژەی بە بەڵگەیەک کردووە، کە لەلایەن خاوەن سندووقێکی وەبەرهێنانی بازرگانییەوە پێشکەشی ئەنجوومەنی پیرانی ئەمریکا کراوە، کە هاوکات خاوەنی کۆمپانیای تیر وان گرووپ بووە و ترەمپ بۆ وەرگرتنی پۆستێك لەنێو وەزارەتی بەرگری بەربژێری کردبوو.  خاوەن سندووقەکە لەبەردەم ئەنجوومەنی پیراندا و لە دوای کوژرانی خاشوقچی دانی بەوەدا ناوە، کە راهێنانیان بە ئەندامانی سعودی کردووە، بەڵام هاوکات جەختی کردەوە لەوەی کە راهێنانەکان تایبەت بوون بەفێرکردنیان لەسەر شێوازی بەرگریکردن لەخۆ و هیچ پەیوەندییەکی بەو کردە دڕندانەوە نییە، کە دواتر لەنێو کونسوڵخانەدا کراوە.  جەمال خاشوقچی رۆژنامەنووسی سعودی، ستووننووس لە رۆژنامەی واشنتن پۆستی ئەمریکی، لە رۆژی ٢ی ١٠ی ٢٠١٨ لەنێو کونسوڵخانەی سعودیە لە ئیستەنبووڵ لەسەر دەستی تیمێکی سعودی شارەزا کوژرا و تەرمەکەشی لەناوبرا، تیمی لێکۆڵەرانیش هیچ ئاسەوارێكی تەرمەکەیان نەدۆزییەوە.