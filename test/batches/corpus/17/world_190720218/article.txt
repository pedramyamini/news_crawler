گوتەبێژی وەزارەتی دەرەوەی ئەمریکا لە وەڵامی رۆژ عەلی زاڵە، پەیامنێری رووداو رایگەیاند، "پشتگیری لە هەوڵە بەردەوامەکانی حکومەتی عێراق و حکومەتی هەرێمی کوردستان دەکەین بۆ چارەسەرکردنی ئەو کێشانەی تاوەکو ئێستا لەنێوانیان ماون چارەسەربکرێن".  لە بەشێکی دیکەی قسەکانیدا نێد پرایس ئاماژەی بەوەدا، "باوەڕمان وایە کە حکومەتێکی بەهێزی هەرێمی کوردستان لەناو عێراقێکی یەکگرتوو و فیدراڵییدا بۆ سەقامگیریی ماوەدرێژی عێراق و تێکشکاندنی یەکجارەکی داعش پێویستە. "  بڕیارە ١٠ - ١٠ - ٢٠٢١ هەڵبژاردنی پێشوەختی پەرلەمانی عێراق بەڕێوەبچێت، بەڵام لە ماوەکانی رابردوو بەهۆی کشانەوەی رەوتی سەدر لە هەڵبژاردن گومان خرایە سەر بەڕێوەچوونی پرۆسەکە، هەرچەندە کۆمیسیۆنی باڵای هەڵبژاردنەکان بە رووداوی راگەیاندبوو کە کشانەوەی لایەنێک کار ناکاتە سەر پرۆسەکە. گوتەبێژی وەزارەتی دەرەوەی ئەمریکاش دەڵێت، "ئێمە پاڵپشتی لە هەڵبژاردنیی پەرلەمانیی ئازاد، بێگەرد و رەوا دەکەین کە لە مانگی تشرینی یەکەمدا لە عێراق لە دۆخێکی سەقامگیردا بەڕێوەبچن".     لەبارەی دۆخی رۆژئاوای کوردستانەوە، نێد پرایس بە رووداوی گوت، "ئەوەی کە پەیوەندیی بە گفتوگۆکانی سووریاوە هەیە، ئێمە پاڵپشتیی لە گفتوگۆکانی نێوان کوردەکان دەکەین. بەردەوامبوونی گفتوگۆکان دەبێتە تەواوکەری هەوڵەکانمان بۆ سەقامگیرکردنی ئەو ناوچانەی باکووری رۆژهەڵاتی سووریا کە لە داعش رزگارکراون، هەروەها دەبنە تەواکەری هەوڵەکانمان بۆ پەرەپێدانی شەفافیەت لە حکومەتە خۆجێیەکاندا. "     دەقی پرسیار و وەڵامی پەیامنێری رووداو و گوتەبێژی وەزارەتی دەرەوەی ئەمریکا:  رۆژ زاڵە: دوو پرسیارم لەبارەی عێراق هەیە و دواتریش دوو پرسیارم لەبارەی سووریا دەبێت. ئەوەی کە پەیوەندی بە دیالۆگی ستراتیژیی عێراقەوە هەیە کە تێیدا باس لە دیمەنی سیاسی دەکرێت و پێموایە هەڵبژاردنیش بەشێکی سەرەکی دەبێت لەو دیمەنە، بەم دواییە موقتەدا سەدر رایگەیاند کە بەشداری لە هەڵبژاردنەکان یان حکومەتی داهاتوودا ناکات و ئەوەش وایکردووە کە هەندێک پرسیاری ئەوە بکەن کە ئایا هەڵبژاردنەکان بەڕێوەدەچێت یان نا. ئێوە هیچ کاردانەوەیەکتان بۆ ئەو بابەتە هەیە؟ پرسیاری دووەمی پەیوەندیدار بە عێراق بریتییە لە کێشەکانی نێوان هەولێر و بەغدا. ئایا ئەوە شتێکە ئێوە پێشبینی دەکەن لە دیالۆگی ستراتیژییدا باسی لێوە بکرێت و ئێوە هانی چارەسەری هەمیشەیی کێشەکانی نێوانیان دەدەن؟   نێد پرایس: بەشێوەیەکی گشتی، ئەوەی پەیوەندی بە دیالۆگی ستراتیژییەوە هەیە، بە روونی ئاماژەمان بەوە داوە کە ئێمە پاڵپشتی لە عێراقێکی سەقامگیر، خۆشگوزەران، دیموکراسی و یەکگرتوو دەکەین. رێککەوتنی ستراتیژییش وەک بناخەی ئەو پەیوەندییە دوو قۆڵییە دەمێنێتەوە و بەردەوامیش دەبین لە گفتوگۆکان لەگەڵ هاوبەشە عێراقییەکانمان. ئێمە چاومان لەوەیە کە ئەم هەفتەیە میوانداری هاوبەشە عێراقییەکانمان بکەین و بەدڵنیاییەوە مستەفا کازمی، سەرۆکوەزیرانیش بەم زووانە لە کۆشکی سپی دەبێت. هەربۆیە پێشبینی دەکەم دوای دیالۆگەکە شتی زیاتر هەبێت لەبارەیەوە بیڵێین. لە هەمانکاتدا، ئەوەی کە پەیوەندی بە هەڵبژاردنە پەرلەمانییەکانەوە هەیە، ئێمە پاڵپشتی لە هەڵبژاردنیی پەرلەمانیی ئازاد، بێگەرد و رەوا دەکەین کە لە مانگی تشرینی یەکەمدا لە عێراق لە دۆخێکی سەقامگیردا بەڕێوەبچن و داوای دادپەروەریش دەکەین بۆ ئەو تووندوتیژییەی بەرامبەر خۆپێشاندەران کراوە. لە گەڕی داهاتووی دیالۆگی ستراتیژییدا پێموایە ئەم پرسانە باسیان لێوە دەکرێت و ئێمەش چاومان لەوەیە کە بە شێوەیەکی گونجاو پاڵپشتی لە پرۆسە دیموکراسییەکەی عێراق بکەین و لەو چوارچێوەیەشدا ١٠ ملیۆن دۆلارمان بۆ کارەکانی یونامی تەرخانکردووە. ئەوەی کە پەیوەندی بە پەیوەندییەکانی نێوان بەغدا و هەولێرەوە هەیە، بێگومان نامەوێت پێش دیالۆگی ستراتیژی بکەوم، بەڵام پشتگیری لە هەوڵە بەردەوامەکانی حکومەتی عێراق و حکومەتی هەرێمی کوردستان دەکەین بۆ چارەسەرکردنی ئەو کێشانەی تاوەکو ئێستا لەنێوانیان ماون چارەسەربکرێن. باوەڕمان وایە کە حکومەتێکی بەهێزی هەرێمی کوردستان لەناو عێراقێکی یەکگرتوو و فیدراڵییدا بۆ سەقامگیریی ماوەدرێژی عێراق و تێکشکاندنی یەکجارەکی داعش پێویستە. هەربۆیە پێم وایە لە رۆژانی داهاتوودا زیاتر باس لەم بابەتانە دەکرێت.        رۆژ زاڵە: لەبارەی سووریاوە، ئەمریکا پاڵپشتی لە گفتوگۆی نێوان لایەنە کوردییەکانی ئەوێ دەکرد، بەڵام ئێستا گفتوگۆکان راوەستاون، ئایا ئێوە هانی بەردەوامبوونیان دەدەن؟ هەروەها پرسیارێکی دیکە لەبارەی سووریا، ئایا ئێوە لەوێن تەنیا بۆ ئەوەی شەڕی داعش بکەن یانیش بۆ ئەوەش کە لەگەڵ ئیدارەی خۆجێی ئەو شوێنە بکەن بۆ ئەوەی پەرە بە سەقامگیری بدەن؟ بەم دواییانە داواکاریەکان لە باکووری رۆژهەڵاتی سووریا زیادیانکردووە کە دەیانەوێت ئەمریکا دانە بە قەوارەی سیاسی ئەوێدا بنێن. بۆچی بۆ ئێوە هێندە زەحمەتە کە ئەو کارە بکەن؟     نێد پرایس: ئەوەی کە پەیوەندیی بە گفتوگۆکانی سووریاوە هەیە، ئێمە پاڵپشتیی لە گفتوگۆکانی نێوان کوردەکان دەکەین. بەردەوامبوونی گفتوگۆکان دەبێتە تەواوکەری هەوڵەکانمان بۆ سەقامگیرکردنی ئەو ناوچانەی باکووری رۆژهەڵاتی سووریا کە لە داعش رزگارکراون، هەروەها دەبنە تەواکەری هەوڵەکانمان بۆ پەرەپێدانی شەفافیەت لە حکومەتە خۆجێیەکاندا. ئەوەی کە پەیوەندیی بە رۆلی ئێمەوە هەیە، واتە رۆلی ئەندامانی سوپای ئەمریکا لە سووریا، هێزەکانمان لەوێن بۆ ئەوەی دڵنیابینەوە لە درێژەکێشانی تێكشاندنی داعش، ئەوان بۆ هیچ هۆکارێکی دیکە لەوێ نین. ئێمە رێز و پێزانینمان هەیە بۆ قوربانیدانی هاوبەشەکانمان لە نێویشیاندا قوربانیدانی هێزەکانی سووریای دیموکراتی هاوبەشمان بۆ ئازادکردنی ناوچەکان لە دەستی داعش. ئێمە نیازمان وایە لە سووریا بمێنیەوە بۆ ئەوەی دڵنیابینەوە لەوەی کە بەزاندنی داعش درێژە دەکێشێت. هەروەها ئێمە لەگەڵ هاوبەشەکانمان لە باکووری رۆژئاوای سووریا کاردەکەین بۆ ئەوەی بەرنامەی خۆمان بۆ سەقامگیرکردنی ناوچەکە بەرەو پێش ببەین، بۆ ئەوەی پێداویستیە خۆجێییەکان دابین بکەین و دڵنیابینەوە کە داعش نەتوانێت کەموکوڕیەکانی کارگێڕیکردنی حکومەت، کەمی خزمەتگوزاریەکان و گوزەرانی خەڵکی خراپ بەکارناهێنێت. لە یەکێک لە هەنگاوە سەرەتاییەکانیدا، ئەم ئیدارەیە ٥٠ ملیۆن دۆلاری دابین کرد بۆ سەقامگیریی باکووری رۆژهەڵاتی سووریا دابین کرد بۆ ئەوەی دڵنیابینەوە لە بووژانەوەی ئەو ناوچانەی لە دەستی داعش رزگارکراون، هەروەها بۆ ئەوەی بەربەستێک لە بەردەم رژێم و پەڕگیرەکاندا بنێین کە هەوڵدەدەن کەلێنە ئەمنیی و خزمەتگوزاریەکان بقۆزنەوە، هەروەها بۆ ئەوەی کە پەرە بە دادپەروەری و لێپێچینەوەش بدەین لە بەرامبەر پێشێڵکردنی مافی مرۆڤ، هەروەها بۆ ئەوەی پاڵپشتی لە پڕۆسەی سیاسی بکەین بۆ ئەوەی ململانێکان لە چوارچێوەی پڕۆژەیاسای ژمارە ٢٢٥٤ی نەتەوە یەکگرتووەکان چارەسەر بکەین کە تا ئێستاش بە نەخشەڕێگەی چارەسەرەکە دادەنرێت.     رۆژ زاڵە: یەکێک لەو نیگەرانیانەی کە خەڵکی ئەو ناوچەیە، واتە هەسەدە و قەوارەی سیاسی ئەو ناوچەیە هەیەتی ئەوەیە کە بەهۆی ئەوەی هیچ پێگەیەکی سیاسییان نییە کێشەیان هەیە و ناتوانن بەشداربن لە گفتوگۆکانی نەتەوە یەکگرتووەکان یان هەر گفتوگۆیێکی دیکە. ئەوان داواتان لێدەکەن کە وەکو قەوارەیێکی سیاسی دانیان پێدابنێن، بێگومان نەک وەکو وڵاتێکی سەربەخۆ، بەڵام هەر جۆرێک لە پێگەی سیاسی. ئایا ئێوە ئامادەن ئەوە بکەن؟     نێد پرایس: من هیچ شتێکی نوێم پێنییە بۆ تۆ لەسەر هەڵوێستەکەمان. وەکو خۆتان دەزانن، ئێمە لە چوارچێوەی رووبەڕووبوونەوەی داعشدا لەگەڵ ژمارەیەک لایەنی جیاوازدا کار دەکەین. بەڵام ئێمە هیچ پلانێکمان نییە کە هەڵوێستەکەمان بگۆڕین.