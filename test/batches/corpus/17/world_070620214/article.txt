کۆبی، بەتەمەنترین شەمپازی نێر لە جیهان لە باخچەی ئاژەڵانی سانفرانسیسکۆ لە ویلایەتی کالیفۆرنیای ئەمریکا لە تەمەنی ٦٣ ساڵیدا مرد.  کۆبی، شەمپانزییەکی بەخێوکراوی دەستی مرۆڤە، کە لە شەستەکانی سەتەی رابردووەوە براوەتە باخچەی ئاژەڵانی سانفرانسیسکۆی ئەمریکا.  بەرپرسانی باخچەکە لە راگەیێندراوێکیاندا هەواڵی مردنی کۆبییان راگەیاند و ئاشکراشیانکرد تاوەکو ئێستا نازانرێت هۆکاری مردنی چییە، بەڵام بەدووریان نەزانی تەمەن فاکتەری سەرەکی مردنی بێت.  یەکێتی نێودەوڵەتی بۆ پاراستنی ژینگە، شامپانزییەکانی لە لیستی ئەو ئاژەڵانەدا داناوە، کە لەژێری هەڕەشەی لەناوچووندان بەدیاریکراوی لە ئەفریقیا کە رووبەڕووی راوکردن، نەخۆشی و نەمانی شوێنی مانەوە دەبنەوە.  زانایانی بواری ئاژەڵ و ژینگە ئاشکرایانکرد، لەنێوان ١٠٠ بۆ ٢٠٠ هەزار شەمپانزی لە جیهاندا ماون. تێکڕای تەمەنی شامپازییەکانی نێو دارستانەکان نزیکەی ٣٣ ساڵە، بەڵام تەمەنی ئەوانەی لەژێر چاودێری مرۆڤن دەگاتە نزیکەی ٦٠ ساڵ.