بریجیت فلۆید، خوشکی جۆرج فلۆید بەشداری لە رێپێوانی تایبەت بە یەکەمین ساڵیادی کوژرانی جۆرج فلۆیدی رەشپێست کرد، کە لەسەر دەستی پۆلیسی سپیپێست لە شاری مینیاپۆلسی ویلایەتی مینیاسووتا کوژرا. خوشکوبراکانی دیکەی چوونەتە واشنتنی دی سی پایتەخت و بڕیارە لەگەڵ جۆ بایدن، سەرۆکی ئەمریکا لە کۆشکی سپیدا کۆببنەوە.  بریجیت فلۆید رایگەیاند، هۆکاری بایکۆتکردنی کۆبوونەوەکەی لەگەڵ بایدن بۆ نەبردنەسەری ئەو بەڵێنەیە کە پێشتر دابووی بۆ چاکسازی لە یاساکانی تایبەت بە هێزەکانی پۆلیس.  لە ٢٥ی ئایاری ساڵی ٢٠٢٠ ئەفسەرێکی پۆلیس بەناوی دێریک چاوڤین  بۆ زیاتر لە ٩ خولەک قاچی خستە سەر ملی جۆرج فلۆید، ئەوەش بووە هۆی خنکان و گیانلەدەستدانی فلۆید. لە ئەنجامدا شەپۆلێکی بەهێزی خۆپێشاندان لە ئەمریکا و سەرانسەری جیهان دژ بە تووندوتیژی هێزەکانی پۆلیس بەڕێوەچوون. بایدن لە هەڵمەتی هەڵبژاردنەکانی ساڵی رابردوودا بەڵێنی دا چاکسازی لە یاسا و رێنماییەکانی پۆلیسدا بکات.  لەدوایین هەنگاویدا بایدن رۆژی سێشەممەی داهاتوو ١ی مانگی حوزەیران وەک دوا وادە دانا بۆ واژۆکردنی یاسای تایبەت بە چاکسازی یاساکانی پۆلیس.