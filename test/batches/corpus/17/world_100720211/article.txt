فلۆرنس پارلی، وەزیری بەرگریی فەرەنسا و لۆید ئۆستن، هاوتا ئەمریکییەکەی لە واشنتن کۆبوونەوە و نەخشەڕێگەیەکیان واژۆ کرد بۆ ئەوەی پێکەوەکارکردنی نێوان وڵاتەکانیان لە شەڕی دژی گرووپە پەڕگیرەکان فراوانتر بکەن.  ئەم هەنگاوەیان لە کاتێکدایە کە ئەمریکا لە ئەفغانستان دەکشێتەوە و فەرەنساش ژمارەی سەربازەکانی لە ناوچەی ساحلی ئەفریقیا کەمدەکاتەوە.   پارلی لە دوای کۆبوونەوەی خۆی لەگەڵ ئۆستن، لە تویتێکدا نووسیویەتی، "رێککەوتنێکم لەگەڵ لۆید ئۆستن لەسەر بەهێزکردنی پێکەوەکارکردنی نێوان هێزەکانمان واژۆکرد. هێزەکانمان لە رووبەڕووبوونەوەی تیرۆردا برایەتیێکی راستەقینەیان دروستکردووە. "  هەروەها وەزیری بەرگریی فەرەنسا ئاماژەی بەوە کردووە کە ئەو رێککەوتنە پەیوەندییەکانی دیکەی نێوان پاریس و واشنتنیش بەهێزتر دەکات.   کۆلۆنێل ئانتۆن سیمێلرۆس، گوتەبێژێکی پێنتاگۆن ئاماژەی بەوە کرد کە رێککەوتنەکە پێکەوەکارکردنی ئەمریکا و فەرەنسا لە بواری ئۆپەراسیۆنە سەربازییە تایبەتەکاندا فراوانتر دەکات.  هەروەها ئەوەشی خستەڕوو کە رێککەوتنەکە یەک ناوچەی دیاریکراو ناگرێتەوە، بەپێی ئەوەی کە هەردوو وڵات لە ژمارەیەک ناوچە لە دژی گرووپە پەڕگیرەکان لە شەڕدان.   ئەمە لەکاتێکدایە کە رۆژی پێنجشەممە، جۆ بایدن، سەرۆکی ئەمریکا رایگەیاند کە شەڕە هەرە درێژەکەی وڵاتەکەی لە ئەفغانستان لە ماوەیەکی نزیکدا کۆتاییدێت و کشانەوەی هێزەکانیان لەو وڵاتە تاوەکو ٣١ ئاب تەواو دەبێت.   هاوکات، پێنجشەممە ئیمانوێل ماکرۆن، سەرۆکی فەرەنسا رایگەیاند، وڵاتەکەی دەست بە داخستنی بنکە سەربازییەکانی لە باکووری مالی دەکات، ئەوەش لە چوارچێوەی کەمکردنەوەی هێزەکانیان لە ناوچەی ساحلی ئەفریقیا.   بەڵام واشنتن و پاریس نایانەوێت دەستبەرداری شەڕی دژی گرووپە پەڕگیرەکان بن.