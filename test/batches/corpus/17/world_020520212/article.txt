نێد پرایس، گوتەبێژی وەزارەتی ئەمریکا لە کۆنگرەیەکی رۆژنامەڤانیدا رایگەیاند، بڕیارە بلینکن بە گەشتێكی دوو رۆژە لە ٥ و ٦ی ئەم مانگە سەردانی ئۆکراینا بکات و لەگەڵ ڤلادمیر زێلینسکی، سەرۆکی ئەو وڵاتە و گەورە بەرپرسانی دیکە کۆببێتەوە.  لە بەشێکی دیکەی قسەکانیدا پرایس راشیگەیاند، سەردانەکەی بلینکن بۆ جەختکردنەوەی پاڵپشتیی ئەمریکایە بۆ ئۆکراینا لە بەرامبەر هەڕەشەکانی رووسیا و دەستتێوەردانەکانی لە کاروباری ئۆکراینادا.  سەردانەکەی بلینکن لە دوای نزیکەی هەفتەیەک دێت لە دروستبوونی ئاڵۆزیی سەر سنووری رۆژهەڵاتی ئۆکراینا کە رووسیا زیاتر لە ١٥٠ هەزار سەربازی چڕکردەوە و هۆشداریدایە وڵاتانی رۆژئاوا لە ئاڵۆزکردنی زیاتری بارودۆخەکە.  هەفتەی رابردوو، کریملن بڕیاریدا دەست بە کشانەوەی هێزەکانی لەسەر سنووری رۆژهەڵاتی ئۆکراینا بکات و جۆن کێربی، گوتەبێژی پێنتاگۆن رایگەیاند، سەرەڕای ئەوەی هەندێ ئاماژەی تایبەت بە کشانەوەی هێزەکانی رووسیا لەسەر سنووری ئۆکراینا بینیوە، بەڵام هێشتا زووە دڵنیاببینەوە لەوەی کە رووسیا هەموو هێزەکانی لەو ناوچەکە بکشێنێتەوە.