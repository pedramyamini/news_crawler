وڵاتانی دیکەی ئەوروپاش دەرگای گەشتیارییان کردووەتەوە، دەیانەوێت کەرتی گەشتیاری ئەم هاوینە ببووژێتەوە. بەهۆی دابەزینی ژمارەی تووشبووان بە کۆرۆنا لە وڵاتانی ئەوروپا، رێکارەکانیش شلکراون.  لە ئیتاڵیا، دوای ساڵێک بۆ یەکەمین جار کۆنسێرتی گەورەی میوزیک بە ئامادەبوونی خەڵک بەڕێوەچوو. وردە وردە خەڵک لە رێستۆرانت، باڕ، شوێنە گشتییەکان و هۆڵی میوزیک دەبیندرێن و بۆنەکان بەڕێوەدەچن؛ ئەم کرانەوەیەش بەهۆی ئەو هەڵمەتی دابینکردن و لێدانی ڤاکسینەوە بووە کە لە چەند مانگی رابردوودا ئەنجامدراوە.  ڤیکتۆر ئۆربان، سەرۆکوەزیرانی هەنگاریا دەڵێت "پێنج ملیۆن کەس لە دانیشتووانی وڵاتەکەمان ڤاکسینیان وەرگرتووە؛ پێشتر گوتوومانە، گەڕانەوە بۆ ژیانی ئاسایی بەندە بە سەرکەوتنی وەرگرتنی ڤاکسینەوە. ئێمە گەیشتین بەو ئامانجە، یەکەی رووبەڕووبوونەوەی کۆرۆنا بڕیاریدا چیدیکە ماسک لە شوێنە کراوەکاندا نەبەستین، مانای وایە بە ماسکەکەمان دەڵێین، ماسکی ئەزیز، ماڵئاوا".  سەرەڕای ئەو کرانەوەیە، هێشتا یەکێتیی ئەوروپا بیر لە مامەڵەیەکی نوێ بۆ کۆنترۆڵکردنی کۆرۆنا دەکاتەوە. پێیوایە ڤایرۆسە گۆڕاوەکان هێشتا جێگەی مەترسین.  ژان لودریان، وەزیری دەرەوەی فەرەنسا دەڵێت "هیوادارم ڤایرۆسی گۆڕاو لە هەر وڵاتێکدا لە نێوخۆدا کۆنترۆڵ بکرێت، لەگەڵ ئەوەشدا گەیشتنی ڤایرۆسی گۆڕاو لە هیندستانەوە بۆ بەریتانیا کێشەیەکی دیکەیە بۆ ئێمە. من نامەوێت باسی دانانی هێڵی سوور بکەم، بەڵام دەبێت مامەڵەیەکی تایبەتی لەگەڵ بکرێت".  ئەم نیگەرانییانە دەبنە بابەتی سەرەکیی کۆبوونەوەی لووتکەی یەکێتیی ئەوروپا لە برۆکسل، کە ئەمڕۆ بۆ یەکەمین جار دوای بڵاوبوونەوەی پەتای کۆرۆنا رووبەڕوو بەڕێوەدەچێت.  سەرکردەکانی یەکێتیی ئەوروپا لەم لووتکەیەدا تاوتوێی پلانی هاوبەشی یەکێتییەکە دەکەن بۆ بووژانەوەی ئابووری، بەتایبەت پیشەسازی گەشتیاری، گواستنەوە و ئاڵوگۆڕە بازرگانییەکان، کە بەهۆی کۆرۆناوە سست بوون.  ئەوروپا ٢٠٠ ملیۆن قورچکە ڤاکسینی لە باڵی خەڵک داوە، کۆمیسیۆنی یەکێتیی ئەوروپاش پێشبینیی کردووە لە ئەمساڵدا ئابووریی ئەوروپا ٤.٢ % گەشە بکات و ساڵی داهاتووش بگاتە ٤.٤ %. دەشڵێت، زۆربەی وڵاتانی سەر بە یەکێتییەکە لە ساڵی ٢٠٢٢ دا نزیکدەبنەوە لە دۆخی پێش کۆرۆنا.