رۆژی دووشەممە ئامانپوور لەسەر شاشە بە بینەرانی گوت، تووشی شێرپەنجەی هێلکەدان بووە. ئەو نەشتەرگەریشی بۆ کراوە و لەوبارەیەوە رایگەیاند، "نەشتەرگەرییەکی سەرکەوتووم بۆ کراوە و ئێستا چەند مانگێک دەبێت چارەسەری کیمیایی وەربگرم. ""  ئەو ژنە رۆژنامەڤانە کە تەمەنی ٦٣ ساڵانە، یەکێکە لە رۆژنامەڤانە ناسراوەکانی دونیا ئەوەش بەهۆی رووماڵکردنی رووداوە جیهانییەکان. بەهۆی نەخۆشییەکەیشییەوە نزیکەی چوار هەفتەبوو لە شاشەکان دابڕابوو.   شێرپەنجەی هێلکەدان لەنێو ئافرەتان باوە و ملیۆنان ژن لە سەرانسەری جیهان تووشی ئەو نەخۆشییە بوون. تەنیا لە ئەمریکا ٢١ هەزار و ٤١٠ ئافرەت لە ساڵی ٢٠٢١ تووشی ئەو جۆرە لە شێرپەنجە بوون. ئەوەش بەپێی ئامارەکانی کۆمەڵگەی شێرپەنجەی ئەمریکی.   ئامانپوور کە بەشێوەیەکی راستەوخۆ خۆی هەواڵەکەی بە بینەرانی گوت، لە تویتەری خۆیشی پۆستی کرد. لەوێ ژمارەیەکی زۆر لە هەوادارانی پەیامی هاوخەمی و هیوای زوو چاکبوونەوەیان بۆ نارد.   ئەو رۆژنامەڤانە ئەوەشی گوت، دەیەوێت ئافرەتان هۆشیارییان لەبارەی ئەو نەخۆشییەوە زیاد بکەن. بەشێوەیەکی رێکوپێک پشکنین بکەن.   بیانا گۆلۆدریگا، رۆژنامەڤان و شرۆڤەکار لە سی ئێن ئێن لە تویتەر بۆ ئامانپووری نووسیوە، "تەنیا یەکێک نیت لە باشترین رۆژنامەڤانەکان، یەکێکیشی لە بەهێزترینەکان. "