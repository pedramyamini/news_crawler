ئەمڕۆ چوارشەممە، ٢٨ی تەممووزی ٢٠٢١، وەزارەتی بەرگریی ئەرمینیا راگەیێندراوێکی بڵاوکردەوە و تێیدا رایگەیاند، "بەهۆی ئۆپەراسیۆنە سەربازییەکان کە سوپای ئەرمینیا لە وەڵامی هێرشێکی هێزە چەکدارەکانی ئازەربایجان ئەنجامیدا، سێ سەرباز کوژران و دووانیش بریندار بوون".  پێکدادانی نێوان هەردوو سوپای ئەرمینیا و ئازەربایجان لە بەرەبەیانی ئەمڕۆ لە ناوچەی باکووری رۆژهەڵاتی سنووری نێوان هەردوولادا لەنزیک ناوچەی سۆتیک، روویداوە.  لەو بارەیەوە ئەمڕۆ وەزارەتی دەرەوەی ئەرمینیا راگەیێندراوێكی بڵاوکردەوە و تێیدا ئازەربایجان بە بەرپرس لە هەڵکشانی تووندوتیژییەکان تۆمەتبار دەکات و رایگەیاند، "لایەنی ئازەربایجانی تاکلایەنانە بارودۆخەکە بەرەو هەڵکشان دەبات ئەوەش لە رێگەی هێشتنەوەی هێزەکانی بەشێوەیەکی نایاسایی لە ناوچەکانی ژێر سەروەریی ئەرمینیا".  لە ٢٧ی ئەیلوولی ٢٠٢٠ تاوەکو ١٠ی تشرینی دووەمی هەمان ساڵ، شەڕی سەربازی لەنێوان ئەرمینیا و ئازەربایجان روویدا دواجار شەڕەکە بە نێوەندگیریی رووسیا کۆتاییهات و ئاگربەست واژووکرا.  بەگوێرەی ئاگربەستەکە بەشێکی زۆر لەو رووبەرانەی کە نزیکەی ٣٠ ساڵ لەژێر کۆنترۆڵی ئەرمینیا و هێزەکانی سەر بە هەرێمی ناگۆرنۆ قەرەباخ بوون خرانەوە ژێر کۆنترۆڵی ئازەربایجان.  شەڕی ٥٤ رۆژەی نێوان ئەرمینیا و ئازەربایجان بووەهۆی کوژرانی نزیکەی ٤ هەزار سەربازی ئەرمینی و ٣ هەزار سەربازی ئازەریجان.