لە ئێنگلاند، دەنگدەران دەچنە سەر سندوقەکانی دەنگدان بۆ هەڵبژاردنی ئەندامانی نوێی ١٤٣ ئەنجوومەنی شارەوانی، لەگەڵ ١٣ سەرۆکشارەوانی، ٣٤ کۆمیسیاری پۆلیس و بەرپرسانی بەشی تاوان و ٢٥ ئەندامی کۆمەڵگەی شاری لەندەنی پایتەخت.  لە وەیڵز، دەنگ لەسەر ٦٠ کورسییەکەی پەرلەمان و هەموو کۆمیسیارانی بەشی تاوانەکان دەدرێت.  لە سکۆتلاند، دەنگ لەسەر ١٢٩ کورسییەکەی پەرلەمان دەدرێت، هەر پارتێک براوەی ٦٥ کورسی بێت، دەبێتە خاوەن زۆرینە  و سەرۆکوەزیران و سیاسەتی داهاتووی سکۆتلاند دیاریدەکات.  ٢٥ پارتی سیاسی بەشداریی هەڵبژاردنەکان دەکەن، لەو ژمارەیەش شەش پارتی سەرەکی هەن. پارتی نیشتمانیی سکۆتلاند بە سەرۆکایەتی نیکۆلا ستێرجن، لە هەڵبژاردنی پێشووی ساڵی ٢٠١٦ براوەی ٦٣ کورسی پەرلەمانی بوو؛ پارتی کۆنسەرڤاتیڤ بە سەرۆکایەتی داگلەس رۆس، لە ساڵی ٢٠١٦ دا ٣١ کورسیی بەدەستهێنابوو؛ پارتی کرێکاران بە سەرۆکایەتیی ئەنەس سەروەر براوەی ٢٤ کورسیی پەرلەمانی بوو؛ پارتی سەوزەکان بە سەرۆکایەتیی هاوسەرۆکان لۆرنا سلەیتەر و پاتریک هارڤی خاوەن شەش کورسیی پەرلەمانی بوو، هەروەها پارتی لیبراڵ دیموکرات بە سەرۆکایەتیی ویلی رێنی، براوەی پێنج کورسی بوو.  دانیشتوانی سکۆتلاند زیاتر لە پێنج ملیۆن و ٤٥٠ هەزار کەسن، زیاتر لە چوار ملیۆن و ٢٢٧ هەزار کەس مافی دەنگدانیان هەیە. ١٤٠ بنکەی دەنگدان لە سەرانسەری سکۆتلاند دانراون؛ سکۆتلاند بەسەر ٧٣ بازنەی هەڵبژاردن دابەشکراوە.  لە رۆژی هەڵبژاردندا، دەنگدەر دوو کارتی دەنگدان پڕدەکاتەوە، لە یەکێکیاندا دەنگ بە بەربژێرێک دەدات و لە کارتەکەی دیکەدا دەنگ بە پارتێك دەدات.  بەگوێرەی یاسایەکی نوێی سکۆتلاند، هەر کەسێک سکۆتلاندی بێت، یان دانیشتووی سکۆتلاند بێت، چ هاووڵاتیی بەریتانی بێت، یان هاووڵاتیی یەکێتیی ئەوروپا بێت، یان هاووڵاتیی یەکێك لە وڵاتانی کۆمەنوێلس بێت، تەمەنی لە سەرووی ١٦ ساڵان بێت و ناوی لە لیستی دەنگدەراندا تۆمارکردبێت، مافی دەنگدانی هەیە.  فراوانکردنی لیستی دەنگدەران، رێگەیداوە لەم هەڵبژاردنەدا ناوی نزیکەی ١٢٨ هەزار دەنگدەر زیاتربێت بەراورد بە هەڵبژاردنەکانی ساڵی ٢٠١٦.  ئەوە یەکێكە لەو فاکتەرانەی کە پارتە جوداخوازەکانی سکۆتلاند بۆ بردنەوەی هەڵبژاردنەکان، پشتی پێدەبەستن بە ئومێدی ئەوەی زۆرینەی پەرلەمانی بەدەستبهێنن و بەرەو گشتپرسیی سەربەخۆیی سکۆتلاند و جیابوونەوەی لە بەریتانیا بڕۆن؛  وەکو پارتی نیشتمانیی سکۆتلاند، خاوەن زۆرینەی پەرلەمانی.  نیکۆلا ستێرجن، سەرۆکوەزیرانی سکۆتلاند رایگەیاند "ئەگەر لەدوای ئەم هەڵبژاردنە زۆرینەی نێو پەرلەمان بەدەستبهێنین ئەوا بە دڵنیاییەوە گشتپرسیی سەربەخۆیی ئەنجامدەدەین و ئەو کاتەش هیچ دەرفەتێک بۆ بۆریس جۆنسن، سەرۆکوەزیرانی بەریتانیا نامێنێتەوە بە بیانووی دیموکراسی و دادوەری و مۆراڵ رێگری لە مافی گەلی سکۆتلاند بکات لە دیاریکردنی ئاییندەی خۆیان".  ئەگەر گشتپرسیی سەربەخۆیی سکۆتلاند ئەنجامبدرێت ئەوا دەبێتە دووەمین گشتپرسی؛ لە ساڵی ٢٠١٤ دا و لەدوای هەڵمەتێکی چڕوپڕی بەرەی جوداخوازەکان، گشتپرسی بەڕێوەچوو، بەرەی نەخێرلە ٥٥.٣٠ % و بەرەی بەڵێ لە ٤٤.٧٠ % ی بەدەستهێنا و، لایەنگرانی سەربەخۆیی سکۆتلاند، شکستیانهێنا.  بە ئێستاشەوە کۆمەڵگەی سکۆتلاندی سەبارەت بە گشتپرسیی سەربەخۆیی بەسەر دوو بەرەدا دابەشبووە؛ بڵاوبوونەوەی پەتای کۆرۆنا و هەڵکشانی ژمارەی تووشبووان، دابەشبوونەکەی زەقتر کردووەتەوە.  ئەنەس سەروەر، سەرۆکی پارتی کرێکاران دەڵێت "پێموایە لەبەر ئەوەی ئێمە ئێستا لەنێو پەتای کۆرۆنادا دەژین، خەڵکی زیاتر دەیانەوێت ئێمەی سیاسەتڤان فۆکەس بخەینەسەر پلانی دەربازبوونمان لەو پەتایە. من پشتگیری لە سەربەخۆیی سکۆتلاند و  ئەنجامدانی گشتپرسیی جیابوونەوەی سکۆتلاند لە بەریتانیا ناکەم. پێویستە کار لەسەر یەکگرتنی وڵات بکەین نەک دابەشبوونی".  ئەلێکس سالمۆند، سەرۆکوەزیرانی پێشووی سکۆتلاند و سەرۆکی پارتی ئالبا ئاماژە بەوە دەکات "دەستبەجێ لەدوای ئەوەی زۆرینەی زۆری لایەنگرانی سەربەخۆیی سکۆتلاند دەسەڵاتی زۆرینەیان دایە دەست پەرلەمانتارە هەڵبژێردراوەکان، دەبێت پەرلەمانی نوێ لەدوای یەک هەفتە لە دەستبەکاربوونیەوە، رێنوێنیی روون پێشکێش بە حکومەت بکات بۆ دەستکردن بە گفتوگۆکانی تایبەت بە سەربەخۆیی سکۆتلاند".  ناوەندی بی ئێم جی - ی بەریتانی تەمەن ٣٣ ساڵ، راپرسییەکی تایبەت بە ئەنجامی هەڵبژاردنەکان ئەنجامداوە و تێیدا پێشبینیی کردووە پارتی نیشتمانیی سکۆتلاند براوەی ٦٨ کورسیی پەرلەمانی بێت.