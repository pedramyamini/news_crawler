هەفتەنامەکە ساڵی رابردوو وێنەی دانیێل ئۆبۆنۆ، ژنە پەرلەمانتاری رەشپێستی چەپڕەوی وەکو کۆیلە پیشاندابوو و بڵاویکردبووەوە. لە وێنەکەدا دەردەکەوێت، تەوقێکی ئاسنین لە ملی ئەندام پەرلەمانەکە کراوە و زنجیرێکی ئاسنی پێوە بەستراوە.  دوای ئەو کارە مشتومڕهێنەی هەفتەنامەکە، ئیمانوێل ماکرۆن، سەرۆکی فەرەنسا لەگەڵ دانیێل ئۆبۆنۆ کۆبووەوە و "دژایەتیی روونی خۆی بۆ هەموو جۆرە رەگەزپەرستییەک دەربڕی"، ئەوە بە گوێرەی راگەیێندراوی کۆشکی ئیلیزێ کە ئەو کات بڵاوکرابووەوە.  هەفتەنامەی ڤالۆغ ئەکچوێل رەتیکردووەتەوە، وێنەکە هیچ رەگەزپەرستییەکی تێدابێت و گوتووشیەتی، ئەو بابەتە حەوت لاپەڕەییەی لەبارەی پەرلەمانتارەکە بڵاوکراوەتەوە، "کارێکی ئەندێشەییە، بەڵام خراپ نییە. "  بە تۆمەتی "ئەنجامدانی هێرشی رەگەزپەرستانە، " لە دادگەیەکی پاریس لێپێچینەوە لەگەڵ ئێریک مۆنژەلوو، بەڕێوەبەری هەفتەنامەکە دەکرێت. هەروەها هەریەکە لە جیفۆری لۆژێن، سەرنووسەری هەفتەنامەکە و نووسەری باباتەکەش بە تۆمەتی بەشداربوون لەو کارە دادگایی دەکرێن. دانیێل ئۆبۆنۆ و پارتەکەی کە ناوی "فەرەنسای خۆنەچەمێن"ـە، پێشوازی لەو کارەی دادگە دەکەن.  پەرلەمانتارەکە رایگەیاند، بەشداری لە دادگاییکردنەکەدا دەکات بۆ ئەوەی "سەرکۆنەی بەئاساییکردنی کولتووری جیاوازیکردن لەنێوان رەگەزەکاندا، رەگەزپەرستی و ناشیرینکردنی بیانیەکان لە وڵاتدا بکات. "  دوابەدوای گیانلەدەستدانی جۆرج فلۆید، هاوڵاتیی رەشپێستی ئەمریکی و خۆپێشاندانەکانی دژی رەگەزپەرستی لە ئەمریکا لە ئایاری ٢٠٢٠ دا، لە فەرەنساش ژمارەیەک خۆپێشاندان دژی رەگەزپەرستی، تووندوتیژی پۆلیس و داگیرکاری ئەنجامداران.   کاتێک کە ئیمانوێل ماکرۆن لە ساڵی ٢٠١٩ دا هەڤپەیڤینێکی لەگەڵ ڤالۆغ ئەکچوێل ئەنجامدا و هەفتەنامەکەی بە "گۆڤارێکی باش" ناوبرد، بەشێکی زۆری فەرەنسییەکان لێدوانی سەرۆکەکەیان بە نامۆ ناوبرد.  ماکرۆن بەڵێنیداوە رەگەزپەرستی لە فەرەنسا ریشەکێش بکات، بەڵام دەشڵێت، حکومەتەکەی پەیکەر و مۆنۆمێنتەکانی سەردەمی داگیرکاری و بازرگانیی کۆیلەکان لانابات، پێچەوانەی ئەوەی کە لە وڵاتەکانی دیکەی وەکو ئەمریکا و بەریتانیا روویدا.     ئەو وێنەی کە بووە هۆی سزادانی رۆژنامەکە