گوتەکانی رەجەب تەیب ئەردۆغان لەکاتێکدان بڕیارە ١١ ـی ئەیلوولی ئەمساڵ هێزەکانی ئەمریکا بەتەواوی ئەفغانستان بەجێبهێڵن، ئەمریکا لە ئێستاوە کار لەسەر ئەوە دەکات زەمینەیەک سازبکات بۆ ئەوەی شوێنە ستراتیژییەکان و چەک و یارمەتی لۆجیستی حکومەتی ئەفغانستان نەکەوێتە دەست گرووپە چەکدارییەکان.  تورکیا ئێستا ٥٠٠ سەربازی لە ئەفغانستان هەیە، ئەردۆغان داوا دەکات جیا لە یارمەتی ماددی و لۆجیستی ئەمریکا، هەریەک لە پاکستان و هەنگاریاش لە ئەرکە نوێیەکانیان لەگەڵیاندا بمێننەوە.  ئەردۆغان دوای کۆبوونەوەی لەگەڵ جۆ بایدن، سەرۆکی ئەمریکا لە کۆنگرەیەکی رۆژنامەڤانیدا قسەی لەسەر کۆبوونەوەکەی کرد گوتی، کۆبوونەوەیەکی بەرهەمداریان ئەنجامداوە. ئەردۆغان هەروەها بایدنی بانگهێشتی تورکیا کردووە.   دوێنێ لە کۆبوونەوەی ناتۆ لەبارەی ئەفغانستان قسەکرا، سەرۆکانی بەشدار لە لووتکەکە رازیبوون کە "پەڕەیەکی نوێ" لە پەیوەندییەکانیان لەگەڵ ئەو وڵاتە هەڵبدەنەوە. لە راگەیێندراوەکەدا هاتووە، "پابەندیمان دووپات دەکەینەوە بۆ بەردەوام بوون لە پاڵپشتیکردنی ئەفغانستان و خەڵکەکەی. "  وڵاتانی ناتۆ بەردەوام دەبن لە پاڵپشتیی دارایی بۆ مەشقپێکردنی هێزە ئەمنییەکانی ئەفغانستان و فڕۆکەخانەی کابووڵ بە کراوەیی دەهێڵنەوە.