گوتەبێژێک بەناوی وەزارەتی دەرەوەی ئەمریکا راگەیێندراوەکەی بڵاوکردووەتەوە، دەڵێت پاڵپشتی و پەرەپێدانەکان "ژێرخان، پاکوخاوێنی، تەندروستی، پەروەردە و ئابووریی ئەو شوێنانەش دەگرێتەوە کە لەدەست داعش دەرهێنراون. "  راگەیێندراوەکە باس لە سەردانەکەی گۆدفری، نێردەی تایبەتی بەوەکالەتی شەڕی دژی داعشیش دەکات کە لە ٢٢ی حوزەیران لەگەڵ بەرپرسە باڵاکانی هەرێمی کوردستان کۆبووەوە، لە ٢٤ی حوزەیرانیش سەرپەرشتی شاندێکی کرد و سەردانی کەمپی هۆلیان کرد لە رۆژئاوای کوردستان.  گۆدفری سەردانی سەنتەرێکی دەستبەسەرداگرتنی لە حەسەکە کردووە کە چەکدارانی داعشی تێدایە، لەوێ گفتوگۆی لەسەر ئاڵنگارییە ئەمنییەکان کردووە.  راگەیێندراوەکەی ئەمریکا دەڵێت لە تەواوی گفتوگۆکاندا نێردەکەی ئەمریکا جەختی لە بەردەوامبوونی پاڵپشتیی ئەمریکا بۆ دڵنیابوونەوە لە تێکشانی یەکجارەکی داعش لە عێراق و سووریا کردەوە.