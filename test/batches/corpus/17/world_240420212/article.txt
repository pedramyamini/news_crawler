جۆن کێربی، گوتەبێژی پێنتاگۆن رایگەیاند، ئێمە کشانەوەیەکی بێکێشە، رێکخراو، خۆویستانە و بەرپرسیارانە دەکەین کە تێیدا پاراستنی هێزەکانمان لە لووتکەدا دەبێت؛ کێربی گوتیشی وەزیری بەرگری مانەوەی کەشتیی فڕۆکەهەڵگری یوو ئێس ئێس ئایزنهاوەر لە ناوچەی رۆژهەڵاتی نێوەڕاست بۆ ماوەیەکی دیاریکراو بە پێویست دەزانێت و هەروەها بڵاوەپێکردنی فڕۆکەی بۆمبهاوێژی دوورمەودا لە هەمان ناوچەشی پەسندکرد.  لەماوەی ٢٤ کاژێری رابردوودا ئەمریکا فڕۆکەی بۆمبهاوێژی بی - ٥٢ رەوانەی ناوچەی کەنداو کرد و بەرپرسانی پێنتاگۆن ئاماژەیان بەوە کردووە کە واشنتن دەیەوێت پەیامێکی تووند رەوانەی بەرپرسانی بزووتنەوەی تاڵیبان بکات کە ئەمریکا مەبەستیەتی پرۆسەی کشانەوەی هێزەکانی و هەروەها هێزەکانی ناتۆ لە ئەفغانستان لەوپەڕی ئاسایشدا ئەنجامبدات.  لەنێوان ٢٥٠٠ تاوەکو ٣٥٠٠ سەربازی ئەمریکی و نزیکەی ٦ بۆ ٧ هەزار سەربازی وڵاتانی هاوپەیمانان لە ئەفغانستان هەن و بڕیارە لە رۆژی یەکەمی مانگی ئایاری ئەمساڵەوە بەگوێرەی رێککەوتنی نێوان ئەمریکا و تاڵیبان، لە ئەفغانستان بکشێنەوە؛ بڕیارە پرۆسەی کشانەوەکە لە رۆژی ١١ی سێپتەمبەری ئەمساڵدا کۆتایی پێبێت.