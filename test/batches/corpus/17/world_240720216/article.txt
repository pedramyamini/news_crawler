ئەو مانگەی هەسارەی مشتەری بە سەهۆڵ رووپۆشکراوە و لە لایەن ناساوە، ناوی لێنراوە "ئەوروپا. "  بە گوێرەی راگەیێندراوی ناسا کە رۆژی هەینی بڵاوکراوەتەوە، بڕیارە تشرینی یەکەمی ساڵی ٢٠٢٤، ناسا لە رێگەی مووشەکی فاڵکۆن هێڤی، لە بنکەی ئاسمانیی کەنەدییەوە لە فلۆریداوە گەشتەکەی دەستپێبکات.  کۆمپانیای سپەیس ئێکس و ناسا گرێبەستێکی ١٧٨ ملیۆن دۆلارییان لەو بارەیەوە واژۆ کردووە.  بڕیاربوو لە سەرەتادا مووشەکی سپەیس لۆنچ سیستم بەکاربهێندرێت کە لەلایەن ناسا خۆیەوە دروستکرابوو، بەڵام پەرەپێدانی مووشەکەکە دواکەوت و تێچووەکەی ئەو بودجەیەی دەربازکرد کە بۆی تەرخانکرابوو. بۆیە، مووشەکی فالکۆن هێڤی بۆ ئەنجامدانی گەشتە ئاسمانییە حکومی و تایبەتییەکان هەڵبژێردرا.  چاوەڕێ دەکرێت کەشتییەکەی ناسا ٤٠ تاوەکو ٥٠ خول بە دەوری مانگەکەی هەسارەی مشتەریدا بسووڕێتەوە بۆ ئەوەی بزانرێت ئایا ئەو هەسارۆکەیە بارودۆخەکەی بۆ ژیان لەبارە یان نا.  کەشتییەکە کامێرا و ئامێری شەبەنگپێوی تێدا جێگیرکراوە کە بوار بە گرتنی وێنەی کوالێتی بەرز و نەخشەی بەرگەهەوای مانگەکە دەدات، هەروەها رادارێکی تێدا دەبێت کە شەپۆل دەنێرێتە ژێر چینی سەهۆڵیی مانگەکە بۆ ئەوەی بزانرێت کە ئایا ئاوی تێدا هەیە یان نا.