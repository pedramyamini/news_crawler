دەگوترێت ئەو منداڵانە بە زۆر براونەتە قوتابخانەکان، فێری نەریت و ئایینی کریستیانی کراون، ئەشکەنجە دراون و کوژراون، حکومەتی کەنەدا خۆیشی رایگەیاندووە، لە کۆندا زیاتر لە ١٥٠ هەزار منداڵ بە زۆر خراونەتە قوتابخانە کریستیانییەکان.  لە ناوچەی ماریڤاڵە لە هەرێمی ساسکواچوان لە رۆژئاوای کەنەدا گۆڕی بێناونیشانی ٧٥١ منداڵی رەسەنی کەنەدی دۆزراونەتەوە، رۆژی چوارشەممەش رووفاتی ١٨٢ منداڵی دیکە لە ناوچەی کرانبروک لە نزیک  قوتابخانەیەکی کۆنی کاتۆلیکی دۆزرانەوە.  پێری بێلگرەید، نوێنەری نەتەوەی رەسەنی کەنەدی دەڵێت، "کێشەکە تەنیا ئەمڕۆ نییە، ٢١٥ گۆڕ لە کامپلوس، ٧٥١ گۆڕ لە ماریڤاڵ و زیاتر لە ١٨٠ گۆڕی دیکە لە کرانبروک، لە ١٣٩ شوێنی جیاوازی کەنەدا، کە هەموویان شوێنی قوتابخانە کریستیانەکانن، گۆڕیان تێدا دۆزراوەتەوە. پێویستە هەموو ئەوانە لێکۆڵینەوەی وردیان لەسەر بکرێت".  چەندین کامپەینی چالاکڤانانی پشتیوانی و ئەنجوومەنەکانی خەڵکی رەسەنی کەنەدا کە ئێستا بە نەتەوەی یەکەمی کەنەدی ناودەبرێن، گوشاریان بۆسەر حکومەت دروست کردووە، داوا دەکەن حکومەت لێکۆڵینەوەی ورد و خێرا بکات و داوای لێبوردن لە رەچەڵەکی خودی کەنەدا بکات. داواشیان کردووە ئاهەنگ و بۆنەکانی تایبەت بە رۆژی نیشتیمانیی کەنەدا لە دووی تەممووز هەڵبوەشێنرێنەوە.   کەیستی دیلۆرم، ئەندامی ئەنجوومەنی نەتەوە یەکەمی کەنەدا دەڵێت، "دەکرێت ئەمە خاڵی وەرچەرخان بێت، بەڵام پەیوەندی بە شێوازی وەڵامدانەوەی حکومەتەوە هەیە، کە چۆن دەیەوێت مامەڵە لەگەڵ نیگەرانییەکانی نەتەوەی یەکەمی کەنەدا بکات، ئەمەی ئاشکرا بووە هێشتا سەرەتایە".  ئەوەی تاوەکو ئێستا دۆزراوەتەوە گۆڕی زیاتر لە هەزار منداڵە. ئەوانە لە کۆتایی سەدەی نۆزدەوە تاوەکو حەفتاکانی سەدەی رابردوو، بە زۆرەملێ براونەتە قوتابخانە ئایینییەکانی سەر بە کەنیسەی کاسۆلیکی. لەلایەن مامۆستا و قەشەکانەوە ئەشکەنجە دراون و هەندێکێشیان کوژراون و بێناونیشان لە نزیک قوتابخانەکان یان لە حەوشەی قوتابخانەکاندا نێژراون.