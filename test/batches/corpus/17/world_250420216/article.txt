جۆکۆ ویدۆدۆ، سەرۆکی ئیندۆنیزیا رایگەیاند "ئەو پەرەسەندنەی لە میانمار روودەدات جێگەی قبووڵکردن نییە و نابێت بەردەوامبێت. دەبێت تووندوتیژی بوەستێت، دەستبەجێ دیموکراسی و سەقامگیری و ئاشتی بۆ میانمار بگەڕێندرێتەوە. بەرژەوەندیی گەلی میانمار دەبێت هەمیشە کاری لەپێشینە بێت".  بۆ یەکەمجار لەدوای کودەتا سەربازییەکەی شوباتی ئەمساڵ، ئەو فەرماندە سەربازییەی بە کودەتاکە هەستا، رازی بووە لەگەڵ سەرۆکی وڵاتانی ئەندام لە یەکێتیی ئاسیان کۆببێتەوە.  کۆبوونەوەکە کە هێشتا کاتەکەی دیارینەکراوە، بە دەستپێشخەرییەکی گرنگی ١٠ وڵاتە هاوبەش و هاوپەیمانەکە و هەنگاوێکی گرنگیش هەژمار دەکرێت کە لەوانەیە ببێتە هۆی رزگاربوونی میانمار لەو خۆپیشاندان و خوێنڕشتنە و دروستبوونی تێگەیشتنێکی سیاسی لە نێوخۆی وڵاتەکەدا کە زۆربەی سەرکردە سیاسییەکانی کە لەڕێگەی هەڵبژاردنی ٢٠٢٠ ـەوە هاتوونەتە دەسەڵات، ئێستا لە زیندانی کودەتاچییەکانن.  موحێدین یاسین، سەرۆکوەزیرانی مالیزیا رایگەیاند "فەرماندە رازیبووە پێشوازی لە شاندێکی ئاسیان بکات و لەکاتێکی گونجاوو باشدا سەردانی میانمار بکات، ئەو دژی ئەمە نەوەستایەوە، ئەمە یارمەتی ئاسیان دەدات رۆڵێکی کاریگەر لە چارەسەرکردنی قەیرانی میانمار بگێڕێت".  لە یەکی شوباتی ئەمساڵ فەرماندە مین ئونگ هلیانگ سەرکردایەتیی کودەتایەکی سەربازیی کرد بەسەر حکومەتەکەی ئان سان سوچی، سەرۆکەکەی و بەشی زۆری دارودەستەکەی خستە زیندان.  لە رۆژی دوای کودەتاوە خۆپێشاندان دەستیپێکردووە، ئەمریکا و وڵاتانی دۆستیشی گوشار دەکەن، بەڵام سوپای میانمار گوشارەکانی واشنتن رەتدەکاتەوە و تاوەکو ئێستا بە کوشتنی زیاتر لە ٧٠٠ کەس، خۆپێشاندانەکانی سەرکوت و بێدەنگ کردووە.