هەرێمی شینژییانگ دەکەوێتە باکووری رۆژئاوای چین، شوێنی ملیۆنان موسوڵمانی ئیگۆر و کازاخستانییە کە وڵاتانی رۆژئاوا نیگەرانییان لە ئاست کردەکانی چین دژ بەو کەمینانە دەربڕیوە.  راپۆرتەکەی ئەمنیستی ئینتەرناشناڵ لە ١٠٦ لاپەڕە پێکهاتووە و لەسەر بنەمای چاوپێکەوتن لەگەڵ ٥٥ زیندانی پێشووی چین ئامادەکراوە.  ئەمنیستی لە راپۆرتەکەیدا ئاشکرایکردووە: "لێکۆڵینەوەکانمان بەو راستییە دەمانگەیێنن دەوڵەتی چین لە هەرێمی شینژییانگدا چەند تاوانێکی کردووە کە بەلای کەمەوە  تاوانی دژی مرۆڤایەتین لەوانەش زیندانیکردن یان سنووردارکردنی لەڕادەبەدەری ئازادی مرۆڤ کە پێشێلی یاسا نێودەوڵەتییەکان دەکات، هەروەها ئەشکەنجەدان و سەرکوتکردن.  ئەمنستی لە راپۆرتەکەدا ژیانی کەمینەکانی هەرێمەکە بە دۆزەخ دەچوێنێت و دەڵێت: "دەوڵەتی چین دۆزەخێکی هیوابڕی بۆ ئیگۆر و کازاخی و کەمینەکانی دیکەی ناوچەکەی دروستکردووە".  راپۆرتەکەی ئەمنیستی لەدوای راپۆرتی مانگی نیسانی ئەمساڵی رێکخراوی چاودێری مافی مرۆڤ ئەمریکی هات، کە ئەویش بەهەمانشێوە حکومەتی چین بە بەرپرس لە ئەنجامدانی تاوان دژ بە مرۆڤایەتی تۆمەتبارکرد.  لە راپۆرتەکەیدا ئەمنیستی داوا لە نەتەوە یەکگرتووەکان دەکات لێکۆڵینەوە لە "پێشێلکارییەکانی چین" بکات دژ بە کەمینە موسڵمانەکانی ئیگۆر، کازاخی و کەمینە موسڵمانەکانی دیکە کە بەگوتەی ئەمینستی: "رووبەڕووی دەستگیرکردنی بەکۆمەڵ و خستنەژێر چاودێری چڕ دەکرێنەوە".  شارەزایان کۆکن لەسەر ئەوەی کە لە ساڵی ٢٠١٧ وە کە تێیدا چین دەستی بە هەڵمەتەکانی لە هەرێمی شینژییانگدا کردووە نزیکەی ملیۆنێک ئیگۆری  و موسڵمانەکانی دیکەی زیندانیکردوون. ئەوە هاوکاتە لەگەڵ دەیان راپۆرتی دیکە کە باس لە ئەشکەنجەدانی جەستەیی و دەروونی ئەو کەمینانە دەکرێت لە ناوەند و کەمپەکانی دەستگیرکردن.  چین سەرجەم ئەو راپۆرتانە بە دوور لە راستی ناودەبات و دەڵێت چالاکییەکانیان لەو ناوچانە بۆ رووبەڕووبوونەوەی تیرۆرە.