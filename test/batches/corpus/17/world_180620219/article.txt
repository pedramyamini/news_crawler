بڕیارە لە ١٠ ـی تشرینی یەکەمی ئەمساڵ هەڵبژاردنی پەرلەمانی عێراق بەڕێوەبچێت، یەکێتیی ئەوروپا لە راگەیێندراوەکەیدا ئاماژە بەوە دەکات، ئەنجوومەنی ئاسایشی سەر بە نەتەوە یەکگرتووەکان بڕیاری داوە کە لە چوارچێوەی یارمەتییەکانی نەتەوە یەکگرتووەکان چاودێری هەڵبژاردنی عێراق بکات و هاوکاریی لۆجیستی دابینبکات بۆ چاودێر و رێکخراوە نێودەوڵەتییەکان.  چەند رۆژێک پێش ئێستا لە راگەیێندراوێكدا ئەنجوومەنی ئاسایشی نێودەوڵەتی داوای کردووە کە بە مەبەستی گەرەنتیکردنی هەڵبژاردنێکی ئازاد و بێگەرد چاودێرەکانی لە هەڵبژاردنەکەدا بەشداربن، گرووپی حەوتیش لە راگەیێندراوەکەیاندا پاڵپشتی لە بڕیارەکەی ئەنجوومەنی ئاسایش دەکەن.  بەپێی بەرنامەی کۆبوونەوەکەی یەکێتیی ئەوروپا، لە کاتی نانخوارنی نیوەڕۆ لەگەڵ فوئاد حوسێن، وەزیری دەرەوەی عێراق دادەنیشن و گفتوگۆیەکی نافەرمی دەکەن.  لە بەشێکی دیکەی راگەیێندراوەکەدا ئاماژە بەوە دەدات، وەزیران بۆ ئەوە بانگهێشت دەکرێن کە هەڵوێستی یەکێتیی ئەوروپا لەبارەی دۆخ و شەفافیەتی هەڵبژاردنەکان تاوتوێبکەن، بەتایبەت لەو دۆخە ئاسایشی و سیاسییەی کە عێراق هەیەتی.  لە کۆتایی راگەیێندراوەکەدا ئاماژە بەوە دراوە، یەکێتیی ئەوروپا کارە لەپێشینەکانی لەبارەی پەیوەندییەکانی لەگەڵ عێراق تاوتوێدەکات. ساڵی رابردوو یەکێتیی ئەوروپا لە رێگەی دۆستایەتیی عێراق - یەكێتیی ئەوروپا و رێککەوتنی هاوکارییەکان هەنگاویان بەرەو عێراق ناوە لە بواری مافی مرۆڤ، دیموکراسی، بازرگانی و وزە، کۆچکردن و دیالۆگی سیاسی.