دروستبوونی ئەم گرووپە چەکدارییە هاوکاتە لەگەڵ ناردنی هیزێکی سوپای ئەفغانستان بۆ ناوچەکە بۆ کۆنترۆڵکردنەوەی ناوچە سنوورییەکانی نێوان ئێران و ئەفغانستان کە چەند رۆژێکە لەلایەن تاڵیبانەوە کۆنترۆڵ کراون.  ئەم چەکدارانە، سەر بە گرووپێکی فەرماندەیەکی پێشووی ئەفغانستانن، کە ئەویش گرووپی ئیسماعیل خان، سەرکردەی پێشووی موجاهیدینی ئەفغانییە.  عەتائوڵڵا، چەکداری گرووپی ئیسماعیل خان دەڵێت "لەم دۆخەدا، کاتێک هێرش دەکرێتە سەر شارەکەمان و دەیانەوێت وێرانی بکەن، ئێمە جارێکی دیکە ئامادەین لەژێر فەرمانی ئیسماعیل خاندا شەڕ بکەین و هیچ ترسێکیشمان لە دووژمن نییە، سەرکەوتن بۆ ئێمەیە".  گرووپی موجاهیدینی ئەفغانی لە ساڵی ٢٠٠١ یەکێک بوون لەو گرووپە چەکدارییانەی هاوکاریی ئەمریکایان دەکرد بۆ رووبەڕووبوونەوەی بزووتنەوەی تاڵیبان، دەیانەوێت دوای کشانەوەی ئەمریکا دووبارە رووبەڕووی تاڵیبان ببنەوە.  باسیر ئەحمەد، چەکداری گرووپی ئیسماعیل خان ئاماژە بەوە دەکات "ئێمە لێرەین بۆ بەرگریکردن لە خەڵک، بەرگری لە هیرات دەکەین، بە سەرکردایەتیی ئیسماعیل خان ئامادەین تا دوا دڵۆپی خوێن بەرگری لە خەڵک و شارەکەمان بکەین".  گرووپە چەکدارییەکەی خان، ژمارەیان چەند هەزار چەکدارێک دەبێت و لە ناوچەکانی سەر بە هەرێمی هیرات بڵاوەیان پێ کراوە، لە هەندێک بەرەشەوە شانبەشانی سوپای ئەفغانستان شەڕی تاڵیبان دەکەن.  مەعروف گولامی، فەرماندەی گرووپی ئیسماعیل خان دەڵێت "ئێمە هێزەکانمان لە چەند خاڵێکی نزیک ناوچەی زیندا بڵاوەپێکردووە، کە کەوتووەتە دەست تاڵیبان، هەروەها موجاهیدینی دیکەمان ناردووەتە بەشەکانی دیکەی هیرات".  بزووتنەوەی تاڵیبان دەڵێت نزیکەی ٨٥ % ی خاکی ئەفغانستانی کۆنترۆڵ کردووە، بەشێک لە ناوچەکانی نزیک سنوورەکانی ئێران، تورکمەنستان، تاجیکستان و ئۆزبەکستانی کۆنترۆڵ کردوون.  ئەمریکاش نزیکەی ٩٠ % ی سەربازەکانی كشاندووەتەوە و چاوەڕوان دەکرێت تاوەکو ٣١ی ئابی داهاتوو هەموو سەربازەکانی ئەفغانستان بەجێبهێڵن.  بزووتنەوەی تاڵیبان دەڵێت، ئێستاش ئامادەی دانوستاندنن لەگەڵ حکومەتی ئەفغانستان، بەڵام رۆژی پێنجشەممەی رابردوو ئەشرەف غەنی، سەرۆکی ئەفغانستان گوتی ئامادە نین گفتوگۆ لەگەڵ تاڵیبان بکەن و دانوستاندنیش بە یەک لایەن ناکرێت.  هەروەها لۆید ئۆستن، وەزیری بەرگریی ئەمریکا داوایکردووە کۆمەڵگەی نێودەوڵەتی کار بۆ رێککەوتنی ئاشتی لە ئەفغانستان بکات.