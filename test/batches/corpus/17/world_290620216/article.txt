ئەم گوتانەی فەرماندە سکۆت میلەر لەکاتێکدایە، لە سەروبەندی کشانەوەی هێزەکانی ئەمریکاو ناتۆ لە ئەفغانستان، تاڵیبان رایگەیاندووە، لە کۆی ٤٠٠ ناوچەی سەرتاسەری وڵات، زیاتر لە ١٦٠ ناوچەی کۆنتڕۆڵکردووە.  سکۆت میلەر سەبارەت بە پێشرەوییەکانی تاڵیبان دەڵێت "ئێمە حەزناکەین هێرشی ئاسمانی ئەنجامبدەین، بەڵام بۆ ئەوەی هێرشی ئاسمانی نەکەین، دەبێت تاڵیبان هەموو گرژییەکان بوەستێنن. "  فەرماندە باڵاکەی ئەمریکا لە ئەفغانستان کە رۆڵێکی کارای لە دانوستاندنەکانی ئەمریکا و تاڵیبان هەبووە، لە چاوپێکەوتنێکدا لەگەڵ رادیۆی ئازادی کە ئەمریکا پشتگیری دارایی دەکات، دەڵێت کە ئەمریکا هەتاوەکو دوای کشانەوەش لە ئەفغانستان دەسەڵاتی هێرشی هەیە لە دژی گرووپە چەکدارییەکان.  ئەمریکا لە یەکی ئایارەوە دەستی بە پرۆسەی کشانەوەی هێزەکانی لە ئەفغانستان کردووە و ئەو سەربازانەی کە لە وڵاتەکە ماون، بەگوێرەی بڕیاری سەرۆکی ئەمریکا، تاوەکو ١١ی سێپتەمبەر سەرجەمیان دەکشێنەوە  فەرماندە ئەمریکییەکە ئاماژەی بەوەشداوە کلەدەستدانی خاک لە هەر شوێنێکی ئەفغانستان کاریگەری لەسەر ئەمن و ئاسایشی وڵات دەبێت.  بەمدواییانە تاڵیبان دەروازەیەکی سنووری لەگەڵ تاجیکستان و چەند ناوچەیەکی لە شاری کوندوز لەسەر سنووری ئەو وڵاتە کۆنتڕۆڵکردووە، ئەمەش کاریگەری لەسەر هاوردە و هەناردەکردنی کاڵا لە شارەکە هەبووە.  میلەر دەڵێت: "دەستگرتن بەسەر ناوچەیەک نە لە بەرژەوەندیی هیچ کەسێکە، نە لە بەرژەوەندی خەڵکی ئەفغانستانە"، بەشێوەیەکی گشتیش دۆخی ئەمنیی ئەفغانستانی بە"باش" نەزانی.  هەرچەندە بەرپرسانی ئەفغانستان دەڵێن تاڵیبان توانای دەستبەسەرداگرتنی خاکی نییە، بەڵام شارەزایان دەڵێن مەترسیی هەیە دوای کشانەوەی هێزە بیانییەکان لەو وڵاتە، تاڵیبان پەلاماری کابوولی پایتەخت بدات و دەستی بەسەردا بگرێت.  ئەو شارەزایانە هۆکاری پێشڕەوییەکانی ئەمدواییەی تاڵیبان بۆ بێ توانایی هێزەکانی ئەفغانستان دەگەڕێننەوە و کە پێشتر بە پاڵپشتی هێزی ئاسمانی ئەمریکا شەڕی تاڵیبانی دەکرد.  رۆژی سێشەممە وەزارەتی ناوخۆی ئەفغانستان رایگەیاند کە "هێزی بەرپەرچدانەوە"ی خێرای لە دژی تاڵیبان پێکهێناوە، هێزەکە لە ٤٠٠٠ چەکدار پێکدێت و لەلایەن چەند ژەنەڕاڵێکی خانەنشینەوە سەرپەرشتی دەکرێت.