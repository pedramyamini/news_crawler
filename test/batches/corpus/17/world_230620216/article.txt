بەگوێرەی راگەیێندراوی وەزارەتی بەرگریی رووسیا، کەشتیی جەنگی جۆری HMSی بەریتانی لە ناوچە ئاوییەکانی کریمیا نزیکبووەتەوە کە رووسیا بە سنووری خۆی دەزانێت؛ رووسیا زەنگی هۆشیارکردنەوەی لێداوە، بەڵام کەشتییەکە لە جووڵەکردن بەردەوام بووە تاوەکو فڕۆکەیەکی جەنگیی سووخۆی - ٢٤ چوار بۆمبی فڕێداوەتە خوارەوە، بەڵام هیچ کام لەو بۆمبانە بەر کەشتییەکە نەکەوتوون.  وەزارەتی بەرگریی رووسیا لە راگەیێندراوەکەیدا نووسیویەتی، فڕێدانەخوارەوەی بۆمبەکان بۆ ئەوە بووە کەشتییە بەریتانییەکە ئاراستەی خۆی بگۆڕێت و ئەو کارەش وایکردووە، دواتر کەشتییەکە ئەو ناوچەیە بەجێبهێڵێت.   لە راگەیێندراوەکەدا هاتووە، لەسەر ئەو سنووربەزاندنە بەرپرسی کاروباری سەربازی لە باڵیۆزخانەی بەریتانیا لە مۆسکۆ بانگکراوە.  وەزارەتی بەرگریی بەریتانیا رەتیدەکاتەوە رووسیا زەنگی ئاگادارکردنەوەی بۆ کەشتییەکە لێدابێت و دەشڵێت، ئەو کەشتییە جووڵەیەکی ئاسایی لە ناوچە ئاوییەکانی ئۆکراینا هەبووە و لە ئۆدیساوە بۆ جۆرجیا چووە.  کەشتی جەنگیی جۆری HMS لەچوارچێوەی گرووپی کەشتییە فڕۆکەهەڵگرەکانی بەریتانیا بە ئاراستەی زەریای هێمن دەڕوات. سەرەتای مانگ بەریتانیا رایگەیاند، کەشتییەکە لە گرووپەکەی دادەبڕێت بۆ ئەوەی سەربەخۆیانە " ئەرکە سەربازییەکانی" لە دەریای رەش جێبەجێ بکات.  پەیوەندییەکانی نێوان بەریتانیا و رووسیا لە بابەتی ژەهراویکردنی سێرگی سکریپاڵ و یولیا سکریپاڵی کچی لە ٤ی ئاداری ٢٠١٨ ەوە روویان لەخراپبوونە.   سکریپاڵ هاووڵاتییەکی بەرەچەڵەک رووسییە و دەگوترێت کاری هەواڵگری بۆ بەریتانیا کردووە، لەندەن دەڵێت، لە ٤ی ئاداری ٢٠١٨ لە شاری سالیسبێری ژەهراوی کرا.  رووسیا لە ٢٠١٤ دا نیمچە دوورگەی کریمیای خستەسەر سنووری، هەوڵێک کە زۆربەی وڵات لە جیهاندا دژی وەستاونەتەوە.  رووسیا زیاتر لە جارێک هۆشداری داوەتە کەشتییە جەنگییەکانی ناتۆ بۆئەوەی لە ناوچە ئاوییەکانی کریمیا نزیک نەکەونەوە و کەشتییەکانی بە نانەوەی ناسەقامگیری تۆمەتبارکردووە.