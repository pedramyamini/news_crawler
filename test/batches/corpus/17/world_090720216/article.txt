ستیفان لۆڤین ناوی ٢٢ بەربژێری پۆستە وەزارییەکانی لە پەرلەمان راگەیاند کە ئەندامی پارتی سۆسیال دیموکرات و پارتی سەوزەکانن. ئەمە دەبێتە سێیەم حکومەت لۆڤین رایدەگەیێنێت و سەرۆکایەتی دەکات لەو کاتەوەی لە ساڵی ٢٠١٤ ەوە بووەتە سەرۆکوەزیران.   بڕیارە هەر ئەمڕۆ ناوی بەربژێرانی پۆستە وەزارییەکان رادەستی پاشا کارڵی ١٦ بکرێت. پاشا لەو وڵاتەدا هیچ کاریگەرییەکی سیاسی نییە و هەربۆیە چاوەڕێ ناکرێت هیچ کێشەیەک بۆ کابینەکەی لۆڤین دروستبێت.   هەڵبژاردنی داهاتووی سوێد لە ١١ی ئەیلوولی ٢٠٢٢ دا بەڕێوەدەچێت.   لۆڤێنی تەمەن ٦٣ ساڵ کە سەرۆکی پارتی سۆسیال دیموکراتە، مانگی رابردوو بەهۆی بڕیارێکیەوە بۆ ئازادکردنی خاوەن خانوو و شوقە نوێکان لە دیاریکردنی نرخی کرێ، لە لایەن پەرلەمانی سوێدەوە متمانەی لێ سەندرایەوە، بەڵام بەهۆی نەبوونی بەربژێر بۆ شوێنگرتنەوەی، سەرۆکی پەرلەمانی ئەو وڵاتە بڕیاریدا کە لۆڤێن بۆ پێکهێنانی حکومەتی نوێ بخاتەوە دەنگدانەوە و رۆژی چوارشەممەش متمانەی پەرلەمانی بەدەستهێنایەوە.   سەرۆکوەزیرانی سوێد لە کابینە نوێیەکەیدا رووبەڕووی چەند بەربەستێک دەبێتەوە، لەوانەش نەبوونی پشتیوانیی پێویست بۆ تێپەڕاندنی پڕۆژە بودجەی نوێ. لۆڤێن گوتوویەتی ئەگەر نەتوانێت تا پاییز پڕۆژە بودجەیەک تێپەڕێنێت، ئەوا دەستلەکاردەکێشێتەوە.