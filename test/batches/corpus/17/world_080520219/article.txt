جەژنی ئەمساڵ لەکاتێکدایە، لە ژمارەیەکی زۆر وڵاتدا ژمارەی تووشبووانی کۆرۆنا و مردن بەهۆی ئەو ڤایرۆسەوە بەرزە و هەربۆیە جەخت لە پابەندبوون بە رێنماییە خۆپارێزییەکان دەکرێتەوە.   عاتف شەهزاد، دانیشتووی پاکستانە و دەڵێت، "هەروەک دەبینن، هاتووم بۆ بازاڕ و تەواوی رێنماییەکانم جێبەجێکردوون، لەوانەش بەکارهێنانی دەمامک. ئێمە بە هۆشیارییەوە سەردانی بازاڕ دەکەین و کەسانی کەمتەرخەم نین. "   قەرەباڵخی زۆر لەم رۆژانەدا لەو بازاڕانە دەبیندرێت کە تایبەتن بە جلوبەرگی منداڵان. دایک و باوکەکان مەبەستیانە جلوبەرگی نوێ بۆ منداڵەکانیان بکڕن بۆئەوەی لەم کاتی بڵاوبوونەوەی کۆرۆنا و داخستنی زۆربەی شوێنە گشتییەکاندا دڵیان خۆشبکەن.   ئیمان وەستی، دانیشتووی پاکستانە و باس لەوە دەکات، "شت بۆ خۆم ناکڕم، بەڵکو بۆ منداڵەکانم دەکڕم. جەژن بۆ منداڵانە و دەزانین کە منداڵان جلوبەرگ و پێڵاوی نوێیان دەوێت. واتە ئێمە لێرەین، چونکە منداڵان سووربوون لەسەر هاتنمان. "   خاوەنی دووکانەکانیش دەزان ئەم رۆژانە کڕیاریان زۆرە؛ هەربۆیە تاوەکو درەنگانێکی شەو دووکانەکانیان دەکەنەوە.   محەممەد بیلال، خاوەن فرۆشگەیە و باس لەوە دەکات، "پێنج تاوەکو شەش رۆژی پێش جەژن بۆ کاری ئێمە زۆر گرنگە، چونکە ئەم کاتە باشترینە بۆ ئێمە و بەرامبەرە بە هەموو ساڵەکە. قەدەخەی هاتووچۆ زیانی گەورەی پێگەیاندین. "   خەڵکی پاکستان ئومێدەوارن حکومەت بڕێکی زۆر ڤاکسین بکڕێت بە ئومێدی ئەوەی جەژنی داهاتوو جیاواز بێت و هەڕەشەی ڤایرۆسەکە کەم بووبێتەوە.