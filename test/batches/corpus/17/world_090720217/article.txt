بەسام رازی، گوتەبێژی سەرۆکایەتیی میسر، ئەمڕۆ هەینی ٩ - ٧ - ٢٠٢١ لە هەژماری فەرمیی خۆیدا لە تۆڕی کۆمەڵایەتیی فەیسبووک بڵاویکردەوە: "سەرۆکایەتیی کۆماری عەرەبی میسر بە خەم و پەژارەیەکی زۆرەوە هەواڵی کۆچی دوایی خاتوو جیهان سادات رادەگەیێنێت، هاوژینی محەممەد ئەنوەر سادات، سەرۆکی کۆچکردوو. خاتوو سادات نموونەی ئافرەتی میسری بوو لە پاڵپشتیکردنی هاوژینەکەی لە سەختترین و هەستیارترین کاتدا تاوەکو سەرکەوتنی مێژوویی بۆ میسر لە جەنگی ئۆکتۆبەری پیرۆزدا بەدەستهێنا و ئەو سەرکەوتنەش خاڵێکی وەرچەرخان بوو لە مێژووی نوێی میسردا و شکۆ و سەربەرزی بۆ گەڕاندەوە".  جیهان سادات لە ساڵی ١٩٤٩ ژیانی هاوژینی لەگەڵ محەممەد ئەنوەر سادات پێکهێنا، ئەوەش کاتێک محەممەد ئەنوەر سادات تەنیا ئەفسەرێک بوو لە سوپای میسردا؛ جیهان سادات و ئەنوەر سادات خاوەنی چوار منداڵن و یەکەم هاوژینی سەرۆکی میسر بوو بە خانمی یەکەمی وڵات بانگ بکرێت؛ یەکێک بوو لە بەناوبانگترین هاوژینی سەرۆکەکانی میسر و لە بواری مافەکانی مرۆڤدا چالاک بوو.  جیهان سادات لەدایکبووی ساڵی ١٩٣٣ بوو و باوکی هاووڵاتییەکی میسری بوو، بەڵام دایکی هاووڵاتی بەریتانی بوو؛ جیهان سادات ئەدەبی عەرەبی لە زانکۆی قاهیرە خوێند و لە ساڵی ١٩٧٧ بڕوانامەی بەکالۆریۆسی بەدەستهێنا و دواتر ماستەر و دکتۆراشی لە ئەدەب بەدەستهێنا، بۆ ماوەیەکی زۆریش مامۆستای زانکۆ بوو لە زانکۆی قاهیرە و زانکۆی ئەمریکی لە میسر.  جیهان سادات هەروەها رۆڵی هەبوو لە دەرکردنی چەندین یاسای وەک یاسای پڕۆژەی رێکخستنی خێزان و پاڵپشتیکردنی رۆڵی سیاسیی ژن و هەموارکردنی یاسای باری شارستانی لە میسر.  جیهان سادات دوو کتێبی بڵاوکردووەتەوە؛ یەکەمیان ژیاننامەی خۆیەتی بە ناونیشانی (ئافرەتی میسری) و دووەمیشیان بە ناونیشانی (هیوام بە ئاشتی) یە.