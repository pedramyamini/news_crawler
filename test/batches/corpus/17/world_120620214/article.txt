ئیدارەی بایدن بە بڕیارێك پرۆسەکانی دروستکردنی دیوار لەنێوان سنووری ویلایەتەکانی باشووری ئەمریکا و وڵاتی مەکسیکی وەستاند کە ئیدارەی ترەمپ دەستیپێکردبوو.  گرێگ ئابۆت، حاکمی ویلایەتی تێکساس سەر بە پارتی کۆماری رایگەیاند، دەست بە دروستکردنەوەی دیوارەکە دەکەنەوە و هەر کۆچبەرێکیش هەوڵبدات بە قاچاخی بێتە نێو ویلایەتەکەیەوە دەستگیردەکرێت و دەخرێتە زیندانییە ناوخۆییەکانی ویلایەتەکەوە کە بە " ئایس" واتە سەهۆڵ ناسراون و لەلایەن بەڕێوەبەرایەتیی باج و کۆچبەرانی بەڕێوەدەبردرێن.  گرێگ ئابۆت رایگەیاند، هەفتەی داهاتوو پلانی ویلایەتی تێکساس تایبەت بە دەستکردن بە بنیاتنانی دیوارەکە رادەگەیێنم.  تاوەکو ئێستا ئەوە یەکلایینەکراوەتەوە لە رووی یاساییەوە ویلایەتی تێکساس مافی ئەوەی هەیە بەپێچەوانەی بڕیاری ئیدارەی بایدن دەست بە دروستکردنەوەی دیوارەکە بکات یاخود نا.  راگەیێندراوەکەی حاکمی تێکساس رووبەڕووی رەخنەی رێکخراو و چالاکڤانانی سیڤیلی ئەمریکی بووەوە کە بە هەوڵێک بۆ داپۆشینی شکستەکانیی ناویدەبەن لە بەڕێوەبردنی کاروباری ویلایەتەکە و چارەسەرکردنی کێشەی کۆچبەری لەڕێگەی بەئامانجکردنی کۆچبەرە بێتاوان و لاوازەکان.