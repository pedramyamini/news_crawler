پسپۆڕانی ناسا رایانگەیاندووە، پرۆسەى رەوانەكردنەوەى داتا و وێنەكان بە كوالێتیی ئاسایی لەنێوان هێلیكۆپتەرەكە و گەڕۆكى (پێرسیڤیرانس) و گەیشتنى بۆ زەوى چەند كاژێرێك دەخایەنێت، بەڵام دەكرێت بەدواداچوون بۆ ئەم رووداوە مێژووییە بكرێت لەمیانەى پەخشێكی راستەوخۆی تەلەڤزیۆنیى ناسا لە كاژێر ٠١: ١٥ ى پاشنیوەڕۆ بەكاتى هەولێر، پاشان، دواى تەواوبوونى پرۆسەى فڕینەكە، ناسا جارێكی دیکە نوێكردنەوەیەكى (Update) دیکە دەکات و دوایین داتا بڵاودەكاتەوە.  گرفتى دواكەوتنى گەیشتنى وێنەكان یەكێكە لەو كێشانەى كە رووبەڕووى پسپۆڕان دەبێتەوە، بۆ نموونە، ناردنەوەى فایلێكی ڤیدیۆى پێنج خولەكى لە هێلیكۆپتەر و گەڕۆكەكە بە كوالێتیی بەرزى ٤ K پاشان رەوانەكردنى بۆ مانگى دەستكردى (مارس ریكۆنسیانس ئۆربیتەر) كە بە دەورى مەریخدا دەخولێتەوە، ئینجا لەوێوە بۆ (تۆڕى بۆشایی ئاسمانى قووڵ) لەسەر زەوى چەند مانگێكی پێویستە.  رۆژی ٢٠ی شووبات، ئاژانسی فڕین و بۆشاییگەریی نیشتمانیی ئەمریكا (NASA) یەکەم گەڕۆکی گەیاندە سەر هەسارەی مەریخ.  لە ٢٣ی شووبات، ئاژانسی ناسا یەکەم ڤیدیۆی کاتی نیشتنەوەی گەڕۆکەکەی لەسەر مەریخ بڵاوکردەوە، لەکاتی نیشتنەوەیدا گەڕۆکەکە تەپوتۆزی لەسەر هەسارەکە دروستکردووە. لەگەڵ نیشتنەوەشی کارمەندانی ئاژانسە ئەمریکییەکە دەست بە هاوارکردن و دەربڕینی خۆشی و چەپڵەلێدان دەکەن.  ئەمریکا بووە یەکەم وڵات لە جیهاندا وێنە و ڤیدیۆی سەر مەریخ لە نزیکەوە نیشانبدات. ناسا ٢٥ کامێرا و دوو مایکی بە گەڕۆکەکەوە لکاندووە.  ئاژانسی ناسا تاوەکو ئێستا دوو ملیار و ٤٠٠ ملیۆن دۆلاری خەرجکردووە بۆ ناردنی رۆبۆت و لێکۆڵینەوەکانی لەسەر ئەگەری ژیان لەسەر ئەو هەسارەیە و بەدوای ئاسەواری ژیاندا دەگەڕێت.  بەشێک لە زانایانی ناسا پێیانوایە بەر لە دوو ملیار و ٥٠٠ ملیۆن ساڵ، ژیان لەسەر هەسارەی مەریخ هەبووە. ستیڤ جورزیک، بەڕێوەبەری بەوەکالەتی ناسا ئاماژە بەوە دەکات، "لەوانەیە لە ناوەڕاست تاوەکو کۆتایی ٢٠٣٠ بتوانین لە چوارچێوەی زەوی و مانگ بچینە دەرەوە و مرۆڤ بنێرینە سەر مەریخ".  ئەگەر هیچ گرفتێك روونەدات، ئەوا (ئینجنویتی) دەبێتە یەكەم هێلیكۆپتەر و فڕۆكەی بێفڕۆكەوان كە لە ئاسمانى هەسارەیەكى دیكەدا دەفڕێت.