لۆڤێنی تەمەن ٦٣ ساڵ کە سەرۆکی پارتی سۆشیال دیموکراتە، مانگی رابردوو بەهۆی بڕیارێکیەوە بۆ ئازادکردنی خاوەن خانوو و شوقە نوێیەکان لە دیاریکردنی نرخی کرێ، لە لایەن پەرلەمانی سوێدەوە متمانەی لێ سەندرایەوە، بەڵام بەهۆی نەبوونی بەربژێر بۆ شوێنگرتنەوەی، سەرۆکی پەرلەمانی ئەو وڵاتە بڕیاریدا کە ئەمڕۆ لۆڤێن بۆ پێکهێنانی حکومەتی نوێ بخاتە دەنگدانەوە.   سەرۆکوەزیرانی سوێد لە کابینە نوێیەکەیدا رووبەڕووی چەند بەربەستێک دەبێتەوە، لەوانەش نەبوونی پشتیوانیی پێویست بۆ تێپەڕاندنی پڕۆژە بودجەی نوێ. لۆڤێن گوتوویەتی ئەگەر نەتوانێت تا پاییز پڕۆژە بودجەیەک تێپەڕێنێت، ئەوا دووبارە دەستلەکاردەکێشێتەوە.   لە ساڵی ٢٠١٨ ـەوە لۆڤێن سەرۆکایەتیی کابینەیەک دەکات کە لە هاوپەیمانیێکی لەرزۆکی نێوان پارتە چەپڕەوە میانڕەوەکان پێکهاتووە.   جیاوازیی دەنگەکانی بەڵێ و نەخێر لە هەڵبژاردنەوەی لۆڤێن کەم بوو، بەڵام ئەوە چاوەڕوانکراو بوو کە زۆرینەی ٣٤٩ ئەندام پەرلەمانەکانی سوێد لە دژی لۆڤێن دەنگ نادەن.   لۆڤێن تا هەڵبژاردنە گشتییەکانی داهاتووی سوێد کە دەکەونە ١١ ـی ئەیلوولی ٢٠٢٢ ـەوە، سەرۆکایەتیی کابینە نوێیەکەی دەکات.  بڕیارە رۆژی هەینی ناوی وەزیرانی کابینەکەی لە بەردەم پەرلەمان ئاشکرا بکات.