جۆ بایدن، سەرۆکی ئەمریکا دەڵێت، دەنگۆی نادروست لە تۆڕە کۆمەڵایەتییەکان "خەڵک دەکوژێت" و ئاماژە بەوەش دەکات، پەتاکە ئێستا تەنیا لەنێو ئەو کەسانەدا بڵاودەبێتەوە کە نەکوتراون.  سەرۆکی ئەمریکا رایگەیاند، "ئەوان خەڵک دەکوژن. بەڕاستی.. سەیربکەن، تاکە پەتا کە هەمان بێت لەنێو نەکوتراوەکاندایە. ئەوان خەڵک دەکوژن".  ئەوەش لەکاتێکدایە، رۆژی پێنجشەممە نووسینگەی خزمەتگوزارییە تەندروستییەکانی ئەمریکا لە راپۆرتێکی ٢٢ لاپەڕەییدا بڵاوکردنەوەی زانیاریی نادروستی بە "هەڕەشەیەکی گەورە" نێوبرد و داوایکرد کاردانەوەیەکی نیشتمانی دژی هەبێت.  هاوکات جین ساکی، گوتەبێژی کۆشکی سپی جەختی لە هەڵوێستی ئیدارەی بایدن کردەوە کە دەبێت تۆڕە کۆمەڵایەتییەکان چاودێرییەکی چڕتر بخەنە سەر بەکارهێنەرەکانیان و نەهێڵن زانیاریی هەڵە لەبارەی ڤاکسینەکان بڵاوبکرێنەوە.  گوتەبێژی کوشکی سپی رایگەیاند "ئێمە بەردەوام هەوڵدەدەین دڵنیابینەوە لەوەی تۆڕە کۆمەڵایەتییەکان ئاگاداری ئەو گوتارە مەترسیدارانەن کە دژی تەندروستیی گشتی بڵادەکرێنەوە و ئێمە و چەندین هاووڵاتیی ئەمریکی لەسەر هەموو جۆرەکانی تۆڕە کۆمەڵایەتییەکان دەیبینین. ئێمە لەگەڵ ئەوان کاردەکەین بۆئەوەی باشتر لە کارپێکردنی یاساکانی تۆڕە کۆمەڵایەتییەکان تێبگەین".  جین ساکی نموونەیەکی هێنایەوە بۆ زیاتر روونکردنەوەی بابەتەکە و گوتی "یەکێک لەو دەنگۆ ناڕاستانەی کە تاوەکو ئێستاش هەیە ئەوەیە کە ڤاکسینی دژی کۆرۆنا دەبێتە هۆی نەزۆکی، ماوەیەکی زۆرە دەبینین لە ئینتەرنێت و شوێنەکانی دیکە بڵاودەکرێتەوە، لەکاتێکدا چەندین جار سەلمێندراوە کە ئەو شتە راست نییە. ئەمە جێگەی نیگەرانییە و دەمانەوێت بزانین کە تۆڕە کۆمەڵایەتییەکان هەنگاوی پێویست بۆ رووبەڕووبوونەوەی دەگرنەبەر".  هەروەها ئەوەشی خستەڕوو کە ١٢ کەس بەرپرسن لە بڵاوکردنەوەی ٦٥ % ی دەنگۆکانی دژی ڤاکسین لەسەر تۆڕە کۆمەڵایەتییەکان.  پەیامنێرێکی فۆکس نیوز لە گوتەبێژەکەی کۆشکی سپیی پرسی، "ماوەی چەندە سیخوڕی بەسەر پرۆفایلەکانی خەڵک لەسەر فەیسبووک دەکەن؟ " بەڵام ساکی پرسیارەکەی پشتگوێخست و گوتی، ئەو خەڵکەی کە ئەوان تێبینییان کردووە بە ئاشکرا زانیاری لە تۆڕە کۆمەڵایەتییەکان بڵاودەکەنەوە.  زیادبوونی نیگەرانیی کۆشکی سپی لە بڵاوبوونەوەی زانیاریی نادروست لە تۆڕە کۆمەڵایەتییەکان لەکاتێکدایە، دەیان ملیۆن هاووڵاتیی ئەمریکی رەتیدەکەنەوە ڤاکسین وەربگرن.