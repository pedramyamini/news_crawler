لە پەراوێزی کۆبوونەوەی لووتکەی وڵاتانی ناتۆ لە برۆکسلی بەلجیکادا و لە وەڵامی پرسیارێك کە ئایا هێشتا ئەو باوەڕەی هەیە ڤیلادمیر پووتین، سەرۆکی رووسیا کەسێكی بکوژ بێت، بایدن پێدەکەنێت و دەڵێت، وەڵامی من بۆ پرسیارەکە ئەو پێکەنینەیە.  پاشان لەدوای وەستانێكی چەند چرکەیی، جۆ بایدن درێژەی بە وەڵامەکەی دا و گوتی، پووتین چەند جارێک دانی بەوەدا ناوە کە ئامادەی ئەنجامدانی چەند کارێکە یان چەند کارێكی ئەنجامداوە، دواتر بایدن رایگەیاند، ئەو مژارە پەیوەندی بە کۆبوونەوەی چاوەڕێکراوی رۆژی ١٦ ـی ئەم مانگە لەگەڵ پووتیندا نابێت.  پێشتر بایدن پووتینی بە بکوژ ناوبردبوو، سەرۆکی رووسیاش لەو بارەیەوە بە پێکەنینەوە وەڵامی پرسیاری رۆژنامەڤانانی دابووەوە و گاڵتەی بە قسەکەی بایدن کردبوو.  لە ١٦ ـی ئەم مانگە لووتکەی نێوان پووتین و بایدن لە جنێف ی سویسرا بەڕێوەدەچێت. لووتکەکەش لەکاتێکدایە پەیوەندییەکانی ئەو دوو وڵاتە لە دۆخێکی باشدا نین. رووسیا بەم نزیکانە ئەمریکای خستووەتە لیستی ئەو وڵاتانەی کە "هاوڕێی نین. "  هەردوو وڵاتەکە ئێستا باڵیۆزیان لە ئەوی دیکەیان نییە. ئەمریکا چەند بەرپرسێکی رووسیای سزاداوە و دوو مارێنزی پێشووی ئەمریکیش لە زیندانەکانی رووسیادان بە تۆمەتی سیخوڕی.   لە کۆبوونەوەی لووتکەی ناتۆش کە دوێنێ دووشەممە کارەکانی تەواو بوو باسی رووسیا کرا و یەکێک بوو لە تەوەرە سەرەکییەکان. سەرکردەکانی ناتۆ هۆشدارییان دایە رووسیا کە پەیوەندییەکانیان ئاسایی نابێتەوە تاوەکو بەپێی یاسا نێودەوڵەتییەکان نەجووڵێتەوە. لە راگەیێندراوەکەدا هاتووە "تاوەکو رووسیا پێشانی نەدات کە پابەندە بە یاسا نێودەوڵەتییەکان و پابەندی و ئەرک نێودەوڵەتییەکانی، پەیوەندییەکان لەگەڵیدا ئاسایی نابنەوە. "  دەقی پرسیار و وەڵامی رۆژنامەڤانەکە و جۆ بایدن:       پرسیار: "لە چاوپێکەوتنێکی رۆژنامەڤانیدا، ڤلادیمیر پووتین، سەرۆکی رووسیا لەسەر ئەوەی کە تۆ ئەوت بە بکوژ ناوبردووە، پێکەنی، ئایا هێشتا ئەو باوڕەتان هەیە کە پووتین بکوژە؟ "    جۆ بایدن: "منیش بە پێکەنینەوە وەڵامی یەکەم پرسیاری تۆ دەدەمەوە. تەماشا بکە، ئەو پێشانی دا کە... وەڵامەکە ئەوەیە کە پووتین لە رابردوودا دانی بەوەدا ناوە کە  ئامادەیە هەندێک شت بکات یان هەندێک شتی کردووە، بەڵام سەیرکە کاتێک کە من راستەوخۆ ئەو پرسیارەم لێکرا من بە راستگۆیانە وەڵامم دایەوە. "