جۆ بایدن، سەرۆکی ئەمریکا لە کۆشکی سپی گوتارێکی لەبارەی دۆخی بێکاری و بازاڕی کاری وڵاتەکەی لە مانگی حوزەیران پێشكێشکرد و رایگەیاند، لەو مانگەدا ٨٥٠ هەزار هەلی کار لە ئەمریکا دروستبوون، ئەو ژمارەیەش لە تێکڕای سێ مانگی رابردوو زیاترە و ئاماژەیەکە بۆ ئەوەی کە کۆمپانیا ئەمریکییەکان هەلی کاری زیاتریان رەخساندووە.   سەرۆکی ئەمریکا دەڵێت، زیادبوونی هەلی کار بەو رێژە بەرزە "بەڵگەیە" لەسەر بووژانەوەی مێژوویی ئابووریی ئەمریکا، ئەوەش دوای ئەوەی کە بەهۆی پەتای کۆرۆنا رووبەڕووی پاشەکشەی گەورە بوو بوو.  بایدن ئاماژە بەوەش دەکات کە لە پێنج مانگی سەرەتای سەرۆکایەتیی هیچ سەرۆکێکی دیکەی ئەمریکا ئەو ژمارەیە زۆرەی دەرفەتی کار دروست نەبوون.   رۆژی هەینی، وەزارەتی کاری ئەمریکا راپۆرتی خۆی لەبارەی رەوشی هەلی کار و بێکاریی ئەمریکا بۆ مانگی حوزەیران بڵاوکردەوە کە نیشانیدەدات ئابووریی ئەمریکا بە بەهێزییەوە لە بووژانەوەدایە. بایدن پەتای کۆرۆنا بۆ وڵاتەکەی بە "خراپترین قەیرانی ١٠٠ ساڵی رابردوو" ناودەبات.   بە گوێرەی وەزارەتی کاری ئەمریکا، ئێستا کاری رێستورانتەکان نزیکە لەوەی بگەڕێتەوە سەر ئاستی پێش پەتای کۆرۆنا و خەڵكێکی زیاتر بازاڕدەکەن، گەشت دەکەن و بەشداری لە بۆنە هوونەری و وەرزشیەکاندا دەکەن.   هەروەها ژمارەی ئەو گەشتیارانەی بە فڕۆکە گەشت دەکەن، گەیشتووەتە ٨٠ % ی ژمارەی پێش بڵاوبوونەوەی پەتای کۆرۆنا.   راپۆرتەکە دەشڵێت، کرێکار و کارمەندە ئەمریکییەکان کاری باشتر و زیاتریان دەستکەوتووە لە کاتێکدا کە کۆمپانیاکان خەریکی زیادکردنی کارمەندن و مووچەی باشتریان پێدەدەن.   لە مانگی حوزەیران، بەراورد بە ساڵی رابردوو، ئەو پارەیەی کە هەر کارمەند یان کرێکارێکی ئەمریکی لە یەک کاژێردا وەریگرتووە، % ٣.٦ زیاتر بووە. هەروەها ژمارەیەکی زۆری ئەو کارمەند و کرێکارانەی ئێستا دامەزرێنراون، بە کاتی تەواو کاردەکەن، واتە لە هەر هەفتەیەکدا شەش رۆژ و لە هەر رۆژێکدا هەشت کاژێر.   لە بەرامبەریشدا، ژمارەی ئەوانەی کە کارەکانیان کاتی بووە، رووی لە کەمی کردووە، ئەوەش بە ئاماژەیەکی ئەرێنی بۆ بەرەوپێشچوونی بازاڕی کار لێکدراوەتەوە.   بایدن بە شانازییەوە باسی لە زیادبوونی هەلی کار کرد و باسی لەوەشکرد کە سیاسەتە ئابووریەکانی، لە نێویشیاندا، ئەو پاکێجە ١.٩ ترلیۆن دۆلاریەی کە مانگی ئادار بۆ بەهاناوەچوونی ئابووریی وڵاتەکەی تەرخانیکردبوو، وایانکردووە کە خەڵک بتوانێت ئاسانتر کاری مووچە بەرز بدۆزێتەوە.   لەو باریەوە سەرۆکە دیموکراتەکە گوتی، "هێزی هەستانەوەی ئابووریی وڵاتەکەمان ئاراستەکانی گۆڕیوە. لە بری ئەوەی کارکەرەکان لەگەڵ یەکدی کێبڕکێ لەسەر بەدەستهێنانی کاری دەگمەن بکەن، ئێستا خاوەن کارەکان کێبڕکێ لەگەڵ یەکدی دەکەن لەسەر ئەوەی کامیان زیاتر کرێکار بۆ لای خۆی رادەکێشێت. "  ئەوەی جێی سەرنجە، وێڕای زیادبوونی هەلی کار، راپۆرتەکەی رۆژی هەینی پێشانیدەدات کە رێژەی بێکاری لە مانگی حوزەیران زیاتر بووە، واتە وێڕای هەبوونی دەرفەتی کاری زیاتر، ژمارەیەکی زیاتری خەڵکی ئەمریکا دەستبەرداری کارەکانیان بوون یانیش دوورخراونەتەوە.   لە مانگی ئایار رێژەی بێکاری ٥.٨ % بووە، بەڵام مانگی رابردوو گەیشتووەتە ٥.٩ %. ئەوەش زۆر لەو ٣.٥ % ـە زیاترە کە پێش کۆرۆنا هەبوو.   تاوەکو ئێستاش، ٦.٨ ملیۆن هەلی کار لە ئابووریی ئەمریکادا کەمن کە دوای دەرکەوتنی کۆرۆنا لەدەستچوون.   لە کاتێکدا کە خەڵکی زیاتر هەوڵی بەدستهێنانی کار دەدات، بەتایبەتیش لە نێو رێستورانت و شوێنە هوونەری و گەشتیاریەکان، هەندێ لە خاوەنکاران دەستپێشخەری ئەوەیان کردووە کە پارەی زیادە، یاخود بەخشیش، بە کارمەندەکانیان بدەن بۆ ئەوەی کرێکاری زیاتر بۆ لای خۆیان رابکشێن. هەروەها ئەو نەرمیەشیان نوواندووە کە کاژێرەکانی کارکردن بەگوێرەی خواستی کارمەند بن.