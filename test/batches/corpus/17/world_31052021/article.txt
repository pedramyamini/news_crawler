پلانەکە تایبەتە بەو ئەفغانییانەی کە لەگەڵ هێزەکانی بەریتانیا وەک وەرگێڕ یان رێگەپیشاندەر و یان کارمەند کاریان کردووە.  کشانەوەی هێزەکانی هاوپەیمانان لە ئەفغانستان ترسی لەلایەن ئەو ئەفغانییانە دروستکردووە کە ببنە ئامانجی چەکدارانی تاڵیبان و گرووپە چەکدارەکانی دیکە.  وەزارەتی بەرگریی بەریتانیا رایگەیاند، پلانێکی نوێمان داناوە بۆ خێراترکردنی بردنەدەرەوەی ئەو ئەفغانییانە لە وڵاتەکەیان و نیشتەجێکردنیان لە بەریتانیا.  پلانەکە زیاتر لە ٣ هەزار ئەفغانی و ئەندامانی خێزانەکانیان دەگرێتەوە کە بڕیارە بەمزووانە بگوازرێنەوە بۆ بەریتانیا.  ئەوە سەرباری هەزار و ٣٠٠ ئەفغانی دیکە کە لەماوەی رابردوودا گوازراونەتەوە بەریتانیا.  دۆسیەی بردنەدەرەوەی ئەفغانییەکانی یاریدەدەری سوپای بەریتانیا لەساڵی ٢٠١٤ وە ورووژێندراوە ئەو ساڵەی کە تێیدا سوپای بەریتانیا کۆتایی بە ئۆپەراسیۆنە سەربازییەکانی لە ویلایەتی هیلماند دژ بە چەکدارانی تاڵیبان هێنا.  بەڵام پێشتر بردنەدەرەوە و نیشتەجێکردنی ئەفغانییەکان بە پرۆسەیەکی قورسدا تێپەڕدەبوو و زیاتر رێگە بەوانە دەدرا کە لەریزی پێشەوەی بەرەکانی شەڕدا لەگەڵ هێزە بەریتانییەکاندا کاری وەرگێڕانیان کردووە.  بەڵام پلانی ئێستای وەزارەتی بەرگریی بەریتانیا ئاسانکاری بۆ دۆسیەی ئەو ئەفغانییانە کردووە، ئەوەش لەسەر بەنەمای داننانی بەریتانیا بە قەبارەی ئەو هەڕەشانەی کە رووبەڕووی ئەو ئەفغانییانە دەبێتەوە کە لەماوەی ٢٠ ساڵی رابردوودا لەگەڵ هێزەکانی بەریتانیا کاریان کردووە.  پلانەکە لە یەکی مانگی نیسانەوە دانراوە و بڕیارە تاوەکو رۆژی ١١ی سێپتەمبەری ئەمساڵ کە دوا رۆژی کشانەوەی هەموو هێزەکانی هاوپەیمانانە، سەرجەم وەرگێڕ و کارمەندە ئەفغانییەکانی نێو سوپای بەریتانیا لەو وڵاتەدا نیشتەجێ بکرێن.