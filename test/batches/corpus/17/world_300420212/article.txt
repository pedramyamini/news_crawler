بەڵگەنامەکە پێی دەگوترێت "بەڵگەنامەی دیجیتاڵیی سەوز" بەو کەسانە دەدرێت کە ڤاکسینیان وەرگرتووە یاخود تازە لە کۆرۆنا چاکبوونەتەوە، یانیش پشکنینیان نێگەتیڤ دەرچووە، بۆئەوەی بەبێ کەرەنتینەکردن و بەبێ ئەنجامدانی پشکنینی زیاتر، ئازادانە بەنێو سنووری وڵاتانی ئەندامدا گەشت بکەن.  کۆشکی ڤێرسای یەکێکە لەو شوێنانەی زۆرترین گەشتیار رووی تێدەکەن، دوای سێ ساڵ کارکردن تێیدا، نۆژەنکردنەوەی تەواو بووە؛ بەهۆی قەدەخەی هاتووچۆوە بۆ ماوەیەکی درێژ داخرابوو، ئەوەش دەیان ملیۆن دۆلار زیانی بە کەرتی گەشتیاریی فەرەنسا گەیاند.  ستێفان ماسی، بەڕێوەبەری پرۆژەی نۆژەنکردنەوەی کۆشکی ڤێرسای دەڵێت "نزیکەی ٣٠٠ هەزار تەبەقەی زێڕ لەسەر بانەکەی دانراون. چوارچێوەی پەنجەرەکانیشی بە زێڕ نۆژەنکراونەتەوە. کۆی گشتیی ٤٠٠ هەزار تاوەکو ٤٥٠ هەزار تەبەقەی زێر لە نەخشاندنیدا بەکارهاتوون".  کاسرین پیگارد، سەرۆکی کۆشکی ڤێرسای دەڵێت "بۆ هەموومان ناخۆش بوو، چونکە ئەوە زیانێکی دارایی گەورە بوو. زیانی کۆشکی ڤێرسای لە ساڵی ٢٠٢٠ ـدا ٨٥ ملیۆن دۆلار بوو".  شانۆی کۆلۆسیۆمە لە رۆمای پایتەختی ئیتاڵیا پێش کۆرۆنا ساڵانە نزیکەی حەوت ملیۆن و ٥٠٠ هەزار گەشتیار سەردانیان دەکرد، بەڵام لە ساڵی ٢٠٢٠ دا، تەنیا ملیۆنێک و ٥٠٠ هەزار کەس سەردانیان کرد، ئەوەش بە نزیکەیی بووە هۆی ٦٣ ملیۆن دۆلار زیان بۆ کەرتی گەشتیاریی ئیتاڵیا، دوای شەش هەفتە لە داخستن، ئێستا دووبارە کراوەتەوە بەڵام بە ژمارەیەک گەشتیاری کەمەوە.  تینکێکە ستریک، ئەندامی پەرلەمانی یەکێتیی ئەوروپا دەڵێت "ئەوانەی پشکنینیان نێگەتیڤ دەردەچێت یان چاکبوونەتەوە پێویستە هەمان مامەڵەی ئەو کەسانەیان لەگەڵدا بکرێت کە ڤاکسینیان وەرگرتووە".  بەگوێرەی پەرلەمانی یەکێتیی ئەوروپا، مانگانە کەرتی گەشتیاریی یەکێتییەکە بەهۆی کۆرۆناوە یەک ملیار یۆرۆ زیانی بەردەکەوێت.  پەرلەمانی یەکێتیی ئەوروپا پەلە لە چالاککردنی بەڵگەنامەی دیجیتاڵیی سەوز دەکات بۆئەوەی ئەو زیانە کەمبکاتەوە.  رۆژی چوارشەممە بە ٥٤٠ دەنگی بەڵێ بەرامبەر ١١٩ نەخێر کارپێکردنی ئەو بەڵگەنامەیە پەسندکرا؛ ئێستاش بەڵگەنامەکە لە قۆناخی کاری تەکنیکی و یاساییدایە.