وەکو پۆلیسی سوێد دەڵێت، ئەو پیاوە ئۆتۆمبێلی چەند کەسێکی دزیبوو و، پەلاماری چەند شوێنێکی بازرگانیشی دابوو، لەکاتی دەستگیرکردنیشدا هەوڵیداوە بە ئۆتۆمبێلەکەی لە هێزەکانی پۆلیس بدات.  ئەمڕۆ پۆلیس لە چەند ناوچەیەکی ستۆکهۆڵم ئۆپەراسیۆنێکی گەورەی گەڕان و پشکنینی دەستپێکرد، دوای ئەوەی ئاگادارکرایەوە لە دزینی ئۆتۆمبێلێک و لێخوڕینی بەشێوەیەکی سەرشێتانە.  میدیای سوێد دەڵێت، ئەو کەسە پەلاماری وێستگەی شەمەندەفەر و چەند شوێنێکی بازرگانیی دابوو.، شاهێدحاڵەکان باس لەوە دەکەن، ئەو کەسە بەشێوەیەکی سەرشێتانە ئۆتۆمبێلێکی دزراویشی لێخوڕیوە.  پۆلیس ئاماژە بەوە دەکات، روون نییە پاڵنەری ئەو کارە چی بووە و بەهۆی ئەو رووداوانەشەوە، پۆلیس لە هەندێک ناوچەی پایتەختی وڵاتەکە بەربەستی گەورەی داناوە.  ئەو پیاوە تۆمەتی کەمتەرخەمی لەڕادەبەدەری لەکاتی لێخوڕینی ئۆتۆمبێل رووبەڕوو کراوەتەوە، لەگەڵ هەوڵدان بۆ بەکارهێنانی تووندوتیژی دژی پۆلیس، ئەمە وێڕای دزین و کاری تێکدەرانە.