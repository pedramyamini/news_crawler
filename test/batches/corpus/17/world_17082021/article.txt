تاڵیبان لە راگەیێندراوێکدا دەڵێت: "لێبووردنی گشتی بۆ هەمووان دەرکراوە، ئێستا دەتوانن بەو پەڕی متمانەوە ژیانی ئاسایی خۆتان دەستپێبکەنەوە. "  ئەم راگەیێندراوەی تاڵیبان دوو رۆژ لە کەوتنی کابوولی پایتەخت دێت، دوای ئەوەی لە پێشڕەویێکی خێرا و چاوەڕواننەکراودا سەرجەم ناوچەکانی وڵاتیان لە دەست حکومەتی ئەفغانستان دەرهێنا، کە میدیای رۆژئاوا ئەم پێشڕەوییە بە برووسکە ناودەبەن.  تاڵیبان لە کابوولی پایتەخت سەرقاڵی جێبەجێکردنی رێسا و یاساکانی خۆیەتی بەسەر نزیکەی ٥ ملیۆن کەسدا.  سەرکردەکانی رۆژئاوا بە کەوتنی کابوول شۆکبوون، تەنانەت وڵاتان نەیانتوانی لەکاتی خۆیدا کارمەندی باڵیۆزخانەکان و هاووڵاتیانیشیان بکشێننەوە.  شەوی رابردوو جۆ بایدن، سەرۆکی ئەمریکا گوتارێکی پێشکێشكرد، گوتی هۆشداریم دایە ئەشرەف غەنی خۆی بۆ شەڕی ناوخۆ ئامادە بکات، بەڵام "غەنی" لە جێبەجێکردنی کارەکانی شکستی هێنا.  بایدن لە گوتارەکەیدا گوتی لە بڕیاری کشانەوەی هێزەکانی خۆی لە ئەفغانستان پەشیمان نییە، بەڵام بنچینەی بڕیارەکەی بۆ سەردەمی ئیدارەی دۆناڵد ترەمپ گەڕاندەوە.  سەرۆکی ئەمریکا گوتی ئەگەر ساڵێکی دیکە یاخود پێنج ساڵی دیکەش لە ئەفغانستان بمابانەوە، هیچ لە بابەتەکە نەدەگۆڕدرا.  دوای دانوستاندنەکانی دەوحە، بزووتنەوەی تاڵیبان بڕیاریداوە لە دەسەڵات نەرمبێت و رێگە بدات کچ و ژنان لە خوێندن بەردەوام بن، بەڵام لەگەڵ ئەوەشدا شرۆڤەکاران ترسیان هەیە بزووتنەوەکە دەست بە حوکمە پەڕگیرییەکەی ٢٠ ساڵ لەمەوبەری بکاتەوە.  محەمەد عارف مستەفا، فەرماندەیەکی تاڵیبان بە سی ئێن ئێنی راگەیاندووە: "رۆژێک دێت موجاهیدین سەرکەوتن رادەگەیێنن و شەریعەتی ئیسلام نەک تەنیا بەسەر ئەفغانستاندا، بەڵکو بەسەر هەموو جیهاندا جێبەجێ دەکەن. "  ئەو فەرماندەیە دەڵێت: "ژنانیش مافی خۆیان هەیە، ئیسلام مافی بە ژنان داوە، ئینجا چەند مافی پێداون ئێمەش بەقەد ئەوە مافیان پێدەدەین. "  ئەمریکا لە دوای ٢٠ ساڵ لە شەڕ و پێکدادان بڕیاری دا تاوەکو یادی ١١ی سێپتەمبەر سەرجەم هێزەکانی لە ئەفغانستان بکشێنێتەوە، بەڵام بەهۆی پێشڕەوییە خێراکانی تاڵیبان بڕیاری کشاندنەوەی هێزەکانی پێشخست.  ئەمریکا لە ٢٠٠١ ەوە ٣٥٠٠ سەربازی لە ئەفغانستان لەدەستداوە، بەڵام واشنتن جەخت لەیەک شت دەکاتەوە، دەڵێت: "ئێمە بۆ یەک ئامانج چووین بۆ ئەفغانستان، ئەویش تێکشاندنی قاعیدە بوو، ئەو ئامانجەشمان پێکا. "