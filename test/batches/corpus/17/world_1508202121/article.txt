شینکای کارۆخایل، ئەندامی پەرلەمانی ئەفغانستان لەمیانی بەشداریکردنی لە بوولتەنی کاژێر ٠٨: ٠٠ی رووداو، لەڕێگەی تەلەفۆنەوە رایگەیاند، هەندێک کردەوەی نابەرپرسانە و تاڵانکاری روویداوە، لەناو کابوول - یشدا خاڵی پشکنین دانراوە.  ئەو ئەندامەی پەرلەمانی ئەفغانستان ئاماژەی بەوەش کرد، هێشتا فڕۆکەخانەی کابوول کار دەکات و ئەو خەڵکانەی هەستدەکەن پارێزراو نین، دەڕۆن.  شینکای کارۆخایل ئەوەشی خستەڕوو، "ئەمریکییەکان لە هەوڵی پاراستنی خەڵکی خۆیاندان"، دەشڵێت "هێشتا روون نییە بزووتنەوەی تاڵیبان چی دەکات".  وەزیری بەرگریی ئەمریکا لەبارەی شەڕنەکردنی هێزەکانی سەر بە حکومەتی ئەفغانستان رایگەیاند، "جێگەی نیگەرانییە"، سوپاسالاری ئەمریکاش دەڵێت، دەکرێت "گرووپە تیرۆریستییەکان زوو لە ئەفغانستان ریزەکانیان یەکبخەنەوە".  بەرپرسێکی بزووتنەوەی تاڵیبان دەڵێت، نایانەوێت لەکاتی کۆنترۆڵکردنەوەی ناوچەکانی ئەفغانستان هیچ قوربانییەک بکەوێتەوە، بەڵام ئاگربەستیان رانەگەیاندووە.  رۆژی شەممە ١٤ی ئابی ٢٠٢١، بزووتنەوەی تاڵیبان بەبێ شەڕکردن شاری جەلالئابادی کۆنترۆڵکرد، بەوەش توانییان یەکیک لە رێگە سەرەکییەکانی ئەفغانستان کۆنترۆڵ بکەن. دواتریش دەروازەی سنووریی تۆرخامیان کۆنترۆڵکرد، کە دەروازەیەکی سنووریی نێوان ئەفغانستان و پاکستانە، بەوەش تاکە رێگەی دەربازبوونیان لە ئەفغانستان هێشتەوە کە فڕۆکەخانەی کابوولە و هێشتا لەدەستی هێزەکانی ئەفغانستانە.  دای جەلالئاباد، بزووتنەوەی تاڵیبان توانیی بە کەمێک رووبەڕووبوونەوەی چەکداری، دەست بەسەر باکووری شاری مەزاری شەرفیدا بگرێت. ئەمڕۆ یەکشەممە ١٥ - ٠٨ - ٢٠٢١ یش گەیشتە کابوول - ی پایتەخت و دەستی بەسەر کۆشکی سەرۆکایەتیی ئەفغانستاندا گرت.  جۆ بایدن، سەرۆکی ئەمریکا رایگەیاندووە، ئیدارەکەی لە قەتەر بە بەرپرسانی بزووتنەوەی تاڵیبانی راگەیاندووە، هەر کردەوەیەک کە سەربازان و کارمەندانی ئەمریکی بخاتە مەترسییەوە، "بەشێوەی تووند و خێرا وەڵامی سەربازیمان دەبێت".  لە ناوخۆی وڵاتەکەیدا، سەرۆکی ئەمریکا رووبەڕووی رەخنەی زۆر بووەتەوە. بایدن رایگەیاندووە، سوپای ئەفغانستان دەبێت خۆی ناوچەکانی ژێر دەسەڵاتی کۆنترۆڵ بکات، "مانەوەی بێ کۆتایی ئەمریکا لە ناوەڕاستی گرژیی ناوخۆی وڵاتێکی دیکە بۆ من جێگەی قبووڵ نییە".  قەتەر، کە گفتوگۆی ئاشتی لەنێوان حکومەتی ئەفغانستان و بزووتنەوەی تاڵیبان بەڕێوەدەبات، رایگەیاندووە، داوای لە چەکدارانی بزووتنەوەکە کردووە کە ئاگربەست رابگەیێنن.