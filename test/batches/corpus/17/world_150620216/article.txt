وۆڵتەر ئێسپینۆزا، بەڕێوەبەری رێکخراوی لێکۆڵینەوە لە گەندەڵی لە کۆستەریکا دەڵێت، "ئێمە لەم هەنگاوەی یەکەمماندا ئامانجمان ئەوەیە بەدیاریکراوی ٣٢ کەس دەستگیر بکەین پاشان هەنگاوی دووەم دەنێین کە تێیدا هەر هەموو ٧٢ گەندەڵکارەکانی دیکە دەستگیر دەکەین. "  لەو ٣٢ کەسە کە ئێسپینۆزا باسیان دەکات، ١٩ یان بەرپرسی حکومین و یەکێکیشیان راوێژکاری خودی سەرۆکی وڵاتە.  گەندەڵیی لە کۆستەریکا گەیشتووەتە ئاستێکی بەرز و حکومەتیش هەوڵی بنبڕکردنی دەدات. شەفافییەتی نێودەوڵەتی لە ساڵی ٢٠٢٠، کۆستەریکای لە پلەی ٤٢ ـەمین داناوە.  خانوو، ئۆتۆمبێل، پارە و دابینکردنی بەرژەوەندیی تایبەت رێگەیەکن بەشێک لە کۆمپانیاکانی وڵات بە بەرپرسانی حکومییان داوە و لەبریدا گرێبەستی کاری بەڵێندەرایەتیی حکومەتیان وەرگرتووە.  ئێسپینۆزا باس لەوەش دەکات، "ئێمە لێکۆڵینەوە لە توانای پێدانی بەرتیل، دزینی پارە، پێدانی پارەی نایاسایی، خراپبەکارهێنانی دەسەڵات، ساختەکردنی بەڵگەنامەکان و چەندین کاری دیکەی نایاسایی دەکەین. "  یەکێک لەو شوێنانە وەزارەتی رێگەوبانی کۆستەریکایە کە بەهۆی گەندەڵییەوە بودجەکەی لە نێوان ٢٠١٨ تاوەکو ٢٠٢٠، زیاتر لە ١٢٧ ملیۆن دۆلار کورتهێنانی هەبووە.