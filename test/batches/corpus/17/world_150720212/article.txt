خراپترین دۆخ کە بەهۆی لافاوەکەوە کەوتووەتەوە لە هەریەکە لە ویلایەتەکانی راینلاند پالاتینەیت و نۆرس راین ویستفالیا بووە، کە تێیاندا باڵاخانە و ئۆتۆمبێلیش لافاو رایماڵیون.  هەر بەهۆی لافاوەوە لە وڵاتی بەلیجکاش لانیکەم شەش کەس گیانیان لەدەستداوە، تەنانەت داوا لە هاووڵاتییانی شاری لیج کراوە کە شارەکەیان جێبهێڵن.  کەوتنەوەی لافاوەکە دوای بارانبارینێکی بەخووڕ بوو لە چەند ناوچەیەکی رۆژئاوای ئەوروپا.  هۆڵەنداش لەنێو ئەو وڵاتانەدایە کە بە خراپی بەرکەوتووە، لافاو زیانی بە خانووەکانی باشووری پارێزگای لیمبەرگ گەیاندووە.  مالو درایەر، سەرۆکی ویلایەتی راینلاند پالاتینەیت - ی ئەڵمانی لافاوەکە بە "کارەساتبار" ناودەبات و دەڵێت "خەڵک مردوون، بێسەروشوێن بوون و خەڵکێکی زۆریش ژیانیان لە مەترسیدایە. سەرجەم خزمەتگوزارییە لەناکاوەکانمان لە ئەرکدان و ژیانی خۆیان لەپێناو خەڵک خستووەتە مەترسییەوە".  ئەنگێلا مێرکل، راوێژکاری ئەڵمانیا کە ئێستا لە ئەمریکایە بەمەبەستی کۆبوونەوە لەگەڵ جۆ بایدن، سەرۆکی ئەمریکا، رایگەیاندووە "بەو کارەساتە تووشی شۆک بووم".  پۆلیسی ئەو وڵاتە هێلیکۆپتەر و سەدان سەربازی جووڵاندووە بەمەبەستی یارمەتیدانی خەڵک. پێشتریش پۆلیس رایگەیاندبوو، دەیان کەس لەسەر بانی ماڵەکانیان چاوەڕێ بوون بۆئەوەی رزگاربکرێن.  لە رۆژئاوای وڵاتی ئەڵمانیا قوتابخانەکان داخراون، هێڵەکانی گواستنەوەش بەخراپی زیانیان بەرکەوتووە.