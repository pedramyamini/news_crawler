ئیمانوێل ماککرۆن، سەرۆککۆماری فەرەنسا کۆتایی بە ئۆپەراسیۆنی '' بورخان '' هێنا کە بە تەنیا لە ٥ وڵاتی ئەفریقی لە دژی گرووپە تووندئاژۆ ئیسلامییەکان بەڕێوەی دەبرد.  فەرەنسا هێزەکانی خۆی خستووەتە پاڵ ئۆپەراسیۆنێکی فراوانتر بەناوی '' تاکوبا '' کە لەلایەن ژمارەیەک وڵاتی ئەفریقی بەڕێوەدەچێت، ماکرۆن پێیوایە کۆنتڕۆڵکردنی هەڕەشەی گرووپە چەکدارییەکانی ئەفریقا بە تەنیا ئەرکی فەرەنسا نییە.  فەرماندە ستیفان گۆوڤرنێت، فەرماندەی بەتالیۆنی هێزی ئیکۆنێکس لە مالی دەڵێت "ئێمە شایەتی دووژمنان بووین دەیانویست شەریعە بەسەر خەڵکی بسەپێنن، نەیان دەهێشت منداڵان یاری تۆپی پێ بکەن، پانتۆڵی گوندنیشانیان کورت دەکردەوە، جلوبەرگی تایبەتیان بەسەر خەڵکدا سەپاند. بە چاوی خۆمان ئاسەواری برینمان بەسەر شان و پشتی خەڵکدا بینی کە نەچوونەتە ژێر باری ئەو یاسایانە. "  کشانەوەی بەشێک لە سەربازانی فەرەنسا لەکاتێکدایە، ئێستا لە هەموو کاتێک زیاتر هەڕەشەی گرووپە چەکدارییە ئیسلامییەکان لە ئەفریقا زوڵاڵترە، هەریەک لە قاعیدە، بۆکۆحەرام و داعش لە مالی، چاد و بورکینیا فاسۆ و نایجێر و چەند وڵاتێکی دیکەی ساحلی ئەفریقا ناوە بەناوە گورزی گەورە دەوەشێنن و بەدەیان کەسی سڤیل و حکومی دەڕفێنن.  ترس هەیە کشانەوەی هێزەکانی فەرەنسا لەم کاتەدا بۆشایی ئەمنیی دروستبکات و گرووپە چەکدارەکانیش دەرفەتی لێ بقۆزنەوە.  فەرمادنە یان مالارد، فەرماندەی یەکەی هێلیکۆپتەر دەڵێت "بۆ نموونە، ئەوەی پەیوەندی بەمنەوە هەیە هێزەکانی نایجرییە، لە مالی و چاد و وڵاتانیدیش بەهەمان شێوەیە، بۆیە بونیادنانی ئەو هاوبەشیەیە، واتا بونیادنانی تواناو متمانە و یارمەتیدانی ئەو هێزانەیە بۆ ئەوەی باش شەڕی گرووپە چەکدارییەکان بکەن. ئەم شەڕەش درێژە دەکێشێت، چونکە وەکو گوتم ئەمە ناوچەیەکی بەرفراوانە و سەرجەم گرووپە تیرۆریستییەکانیش بەسەر وڵاتدا دابەشبوونە. "  لە نیامی پایتەختی نایجیر خێزانێک سەرەڕای بوونی هێزە بیانییەکان ناوەبەناوە رووبەڕووی هێرش و دزی و تاڵان لەلایەن گرووپە چەکدارییەکان دەبنەوە.  ئورمارو موئموونی، رزگاربووی هێرشی گرووپە تووندئاژۆکان دەڵێت "هەرچەندە فەرەنسییەکان هێشتا لێرەن، بەڵام رۆژانە خەڵك دەکوژرێت، سەرەڕای بوونی هێزەکانی فەرەنسا. بەڕاستی ئێمە هیوا بۆ ئاشتی دەخوازین. تەنیا شتێکە کە ئێستا هیوای بۆ دەخوازین. "  دوای حەوت ساڵ لە ئۆپەراسیۆنی بورخان و خەرجکردنی ملیاران یۆرۆ، فەرەنسا لەژێر بەرپرسیارییەتییە گەورەکە هاتە دەرەوە.  ساحلی ئەفریقا خۆی بۆ ئۆپەراسیۆنێکی گەورەتر بە بەشداری ١٣ وڵاتی ئەوروپی ئامادەدەکات، تاقیکردنەوەیەکی دیکە لەلایەن هێزە بیانییەکان و ئەو خەڵکەی کە لە ٢٠١٣ ـەوە بوونەتە قوربانی شەڕی گرووپە جیهادییەکان.  داوا لە وڵاتی زیاترکراوە بێنە نێو ئۆپەراسیۆنی تاکوبا، لەنێویاندا ئەمریکا کە تاوەکو ئێستا رەزامەندی دەرنەبڕیوە، تەنیا پاڵپشتی لۆجیستی پێشکێشکردووە.