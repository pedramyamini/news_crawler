ئەمریکا دەڵێت ٣٠ هەزار دامەزراوەی ئەمریکی و جیهانی بەر ئەو هاککردنە کەوتوون کە ژمارەیەکیان دامودەزگای حکومین. لەسەر ئەوە، ئەمریکا لەگەڵ هەریەکە لە هاوپەیمانیی ناتۆ و یەکێتیی ئەوروپا، بە تووندی سەرکۆنەی چینیان کرد و واشنتن سزای بە سەر ژمارەیەک هاووڵاتیی چینیدا سەپاند.  جین ساکی، گوتەبێژی کۆشکی سپی رایگەیاند: "ئێمە هێرشە سایبەرییەکان دژی وڵاتەکەمان و دژی دامەزراوەکانی کەرتی تایبەتمان بە جیدی وەردەگرین. وەزارەتی داد بڕیاریدا سزا بەسەر چوار هاککەری وەزارەتی ئاسایشی چیندا بسەپپێنێت و پەڕاوی لێکۆڵینەوەیان بۆ بکاتەوە. "  چین تۆمەتەکانی ئەمریکا رەتدەکاتەوە و دەڵێت هەڵبەستراون. هەروەها دەشڵێت، "ئەمریکا گەورەترین سەرچاوەی هێرشە ئەلیکترۆنییەکانە. "  ژاو لیجیان، گوتەبێژی وەزارەتی دەرەوەی چین دەڵێت: "چین دووبارە داوا لە ئەمریکا و هاوپەیمانەکانی دەکات کە دزیە ئەلیکترۆنییەکانیان دژی وڵاتەکەمان بووەستێنن. لەسەر بابەتی ئاسایشی ئینتەرنێت، چیدیکە دەستە پیسەکانتان بە ئێمە نەسڕنەوە و هەموو ئەوشتانەشی کە بە پەڕاوی لێکۆڵینەوە ناودەبەن، هەڵبووەشێننەوە. "  هاوکات لە ژمارەیەک وڵاتی دیکەش هێرشە ئەلیکترۆنییەکان بوونەتە هۆی دلەڕاوکێ یان تەنانەت هەڕەشە بۆ سەر ئاسایشی ئابووریان.   رێکخراوی ئەمنێستی ئینتەرناشناڵ هەفتەی رابردوو ئاشکرایکرد کە لە رێگەی بەرنامەیەکی ئیسرائیلییەوە هەوڵدراوە سیخوڕی بەسەر موبایلەکانی ٥٠ هەزار چالاکڤان، رۆژنامەڤان و سەرکردەی وڵاتاندا بکرێت، لە نێویشیاندا ئیمانوێل ماکرۆنی سەرۆکی فەرەنسا. دوای ئەوە ماکرۆن کۆبوونەوەیەکی بەپەلەی لەسەر ئاسایشی نیشتمانیی وڵاتەکەی رێکخست.   هەر لە هەفتەی رابردوودا، دوو هێرشی ئەلیکترۆنیی دیکە دروستبوون، کە یەکێکیان بووە هۆی لەکارکەوتنی ئامێرەکانی گواستنەوەی کۆنتەینەرەکانی بەندەری کەیپ تاون لە ئەفریقای باشوور، ئەوەی دیکەشیان بووە هۆی دزەپێکردنی داتاکانی ئارامکۆ گەورە کۆمپانیای نەوتیی سعودیە.