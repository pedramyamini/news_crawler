هێزی دەریایی ئەمریکا لە راگەیێندراوێکدا وردەکاری لەسەر جۆری ئەو چەکانە بڵاوکردووەتەوە کە لەسەر کەشتیێک لە ئاوە نێودەوڵەتییەکانی باکووری دەریای عەرەبی دەستیان بەسەرداگیراوە. چەکەکان پێکدێن لە چەندین مووشەکی پێشکەوتووی دژە تانکی رووسی، هەزاران نیشانشکێنی جۆری ٥٦، سەدان دۆشکەی جۆری PKM، مووشەکهاوێژ و چەندین جۆری دیکەی کەرەستەی سەربازی.  راگەیێندراوەکە دەڵێت، چەکەکان لەلایەن ئەمریکاوە دەستیان بەسەرداگیراوە و لێکۆڵینەوەش لەوە دەستیپێکردووە ئاخۆ کەشتییەکە سەر بە چ وڵاتێک بووە و بەنیازیش بووە چەکەکان بۆ کوێ بنێرێت.  ئەمریکا تاقمی سەر کەشتییەکەیشی دەستبەسەرکردووە، دوای لێپرسینەوە ئەوانی ئازادکردووە، لە راگەیێندراوەکەدا دەڵێت نان و خۆراکی پێداون بەرلەوەی ئازادیان بکات.   ئەو کەشتییەی دەستی بەسەرداگیراوە، هیچ لۆگۆ و نیشانەی وڵاتێکی بەسەرەوە نییە، بەڵام پێشتر ئەمریکا ئێرانی بەناردنی چەک و تەقەمەنی بۆ حوسییەکانی یەمەن تۆمەتبارکردووە.  لە حوزەیرانی ٢٠٢٠ سعودیە رایگەیاند، دەستیان بەسەر کەشتیێکی ئێرانیدا گرتووە، بەرپرسان لە ریاز رایانگەیاند، ویستوویەتی چەک و تەقەمەنی بۆ حوسییەکانی یەمەن بنێرێت.  هاوپەیمانیی عەرەبی بە سەرپەرشتیی سعودیە لە ریاز لە کۆنفرانسێکی رۆژنامەڤانی جۆری چەکەکانی خستە بەرچاوی کامێراکان، پێکهاتبوون لە سەدان جۆری چەک کە بەشێکیان دەستیکردی ئێران بوون، لەگەڵ نیشانشکێن و چەندین جۆری دیکەی مووشەک و تەقەمەنی.