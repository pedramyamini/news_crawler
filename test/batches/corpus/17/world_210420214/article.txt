بڕیارە سبەینێ ٢٢ی ئەم مانگە کە هاوکاتە لەگەڵ رۆژی زەوی، کۆبوونەوەی لووتکە بەشێوەی ئۆنلاین بەڕێوەبچێت و تێیدا جگە لە ئەمریکا، رووسیا و چین و دەیان گەورە وڵاتی دیکەی جیهان بەشداری بکەن.  هوا چۆنینگ، گوتەبێژی وەزارەتی دەرەوەی چین رایگەیاند، شی ژینگ پینگ، سەرۆکی ئەو وڵاتە بەشداری کۆبوونەوەکە دەکات و تێیدا گوتاری تایبەتی خۆی پێشکێش دەکات.  کریملن، کۆشکی سەرۆکایەتیی رووسیا راگەیێندراوێكی بڵاوکردەوە و تێیدا پەسندکردنی بانگهێشتەکەی بایدن بۆ بەشداریکردنی ڤلادیمیر پووتین، سەرۆکی رووسیا لە کۆبوونەوەکەی راگەیاند، گوتیشی، پووتین لە کۆبوونەوەکەدا نەخشە رێگەی رووسیا لە چوارچێوەی پێکەوەکارکردنێکی نێودەوڵەتیی گشتگیر دەخاتەڕوو کە مەبەست لێی تێپەڕاندن و کۆتاییهێنانە بە دەرهاوێشتە نەرێنییەکانی گۆڕانی کەشوهەوا کە بەرۆکی جیهانی گرتووە.  کۆبوونەوەی ئۆنڵاینی تایبەت بە کەشوهەوا لە رۆژی ٢٢ی ئەم مانگە رێکدەخرێت و پێشتریش جۆن کێری، نێردەی تایبەتی ئەمریکا بۆ کاروباری کەشوهەوا رایگەیاندبوو، کە جۆ بایدن لەگەڵ گەورە سەرکردەکانی جیهان بەشداری لە کۆبوونەوەی لووتکەی کەشوهەوا دەکات.  کۆشکی سپی ئەمریکا لە راگەیێندراوێكیدا باسی لەوە کردووە، جۆ بایدن بانگهێشتی سەرکردەی ٤٠ وڵاتی جیهانی کردووە بۆ بەشداریکردن لە خستنەڕووی بیروبۆچوونیان لەبارەی رووبەڕووبوونەوەی گۆڕینی کەشوهەوا، ئەوەش لەدوای گەڕانەوەی ئەمریکا لە سەردەمی ئیدارەی بایدن بۆ رێککەوتنی ٢٠١٥ی پاریس تایبەت بە کەشوهەوا کە ئیدارەی ترەمپ لەو رێککەوتنە کشابووەوە و بە رێککەوتنێكی نەرێنی و خراپ ناوی دەبرد.