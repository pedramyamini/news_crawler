بەرپرسێکی باڵای ناتۆ بە ئاژانسی هەواڵیی فرانس پرێسی راگەیاند، "لە ناوەڕاستی مانگی نیساندا ناتۆ بڕیاریدا پێش ١ی ئایار دەست بە کشاندنەوەی سەربازەکانی لە ئەفغانستان بکات. کشاندنەوەکە لە چوارچێوەی پرۆسەیەکی رێکوپێک، بە مەبەست و پڕ لە هاوئاهەنگی بەڕێوەدەچێت".  هاوپەیمانیی ناتۆ نزیکەی ٩٦٠٠ سەرباز و راوێژکاری سەربازیی لە ئەفغانستان هەیە و بڕیاری کشاندنەوەکەش دوای ئەوە هات جۆ بایدن، سەرۆکی ئەمریکا گوتی، ئیدارەکەی لە چەند مانگی داهاتوودا کۆتایی بە درێژترین شەڕی وڵاتەکەی دەهێنێت.  بەرپرسە باڵاکەی ناتۆ ئەوەشی خستەڕوو، کاری لەپێشینەی ئێستای هێزەکانیان بریتییە لە رەخساندنی زەمینەیەک تاوەکو کشاندنەوەکە رێکوپێک بەڕێوەبچێت و ئاماژەی بەوە کرد "هەر هێرشێکی تاڵیبان لە قۆناخی کشاندنەوەکەدا وادەکات زۆر بە تووندی وەڵامی بدەینەوە. پلانەکەمان بەو جۆرەیە لە ماوەی چەند مانگێکی کەمدا کۆتایی بە پرۆسەی کشاندنەوەکە بهێنین".  جۆ بایدن دەڵێت، کشاندنەوەی سوپای ئەمریکا لە ئەفغانستان پێش ١١ی سێپتێمبەر کۆتاییدێت. وەزارەتی بەرگریی ئەڵمانیاش دەڵێت، پلانی هەیە پێش دەستپێکی مانگی تەممووز ١٣٠٠ سەربازەکەی لەو وڵاتە بکشێنێتەوە.  ویلایەتە یەکگرتووەکانی ئەمریکا دەڵێت، ئامانجی گواستنەوەی سەربازەکانی بۆ ئەفغانستان بەدەستهێناوە کە بریتییە لە کۆتاییهێنان بەوەی ئەو وڵاتە "ببێتە لانکەی تیرۆریستان"، ئەوەش دوای کوشتنی ئوسامە بن لادن و لاوازکردنی رێکخراوی ئەلقاعیدە لەو وڵاتە و وڵاتانی دیکەی جیهان.