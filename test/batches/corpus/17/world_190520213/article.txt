وەک لە راگەیێندراوەکەدا هاتووە، بایدن بە نەتەنیاهووی گوتووە کە ئەمریکا چاوەڕێدەکات هەر ئەمڕۆ گرژییەکان بە راددەیەکی بەرچاو هێوربکرێنەوە.   بەڵام بە گوێرەی نووسینگەی راگەیاندنی بنیامین نەتەنیاهوو، سەرۆکوەزیرانی ئیسرائیل بە سەرۆکی ئەمریکای گووتووە کە ئیسرائیل "سوورە لەسەر بەردەوامیدان بە هێرشەکانی تا ئەو کاتەی ئامانجەکەی بەدی دێت. "  رۆژی چوارشەممە ١٩ - ٠٥ - ٢٠٢١ فڕۆکە جەنگییەکانی ئیسرائیل بەردەوام بوون لە بۆردوومانکردنی کەرتی غەزە، لە ئەنجامدا لانیکەم چوار هاووڵاتیی فەلەستینی کوژران کە یەکێکیان رۆژنەمەڤان بوو، هەروەها ژمارەیەک تاوەریش خاپوورکران.   هەروەها حەماس بەردەوام بوو لە ئاراستەکردنی مووشەک بۆ شارەکانی باشووری ئیسرائیل، بەڵام برینداربوونی هیچ کەسێک بەهۆی ئەو مووشەکانەوە لە لایەن ئیسرائیلەوە رانەگەیێندرا.  تاوەکو ئێستا لانیکەم ٢٢٧ هاووڵاتی فەلەستینی لە بۆردوومانی فڕۆکە جەنگییەکانی ئیسرائیلدا کوژران کە ٦٤ یان منداڵن، هەروەها زیاتر لە هەزار و ٦٠٠ کەسی دیکەشیان برینداربوون.   لە ئیسرائیلیش لە ئەنجامی هێرشە مووشەکییەکانی حەماس، ١٢ کەس کوژراون کە دووانیان منداڵن، هەروەها ٣٠٠ هاووڵاتیی دیکەی ئیسرائیلی برینداربوون.   هاوکات هەر ئەمڕۆ چوارشەممە، ئەمریکا لە ئەنجوومەنی ئاساییشی نەتەوە یەکگرتووەکان پڕۆژەیاساییەکی فەرەنسای ڤیتۆکرد کە بۆ داواکردنی ئاگربەست لە نێوان ئیسرائیل و حەماس و گرووپە چەکدارەکانی دیکەی فەلەستین پێشکێشی کردبوو.   ئەمریکا پێیوایە هەنگاوێکی لەو شێوەیە دەبێتە هۆی لاوازکردنی ئەو هەوڵە دیپلۆماسیانەی کە لە پێناو رازیکردنی هەردوولا بۆ راگرتنی شەڕ دەدرێن.