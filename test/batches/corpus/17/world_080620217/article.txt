رۆژی دووشەممە پیاوێک بە ئۆتۆمبێلێکی جۆری پیکابەوە خۆی بەو چوار کەسەدا کێشابوو و لە ئەنجامدا هەموویان گیانیان لەدەستدا.   ترودۆ لەو بارەیەوە دەڵێت، "ئەم کوشتارە رووداوێکی بە رێککەوت نەبوو. ئەمە هێرشێکی تیرۆرستی بوو کە لە نێوجەرگەی کۆمەڵانی خەڵکەکەماندا بە رق و کینە هاندرا بوو. "   بە گوێرەی کەسوکاری ئەو خێزانە موسڵمانە، هەر چوار کەسەکە لەسەر شۆستە بەپێ دەڕۆشتن کاتێک کە ئۆتۆمبێلەکە خۆی پێیاندا کێشاوە. ئەو چوار کەسە، پیاوێک و هاوژینەکەی و کچەکەیان و دایکی پیاوەکە بوون.   پیکابەکە کە رەنگی رەشبووە، لە دووڕیانێکی شاری لەندەنی پارێزگەی ئۆنتاریۆی کەنەدا، لایداوەتە سەر شۆستەکە و هەر چوار هاووڵاتییە کەنەدییە موسڵمانەکەی خستووەتە ژێرەوە.   بە گوێرەی کەسوکارەکانیان، کوڕێکی تەمەن نۆ ساڵی دوو هاوژینە کوژراوەکە بە برینداری گەیێنراونەتە نەخۆشخانە و ئێستا دۆخی تەندروستیی بەرەو باشبوون دەچێت.   سەرۆکوەزیرانی کەنەدا لەو بارەیەوە دەڵێت، "ئێمە هەموومان هیوا دەخوازین برینەکانی خێرا چاکبنەوە، ئەگەرچی ئێمە دەزانین بۆ ماوەیەکی درێژ بە خەم، پەژارە، پەشۆکان و توڕەییەوە دەژیت، ئەوەش لە ئەنجامی ئەم هێرشە ترسنۆکە ئیسلامۆفۆبیکە. "  یەکێک لە کوژراوان، ناوی مەدیحە سەلمانە، تەمەنی ٤٤ ساڵ و خوێندکاری ماستەر بووە لە بواری ئەندازیاری مەدەنی و ژینگە؛ هاوژینەکەی ناوی سەلمان فازڵ و تەمەنی ٤٦ ساڵ بووە؛ کچە تەمەن ١٥ ساڵەکەیان ناوی یومنا سەلمان بووە؛ هەرسێکیان لەگەڵ دایکی سەلمان کە تەمەنی ٧٤ ساڵ بووە لە هێرشەکەدا کوژران. خێزانەکە بە رەچەڵەک پاکستانی بوون.