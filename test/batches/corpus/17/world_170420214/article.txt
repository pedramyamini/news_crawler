رۆژی پێنجشەممە بە تۆمەتی دەستوەردان لە هەڵبژاردنی سەرۆکایەتی و هاککردنی دامەزراوە فیدراڵییەکانی ئەمریکا، واشنتن داوای لە ١٠ دیپلۆماتی رووسی کرد ئەمریکا جێبهێڵن و ٣٨ کەسایەتی و دامەزراوەی رووسیشی خستە لیستی سزاکانییەوە.   رۆژێک دوای ئەوە، سێرگی لاڤرۆڤ، وەزیری دەرەوەی رووسیا رایگەیاند، حکومەتی وڵاتەکەی وەڵامی هەنگاوەکەی واشنتن دەداتەوە، "ئێمە لە رێگەی تۆڵەی چاو بەرامبەر چاو وەڵامی ئەو رێکارانە دەدەینەوە و داوا لە ١٠ دیپلۆماتی ئەمریکی دەکەین کە وڵاتەکەمان جێبهێڵن. "  وەک بەشێکی دیکە لە سزاکانی رووسیا بۆ سەر ئەمریکا، باڵیۆزخانەکە مافی ئەوەی نەما خەڵکی رووسیا یان وڵاتی سێیەم دابمەزرێنێت. هەروەها گەشتکردن بۆ رووسیا لە هەشت بەرپرسی باڵای ئەمریکا قەدەخەکرا، لەوانەش وەزیری ئاسایشی نێوخۆی ئەمریکا.   لەسەر سنووری رۆژهەڵاتی ئۆکراینای هاوپەیمانیی ئەمریکا، رووسیا ٤١ هەزار سەربازی کۆکردووەتەوە. ئەم سەربازە ئۆکراینییانە کە لە شەڕی دژی جوداخوازەکانی نزیک لە رووسیادان دەڵێن، مۆسکۆ بۆ دەرفەتێک دەگەڕێت بۆ زیاتر بەهێزکردنی پێگەی خۆی.   یوری، سەربازێکی ئۆکراینییە و دەڵێت: "ئێمە گوتەیەکمان هەیە کە دەڵێت، ' ئەگەر بەدوای ئاشتیدا دەگەڕێیت، خۆت بۆ جەنگ ئامادەبکە '. ئێمە ئامادەین لەسەر خاکەکەمان رووبەڕووی دووژمن ببینەوە. "  وەزارەتی بەرگریی ئەمریکا دەڵێت، رووسیا لە دەریای رەش و ئازۆڤی لە نزیک ئۆکراینا مامەڵەیەکی خراپ دەکات و نیازی هەیە گەرووی کێرچ بە رووی کەشتییە نێودەوڵەتییەکاندا دابخات.   جۆن کێربی، گوتەبێژی پێنتاگۆن لەو بارەوە دەڵێت، "رووسیا مێژوویەکی هەیە لە ئەنجامدانی تووندوتیژی دژی کەشتییەکانی ئۆکراینا و رێگریکردن لە هاتن و چوونی کەشتییە نێودەوڵەتییەکان لەو ناوچەیەدا. ئێمە داوا لە رووسیا دەکەین کارە هەراسانکەرەکانی لە دەریای رەش و ئازۆڤدا بوەستێنێت و کۆتایی بە چڕکردنەوەی هێزەکانی لەسەر سنووری رۆژهەڵاتی ئۆکراینا بهێنێت. پاڵپشتیی تەواو لە سەروەری و یەکپارچەیی ئۆکراینا دەکەین".  ئۆکراینا لە ساڵی ٢٠١٤ ەوە بووەتە خاڵی دەستپێکی ناکۆکییەکانی نێوان رووسیا و ئەمریکا، ئەوەش کاتێک مۆسکۆ هەرێمی کریمیای ئۆکراینی بە پشتبەستن بە ئەنجامی گشتپرسییەکی جوداخوازەکان، وەکو بەشێک لە رووسیا ناساند.  ململانێی سووریا، پڕۆژەی گازی سرووشتیی نۆرد ستریم دوو، تۆمەتەکانی دەستوەردان لە هەڵبژاردنی ئەمریکا، هێرشی ئەلیکترۆنی و دەستگیرکردنی سەرکردە و چالاکڤانەکانی ئۆپۆزیسیۆنی رووسیا، پەیوەندییەکانی نێوان ئەو دوو زلهێزەی ئاڵۆزتر کرد.