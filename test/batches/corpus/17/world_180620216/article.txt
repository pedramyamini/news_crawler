ئەم هەفتەیە رەجەب تەیب ئەردۆغان، سەرۆککۆماری تورکیا و ئیمانوێل ماکرۆن، سەرۆکی فەرەنسا لە پەراوێزی لووتکەی ناتۆ لە بروکسل کۆبوونەوە، لە کاتێکدا کە پێشتر لەسەر چەندین بابەتی نێودەوڵەتیی وەکو پرسی لیبیا، سووریا و ناگۆرنۆ - قەرەباخ ناکۆکی کەوتبووە نێوانیان و دوو سەرکردەکە توانجی راستەوخۆیان ئاراستەی یەکدی کردبوو.   ژان ئیڤ لۆدریان، وەزیری دەرەوەی فەرەنسا بە تەلەڤزیۆنی بی ئێف ئێم - ی وڵاتەکەی راگەیاندووە کە ئەو پێشوازی لە گۆڕانی هەڵوێستی تورکیا دەکات، بەڵام گوتیشی کە "پێویستە ئەنقەرە هەنگاوی کردەیی زیاتری هەبێت. "  لۆردریان دەڵێت، "جۆرێک لە ئاگربەستی زارەکی هەیە. ئەوە باشە بەڵام بەس نییە. ئاگربەستی زارەکی بە واتای کردار نایەت. "  بە هێنانەوەی لیبیا، سووریا و رۆژهەڵاتی دەریای ناوەڕاست وەکو نموونە، وەزیری دەرەوەی فەرەنسا گوتی، "ئێمە چاوەڕێدەکەین تورکیا لەسەر پرسە هەستیارەکان کرداری هەبێت. "  لە پرسی رۆژهەڵاتی دەریای نێوەڕاست، فەرەنسا لە رابردوودا بەردەوام پشتیوانیی یۆنان و قوبرسی کردووە لە دژی چالاکییەکانی تورکیا بۆ گەڕان بە دوای سەرچاوە سرووشتییەکانی دەریاکە.   لۆدریان هەروەها باسی لەوە کرد کە فەرەنسا لە هەمووی زیاتر لەسەر پرسی لیبیا خوازیارە کە لەگەڵ تورکیا کاربکات، لە کاتێکدا کە ئەنقەرە هێزی سەربازی خۆی بە پشتیوانیی هەزاران چەکداری سووری ناردووە بۆ لیبیا بۆ ئەوەی پاڵپشتی لە حکومەتی دانپێدانراوی ئەو وڵاتە بکات.   لۆدریان دەڵێت، "لە داهاتوودا دەزانین کە ئایا ئەردۆغان جگە لە وشەکانی چی دیکە دەگۆڕێت و کردارەکانیشی دەبینین. "   ماکرۆن پێشتر هەر لەم ساڵدا هۆشدارییدا کە تورکیا دەیەوێت دەستوەردان لە هەڵبژاردنی سەرۆکایەتیی ساڵی ٢٠٢٢ی فەرەنسادا بکات.   هەروەها پێشتر باسی لەوە کردووە کە هەنگاوە تاکلایەکانی ئەنقەرە لەسەر ئاستی نێودەوڵەتی و کڕینی سیستەمی بەرگریی ئاسمانیی ئێس ٤٠٠ی رووسی بوونەتە هۆی "مردنی مێشک"ی ناتۆ کە هەردووک وڵات تێیدا ئەندامن.   هەروەها دەرکردنی یاسایەکی نوێ بۆ رێگەنەدان بە بەهێزبوونی پێگەی موسوڵمانە پەڕگیرەکان لەلایەن حکومەتی فەرەنساوە کاردانەوەی تووندی ئەردۆغانی لێکەوتەوە، کە فەرەنسای بە "ئیسلامۆفۆبیا" تۆمەتبارکرد.   پەیوەندیی نێوان ماکرۆن و ئەردۆغان لە ساڵی رابردوودا گەیشتە ئەوپەڕی گرژی، ئەوەش دوای ئەوەی ئەردۆغان گوتی، ماکرۆن پێویستی بە "پشکنینی دەروونی"یە.  کۆتا مانگی ساڵی رابردوو، ئەردۆغان رایگەیاند، هیواخوازە فەرەنسا بە زووترین کات "ماکرۆن لە کۆڵ بکاتەوە" و سەرۆکی فەرەنسای بە "کێشە" بۆ پاریس ناوبرد.    بەڵام لە ماوەی چەند مانگی رابردوودا، ئاماژەی ئارامبوونەوەی پەیوەندییەکانی نێوان دوو وڵاتەکە دەرکەوتوون و تورکیا جەختی لە پابەندبوونی خۆی بە پێکەوەگونجان لەگەڵ یەکێتیی ئەوروپادا کردووەتەوە.  ئاماژەیەکی دیکەی باشبوونەوەی پەیوەندییەکانی نێوانیان ئەوە بوو کە هەر ئەم هەفتەیە فەرەنسا تورکیای لە لیستی ئەو وڵاتانەدا دەرهێنا کە سەردانیکردنی ناپێویستیان قەدەخە بوو.   لە کۆبوونەوەی سەرکردەکانی وڵاتانی ناتۆ لە بروکسل، ئەردۆغان هەروەها یەکەمین کۆبوونەوەی خۆی لەگەڵ جۆ بایدن وەکو سەرۆکی ئەمریکا ئەنجامدا، ئەگەرچی رایگەیاند هیچ نیازێکیان نییە دەستبەرداری سیستەمی دژە مووشەکیی ئێس ٤٠٠ی رووسی بن.