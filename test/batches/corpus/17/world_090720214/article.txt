رێککەوتنەکە لە دوای کۆبوونەوەی ئەیمەن سەفەدی، وەزیری دەرەوەی ئوردن لەگەڵ یایر لاپید، هاوتا ئیسرائیلییەکەی هات کە تێیدا هەردوولا لەسەر دەستەوارەکە رێککەوتن.  پێشتر نافتالی بێنێت، سەرۆکوەزیرانی ئیسرائیل بڕیاری فرۆشتنی ٥٠ ملیۆن لیتر ئاوەکەی پەسندکرد و بڕیارە ساڵانە ئەو بڕە ئاوە بە ئوردن بفرۆشرێت و رێککەوتنەکە بۆ ماوەی ٥ ساڵ بەردەوام دەبێت، هەر بەگوێرەی رێککەوتنەکە دەبێت ئوردن پێشوەختە پارەی هەر پێنج ساڵەکە بداتە ئیسرائیل.  لە سەردەمی سەرۆکایەتیی بنیامین نەتەنیاهوو، سەرۆکوەزیرانی پێشووی ئیسرائیل، ئوردن چەندینجار داوای رێککەوتنی لەگەڵ ئیسرائیل کرد، بەڵام نەتەنیاهوو لەسەر بنەمای نیگەرانییە ئەمنییەکانی، داواکانی ئوردنی رەتکردەوە.  ئوردن یەکێکە لەو وڵاتانەی کە کێشەی کەمیی ئاوی خواردنەوەیان هەیە و لە بەرامبەردا ئیسرائیل یەکێکە لەو وڵاتانەی کە توانیویەتی سیستەمێکی پێشکەوتووی ئاوی پاکی خواردنەوە دابمەزرێنێت و تۆڕی گەیاندن و دابەشکردنی ئاو بە ناوچە جیاجیاکانی وڵاتەکەی دروستبکات.