مەلا میسباح، فەرماندەیەکی بزووتنەوەی تاڵیبانە... لە شاری قەرەباخی سەر بە هەرێمی غەزنی لە ئەفغناستان...  سەردانی ژمارەیەک چەکداری تاڵیبان و  نەخۆشخانەکانی ئەو شارەی کردووە. ئەو وەکو بەرپرسێکی فەرمی خاوەن دەسەڵات هەڵسوکەوت دەکات و سەردانی خەڵک دەکات.  جگە لەم شارە، تاڵیبان دەڵێن لەدوای یەکی ئایار و دەستپێکردنی کشانەوەی سەربازانی ئەمریکا، نزیکەی ٣٠ شارۆچکە و  ناوچەی جیاوازی ئەفغانستانیان کۆنترۆڵکردووە و دەشڵێن کۆنتڕۆڵی هەموو ئەفغانستان دەکەین.   مەلا میسباح، فەرمادەی تاڵیبان دەڵێت: "ئێمە سوپای ئەفغانیمان تێکشکاندووە، ئەگەر ئەوان یاساکانی ئیسلام قبوڵ بکەن، کێشەمان لەگەڵیان نییە، پێش ئەوان بەسەر ئەمریکییەکاندا سەرکەوتوین. حکومەتی ئەفغانستان حکومەتێکی کۆیلەیە، هەر کاتێک ئەمریکییەکان رۆشتنەوە ئەوان ناتوانن بۆ ماوەی پێنج رۆژ خۆیان رابگرن"   ئەمریکا دەستی بە کشانەوە کردووە، تاوەکو ١١ی سێپتەمبەری ئەمساڵ هەموو سەربازەکانی لەو وڵاتە دەکشێنێتەوە. تاڵیبانیش بەنیازن دوای کشانەوەی هێزەکانی ئەمریکا، ڤێرژنێکی نوێی دەوڵەتە ئیسلاماییەکەیان دابمەزرێنن   مەلا میسباح دەڵێت: "بە ویستی خودا،  سیستەمێکی ئیسلامی لەسەر بنەمای شەریعەت لێرە لە ئەفغانستان دادەمەزرێت، ئێستاش ئەوان دۆڕاون و ئێرە بەجێدەهێڵن"  تاڵیبان خۆیان ئامادەکردووە بۆ دووبارە بەڕێوەبردنی ئەفغانستان.. دەرهێنانی بزووتنەوەکەشیان لە لیستی رەشی نەتەوە یەکگرتووەکان کردووەتە مەرجی دانوستاندنی ئاشتی لەگەڵ حکومەتی ئەفغانستاندا.  قەدری حەفیزوڵڵا، بەرپرسی تاڵیبان لە قەرەباخ دەڵێت: "ئێمە شەڕی ئازادی و بەهێزکردنی بەهای قورئان دەکەین. ئەوان دەستیان بە یارییەکە کرد و خوێنی ئەفغانییەکانیان رشت لەپێناو بەرژەوەندی تایبەتیدا"  خەڵکی ئەو ناوچانەی تاڵیبان دەستیان بەسەردا گرتوون.. چاوەڕێی رێککەوتنی تاڵیبان و ئەفغانستانن. ئەحمەد رەحیم، کە خەڵکی غەزنییە دەڵێت: "هێشتا شەڕ لە غەزنی هەیە، بەڵام ئەمە خاکی ئێمەیە و لێرە دەمێنینەوە،  هێشتا تووندوتیژی و شەڕ بەردەوامە، هیچ شتێک لێرە باش نییە، بەڵام دەمانەوێت حکومەت و تاڵیبان رێککەوتنی ئاشتی بکەن و لەکۆڵ ئەم بەلایە ببینەوە".  دانوستاندن لەنێوان ئەفغانستان و تاڵیبان بە چاودێریی ئەمریکا لە قەتەر لە ٢٠٢٠ دەستیپێکردووە. بەڵام بزووتنەوەی تاڵیبان لە چەند شوێنێکی ئەفغانستان دەستیان بە هێرش کردووە.  ئەمریکاش هەر چەند باس لە هاوکاری بەردەوام بۆ ئەفغانستان دەکات، بەڵام سەرباری هەڕەشەکانی تاڵیبان هێشتا سوورە لەسەر کشانەوە. هێزەکانی ناتۆش لە ئەیلولی ئەمساڵ ئەفغانستان جێدەهێڵن، ئیدی مەیدانەکە بۆ تاڵیبان چۆڵ دەبێت.