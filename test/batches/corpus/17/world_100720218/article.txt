ئاگرەکە لە کارگەیەکی دروستکردنی شیرینی و شەربەت کەوتووەتەوە. بەهۆیەوە ٥٢ کرێکار گیانیان لەدەستداوە، کە ژمارەیەکیان منداڵن. زیاتر لە ٣٠ کەسیش برینداربوون.  پۆلیسی دەککای پایتەخت رایگەیاند لە نهۆمی سەرەوەی کارگەکە تەرمی ٤٨ کەس دۆزراونەتەوە، کە بەشێکیان منداڵ بوون و تەمەنیان لە ١١ ساڵ کەمتر بووە، راشیگەیاند لەکاتی کەوتنەوەی ئاگرەکە دەرگاکانی کارگە داخراو و قوفڵ بوون و پێدەچێت کرێکارەکان دەرفەتی چوونەدەرەوەیان نەبووبێت.  کارگەکە پڕ بووە لە پێکهاتەی پلاستیکی کە بەخێرایی گڕ دەگرن، ئەوەش وایکردووە ئاگرەکە بە هەموو کارگەکەدا تەشەنەبکات. زیاتر لە یەک رۆژی خایاندووە تاوەکو ئاگرەکە بەتەواوەتی کۆنتڕۆڵکراوە.  لەدوای لێکۆڵینەوەکان، پۆلیسی دەککا رایگەیاند خاوەن کارگەکە و حەوت کەسی دیکە بە تۆمەتی کوشتنی بە ئەنقەست دەستگیرکراون.  سەرۆکی پۆلیسی دەککا رایگەیاند، لەنێو کارگەکەدا هیچ رێکارێکی تایبەت بە پاراستنی ژیانی کارمەند و کرێکاران نەگیراوەتەبەر و سەرجەم دەرگاکان قوفڵ درابوون. گوتیشی، ئەمەی کە روویداوە دەکەوێتە چوارچێوەی کوشتنی بە ئەنقەست، هەر بۆیە خاوەن کارگەکە و چەند بەرپرسێکی دیکە دەستگیرکراون.  بەنگلادیش یەکێکە لە وڵاتانی ئاسیا، کە کەمترین رێنمایی سەلامەتی لەنێو کارگە و دامەزراوەکانیدا جێبەجێ دەکرێت.  لە ساڵی ٢٠١٣ باڵەخانەیەکی نۆ نهۆمی رووخا و هەزار و ١٠٠ کەس بوونە قوربانی. لە مانگی شوباتی ٢٠١٩ ش، ئاگر لە باڵەخانەیەکی نیشتەجێبوون کەوتەوە و ٧٠ کەس بوونە قوربانی.