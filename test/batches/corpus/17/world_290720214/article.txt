پرۆژە بڕیارەکە بە دەنگی بەڵێی ٦٧ سیناتۆر لە بەرانبەر ٣٢ نەخێر تێپەڕێندرا.  سیناتۆر رۆب پۆرتمان، سیناتۆری کۆماری بۆ ئۆهایۆ رایگەیاند "لە کاتێکدا واشنتن بە لەیەکترازاوی دەردەکەوێت، ئەو گرووپەی ئەندامان کە لە دوامەوە وەستاون، لەگەڵ ئەوانی دی دەستیان خستە نێو دەستی یەکدی و بڕیاریاندا شتێکی گەورە بۆ وڵاتەکەمان بکەن، هەموو ئەمریکییەک باوەڕی وایە رێگە و پرد و بەندەر و رێگە ئاوییەکان و تەنانەت ژێرخانی دیجیتاڵیش پێویستی بە نۆژەنکردنەوەیە".  سەرۆکی ئەمریکا لە پەنسلڤانیا لە کارگەیەکی دروستکردنی تراکتۆر سەرقاڵی ستایشکردنی ژێرخانی ئەمریکا بوو کاتێک پەیوەندیی پێوەکرا و لە رێککەوتنی پرۆژە بڕیارەکە ئاگادارکرایەوە.  بایدن لە خۆشیان چاکەتەکەی لەبەرکردەوە و دەستخۆشیی لە هەردوو پارتی کۆماری و دیموکرات کرد کە نەیانهێشتووە تەنگەژەکانی سەرەتای ئەمساڵی کۆنگرێس دژایەتی بخاتە نێوانیان.  جۆ بایدن، سەرۆکی ئەمریکا رایگەیاند "لەوانەیە گوێبیستی ئەمە بووبن کە هەر ئێستا لە واشنتن بە تەلەفۆن پێمان راگەیەندرا، وادیارە گەیشتووینەتە رێککەوتنێکی دوولایەنە بۆ نۆژەنکردنەوەی ژێرخان، پردەکان، رێگەکان، ترانزێتەکان، ئینتەرنێتی خێرا، ئاوی خواردنەوە، پاککردنەوەی بیرە ئاوییەکان. هەزارانیان لە کێڵگە چۆڵکراوەکان بەجێماون، کار بۆ باشترکردنی گریدی کارەبا بکرێت. چەندین بیری نەوت گازی میسانیان لێ دەردەچێت. هەر هەمان ئەو تیمەی بیرە ئاوەکانیان هەڵکەندووە، دەتوانن بە کرێ بیرەکان پاکبکەنەوە".  لە یەک تریلیۆن دۆلارەکە کە بە ٥ ساڵ بۆ نۆژەنکردنەوەی ژێرخانی ئابووریی ئەمریکا خەرجدەکرێت:  - ٢٠٥ ملیار دۆلاری بۆ رووبەڕووبوونەوەی کۆرۆنا و ١١٠ ملیار دۆلاری بۆ نۆژەنکردنەوەی جووتسایدەکانە.  - ٦٥ ملیار دۆلاری بۆ ئامێرەکانی پەیوەندی.  - ٧٣ ملیار دۆلاری بۆ نوێکردنەوەی خشتەی کارەبای نیشتمانی، ٢٥ ملیار دۆلاری بۆ فڕۆکەخانەکان.  - ٥٥ ملیۆن دۆلاری بۆ ئاو و ئاوەڕۆ.  - ٥٠ ملیار دۆلاری بۆ بەهێزکردنی ژێرخانی ئینتەرنێت لە دژی هێرشی ئەلکترۆنی.  - ٧.٥ ملیار دۆلاری بۆ دروستکردنی وێستگەی کارەبایی بۆ ئۆتۆمبێلە کارەباییەکان.  ئەم رێککەوتنەی نێوان دیموکرات و کۆمارییەکان ئاماژەیەکی گرنگی پێکەوە کارکردنی هەردوو پارتەکەیە کە سەرەتای ئەمساڵ لەسەر هێرشی لایەنگرانی ترەمپ بۆسەر کۆنگرێس درزی ناکۆکی و دووبەرەکیی نێوانیان فراوانتر بوو، بەڵام شەڕە گەورەکەی نێوان کۆماری و دیموکراتەکان لەسەر پرۆژە بڕیاری داهاتوو دەستپێدەکات کاتێک پاکێجێکی ٣.٥ تریلیۆن دۆلاری کە پەیوەندیی بە هەموو گۆشەیەکی ژیانی ئەمریکییەکانەوە هەیە، دەخرێتە دەنگدانەوە.