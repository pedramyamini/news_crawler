بە گوتەی بەرپرسانی کالیفۆرنیا، تاوەکو ئێستا ئاگرەکە ١٨٧ هەزار و ٥٦٢ هێکتار زەوی سوتاندووە و ئەوەش واتە سوتانی ناوچەیەک کە گەورەترە لە رووبەری شاری لۆسئەنجلۆس.    ئاگرەکە کە بە "دیکسی" ناسراوە گەورەترین ئاگری چالاکە لە ویلایەتە یەکگرتووەکانی ئەمریکا، بەڵام لە هەمان کاتدا ١٠ ئاگری دیکەی گەورە لەو ویلایەتەدا هەن.   گاڤین نیوسۆم، حاکمی کالیفۆرنیا دەڵێت، کەشەکە گەرمە و ئەوەش وایکردووە، ئاگرەکە نەتوانرێت کۆنترۆڵ بکرێت.   ئاگرەکە رۆژی ١٣ی مانگی رابردوو کەوتەوە و تاوەکو ئێستا تەنیا ٢١ % ی کۆنترۆڵکراوە و چاوەڕێ دەکرێت کۆنترۆڵکردنی دوو هەفتەی دیکە بخایێنێت.   بەرپرسانی ویلایەتەکە دەڵێن، تاوەکو ئێستا زیاتر لە ٤٠٠ خانوو و باڵەخانە بەهۆی ئاگرەکەوە سووتاون و هەزاران کەسیش ناچاربوون ماڵ و حاڵی خۆیان بەجێبهێڵن. زیاتر لە ٥ هەزار کەسیش لە هەوڵی کوژاندنەوەی ئاگرەکەدان.     لە کۆتاییەکانی هەفتەی رابردوو بەرپرسانی کالیفۆرنیا ئاڵای سووریان هەڵکردووە، هەڵکردنی ئاڵای سوور واتا کەشوهەوای وشک و هەڵکردنی با بە خێرایی سەرووی ٦٠ کیلۆمەتر لە کاژێرێکدا.     ئاگرکوژێنەوەکان با و پوش و پەڵاش هەمیشە بە مەترسی گەورەی فراوانبوونی ئاگرەکان دەزانن.