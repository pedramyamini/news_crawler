هاوپەیمانیی ناتۆ لە میانی بەڕێوەچوونی کۆبوونەوەی لووتکەی ناتۆ لە بەلجیکا هۆشداریدا لە هەڕەشە سەربازییەکانی چین و رایگەیاند، پەکین بە شێوەیەکی سیستماتیک ئاڵنگاریی سەربازی بۆ ناتۆ پێکدەهێنێت و هۆشداری لە هەڕەشە سەربازییەکانیدا.  لە وەڵامدا نێردەی تایبەتیی چین بۆ یەکێتیی ئەوروپا داوای لە ناتۆ کرد، ئەو بەرەوپێشچوونە سەربازییە ئاشتییانەی چین نەشێوێنێت، گوتیشی، "سیاسەتی سەربازیی چین بە سرووشت بەرگریکردنە نەک هێرشبردن.. بۆیە پێویستە ناتۆ وزەی خۆی لە ئەنجامدانی گفتوگۆ تەرخان بکات. "  بە گوتەی نێردەی تایبەتیی چین، هەوڵی وڵاتەکە بۆ نوێکردنەوەی توانا سەربازییەکانی "رەوا، کراوە و شەفافە. "  لە راگەیێندراوی شاندەکەی چیندا هاتووە، "دەبێت ناتۆ بەرەوپێشچوونەکانی چین بە شێوەیەکی ژیرانە پێشانبدات و چیدی ماف و بەرژەوەندییە رەواکانی وەک پاساوێك بەکارنەهێنێت بۆ دیاریکردن و قۆرخکردنی سیاسەتەکانی وڵاتانی ناتۆ. " باسی لەوەشکردووە، "دەبێت ناتۆ دروستکردنی کەشی رووبەڕووبوونەوە و زەمینەخۆشکردن بۆ رکابەریی جیۆپۆڵەتیکی بوەستێنێت. "  دوێنێ دووشەممە ناتۆ هۆشداری لە ئاڵنگارییە سەربازییەکانی چین دا. سکرتێری گشتیی هاوپەیمانیەتیی ناتۆ وڵاتەکەی بە پێکەوەکارکردنی سەربازی لەگەڵ رووسیا تۆمەتبار کرد.   ٣١ ـەمین لووتکەی هاوپەیمانیەتیی ناتۆ لە شاری برۆکسلی بەلجیکا بەڕێوەچوو و تێیدا گفتوگۆ لەبارەی چەندین دۆسیەی گەرمی جیهان ئەنجامدرا لەسەرووی هەموویانەوە چین و رووسیا بوون.  یانس ستۆلتنبێرگ، سکرتێری گشتیی ناتۆ رایگەیاند، چین هەڕەشەی سەربازی پێکدەهێنێت و بەخێرایی پەرە بە جبەخانە ئەتۆمییەکەی دەدات، گوتیشی، چین لەبارەی نوێکردنەوەی هێزە سەربازییەکەی ناڕوونە و هەروەها پێکەوەکاردنی سەربازیی لەگەڵ رووسیا ئەنجامدەدات.  ستۆلتنبێرگ هۆشداریدا لە گەشەسەندنی توانا سەربازییەکانی چین و رایگەیاند، لەڕووی توانای سەربازی و تەکنەلۆژییەوە، چین رۆژ بە رۆژ لە تاوانا سەربازی و تەکنەلۆژییەکانی هاوپەیمانیەتی ناتۆ، نزیکتر دەبێتەوە.