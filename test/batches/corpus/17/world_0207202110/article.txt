خولوسی ئاکار وەزیری بەرگریی تورکیا لەبارەی دانوستاندنەکانیان لەگەڵ ئەمریکا سەبارەت بە فڕۆکەخانەی کابوول رایگەیاند، "تاوەکو ئێستا بڕیار لەوبارەیەوە نەدراوە. دانوستاندنەکانمان بەردەوام دەبێت. بە سەرۆکایەتیی سەرۆککۆمارمان ئەنجامی دانوستاندنەکان تاووتوێ دەکەین. دوای پەسندکردنی، پلانەکەمان جێبەجێ دەکەین".   خولوسی ئاکار ئاماژەی بەوەشدا، تورکیا ماوەی ٦ ساڵە فڕۆكه‌خانه‌ی نێوده‌وڵه‌تیی حامید كارزای بەڕێوەدەبات و ئاسایشی دەپارێزێ. ئەم بابەتە بۆ دابینکرنی پێداویستییەکان و داهاتووی برا ئەفغانییەکانیان زۆر گرنگە.   لێدوانەکەی ئاکار لە کاتێکدایە، ئەمڕۆ هەینی هێزەکانی ئەمریکا لە گەورەترین بنکەی ئاسمانیی لە ئەفغانستان ناسراو بە باگرام کشانەوە و بنکەکەیان رادەستی هێزەکانی ئەفغانستان کرد.  لە لایەکی دیکەوە محەممەد نەعیم، گوتەبێژی تاڵیبان لە کاتی بەشداریکردنی لە بوولتەنی هەواڵەکانی کاژێر ١٦: ٠٠ تەلەڤزیۆنی رووداو رایگەیاند، "ئەفغانستان خاکی ئێمە و بەهاوکاریی گەلەکەی هەموو وڵاتەکە بەڕێوەدەبەین"، هەروەها ئاماژەی بەوەش دا، "مانەوەی هێزە بیانییەکان لە ئەفغانستان کێشەی نوێمان بۆ دروست دەکات.. جگە لە نێردە دیپلۆماسییەکان نابێ هیچ هێزێکی بیانی لەسەر خاکی ئەفغانستان بمێنێتەوە".  گوتەبێژی تاڵیبان رایگەیاند، پێشتر نزیکەی ٧٠ % ـی خاکی ئەفغانستان لەژێر دەسەڵاتی ئەوان بووە و ئێستا ٨٠ % ی ئەو وڵاتە لەژێر دەسەڵاتی ئەوانە.