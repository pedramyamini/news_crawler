حکومەتی ئەڵمانیا هانای بۆ مزگەوتەکان بردووە بۆئەوەی وەکو ناوەندی کوتانی خەڵک بە ڤاکسینی کۆرۆنا بەکاریان بهێنێت و مزگەوتەکانیش رێگەیان پێداون.  بەکارهێنانی مزگەوت بە مۆڵەتی کەسایەتییە ئاینییەکان بۆ کوتانی خەڵک، کریستیان و بیروباوەڕەکانی دیکەی سەرسام کردووە، چونکە لە پێشبینیی ئەواندا نەبووە موسڵمانان بهێڵن مزگەوت بەدەر لە خوداپەرستی بۆ مەرامی دیکە بەکاربێت.  فینجا، دانیشتووی کۆڵنە و دەڵێت "راستییەکەی، دوێنێ لەڕێگەی هاوڕێیەکمەوە زانیومە، پێشتر هیچم دەربارەی نەدەزانی، ئەو پێیگوتم کە دەتوانی ڤاکسین وەرگریت و منیش ئەمەم ویست. چەندین مانگە چاوەڕێم، چونکە بەڕاستی دەمویست ڤاکسین وەرگرم بۆئەوەی ئازادانە بڕۆمە بازاڕ و هەست بە سەلامەتی بکەم".  ئەڵمانیا هەڵمەتێکی فراوانی بۆ کوتانی زۆرترین خەڵک لە کەمترین کاتدا بە ڤاکسینی کۆرۆنا دەستپێکردووە. لەژێر رێنوێنییەکانی یەکێتیی ئەوروپا، هەر چوار ڤاکسینی ئەسترازێنیکا، مۆدێرنا، فایزەر و جۆنسن ئاند جۆنسن بەکاردەهێندرێن، بەڵام حکومەت تێبینیی کردبوو لە ترسی زیانە لاوەکییەکان خەڵک خۆیان لە ڤاکسینی ئەسترازێنیکا بدزنەوە.  یەنس سپان، وەزیری تەندروستیی ئەڵمانیا دەڵێت، سەرەڕای ئەوەی هەندێک خەڵک رەتیانکردووەتەوە ئەسترازێنیکا وەرگرن، بەڵام بەمدواییانە چینێک لە خەڵکی پێگەیشتوو خۆیان بەدەم ڤاکسینەکەوە هاتوون، ئەوەشی بە ئاماژەیەکی ئەرێنی بۆ رزگاربوون لە ڤایرۆسی کۆرۆنا وەسفکرد.  فرێدریک دانیشتووی کۆڵنە و ئاماژەی بەوە کرد "لەڕێگەی ئینتەرنێتەوە بەمەم زانیوە، زۆریش خۆشحاڵم کە دەرفەتم بۆ رەخساوە خۆم بکوتم. پێموایە ئەگەر بەم شێوەیە نەبووایە، تاوەکو مانگی حوزەیران نۆرەم نەدەهات".  سەرەتا رەخنەی زۆر لە ئەڵمانیا گیرا لەسەر سستی لە دابەشکردنی ڤاکسین بەسەر خەڵکیدا، بەڵام بەمدواییانە پێشکەوتنی بەرچاوی بەخۆیەوە بینیوە، تەنیا لە مانگی نیساندا ١٥ ملیۆن ڤاکسین بەسەر خەڵکی دابەشکران، ئەمەش هێندەی هەر سێ مانگەکەی پێشترە.  لە ٢٨ی نیسانیش ئەڵمانیا بۆ یەکەمجار توانیی لە رۆژێکدا یەک ملیۆن کەس بە ڤاکسین بکوتێت، تاوەکو کۆتایی مانگی نیسانیش، ٢٦ ملیۆن کەس لە ئەڵمانیا ڤاکسینیان وەرگرتووە.