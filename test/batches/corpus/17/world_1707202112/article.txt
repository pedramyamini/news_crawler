ساجید جاڤید، لە ڤیدیۆیەکدا کە لە هەژماری خۆی لە تویتەر بڵاویکردووەتەوە، نووسیویەتی "شەوی رابردوو هەستم بە لاوازی و بێهێزی کرد، بۆیە پشکنینی کۆرۆنام ئەنجامدا و دەرکەوت پشکنینەکەم پۆزەتیڤە. "  جاڤید رایگەیاند خۆی کەرەنتین کردووە و چاوەڕوانی ئەنجامی پی سی ئاڕ دەکات بۆ دڵنیابوونەوە لە نەخۆشییەکەی، بەڵام ئەوەی ئاشکراکردووە کە بەهۆی وەرگرتنی ڤاکسینەوە زۆر بە سووکی تووشی ڤایرۆسەکە هاتووە.  وەزیری تەندروستیی بەریتانیا داوا لە هەموو ئەوانە دەکات کە ڤاکسینی کۆرۆنایان وەرنەگرتووە بڕۆن خۆیان بە ڤاکسین بکوتن. ئامۆژگاریی ئەوانەش دەکات کە هەست بە بێهێزیی دەکەن بەتایبەتی دوای ئەوەی بەریەککەوتنیان لەگەڵ تووشبووانەوە هەبووە، پشکنینی کۆرۆنا بکەن.  جاڤید سەرەڕای وەرگرتنی ڤاکسینی ئۆکسفۆرد، ئاسترازێنیکا تووشبوونی خۆی بە کۆرۆنا راگەیاند.   توێژینەوەیەکی تەندروستیی گشتی ئینگلاند بڵاویکردووەتەوە، بە دوو قورچکی ڤاکسینی ئاسترازێنیکا مرۆڤ دەتوانێت ٦٠ % ـی بەرگری لە دژی گۆڕاوی دەلتا پەیدابکات، دوو ژەمی ڤاکسینی فایزەریش بە رێژەی ٨٨ % بەرگری لەدژی گۆڕاوەکە پەیدا دەکەن.  ئێستا لە بەریتانیا ٦٩ % ـی خەڵک یەک قورچکە ڤاکسینیان وەرگرتووە، ٥٣ % یان دوو قورچکە ڤاکسینیان وەرگرتووە.