خامنەیی ئەمڕۆ لە پەیامێکی تەلەڤزیۆنیدا بەبۆنەی رۆژی قودسەوە ئەو پەیامەی بڵاوکردەوە. ساڵی رابردوو، ئیمارات و بەحرەین بە نێوەندگیریی دۆناڵد ترەمپ، سەرۆکی پێشووی ئەمریکا پەیوەندیی دیپلۆماسییان لەگەڵ ئیسرائیل دەستپێکرد.   لە بەشێکی دیکەی قسەکانیدا رێبەری باڵای ئێران رایگەیاند، "دەستەوارەی ناکامی سەدە و هەوڵەکانی ئاساییکردنەوەی پەیوەندی لە نێوان چەند وڵاتێکی لاوازی عەرەبی و رژێمی دەستدرێژیکاری ئیسرائیل، هەوڵی نەزۆکن بۆ رزگاربوون لە کابووس. " هەروەها دەشڵێت، "ئیسرائیل وڵات نییە، بەڵکو بنکەی تیرۆرستانە. "        هەروەها لەبارەی هەوڵەکانیشەوە عەلی خامنەیی دەڵێت، "ئەو هەوڵانە بە هیچ ئەنجامێک ناگەن. جووڵەی دابەزینی رژێمی زایۆنیی دووژمنکار بەرەو لەنێوچوون دەستیپێکردووە و بێ وەستان، بەردەوام دەبێت. "  لە سەرەتای شۆڕشی گەلانی ئێران و دروستکردنی کۆماری ئیسلامیی ئێران، ئەو وڵاتە دژایەتیی ئیسرائیلی دەکرد. لە چەند ساڵی رابردووشدا دژایەتی و رکابەریی ئەو دوو وڵاتە گەیشتنە لووتکە، بە تایبەت دوای هێرشەکانی ئیسرائیل بۆ سەر بنکە ئەتۆمییەکانی ئێران و تۆمەتبارکردنی ئیسرائیل بە کوشتنی موحسین فەخریزادە، زانایەکی ئەتۆمیی ئێران.  رێکەوتنی ئەتۆمیی ئێران رێگەیەک بوو بۆ بووژانەوەی ئابووریی وڵاتەکە، بەڵام بەڵگەکانی بنیامین نەتەنیاهوو، سەرۆکوەزیرانی ئیسرائیل لەبارەی چالاکییە ئەتۆمییەکانی ئێران بووە کاری کردە سەر دۆناڵد ترەمپ و لە ساڵی ٢٠١٨ لە رێککەوتنەکە کشایەوە و، کۆمەڵێک سزای نوێی بەسەر ئێراندا سەپاند، ئەوەش بووە هۆی قورسترکردنی باری گوزەران و ئابووری ئێران.  ئیدارەی ئەمریکا بە سەرۆکایەتیی جۆ بایدن، دەیەوێت ئەو رێککەوتنە ئەتۆمییە زیندوو بکاتەوە، نزیکیە مانگێکە کە وڵاتانی ٤+١ و ئێران لە ڤییەننا چەند جارێک کۆبوونەتەوە. ئیسرائیلیش بەردەوامە لە دژایەتیکردنی گەڕاندنەوەی رێککەوتنی ئەتۆمی و وەکو دەرفەتێک بۆ بەهێزبوونی چالاکیی ئەتۆمیی ئێران سەیری دەکات.