رۆژی هەینی ٢٥ - ٦ - ٢٠٢١ ئەنجوومەنی نوێنەرانی ئەڵمانیا کۆبووەوە و چەند پرۆژە یاسایەکی حکومەتەکەی ئەنگێلا مێرکل تایبەت بە ئاسایشی وڵاتی تاوتوێکرد و زۆربەیانی پەسندکرد؛ بەگوێرەی ئەو یاسا پەسەندکراوانە، چی دیکە ئەو رێکخراوانەی کە لە لیستی یەکێتی ئەوروپا بە "تیرۆریست" پۆلێنکراون، ناتوانن ئاڵاکانیان لە هیچ شوێنێکی ئەڵمانیادا بەرزبکەنەوە و لە ئەگەری پابەندبوون پێوەی، پێشێلکار بە ٣ ساڵ زیندانی سزا دەدرێت.  بڕیارەکە بۆ ئەنجوومەنی پیران بەرزکراوەتەوە و پێشبینی پەسندکردنی دەکرێت.  بەر لەم یاسایە، تەنیا سیمبوولەکانی ئەو رێکخراوانە لەنێوانیاندا پەکەکە و حەماس قەدەخەبوون، بەڵام ئەم یاسایە رێگە بە ئاڵاکانی ئەو رێکخراوانەش نادات کە چی دیکە بەرزبکرێنەوە.   پێشکێشکردنی پرۆژە یاساکان لەدوای ئەو خۆپیشاندانانە هاتن کە فەلەستینییەکانی دانیشتووی ئەڵمانیا دژی هێرشە ئاسمانییەکانی ئیسرائیل بۆسەر کەرتی غەززە لە مانگی ئایاری رابردوودا ئەنجامیاندا و تێیدا درووشم و ئاڵا و هوتافی دژی ئیسرائیل و جوو بەرزکرایەوە و پێکدادان لەگەڵ هێزە ئەمنییەکان روویدا و ژمارەیەک کەس برینداربوون و ٥٩ خۆپیشاندەر لەلایەن پۆلیسەوە دەستگیرکران.  هەروەها ئەنجوومەنی نوێنەرانی ئەڵمانیا پرۆژەیاسایەکی دیکەی پەسند کرد و تێیدا هاندان بۆ رق و کینە دژی جوو و موسڵمانی قەدەخەکرد و ئەمە ناردنی نامەی رق و کینە بە ئیمەیڵیش دەگرێتەوە.  سۆرستۆن فرای، پارێزەری پارتی کریستیان دیموکرات کە پارتەکەی ئەنگێلا مێرکل، راوێژکاری ئەڵمانیایە رایگەیاند، دەرکردنی ئەم یاسایە پەیامێکی روونە بۆ "هاووڵاتییە جووەکانمان" و گوتیشی، "نامانەوێت ئاڵای رێکخراوە تیرۆریستیەکان لە خاکی وڵاتەکەمان بشەکێتەوە".