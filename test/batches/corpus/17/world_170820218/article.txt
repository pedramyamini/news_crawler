ئەمڕۆ سێشەممە ١٧ - ٠٨ - ٢٠٢١ زەبیحوڵڵا موجاهید، گوتەبێژی تاڵیبان لە یەکەم کۆنگرەی رۆژنامەڤانیدا دوای کۆنترۆڵکردنی زۆرینەی ئەفغانستان رایگەیاند، "دوای ٢٠ ساڵ لە ململانێ، توانیمان [ئەفغانستان] ئازاد بکەین و بیانییەکان دەربکەین.. ئەوە شانازییەکی گەورەیە بۆ هەموو نەتەوەکەمان.. ئێمە شانازی دەکەین کە بتوانین کارێک بۆ گەلەکەمان بکەین و لە مێژوودا بنووسرێتەوە".  لە بەشێکی دیکەی قسەکانیدا زەبیحوڵڵا ئاماژەی بەوەدا، "دەمانەوێت دڵنیایی بدەین کە ئەفغانستان چیدیکە ناوچەی شەڕی دژبەیەکەکان نییە. "  دوای راگەیاندنی شکستی حکومەتی ئەفغانستان بەشێک لە باڵیۆزخانەکان لە وڵاتەکە داخران و ستافەکانیان گوێزرانەوە بۆ دەرەوەی ئەفغانستان، زەبیحوڵڵا ئاماژە بەوە دەدات کە ئەوان پارێزگاری لە ئاسایشی باڵیۆزخانەکان و ناوچەی سەوز دەکەن. هەروەها دەشڵێت، "بە نوێنەرایەتیی نەتەوە یەکگرتووەکان و نێردە دیپلۆماتەکان دەڵێین، مەترسن و دڵنیاییان پێدەدەین کە کەس ناتوانێت دەستدرێژی بکاتە سەریان، چەکدارەکانی ئێمە هەموو توانای خۆیان دەخەنەگەڕ بۆ پاراستنی نێردەکانی ئەوان".  لە کاتی پێشڕەوییەکانی تاڵیبان، لە شارەکان پشێوی بڵاوبووەوە و بەپێی چەند ڤیدیۆیەک لە تۆڕە کۆمەڵایەتییەکان بەشێک لە خەڵک پەلاماری بنکەیەکی پۆلیس دەدەن و کەلوپەلەکانی تاڵان دەکەن. گوتەبێژی تاڵیبان لەو بارەوە دەڵێت، "هەندێک کەسی گێرەشێوێن هەوڵی تاڵانکاریان دا، ئێمە دانیشتووانی کابوول دڵنیا دەکەینەوە هێزەکانمان لەو شارە بڵاوکردووەتەوە و هێزەکانی ئاسایشیش لە شوێنەکانی خۆیان بەردەوام دەبن لە ئەرکەکانیان بۆ چەسپاندنی سەقامگیری لە کابوول. "  لەبارەی وڵاتانی دراوسێی ئەفغانستان گوتەبێژی تاڵیبان دەڵێت، دڵنیایی دەدەن لەوەی کە لە ئەفغانستانەوە هیچ هێرشێک ناکرێتە سەریان و بەرژەوەندییەکانیان ناخەنە مەترسییەوە. هەروەها دەشڵێت، "دڵنیایی بە کۆمەڵگەی نێودەوڵەتی دەدەم کە هیچ کەسێک زیانی پێناگات.. تاڵیبان پابەند دەبێت بڕیارەکانی خۆی لەبارەی پاراستنی ئارامی".  لەبارەی دۆخی ئافرەتان لە وڵاتەکە، گوتەبێژی تاڵیبان دەڵێت، "بەپێی سیستەمی ئیسلامی، پابەندی پاراستنی مافی ئافرەتان دەبین".