رۆژی سێشەممە ٣ - ٨ - ٢٠٢١ وەزارەتی بەرگریی ئەمریکا (پێنتاگۆن) راپۆرتێکی بڵاوکردەوە کە ٣٠ی مانگی رابردوو پێشکێشی کۆنگرێسی ئەمریکای کردبوو.   راپۆرتەکە لەلایەن پشکنەریی گشتیی پێنتاگۆنەوە ئامادەکراوە و باس لە چالاکییەکانی هاوپەیمانیی نێودەوڵەتی دژی داعش و هەڕەشەکانی داعش لە مانگی نیسان تاوەکو کۆتایی حوزەیران دەکات.  بەگوێرەی راپۆرتەکە: "تواناکانی پێشمەرگە، سوپای عێراق و هەسەدە لە رووبەڕووبوونەوەی داعش لە عێراق و سووریا زیاتربوون، بەڵام لە هەردوو وڵات، داعش لە ئەنجامدانی هێرش، بەردەوام بووە، بە تایبەتی لە مانگی رەمەزان داعش هێرشەکانی زیاتر کردبوو".   پشکنەریی گشتیی پێنتاگۆن دەڵێت: "لە عێراق، داعش کەلێنە ئەمنییەکانی لە ناوچە کێشەلەسەرەکانی نێوان پێشمەرگە و هێزە عێراقیەکانی بۆ ئەنجامدانی هێرش قۆستووەتەوە. داعش هەروەها ناوچەی "بیابانی نێوەڕاست"ی سووریاشی قۆستووەتەوە بۆ ئەنجامدان دژی هێزەکانی حکومەتی سووریا و لایەنگرەکانی".   راپۆرتەکەی پێنتاگۆن ئاماژەی بە رەوشی کەمپی ئەلهۆل لە پارێزگای حەسەکەی رۆژئاوای کوردستان دەدات و دەڵێت: "دوای تووندکردنی ئاسایشی کەمپی هۆل لە لایەن هەسەدەوە بە پشتیوانی هێزەکانی ئەمریکا، تووندوتیژیی داعش لە کەمپەکەدا کەمبووەتەوە، بەڵام پێگەی رێکخراوە پەڕگیرەکە وەکو خۆی بە بەهێزی لەو کەمپەدا ماوەتەوە".   پێنتاگۆن باسی لە چالاکیی گرووپەکانی نزیک لە ئێران دەکات و دەڵێت لەو ماوەیەدا ئەو گرووپە چەکدارانە لانیکەم پێنج هێرشیان بە درۆن دژی بەرژەوەندییەکانی ئەمریکا لە عێراق کردوون. ئەو گرووپانە هەروەها هێرشی مووشەکییان لە سووریا دژی هێزەکانی هاوپەیمانیی نێودەوڵەتی کردووە.   بەگوێرەی پێنتاگۆن هێرشی گرووپە چەکدارەکانی نزیک لە ئێران کاریگەریی نەرێنیی لەسەر رووبەڕووبوونەوەی داعش هەبووە.   راپۆرتەکەی پێنتاگۆن هۆشداری داوە لە سەرهەڵدانەوەی داعش لە عێراق و سووریا. وەک لە راپۆرتەکەدا هاتووە: "دۆخی خراپی ئابووری، کۆمەڵایەتی و سیاسی لە سووریا و عێراق بەردەوام بووە، ئەوەش دەکرێت ببێتە هاندەر بۆ بەهێزبوونەوە و سەرهەڵدانەوەی داعش".