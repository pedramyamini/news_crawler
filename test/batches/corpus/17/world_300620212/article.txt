وەزارەتی بەرگریی هۆڵەندا رۆژی سێشەممە لە راگەیێندراوێکدا ئاماژەی بەوە کردووە کە کەشتیی جەنگیی ئێڤەرستنی هۆڵەندا بە ئەرکێک لە دەریای رەش بووە، بەڵام فڕۆکە جەنگییەکانی رووسیا بە مووشەک هەراسانیان کردووە.  بەگوێرەی وەزارەتی بەرگریی هۆڵەندا ئەو کەشتییە لە ئەرکێکی هاوبەشی ئاسایی لەگەڵ بەریتانیا و لەگەڵ کەشتیی ئێچ ئێم ئێسی بەریتانی لەو ناوچەیە گەشتێکی لە سنوورە ئاوییەکانی ئۆکراینا کردووە، کەچی فڕۆکە جەنگییەکانی رووسیا مووشەکیان بۆ دەوروبەری کەشتییەکە هاوێشتووە و رێگەیان نەداوە لە ناوچەکە ئەرکەکەی جێبەجێ بکات.  کەشتییە هۆڵەندییەکە لەو کاتەدا لە سنوورە ئاوییەکانی نزیک بە هەرێمی کریمیا بووە کە رووسیا لە ٢٠١٤ ەوە بە سنووری خۆی دەزانێت و هەفتەی رابردووش بە هەمان شێوە کەشتییەکی جەنگیی بەریتانیا هەراسان کردبوو.  بەڵام رووسیا دەڵێت، کەشتییە بەریتانییەکە و کەشتییە هۆڵەندییەکەش سنوورە ئاوییەکانی رووسیایان بەزاندووە کە مەبەست لێی سنوورە ئاوییەکانی کریمیایە و هۆڵەندا بەریتانیاش بە سنووری ئاوی ئۆکراینای دەزانن.  ئانک بیلڤێرد، وەزیری بەرگریی هۆڵەندا لەو بارەوە دەڵێت، مامەڵەی رووسیا و هێرشکردنە سەر کەشتییە هۆڵەندییەکە کارێکی نابەرپرسیارانەیە و هۆڵەنداش لەو بارەیەوە وەڵامی رووسیا دەداتەوە.   وەزارەتی بەرگریی رووسیاش دەڵێت، فڕۆکەیەکی جۆری سوخۆی ٢٤ و فڕۆکەیەکی سوخۆی ٣٠ رێگرییان لە پێشێلکارییەکەی نزیک سنوورە ئاوییەکانی رووسیا کردووە و کەشتییەکەی هۆڵەندایان ناچار کردووە رێڕەوەی خۆی بگۆڕێت.  رووسیا لە ٢٠١٤ نیمچە دوورگەی هەرێمی کریمیای ئۆکراینای لکاند بە رووسیاوە، لەو کاتەشەوە ئەو ناوچەیە بە سنووری خۆی دەزانێت، بەڵام وڵاتانی ئەوروپا ناتۆ و ئەمریکاش هێشتا ناوچەکە بە سنووری ئاوی ئۆکراینا دەزانن و زۆربەی چالاکی و مانۆرە سەربازییەکان لەو ناوچەیە بە هاوئاهەنگی لەگەڵ ئۆکراینا دەکەن.