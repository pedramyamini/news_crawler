رامز ئەکبەرۆڤ، هاوئاهەنگیکاری نەتەوە یەکگرتووەکان لە ئەفغانستان رایگەیاند: "ئێستا ئێمە لە دۆخێکداین کە نیوەی منداڵانی تەمەن خوار پێنج ساڵ تووشی بەدخۆراکی بوون و ١٣ ملیۆن کەسمان هەیە کە هەڵدێن و ئەوانیش دۆخیان زۆر خراپە. "  رامز ئەکبەرۆڤ، دەڵێت بەرزبوونەوەی ئەو ژمارەیە لە کاتێدایە، هێزەکانی ئەمریکا لەو وڵاتە دەکشێنەوە و تاڵیبان لە کۆنتڕۆڵکردنەوەی شار و شارۆچکەکان بەردەوامە.    لە ماوەی چەند هەفتەی رابردوودا تاڵیبان چەندین دەروازەی گرنگی لە سنوورەکانی ئێران، پاکستان، ئۆزبەکستان و تاجیکستان کۆنتڕۆڵکردووە.   لە زۆربەی بەرەکانی شەڕ، هێز ئەمنییەکانی ئەفغانستان بەرگرییەکی کەم یان هەر هیچ بەرگرییان دژی تاڵیبان نەکردووە. دوو هەفتە لەمەوبەر، زیاتر لە هەزار سەربازی ئەفغانستانی لە سنوورەوە بەرەو تاجیکستان رایانکرد.   ئەکبەرۆڤ دەڵێت، ژمارەی ئەوانەش زیادیکردووە کە پەنادەبەنە بەر ئێران و پاکستان، بەڵام لە هەردوو وڵاتەوە دیپۆرت دەکرێنەوە.   رامز ئەکبەرۆڤ جەختی لەوە کردەوە دەبێت پارەی زیاتر بۆ دابینکردنی یارمەتیی مرۆیی بۆ ئەفغانستان خەرجبکرێت.   ئەکبەرۆڤ دەڵێت: "نەتەوە یەکگرتووەکان بەردەوامە لە داواکردنی نزیکەی ١.٣ ملیار دۆلار. ئێستا تەنیا ٣٧ % ی دابینکراوە، گەورەترین کۆمەکبەخش کە هەمانە ویلایەتە یەکگرتووەکانی ئەمریکایە. ئەمریکا نیوەی ئەو ٤٥٠ ملیۆن دۆلارەی دابینکردووە کە تائێستا کۆمانکردووەتەوە. "