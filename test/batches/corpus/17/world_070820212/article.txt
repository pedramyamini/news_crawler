باڵیۆزخانەکە دەڵێت، بەهۆی دۆخی ئەمنی و کەمی ستافەوە، توانای ئەوان بۆ یارمەتیدانی هاووڵاتیانی ئەمریکا لە ئەفغانستان، تەنانەت لە نێو کابوولیشدا، تا رادەیەکی زۆر سنوورداربووە.   لە راگەیێندراوی باڵیۆزخانەی ئەمریکادا هاتووە، ئەوان دەتوانن بە قەرز پارەی گەڕانەوە بەو ئەمریکییانە بدەن کە ناتوانن لەم کاتەدا بلیتی فڕۆکە بکڕن.  باڵیۆزخانەکە ئەوەش وەبیردەهێنێتەوە کە لە ٢٧ ـی نیسانی ئەمساڵ، وەزارەتی دەرەوەی ئەمریکا داوای لە هەموو کارمەندانی باڵیۆزخانەکەیان لە کابوول کرد کە ئەگەر دەتوانن کارەکانیان لە شوێنێکی دیکە رابپەڕێنن، ئەوا پێویستە ئەفغانستان بەجێبهێڵن، ئەوەش بەهۆی زیادبوونی تووندوتیژی و گرژییەکانەوە لەو وڵاتەدا.   ئەم ئاگادارکردنەوەیەی باڵیۆزخانەی ئەمریکا لە کابوول لەکاتێکدایە، بزووتنەوەی تاڵیبان لە کۆنتڕۆڵکردنی ناوچەکان بەردەوامە و تاوەکو ئێستا لە کۆی ٤٠٧ یەکەی کارگێڕیی ئەفغانستان، دەستی بەسەر زیاتر لە ١٥٠ یاندا گرتووە.   هەروەها رۆژی هەینی ٦ - ٨ - ٢٠٢١، دێبۆرا لیۆنس، باڵیۆزی ئەفغانستان لە نەتەوە یەکگرتووەکان هۆشداریدا کە وڵاتەکەی بەرەو "کارەسات" دەڕوات.  هەرچەندە ئەمریکا رێککەوتنی لەگەڵ تاڵیبان واژۆکردووە، بەڵام ئێستا لەنێوان چەکدارانی ئەو بزووتنەوەیە و حکومەت شەڕ بەردەوامە و ئەشرەف غەنی، سەرۆکی وڵات دەڵێت، تاڵیبان ئاشتی ناوێت، بەڵکو خۆبەدەستەوەدانی حکومەتی دەوێت.