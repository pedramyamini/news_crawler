بەرپرسانی کەشتیی ئۆشن ڤایکینگ رایانگەیاند، رۆژی شەممە، ٥٧ کەسیان لە بەلەمێکی چووپدا لەنێو سنوورە ئاوییەکانی لیبیادا رزگارکرد، ئێوارەی هەمان رۆژیش ٥٤ ـی دیکەی لە بەلەمێکی هەمان شێوەدا دۆزینەوە و ٦٤ی دیکەشی لە بەلەمێکی داردا رزگارکرد.  لە کۆتا ئۆپەراسیۆنیشیاندا، ٢١ کەسی دیکەیان لە بەلەمێکی دیکەی داردا رزگارکرد.   دوو ژنی دووگیان و ٣٣ منداڵ لەنێو ئەو کەسانەدا بوون کە گەیێندراونەتە کەناری ئارامی؛ ٢٢ لە منداڵەکانیش هیچ ئەندامێکی خێزانیان لەگەڵدا نەبووە.   بە گوێرەی رێکخراوی کۆچی نێودەوڵەتی - ئای ئۆ ئێم، لە نیوەی یەکەمی ساڵی ٢٠٢١ ـدا، لانیکەم هەزار و ١٤٦ کەس لە کاتی هەوڵدانیان بۆ کۆچکردن بۆ ئەوروپا، لەنێو دەریادا خنکاون.  بەرپرسانی کەشتیی ئۆشن ڤایکینگ دەڵێن، لە مانگی شوباتی ٢٠١٦ ـەوە تاوەکو ئێستا، زیاتر لە ٣٠ هەزار کەسیان لە رێگەی کەشتییەکانیانەوە رزگارکردووە.   کۆمپانیای ئێس ئۆ ئێس مێدیترەین کە خاوەندارێتیی ئەو کەشتیانە دەکات، یەکێتیی ئەوروپا تۆمەتباردەکات بەوەی کە هەوڵەکانی گەڕان و رزگارکردنی کۆچبەرانی پشتگوێخستووە، تەنیا بۆ ئەوەی وا لە کۆچبەرەکان بکات کە هەوڵی خۆ دەربازکردن لە لیبیا نەدەن، لە کاتێکدا کە لەو وڵاتەدا رووبەڕووی تاوان و تووندوتیژیی گرووپە چەکدارەکان دەبنەوە.  هەروەها حکومەتی لیبیا تۆمەتباردەکرێت بەوەی کە بە زۆرەملێ کەشتییە دەستبەسەرکراوەکان دەباتە لیبیا تەنانەت ئەگەر لە سنوورە ئاوییەکانی ئەوروپاشدا بن.   راپۆرتێکی نووسینگەی مافەکانی مرۆڤی سەر بە نەتەوە یەکگرتووەکان کۆتایی مانگی ئایار داوای لە لیبیا و یەکێتیی ئەوروپا کرد کە هەوڵەکانیان بۆ رزگارکردنی کۆچبەران رێکبخەنەوە.   لە راپۆرتەکەدا هاتبوو، ئەو سیاسەتانەی کە ئێستا هەن، گرنگی بە "ژیان، سەلامەتی و مافی مرۆڤی ئەو کەسانە نادەن کە هەوڵدەدەن لە ئەفریقاوە ببپەڕنەوە [بۆ ئەوروپا]. "