سێ پیاوەکە لە دادگەی هارۆوی شاهانە دانیان بەوەدا ناوە کە ساڵی رابردوو دەستیان لە "تاوانی شاردنەوە، گۆڕین و گواستنەوەی سامانێکدا هەبووە کە لە ئەنجامی تاوانکارییەکدا بەدەستهێندراوە".  پۆلیسی میترۆپۆلیتانی لەندەن ئۆپەراسیۆنی دژی تاوانی رێکخراو بەڕێوەدەبات و ئەو باندانە دەکاتە ئامانج کە کوشتن و بازرگانیی ماددەی هۆشبەر ئەنجامدەدەن؛ تاوەکو ئێستاش ژمارەیەکی زۆری ئەو کەسانەی دەستگیرکردووە کە پارەی نایاسایی سپیدەکەنەوە.  ساڵی رابردوو، پۆلیس کەسێکی تەمەن ٤٦ ساڵی بەناوی سێرگی ئۆزینز دەستگیرکرد کە بەشداری لە سپیکردنەوەی بڕێکی زۆری پارەدا کردبوو و گواستبوویەوە بۆ شوێنێک لە ناوچەی فولهام لە لەندەن.  رۆژی ٥ی حوزەیرانی ٢٠٢٠ یش پۆلیس کەسێکی تەمەن ٣٦ ساڵی بەناوی روسلان شەمسەدینۆڤ بینی کە دوو جانتای قورسی بەدەستەوە بوو و بڕێکی زۆری پارەی لە نێو جانتاکانیدا دۆزییەوە.  بنکەی پۆلیسی رۆژئاوای لەندەن لێکۆڵینەوەی زیاتری کرد و تۆڕێکی گەورەی رێکخراوی سپیکردنەوەی پارەی ئاشکراکرد.  لەو شوێنەی کە شەمسەدیۆنڤی لێ دەستگیرکرا، کۆی گشتی پێنج ملیۆن و ٨٢ هەزار و ٢٦ پاوەندی بەریتانی دەستی بەسەردا گیرا، هەروەها ٣٩ هەزار یۆرۆ و هەشت هەزار و ٣٨ پاوەندی دیکە لە ماڵی ئەو کەسەدا دۆزرایەوە.  مانگێک دوای ئەوە، پیاوێکی دیکەی تەمەن ٣٥ ساڵ بەناوی سەروان ئەحمەدی لەکاتی رادەستکردنی جانتایەک بە کەسێکی دیکە، بەرچاوی پۆلیس کەوت و کەسەکەی دیکە هەر لەوێ دەستگیرکرا.  ئەحمەدی سەرەتا دەستگیرنەکرا، بەڵام لە هەمان ئەو رۆژەدا لەلایەن پۆلیسەوە بینرا کە لە ماڵەکەی دەچێتە دەرەوە و جانتایەکی دیکەی بەدەستەوەیە؛ پۆلیس لەوێ دەستگیریکرد و ٥٩ هەزار و ٩٨٠ پاوەندی لە جانتاکەیدا دۆزییەوە؛ دواتر ماڵەکەشی پشکنرا و ١٩٨ هەزار و ٦٦٥ پاوەندی دیکە دەستی بەسەردا گیرا.  رۆژی دواتر، ١٥ی تەممووزی ٢٠٢٠، سێرگی ئۆزینز لە ماڵەکەی خۆیدا دەستگیرکرا و ١٤ هەزار و ٤٣٥ پاوەندی لێ گیرا.  ئۆزینز بە سێ ساڵ و چوار مانگ بەندکردن سزادرا، روسلان شەمسەدینۆڤ بە سێ ساڵ و نۆ مانگ و سەروان ئەحمەدییش بە ساڵێک و هەشت مانگ بەندکردن سزادرا. هەروەها دادگە بڕیاریداوە ئەحمەدی بۆ ماوەی ١٦٥ کاژێر بێ بەرامبەر کاری خزمەتگوزاریی کۆمەڵایەتی بکات.  لێکۆڵەری سەرپەرشتیکار لە کەیسی ئەو سێ سزادراوە دەڵێت، لەو شوێنەی لە فولهام لەلایەن پۆلیسەوە تاوانکارانی لێ دۆزراوەتەوە، دەست بەسەر پێنج ملیۆن پاوەنددا گیراوە و ئاماژە بەوەش دەکات، ئەمە یەکەمجارە لە لەندەن دەست بەسەر بڕێکی زۆری پارەی لەو شێوەیەدا بگیرێت.