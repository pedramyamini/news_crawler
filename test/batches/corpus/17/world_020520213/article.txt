بەپێی راپۆرتێکی نەتەوەیەکگرتووەکان، لە سێ مانگی یەکەمی ئەمساڵدا ١٨٠٠ کەسی سڤیل بوونەتە قوربانی پێکدادان و تەقینەوەی ناوە بەناوە کە ٥٧٣ یان گیانیان لەدەستداوە. بەگوێرەی ئەو ئامارە ژمارەی قوربانیان بە رێژەی ٢٩ % زیادی کردووە بە بەراورد بە ٣ مانگی یەکەمی ساڵی رابردوو، ژن و منداڵانیش لە گرژییەکاندا پشکی شێریان بەرکەوتووە، لە سێ مانگی یەکەمی ئەمساڵدا رێژەی قوربانیانی ژن ٣٧ % و رێژەی منداڵان ٢٣ % بە بەراورد بە سێ مانگی یەکەمی ساڵی ٢٠٢٠ زیادیکردووە.  بەشێک لە خەڵکی ئەفغانستان پێیانوایە بوونی ئەمریکا بۆ پاراستنی وڵاتەکەیان، بەڵام بەشێکی دیکەیان پێیانوایە چیدیکە پێویستیان بە هێزی دەرەوەی وڵاتەکەیان نییە. لە ٢٠ ساڵی رابردوودا کە هێزەکانی ئەمریکا و هاوپەیمانان لە ئەفغانستان شەڕیان دژی تاڵیبان و گرووپە چەکدارییەکانی دیکە کردووە، قوربانی سەرەکی خەڵکی سڤیل بوون.   فریشتە کەریمی، دانیشتووی کابوول دەڵێت: "پێموایە کشانەوەی هێزەکانی ئەمریکا زۆر نابەرپرسانەیە، کە هاتنە ئەفغانستان پرسیان بە ئەفغانییەکان نەکرد، ئێستاش کە دەڕۆن، پرس بە ئەفغانییەکان ناکەن، چونکە ئەوان بەرەژەوەندییەکانی خۆیان لەبەرچاو دەگرن. "  عەبدولودوود عەلی، پرۆفیسۆری زانکۆ لە کابوول لەبارەی کشانەوەی هێزەکانی ئەمریکا دەڵێت: "تاڵیبان دەڵێت ئەگەر ئەمریکییەکان بکشێنەوە، شەڕ نامێنێت، ئێمە چیمان دەوێت، ئاسایش و سەقامگیریی ئەفغانستانمان دەوێت. ئەوانیش پێویستە بڕۆن، چونکە هەموو نائارامییەکە بەهۆی ئەوانەوەیە. "  محەممەد وەلی، جووتیارە و نزیکەی ١٠ ساڵ پێش ئێستا برایەکەی لە بۆردوومانی هێزەکانی ئەمریکا کوژراوە، محەممەد دەڵێت: "ئەو بێ باوەڕانە زەرەری گەورەیان پێگەیاندووین و من خۆشحاڵم کە وڵاتەکەم بەجێدەهێڵن. "  بەگوێرەی ئاژانسی رۆیتەرز، بڕگەیەکی نهێنیی رێککەوتنەکەی ئەمریکا و تاڵیبان کە مانگی شوباتی ٢٠٢٠ لە دەوحە واژۆکراوە، تاڵیبان بەڵێنی داوە بنکە سەربازییەکانی هاوپەیمانان لە هێرشی گرووپەکانی دیکە وەکو داعش بپارێزێت، بەڵام ئەمە رێگرنەبووە تاڵیبان هێرشەکانی بۆ سەر هێزە ئەمنییەکانی ئەفغانستان، رۆژنامەنووسان و بیرمەندان بوەستێنێت.  هەرچەندە تاڵیبان هەڕەشەی بە ئامانجگرتنی هێزە هاوپەیمانەکان دەکات لە دوای ١ی ئایار، بەڵام بەگوێرەی بەرپرسانی ئەمریکا، دەستپێکردنی پرۆسەی کشانەوەی هێزەکان لە ئەفغانستان پابەندبوونە بە رێککەوتنەکەیان لەگەڵ تاڵیبان.  ئەندروو واتکینس، شیکاری باڵای گرووپی قەیرانی نێودەوڵەتی، دەڵێت: "لە بەرژەوەندیی تاڵیبان دایە بەربەست بۆ کشانەوەی هێزەکانی ئەمریکا دروستنەکات، ئەگەر بزووتنەوەکە بەخێرایی ببینێت کشانەوەکە بەڕاستی جێبەجێدەکرێت"، هەروەها دەشڵێت، "لێدوانەکانی تاڵیبان لە کردەوەکانیان بەرامبەر بە ئەمریکا تووندتر بن".  تەقینەوەکەی رۆژی هەینی باشووری کابوول کە گیانلەدەستدانی ٢٧ کەس و برینداربوونی زیاتر لە ١٠٠ کەس، کە زۆربەیان خوێندکاربوون لێکەوتەوە، زەنگێکی مەترسیداربوو کە دەریدەخات رێگەی دەرچوونی هێزە بیانییەکان لە ئەفغانستان پڕە لە کۆسپ، لە ئەگەری شکستهێنانیشی خەڵکی سڤیل باجە گەورەکەی دەدەن.