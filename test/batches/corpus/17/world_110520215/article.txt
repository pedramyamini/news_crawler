دوایین هەوڵی نێچیرڤان بارزانی بۆ دروستکردنی ئەو یەکڕیزییە بریتیبوو لە سەردانەکەی رۆژانی ٣ - ٥ - ٢٠٢١ و ٤ - ٥ - ٢٠٢١ و ٥ - ٥ - ٢٠٢١ بۆ لای هەریەک لە کۆمەڵی دادگەریی کوردستان، یەکگرتووی ئیسلامی کوردستان، بزووتنەوەی گۆڕان، یەکێتیی نیشتمانیی کوردستان، بزووتنەوەی سۆسیالیست و پارتی دیموکراتی کوردستان.   پلاسخارت لەبارەی بڕیاری دادگاییکردنی حوکمداراوانی بادینان و هەندێک مامەڵەی دیکەی نێو هەرێمی کوردستان قسەی کرد و بە جێگەی نیگەرانی ناوی برد.   نێردەی تایبەتی سکرتێری گشتیی رێکخراوی نەتەوەیەکگرتووەکان لەبارەی پەیوەندییەکانی نێوان هەولێر و بەغداش قسەی کرد و رایگەیاند، دەبێت دیالۆگی بەردەوام و ستراتیژی هەبێت و پێویستە میکانیزمی تایبەت بە جێبەجێکردنی رێککەوتنەکانیش هەبێت.   پلاسخارت ئاماژەی بە رەوشی ناوچە کوردستانییەکانی دەرەوەی ئیدارەی هەرێمی کوردستانیش کرد و رێککەوتنی نێوان پێکهاتەکانی کەرکووک و جێبەجێکردنی رێککەوتنی شنگالیشی بە پێویست ناوبرد.  دەقی گوتارەکەی پلاسخارت لەبارەی باشووری کوردستان:  بەڕێز، سەرۆکی ئەنجوومەنی ئاسایش، ئەوەی کە پەیوەندی بە پەیوەندییەکانی نێوان هەولێر و بەغدا هەیە: هەروەک چۆن پێشتر گوێت لێم بووە گوتوومە، ئێمە لە دۆخێکداین کە سازشکردن پێویستە. سەرەڕای هەندێک سەرکەوتنی پچڕپچڕ کە لە شێوەی یەک یان دوو رێککەوتنی تایبەت بەدەستهاتوون، هێشتا پێویستییەکی زۆرمان بە هەنگاونانە بەرەو پێشەوە لەسەر بنچینەی دەستوور و بەجۆرێکیش کە ماوەدرێژ بێت. لایەنەکان بەردەوامن لە دەربڕینی ئامادەبوونیان لەسەر مێزی دانوستاندن، بەڵام نەبوونی دیالۆگێکی بەردەوام، رێکخراو و دامەزراوەیی وادەکات پێشکەوتنی بەردەوام بە زەحمەت بەدەستبهێندرێت.   دەرفەتم پێبدەن باس لە حاڵەتێک بکەم: ئەو بودجەیەی قسەم لەبارەیەوە کرد، رێککەوتنێکی لەسەرکراوە کە تایبەتە بە دابەشکردنی پشکی نێوان حکومەتی فیدراڵی و حکومەتی هەرێمی کوردستان. رێککەوتنەکە دوای دانوستاندنی ماوەدرێژ بەدەستهات، بەڵام لێرەشدا وردەکارییەکەی دیار نییە. بێگومان زاراوەی ناڕوونیش دەرگە بۆ لێکدانەوەی جیاواز و تۆمەتبارکردنی یەکدی بە پابەندنەبوونیەوە دەکاتەوە. ئەمە ئاماژەیەکی خراپە بۆ رێککەوتنەکانی داهاتوونی نێوان هەولێر و بەغدا و جێگەی نیگەرانییشە بۆ هەڵبژاردنەکانی داهاتوو، چونکە دەکرێت رێکنەکەوتنەکان بۆ قووڵبوونەوەی جیاوازییەکان بقۆزرێنەوە.   ئومێد دەخوازم کە داواکارییەکانی کورد بۆ زیادبوونی نێوەندگیریی نەتەوەیەکگرتووەکان ئەنجامی هەبێت. بەڵام بۆ ئەوەی ئەو داوایە سەرکەوتن بەدەستبهێنێت، یونامی پێویستی بە پاڵپشتیی بەرپرسانی فیدراڵییشە. یەک شت روون و ئاشکرایە: پەیوەندی نێوان هەولێر و بەغدا زۆر گرنگە و پێویستی بە دیالۆگی بەردەوام و ستراتیژی و میکانیزمی روونی تایبەت بە جێبەجێکردنیشی هەیە. دەبێت دان بەم خاڵەدا بنێم: ئەزموونی من لەم بوارەدا جێگەی گەشبینی نییە.   دەرفەتم بدەن قسە لەسەر بابەتێکی دیکە بکەم: هەوڵەکانی ئەم دواییەی سەرۆکایەتیی هەرێمی کوردستان بۆ دروستکردنی یەکڕیزییەکی گەورەتری کوردی جێگەی دەستخۆشین و هاندەرن. پەیوەندی نێوان پێکهێنەرەکانی دەوڵەتێک بەهێزی ئەو دەوڵەتە پیشاندەدەن. هەرکاتێکیش هاوئاهەنگی و ئاشتبوونەوەی نێوان کۆمەڵگەکان هەبوو، ئەو پەیوەندییانە بەهێزتر دەبن.   بابەتێکی دیکە هەیە کە جێگەی نیگەرانییە، ئەویش پێشهاتەکانی ساڵی رابردووی هەرێمی کوردستانە. ئەو پێشهاتانە نیگەرانی لەبارەی سنووردارکردنی ئازادی رادەربڕین زیاددەکەن. رەخنەگرانی بەرپرسانی حکومەت نەوەک تەنیا رووبەڕووی تۆقاندن، سنووردارکردنی جووڵە و دەستگیرکردنی هەڕەمەکییانە بوونەتەوە، بەڵکو هەندێکیان بە تۆمەتی ناوزڕاندن و هەندێکی دیکەشیان، کە بەم دواییە روویدا، بەگوێرەی یاساکانی تایبەت بە ئاسایشی نیشتمانی دادگاییکران.   بەڕێز سەرۆکی ئەنجوومەنی ئاسایش، با هەندێک قسە لەبارەی کەرکووک و شنگالیش بکەم:   ئەوەی کە پەیوەندی بە کەرکووکەوە هەیە، ماوەی دوو ساڵە کارئاسانی دیالۆگ دەکەین لەنێوان نوێنەرانی پێکهاتەکانی کەرکووک، بەڵام تاوەکو ئێستا نەگەیشتووینەتە رێککەوتن. پێم خۆشە سوود لەم دەرفەتە وەربگرم بۆئەوەی هانی تەواوی لایەنە بەشدارەکان بدەم تاوەکو هیچ هەوڵێک لەدەستنەدەن و بێ هیچ دواخستنێک بگەنە رێککەوتنێکی دادپەروەرانە. خەڵکی کەرکووک شیاوی ئەوەن لە بارودۆخێکی پڕ لە سەقامگیری و خۆشگوزەرانییدا بژین.   ئەوەی کە پەیوەندی بە شنگالەوە هەیە، نوێنەرانی حکومەتی فیدراڵی و حکومەتی هەرێمی کوردستان لەبارەی بڕگە پەیوەندیدارەکان بە بواری ئەمنیەوە لە دیالۆگ بەردەوامن، هەروەک چۆن ئەو بەندانە لە رێککەوتنی تشرینی یەکەمی رابردوودا هاتوون. تاوەکو ئێستا ئەو بڕگە و بەندانە جێبەجێ نەکراون و ئەوەش کاریگەری نەرێنی لەسەر بواری بەڕێوەبردن و ئاوەدانکردنەوە هەبووە. نەبوونی دیالۆگێكی رێکخراو و نەبوونی میکانیزمی جێبەجێکردنیشی لەنێوان بەغدا و هەولێر بە روونی هەستیپێکراوە و ئەوەش بێ متمانەیی دروستکردووە.