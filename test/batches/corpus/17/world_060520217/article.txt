جووتیارە بەلجیکییەکە ویستوویەتی کێڵگەکەی بکێڵێت، بەڵام ئەو بەربەستە کۆنکرێتییەی کە وەکو نیشانەی جیاکەرەوەی سنووری هەردوو وڵات لەوێ دانراوە، رێگەی تراکتۆرەکەی گرتووە، بۆیە ئەویش هەستاوە بەربەستەکەی دەرهێناوە و بە دووریی دوو مەتر و نیو گواستوویەتیەوە نێو سنووری فەرەنسا، بەبێ ئەوەی بزانێت کە بەو کارەی دەستکاریی سنووری نێوان دوو وڵاتی گەورە دەکات.  بەربەستە کۆنکرێتییەکە لەسەری نووسراوە ١٨١٩، کە ماوەی زیاتر لە ٢٠٠ ساڵە لەوێ دانراوە بۆئەوەی سنووری نێوان ئەو دوو وڵاتە جیابکاتەوە.  جووتیارێکی فەرەنسی بەم کارەی جووتیارە بەلجیکییەکە نیگەران بووە و دەڵێت، "کێڵگەکەم دوو مەتر و نیو بچووک بووەتەوە". جووتیارە فەرەنسییەکە دەڵێت، پێویستە وەزیرانی دەرەوەی بەلجیکا و فەرەنسا و دوو لیژنەی تایبەت بڕۆنە ئەو شوێنە و سنوورەکە چاکبکەنەوە.  ئەو جووتیارە فەرەنسییە داوا دەکات بەربەستەکە بگەڕێندرێتەوە شوێنی خۆی.  کێشەکە دوای ئەوە ئاشکرابوو کە کۆمەڵێک لەو کەسانەی خولیای مێژووی سنوورەکانیان هەیە، لەڕێگەی جی پێ ئێسەوە بۆیان دەرکەوت کە بەربەستە کۆنکرێتییەکە شوێنەکەی گۆڕدراوە.  بەربەستەکە شێوەی لاکێشەییە، لە ساڵی ١٨١٩ وە لەوێ لەژێر دارێک دانرابوو.