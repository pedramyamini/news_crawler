ڤلادیمیر ماکارۆڤ دانیشتوویەکی مۆسکۆیە و دەڵێت "من بە رێکەوت شوێنی پێدانی ڤاکسینم بینی، ئەویش کاتێک کە چووم هەندێک میوە بکڕم و ناوەندەکەم بینی، چووم لەوێ پرسیارم کرد و پێیانگوتم بە کەمتر لە ١٠ خولەک دەتوانیت ڤاکسین وەربگریت".  بەڵام مۆسکۆییەکان لە وەرگرتنی ڤاکسینی کۆرۆنا دوودڵ و بێدەنگن، بەشێكیان ترسیان هەیە و بەشێکیشیان وەک ئەوەیە متمانەیان بە هەموو پرۆسەکە نەمابێت.  ڤاسیلی ڤلاسۆڤ، شارەزای بواری تەندروستیی گشتی ئاماژە بەوە دەکات "لە ساڵی ٢٠٢٠ و لەکاتی پەتای کۆرۆنادا، رووسەکان بە چەندین پەیامی جیاواز و دژ بە یەک هێرشیانکرایەسەر. سەرەتا گوتیان کۆرۆنا هەڕەشە نییە، دواتر گوتیان کوشندەیە و پاشان قەدەخەی هاتووچۆیان راگەیاند. دواتر دەرکەوت خودی ڤاکسینەکان کوشندەن، هەموو ئەوانە وای لە خەڵک کرد خۆیان لە وەرگرتنی ڤاکسین بەدووربگرن و وابزانم لەو شتەشدا ناهەقیان نییە".  حکومەتەکەی پووتین ئامانجێکی دیاریکردووە، ئەویش ئەوەیە کە لە کۆی ١٤٦ ملیۆن دانیشتووی رووسیا، تاوەکو ناوەڕاستی حوزەیران ٣٠ ملیۆن کەس ڤاکسین وەربگرن، تاوەکو مانگی ئابیش ٦٩ ملیۆنیان بکوترێن، بەڵام ئەو ژمارەیە تاوەکو ئێستا لە دەوروبەری حەوت ملیۆن کەس یاری دەکات، کە هەردوو قورچکەکەیان وەرگرتووە.  ئەلیکساندەر دراگان، شیکاری داتا ئاماژە بەوە دەکات "لە هەفتەی داهاتووەوە کار لەسەر ئەوە دەکرێت رۆژانە زیاتر لە ٣٧٠ هەزار کەس بکوترێن، چونکە ئێستا ئەوەی هەیە، رۆژانە نزیکەی ٩٠ هەزار کەسە".  پەرستارەکان هەوڵی ئاسانکردنی کارەکە دەدەن، ڤاکسینەکە دەکرێتە سرنجێکەوە و لە قۆڵت دەدرێت، بەڵام گوێگرتن لە رێنوێنییەکانی بەرپرسانی تەندروستی لەئاست پێویستدا نییە، بۆیە تاوەکو ئێستا لە کۆی زیاتر لە ١٢ ملیۆن دانیشتووانەکەی مۆسکۆ، تەنیا یەک ملیۆنیان ڤاکسینیان وەرگرتووە.