لە یەکێک لە گەڕەکە تاڕادەیەک باشەکانی شاری هاڤانا، دانیشتووانەکەی رۆژانە بۆ چەندین کاژێر بەبێ کارەبا دەمێننەوە. گەڕەکە هەژارەکانیش بەیەکجاری وێرانبوون و خەڵکیش هاواری لێهەڵساوە، ئەوان هاواری ئازادی دەکەن و گوتاری مردن بۆ دیکتاتۆر دەڵێنەوە.  خۆرخێ جیل، قەشە لە هاڤانا دەڵێت "خەڵک خۆپێشاندان بۆ ئازادی و دژ بە برسیەتی دەکەن، بەڵام هێزە ئەمنییەکان لێیاندەدەن، ئێمە لێرەین و رێگە نادەین خەڵک لێبدرێت و پشتگیری لەو خەڵکە دەکەین".  کوبا لە ساڵی ١٩٥٩ ـوە لەژێر کۆنترۆڵی پارتی کۆمەنیستە و لەو ساڵەوە لەژێر ئابلۆقەی ئابووریی ئەمریکای دراوسێیەتی؛  ڤایرۆسی کۆرۆنا بارودۆخەکەی خراپتر کرد و ئێستا جگە لە نەبوونی کارەبا، کێشەی کەمی خۆراکیش هەیە لە وڵاتێك کە تێكڕای مووچەی مانگانەی کارمەندەکانی لە ٢٠ دۆلاری ئەمریکی تێناپەڕێت.  حکومەت نیگەرانە و هێزی ئەمنی بڵاوبوونەتەوە، سەرۆکی وڵاتیش هەموو ناڕەزایەتییەکان بە پیلانی دووژمنان پێناسە دەکات.  میگێل دیاز کانێل، سەرۆکی کوبا دەڵێت "هەموو ئەوەی کە دەکرێت بۆ لەناوبردن و هەراسانکردنی شۆڕشی کوباییەکانە. مافیای کوبی دانیشتووی ئەمریکا پارەی باش بە چالاکڤانانی سۆشیالمیدیا دەدەن تاوەکو خەڵکی دژ بە کوبا هانبدەن. ئێمە رووبەڕووی هەموو ئەو هەوڵانە دەبینەوە".  لەکۆی ١١ ملیۆن کوبی، نزیکەی ١.٥ ملیۆنیان نیشتەجێی ئەمریکان، ئەوان وەک خۆیان دەڵێن لە دەمکوتکردن و ستەمەکانی پارتی کۆمەنیست هەڵاتوون.  لە مەیامی فلۆریدا کوبییە ئەمریکییەکان پاڵپشتی لە خۆپشاندانەکانی نێو وڵاتەکەیان دەکەن.  یانیلز سەیلز، دانیشتووی مەیامی ئەمریکا دەڵێت "ئەم گەنجانەی ئەمڕۆ دووجار قسەی خۆیان کرد و گوتیان ئیدی بەسە و دەبێت دەسەڵاتی کۆمەنیستی لە کوبا کۆتایی بێت. ئەوەی کە باوباپیرانمان نەیانتوانی ئەنجامی بدەن گەنجەکانمان دەیکەن. ئێستا خەڵک چاوی کراوەیە. ئێمەی کوبی دانیشتووی ئەمریکا پشتگیری لە شۆڕشی گەلەکەمان لە کوبا دەکەین".  بە درێژایی ٦٢ ساڵی تەمەنی دەوڵەتی کۆمەنیستی کوبا کە لەسەر دەستی ڤیدل کاسترۆ دامەزراوە، ئەمە یەکەم جارە خۆپێشاندانی هێندە گەورە دژ بە دەسەڵاتیی کۆمەنیستی بکرێت.   ئەوەی کە خۆپێشاندانەکانی ئەمجارە لەوانەی رابردوو جیادەکاتەوە ئەوەیە کە خۆپێشاندانەکە چەند شارێكی کوبای گرتووەتەوە، کە ئەگەری تەشەنەسەندن و بەردەوامبوونی یەکجار زۆرە.