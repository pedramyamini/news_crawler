کەنەدییە رەسەنەکان لە سەرتاسەری وڵات پرسە دەگێڕن، بەڵام لەوەناچێت دوایین پرسەیان بێت، چونکە چاوەڕوان دەکرێت لە داهاتوودا گۆڕی بەکۆمەڵی زیاتری منداڵان بدۆزرێنەوە کە لە پرۆسەیەکی زۆرەملێدا لەلایەن داگیرکاریی بەریتانییەوە کۆمەڵکوژکران.  لوا مۆندۆر، ئەندامی نەتەوە یەکەمینەکان لە کەنەدا باس لەوە دەکات، "دۆزینەوەی رووفاتەکان هەتا رادەیەک وادەکات برینی ئەو خەڵکانە ساڕێژبێت، ئەو ئازارە هەمیشە دەمێنێتەوە و هێشتا ماوە. بەڵام لانی کەم پرسەکە دادەنێن. "  سەرکردەی هۆزە رەسەنەکانی کەنەدا داوا دەکەن هەر قوتابخانەیەک هی ساڵانی ١٨٩٠ تاوەکو حەفتاکانی سەدەی نۆزدەهەم هی منداڵانی رەسەنی کەنەدی بێت، هەڵبدرێنەوە کە باوەڕ دەکرێت لانی کەم شەش هەزار منداڵ کۆمەڵکوژکرابن.  جاگمیت سینگ، سەرۆکی پارتی دیموکراتی نوێ داوای کۆبوونەوەیەکی بەپەلەی پەرلەمان لەسەر کۆمەڵکوژکردنی منداڵانی رەسەنی کەنەدی دەکات.  جاگمیت ئاماژەی بەوە کرد، " ٢١٥ منداڵی خەڵکی رەسەن لە گۆڕێکی بەکۆمەڵی نەناسراو دۆزرانەوە. هەر کە بیر لە گۆڕی بە کۆمەڵی نەناسراو دەکەینەوە. بیرمان بۆ وڵاتێکی دوور دەڕوا کە جینۆساید لێیاندا روویداوە. ئەمە وڵاتێکی دوورەدەست نییە، ئەمە لێرە لە کەنەدا روویداوە. "   قوتابخانەی کەمپلووس ئیندییان لە ساڵی ١٨٩٠ دا لەسەر دەستی بەریتانیییەکان دامەزراوە و لەلایەن پیاوانی کەنیسەی کاسۆلیک بە هاوبەشی لەگەڵ مامۆستاکانی بەڕێوەدەبرا. لە ١٨٣١ ـەوە تاوەکو ١٩٩٦ زیاتر لە ١٥٠ هەزار منداڵی رەسەنی کەنەدی جیاکرانەوە بۆ ئەوەی بەزەبری هێز، هێز و کولتووری بەریتانیا لە مێشکیان بچەسپێنن.