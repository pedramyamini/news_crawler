ئوشا ساکور، خانمە وەزیری گەشتوگوزاوی ویلایەتی مادیا برادیش لە هیندستان، بەهۆی خواستی زۆری خەڵکەوە بۆ سێڵفیگرتن لەگەڵی، بەردەوام لە بەرنامە و چالاکی و کۆبوونەوەکانیدا دوادەکەوێت و ئەمەش ناچاری کردووە بڕیار بدات پارە لە هەر کەسێک وەربگرێت کە داوای سێڵفی لێبکات و بۆ هەر سێڵفییەکیش داوای ١٠٠ رووپیە دەکات.   ئوشا ساکور دەشڵێت، ئەو بڕە پارەیەی لە سێڵفیگرتن وەری دەگرێت لە هەژماری بانکیی دارایی حیزبەکەی "بەهاراتیا جاناتا" دایدەنێت بۆ ئەوەی حیزبەکەی سوودمەند بێت و پارەکە ببێتە سەرچاوەیەکی دارایی نوێ بۆی.   ئەو بڕیارەی ساکور، دوێنێ پێنجشەممە ٢٢ی تەممووز راگەیێندرا، دوای ئەوەی لە چالاکییەکی حیزبەکەی لە شاری خاندوا سەر بە ویلایەتی مادیا برادیش بەشداریکرد.   دوای چالاکییەکە سەتان هەواداری ئەو وەزیرە بۆ سێڵفیگرتن لەگەڵی لە دەوری کۆبوونەوە و نزیکەی دوو کاژێر لە بەرنامەیەکی دیکەی دواکەوت و ئەمەش هۆکار بوو بۆ ئەوەی ئەم بڕیارە بدات.