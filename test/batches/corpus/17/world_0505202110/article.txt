بە تۆمەتی "بەشداریکردن لە رێکخراوێکی تیرۆریستی" کە مەبەست لێی داعشە، دادگەی شاری ئۆسلۆ ئەو ژنەی بە سێ ساڵ و نیو بەندکردن سزادا.  دادگەی ئۆسلۆ دەڵێت، ژنە بە رەچەڵەک پاکستانییەکە خزمەتی "سێ هاوژینەکەی کردووە" و وایکردووە کە بتوانن شەڕ بکەن.  ئینگمار نیسلن، دادوەری دادگەی ئۆسلۆ باس لەوە دەکات "بە گەشتکردن بۆ ناوچەیەکی ژێر دەستی داعش لە سووریا، بە پێکهێنانی ژیان لەگەڵ هاوژینەکانی، بە چاودێریکردنی منداڵەکانی و ئەنجامدانی چەند کارێکی جۆراوجۆر لە ماڵەوە، تاوانبار وایکردووە کە سێ هاوژینەکەی بتوانن لە شەڕەکانی داعشدا بەشداری  بکەن".  سێ چەکداری داعش، یەک لەدوای یەک، ژیانی هاوژینییان لەگەڵ ژنەکە پێکهێناوە.  دادوەرەکە ئاماژە بەوە دەکات، ئەمە مانای ئەوە ناگەیێنێت ژنەکە هیچ رۆڵێکی نەبووە، "بەڵکو بە پێچەوانەوە، ئەو پاڵپشتیکارێک بووە کە یارمەتیی جیهادی داوە. لە ماڵەوە خزمەتی سێ هاوژینەکەی کردووە و نەوەیەکی نوێی چەکدارانی داعشی گەورە کردووە".  ژنە گەنجەکە دان بەوەدا دەنێت کە سەرەتای ساڵی ٢٠١٣ چووەتە سووریا بۆئەوەی بە چەکدارێکی داعش بەناوی باستیان ڤاسگ بگات، کە ئەوکات دژی حکومەتی سووریا شەڕی دەکرد.  ئەمە یەکەمجارە لە نەرویج کەسێک دوای گەڕانەوەی لەنێو ریزەکانی داعشەوە دادگایی بکرێت.  گیێر ئیڤانگەر، دادوەری لێکۆڵەر لەکاتی دادگاییکردنەکەدا گوتی، "ئەمە کەیسێکی تایبەتە. ئەمە یەکەمجارە کەسێک بە تۆمەتی بوون بە دایک و هاوژین، تۆمەتبار دەکرێت".  دادوەر داوایکردبوو بە چوار ساڵ زیندانی سزابدرێت، بەڵام پارێزەرەکەی داوای پێداچوونەوەی بە بڕیارەکەدا کردووە.  نیڵز کریسچن، پارێزەری یاسایی ژنەکە دەڵێت، بریکارەکەی دەستبەجێ ویستوویەتی سووریا جێبهێڵێت، دوای ئەوەی کە رووبەڕووی تووندوتیژیی خێزانی بووەتەوە. هەروەها دەشڵێت، ئەو ژنە بازرگانیی مرۆڤی پێوە کراوە، چونکە دژی خواستی خۆی دەستبەسەرکراوە و رێگری لە گەڕانەوەی کراوە.  بەڵام دادوەرەکە جەخت لەوە دەکاتەوە کە ژنەکە بە "ئاگاداری"ی خۆی لە رێکخراوە پەڕگیرەکەدا بووە.  ژنەکە لە سەرەتای ساڵی ٢٠٢٠ دا لەگەڵ دوو منداڵەکەی، لەسەر بنەمای مرۆیی، گەڕێندرابوونەوە نەرویج. یەکێک لە منداڵەکانی کوڕێک بووە کە وا گوتراوە بە قورسی نەخۆش بێت.  ئەمەش لەکاتێکدایە، لانیکەم چوار ژنی دیکەی نەرویجی لەگەڵ منداڵەکانیان لە کەمپەکانی ژێر دەسەڵاتی بەڕێوەبەرایەتیی خۆسەردا ماون.