محەممەد عەزیزی، ناسراو بە موهیس عەزیزی، لە حیزبی كۆكۆموس کە بۆ ئەنجوومەنی شارەوانیی تۆرکۆ هەڵبژێردراوە بە رادیۆی رووداوی راگەیاند: "ئەوەندەی من بزانم لەم هەڵبژاردنەی ئەنجوومەنی شارەوانییەکاندا ٢٠ کورد بەشدار بوون. لە شاری تۆرکۆیش کە یەکێکە لە شارە گەورەکانی فینلەندا چوار کوردی دیکە بەربژێر بوون. بە داخەوە ئەوان سەرنەکەوتن. من ئەمە سێیەم جارمە کە هەڵدەبژێردرێمەوە. "  محەممەد عەزیزی ئاماژەی بەوە دا کە سەرکەوتن لە هەڵبژاردنەکانی فینلەندادا ئاسان نییە، چونکە کەسانی زۆر بەهێز تێیدا بەشدار دەبن و گوتی: "ئەگەر بتەوێت دەنگی خەڵک بە دەست بهێنیت، دەبێت یارمەتیدەری خەڵکەکە بیت. ئەمە هەر بەو جۆرە نییە کە تەنیا لە کاتی هەڵبژاردنەکاندا خۆت دەربخەیت. لێرە دەبێت هەر بە راستی خزمەتکاری خەڵک بیت. "  لە فینلەندا ٢٩٦ شارەوانی هەن و محەممەد عەزیزی گوتی: "لێرە بڕیارە سەرەکییەکانی شارەکان لە شارەوانییەکانەوە دەدرێن. ئەو بڕیارانەی کە پەیوەندییان بە دابینکردنی ژیانێکی خۆش بۆ خەڵکی و نەوەی داهاتووەوە هەیە، لە شارەوانییەکانەوە دەدرێن. ئەو بودجەیەیشی بۆ شارەکان دێت، هەر شارەوانییەکان بڕیار لە چۆنیەتیی خەرجکردنی دەدەن. "  بە گوتەی محەممەد عەزیزی، لە فینلەندا ژمارەی کورد لەنێوان ١٠ بۆ ١٥ هەزاردایە. لە شاری تۆرکۆیش نزیکەی سێ هەزار و ٥٠٠ کورد هەن.