بەگوێرەی راگەیێندراوی وەزارەتی دەرەوەی کۆریای باشوور، قەدەخەی گەشتکردنی هاووڵاتییانی کۆریای باشوور بۆ شەش وڵات بۆ ماوەی شەش مانگی دیکە درێژدەکرێتەوە و یەکێک لە دیارترین هۆکارەکانیش پەیوەندیی بە بواری ئەمنییەوە هەیە.  وەکو لە راگەیێندراوەکەدا هاتووە، وڵاتەکان بریتین لە عێراق، سووریا، یەمەن، لیبیا، سۆماڵ، ئەفغانستان و هەروەها هەندێک ناوچەی باشووری فیلیپین.  وەزارەتی دەرەوەی کۆریای باشوور ئاماژە بەوە دەکات، ئەو وڵات و ناوچانە رووبەڕووی "هێرشی تیرۆریستی و ناسەقامگیریی سیاسی" بوونەتەوە و دەکرێت ئەو بارودۆخەش کە لەو وڵاتانەدا هەیە بۆ ماوەیەک بەردەوام بێت.  گەشتکردن بۆ عێراق، سووریا، سۆماڵ و ئەفغانستان لە ساڵی ٢٠٠٧ ـەوە لە خەڵکی کۆریای باشوور قەدەخەکراوە. حکومەتی ئەو وڵاتە لە ساڵی ٢٠١١ دا هەمان رێکاری بەرامبەر یەمەن، لە ساڵی ٢٠١٤ دا بەرامبەر لیبیا و لە ساڵی ٢٠١٥ یشدا بەرامبەر هەندێک ناوچەی فیلیپین راگەیاند.  درێژکردنەوەی قەدەخەی گەشتکردنەکە لە ١ی ئابی ٢٠٢١ ـەوە دەستپێدەکات و تاوەکو ٣١ی کانوونی دووەمی ٢٠٢٢ دەخایەنێت.