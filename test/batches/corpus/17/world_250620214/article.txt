لە کۆتایی سەتەی ١٩ دا تاوەکو حەفتاکانی سەدەی بیستدا هەزاران منداڵ لە دانیشتووە رەسەنەکانی کەنەدا لەنێو قوتابخانەکانی ژێر چاودێری کەنیسەی کاسۆلیکی دانراون. لە کۆتایی مانگی ئایاری ئەمساڵدا رووفاتی ٢١٥ منداڵی تەمەن ٣ تاوەکو ١٢ ساڵان لەنێو یەکێک لەو قوتابخانانە لە شاری کاملوپس لە ویلایەتی بریتش کۆلۆمبیای رۆژئاوای کەنەدا دۆزرانەوە.  لەنوێترین گەڕان بەدوای ئەو کەیسەدا کۆمەڵەی دانیشتووە رەسەنەکانی کەنەدا دۆزینەوەی لانیکەم ٦٠٠ گۆڕی دیکەیان تایبەت بەو منداڵانە لە ویلایەتی ساسکاچوان لە رۆژئاوایی وڵات دۆزییەوە و رایانگەیاند لێکۆڵینەوەکانیان بەردەوام دەبن.  ئێڵدەر فلۆرینس، بەرپرسی کۆمەڵەی دانیشتووە رەسەنەکانی کەنەدا رایگەیاند ئێمە لە گەڕان بەدوای رووفاتی رۆڵەکانماندا ناوەستین و بەردەوام دەبین.  راشیگەیاند هەموو جیهان ئێستا تەماشای کەنەدا دەکات، کە ئەم جینۆسایدە دەدۆزێتەوە، جاران بە گومانەوە باس لەو جینۆسایدانە دەکرا، بەڵام ئێستا ئیدی بەڵگەمان هەن.  جەستن ترودۆ، سەرۆکوەزیرانی کەنەدا ناڕەزایەتی خۆی لەئاست دۆزینەوەی ئەو گۆڕانە دەربڕی و رەخنەی تووندی لە کەنیسەی کاسۆلیکی گرت و رایگەیاند داوامان لە پاپا فرانسیس، پاپای ڤاتیکان کردووە هەڵوێستیان لەئاست تاوانەکانی کەنیسەی کاسۆلیکی روونبکاتەوە، بەڵام بەگوتەی تروودۆ، ڤاتیکان هیچ وەڵامێکیان نەبووە.  لوا مۆندۆر، ئەندامی نەتەوە یەکەمینەکان لە کەنەدا باس لەوە دەکات: "دۆزینەوەی رووفاتەکان هەتا رادەیەک وادەکات برینی ئەو خەڵکانە ساڕێژ بێت، ئەو ئازارە هەمیشە دەمێنێتەوە و هێشتا ماوە. بەڵام لانیکەم پرسەکە دادەنێن. "  سەرکردەی هۆزە رەسەنەکانی کەنەدا داوا دەکەن هەر قوتابخانەیەکی ساڵانی ١٨٩٠ تاوەکو حەفتاکانی سەدەی نۆزدەهەم هی منداڵانی رەسەنی کەنەدی بێت، هەڵبدرێنەوە کە باوەڕ دەکرێت لانیکەم شەش هەزار منداڵ کۆمەڵکوژکرابن.  سیستەمی قوتابخانەی کاتۆلیکی لە کەنەدا ئەو منداڵانەی خەڵکی رەسەنی کەنەدای دەبرد بۆ ئەوەی لە قوتابخانە بخوێنن و فێری سرووتە ئاینییەکان و خوێندنەوە بن و تەنانەت کەنیسە تۆمەتی ئەوەشی لەسەر بووە کە ویستویانە ئەو منداڵانە بە زۆر بکەنە مەسیحی.  بەپێی لێکۆڵینەوەکان کە لە کەنەدا کراوە، گومان دەکرێت ئەو منداڵانە لەکاتی خوێندنیان لە قوتابخانە مەسیحییەکان لێیاندرابێت و کوژرابن، دواتریش لەو شوێنە بە کۆمەڵ نێژرابن.  لە سەدەی نۆزدەوە تاوەکو حەفتاکانی سەدەی بیست، زیاتر لە ١٥٠ هەزار لە منداڵانی رەسەنی کەنەدی بە زۆر براونەتەوە قوتابخانە مەسیحییەکانی کەنەدا. ئەوان بەشێک بوون لە پرۆگرامێک بەناوی پرۆگرامی تێکەڵبوون لەگەڵ کۆمەڵگەی کەنەدی. لەو کاتەنەشدا بەشی زۆریان بە زۆر دەکرانە مەسیحی و فێری سرووتە ئاینییەکان دەکران.