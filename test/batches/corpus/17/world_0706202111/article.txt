ئاژانسی رۆیتەرز بەشێك لە لێکۆڵینەوەیەکی ئادرییان زێنتز، لێکۆڵەری کۆمەڵایەتیی ئەڵمانیی بڵاوکردەوە و تێیدا ئاشکرایکرد، سیاسەتەکانی چین لە ئاست موسوڵمانەکانی ئیگۆری دانیشتووی هەرێمی شینژییانگ لەدوای ٢٠ ساڵ لەوانەیە ببێتە هۆی ئەوەی ژمارەی ئیگۆرەکان لە نێوان ٢.٤ تاوەکو ٤.٥ ملیۆن کەس کەمببێتەوە.  راپۆرتەکەی زێنتز لەکاتێكدا دێت ژمارەیەک لە وڵاتانی رۆژئاوا داوای لێکۆڵینەوە دەکەن سەبارەت بە کردەکانی چین لەئاست ئیگۆرەکان کە ئایا بە جینۆساید هەژمار بکرێت یان نا. بەڵام حکومەتی چین سەرجەم ئەو تۆمەتانە بە تووندی رەتدەکاتەوە و بە دوور لە راستی ناویان دەبات.  رۆیتەرز ئاماژەی بە راپۆرتەکەی زێنتز کردووە کە تێیدا چەند راپۆرتێكی بڵاونەکراوەی کەسانی ئەکادیمی چینی هاوپێچکراوە کە پیشانی دەدەن، ئەو سیاسەتانەی چین لەئاست لەدایکبووانی موسڵمانانی ئیگۆر گرتوونیەتەبەر، بە کرداری لەنێوان ساڵانی ٢٠١٧ تاوەکو ٢٠١٩ بوونەتەهۆی دابەزینی ژمارەی لەدایکبووانی ئەو نەتەوەیە بەرێژەی ٤٨.٧ %.  تاوەکو ئێستا حکومەتی چین بە فەرمی هیچ راگەیێندراوێكی تایبەت بە ژمارەی ئیگۆرەکان و کەمینەکانی دیکە لە شینژییانگ رانەگەیاندووە، بەڵام بەگوێرەی لێکۆڵینەوە ئاشکرانەکراوەکانی خودی ئەکادیمستە چینییەکان کە رۆیتەرز ئاماژەی پێدەدات دەردەکەوێت گرتنەبەری سیاسەتی سنووردارکردنی ژمارەی لەدایکبووەکانی ئیگۆر ژمارەی چینییەکانی لە باشووری چین لە ٨.٤ % بۆ نزیکەی ٢٥ % بەرزکردووەتەوە.