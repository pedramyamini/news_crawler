رۆژی چوارشەممە، ئەڵمانیا و نەتەوە یەکگرتووەکان کۆبوونەوەیەکیان بۆ لایەنە لیبییەکان و ئەو وڵاتانەشی کە بەرژەوەندییان لە لیبیادا هەیە، رێکخست بۆ ئەوەی جەخت لە گرنگی ئەنجامدانی هەڵبژاردنەکانی کۆتایی ئەمساڵی ئەو وڵاتەی باکووری ئەفریقیا بکەنەوە.   کۆبوونەوەکە لە بارەگای وەزارەتی دەرەوەی ئەڵمانیا لە بەرلین بەڕێوەچوو و ئەنتۆنی بلینکن، وەزیری دەرەوەی ئەمریکا تێیدا ئامادەبوو.   لە کۆبوونەوەکەدا هەروەها باس لە قەدەخەی ناردنی چەک بۆ لیبیا کرا بۆ ئەوەی لایەنە دژبەرەکانی ئەو وڵاتە هانبدرێن تاوەکو ئاگربەستێکی هەمیشەیی رابگەیێنن. لەو نێوەندەدا، ئەڵمانیا هەوڵیداوە رۆڵی نێوەندگیر بگێڕێت.   ئەو وڵاتانەی کە لە چاودێریکردنی گەمارۆی چەکدا بەشدارن بریتین لە پێنج ئەندامە هەمیشەییەکەی ئەنجوومەنی ئاسایشی نێودەوڵەتی لەگەڵ ئیتاڵیا، تورکیا و ئیمارات.   هاوکات هایکۆ ماس، وەزیری دەرەوەی ئەڵمانیا بە شاندە بەشدارەکانی گوت، تاوەکو یەک چەکداری بیانی لە لیبیا بمێنێت، کۆمەڵگەی نێودەوڵەتی کۆڵ نادات.   نەجلا مەنقووش، وەزیری دەرەوەی لیبیا گوتی، سەقامگیری شتێکی بنچینەییە بۆ هەڵبژاردنەکانی وڵاتەکەی کە بڕیارە ٢٤ی کانوونی یەکەمی ئەمساڵ بەڕێوەبچن.   هاوکات وەزارەتی دەرەوەی ئەمریکا راگەیێندراوێکی لەبارەی سەردانی ئەنتۆنی بلینکن بۆ ئەڵمانیا بڵاوکردەوە کە تێیدا هاتووە، وەزیری دەرەوەی ئەمریکا و ئەنگێلا مێرکل، راوێژکاری ئەڵمانیا کۆبوونەتەوە و پاڵپشتیی خۆیان بۆ هەڵبژاردنەکانی لیبیا و کشانەوەی هەموو هێزە بیانیەکان و "بەکرێگیراوەکان" لەو وڵاتە دووپاتکردووەتەوە.   بە گوێرەی راگەیێنراوەکە، وەزیری دەرەوەی ئەمریکا و راوێژکاری ئەڵمانیا جەختیان لە "گرنگیی هەبوونی روانگەیەکی هاوبەش کردووەتەوە بۆ رووبەڕووبوونەوەی ئاڵنگارییە جیهانییەکان، لە نێویشیاندا، ئەوانەی لە لایەن رووسیا و چینەوە دروستدەکرێن. "  ئاساییبوونەوەی دۆخی ژیان دوای کۆرۆنا، بەرەنگاربوونەوەی گۆڕانی کەشوهەوا، بەرژەوەندییە هاوبەشەکان و رەوشی ئەفغانستان بەشێکی دیکە بوون لەو بابەتانەی مێرکل و بلینکن تاوتوێیان کردووە.   راگەیێندراوەکەی وەزارەتی دەرەوەی ئەمریکا ئاماژە بەوەش دەکات، بلینکن دژایەتیی ئەمریکای بۆ پڕۆژەی بۆری گازی سرووشتیی نۆرد ستریم دوو دووپاتکردووەتەوە و داوای لە ئەڵمانیا کردووە کە هەنگاوی کردەیی بگرێتەبەر بۆئەوەی مەترسییەکانی ئەو پڕۆژەیە لەسەر ئۆکراینا و ئاساییشی وزەی ئەوروپا کەمبکرێنەوە.