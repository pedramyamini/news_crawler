ماوەی چەند مانگێکە ئێران و وڵاتانی ٤+١ هەوڵی گەڕاندنەوەی رێککەوتنی ئەتۆمی و لابردنی گەمارۆکانی سەر ئێران دەدەن، بەڵام ئەنتۆنی بلینکن، وەزیری دەرەوەی ئەمریکا نیگەرانیی خۆی لە پابەندبوونی ئێران بە رێککەوتنەکە دەردەبڕێت، هەرچەندە پێشتر لە هەڤپەیڤینێکیدا لەگەڵ کەناڵی سی ئێن ئێن - ی ئەمریکی نەیشاردەوە کە بەگشتی گفتوگۆ ئەتۆمییەکان ئەرێنین.  لێدوانەکەی بلینکن لە دوای لێدوانی محەممەد باقر قالیباف، سەرۆکی پەرلەمانی ئێران هات کە تێیدا کۆتاییهاتنی رێککەوتنی ٣ مانگەی تایبەت بە پێدانی زانیارییە ئەتۆمییەکانی بە ئاژانسی نێودەوڵەتیی وزەی ئەتۆمی رایگەیاند و گوتی، "بە دڵنیاییەوە دوای ئەو سێ مانگە ئاژانسی نێودەوڵەتیی وزەی ئەتۆم مافی گەیشتن بە گرتەڤیدیۆکانی نێو پێگە ئەتۆمییەکان و بردنی زانیارییەکانی نابێت".  وێڕای لێدوانەکەی قالیباف، بەڵام هێشتا تاران بە فەرمی کۆتایی بە رێککەوتنە ٣ مانگییەکەی نەهێناوە و چاوەڕێی بڕیاری ئەنجوومەنی ئاسایشی ئێران و پاشان گڵۆپی سەوزی عەلی خامنەیی، رابەری باڵای کۆماری ئیسلامیی ئێران.  محەممەد جەوا زەیف، وەزیری دەرەوەی ئێران لە تویتێکدا کە بایدن، سەرۆکی ئەمریکا و بلینکنی تاگ کردبوو رایدەگەیێنێت، "هەڵگرتنی سزاکانی ترەمپ بابەتێکی یاسایی و پابەندبوونێكی مۆراڵە نەک کارتی گوشاری گفتوگۆکان"، هەروەها دەشڵێت، "ترەمپ کە نەیتوانی ئەو کارتە بەکاربهێنێت، بەدڵنیاییەوە ئێوەش ناتوانن. ملیاران دۆلاری تایبەت بە گەلی ئێران ئازادبکەن کە بە زۆرداری وەک بارمتە دەستانبەسەردا گرتوون، میراتی ترەمپ بەسەرچووە، سەرۆکی ئەمریکا ئەو میراتە فڕێ بدە".  چوارەمین دانیشتنی ئەتۆمیی ئێران لە ڤییەنا رۆژی چوارشەممە، ١٩ی ئەم مانگە بەڕێوەچوو و بەگوتەی نوێنەرە بەشداربووەکان بێت، کەشوهەوایەکی ئەرێنی هەبووە.  بڕیارە پێنجەمین کۆبوونەوە ئەم هەفتەیە بەڕێوەبچێت و خاڵی کۆکەرەوەی هەمووان گەیشتنە بە رێککەوتن بەر لە بەڕێوەچوونی هەڵبژاردنە سەرۆکایەتییەکەی مانگی حوزەیرانی ئەمساڵی ئێران.