گۆڤاری گلۆباڵ فاینانس راپۆرتێکی لەسەر دۆخی دارایی و ئابووریی وڵاتانی جیهان بڵاوکردووەتەوە و تێیدا ئاماژە بەوە دەکات کە گۆی زەوی خاوەنی سەرچاوەی تەواوە کە بەشی هەموو دانیشتووانەکەی دەکات، بەڵام هێشتا چەندین وڵات بەدەست هەژارییەکی زۆرەوە دەناڵێنن؛ سێ هەژارترین وڵاتانی جیهانیش بریتین لە برونودی، باشووری سوودان و سۆماڵ کە هەرسێکیان لە کیشوەری ئەفریقیان.   راپۆرتەکە دەڵێت، ئەو پێوەرانەی دانراون بۆ دیاریکردنی وڵاتی هەژار و دەوڵەمەند بریتین لە داهاتی نێوخۆیی بەراورد بە  داهاتی تاک و خەرجی ژیان. دوو هۆکاری سەرەکی هەن کە وا دەکەن وڵاتان پێشنەکەون و بە هەژاری بمێننەوە ئەوانیش: دیکتاتۆری و گەندەڵی حکومەتن، دوای ئەوانەش هۆکارەکانی دیکە دێن وەک سەرکوتکردنی خەڵک، لاوازی دەسەڵاتی یاسا، ئاڵۆزیی کۆمەڵایەتی، شەڕی نێوخۆ و هەروەها بوونی وڵاتی دراوسێی شەڕەنگێز کە رێگە نادەن وڵاتانی نزیک لە خۆیان پشوو بدەن.  هەر لەو راپۆرتەدا دەرکەوتووە، وڵاتە هەژارەکان کێشەی گەورەی وەک شەڕی نێوخۆیی و کێشەی تایفەگەرییان تێدا دروستبووە، بەم دواییانەش پەتای کۆرۆنا دۆخی ئەو وڵاتانەی خراپتر کردووە.  بەپێی راپۆرتەکەی گلۆباڵ فاینانس، ١٠ هەژارترین وڵاتی جیهان لە کیشوەری ئەفریقیان، یەمەنیش لە پلەی ١٤ ـیەم دێت و ئەفغانستانیش لە پلەی ٢١ ـەم دێت.  عێراقیش لە لسیتەکەدا شوێنێکی هێندە باشی نییە؛ ئەگەر بەپێی وڵاتانی هەژار پۆلێن بکرێت، عێراق دەبێتە ٨٠یەم وڵاتی هەژاری جیهان و لە ریزبەندیی وڵاتانی جیهانیشدا لەکۆی ١٩٤ وڵات لە پلەی ١١٥ دێت، بەجۆرێک بەپێی راپۆرتەکە ئەگەر داهاتی تاک و خەرجی ژیان بەپێی داهاتی نێوخۆیی لێکبدرێتەوە، لوبنان و ئوردن لە پێش عێراقەوە دێن.  بەپێی گوزەرانی تاک و خەرجی ژیانیش، ریزبەندیی وڵاتانی دەوڵەمەند دەگۆڕدرێت، واتە بەپێی ئەم لێکدانەوەیەی گلۆباڵ فاینانس، داهاتی گشتی و نێوخۆیی بەرز بە تەنیا بەس نییە بۆ ئەوەی وڵاتێک پلەی یەکەم وەربگرێت، بەڵکو دەبێت داهاتەکە بەراورد بکرێت بە ژیانی تاک و خەرجی ژیان بۆ ئەوەی بزانرێت هەر تاکێکی ئەو وڵاتە چەندە پشکی لەو داهاتە بەردەکەوێت، پشکی تاک لە داهاتی گشتیدا لێرەدا بووەتە پێوەر، بەمەش لۆکسەمبۆرگ لە کیشوەری ئەوروپا لە پلەی یەکەم دێت، دوای ئەویش سەنگاپوور لە ئاسیا و قەتەر لە رۆژهەڵاتی ناوەڕاست دێن. سویسرا و نەرویج و ئەمریکاش پلەکانی چوارەم، پێنجەم و شەشەمیان گرتووە.