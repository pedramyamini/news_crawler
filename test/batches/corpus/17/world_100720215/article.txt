برايان ئاندەرسن، پۆلیسە لە بنکەی پۆلیسی واشنتن دی سی، بە تۆڕی میدیایی رووداوی راگەیاند، "لە کۆتایی دەوامی خوێندنگەوە تاوەکو دەستپێکردنەوەی خوێندنگە، دەچینە هەموو بەشێکی شارەکە. هەمان ئەوەی کە لێرە دەیبینیت لە بەشەکانی دیکەش دەیکەین بۆ ئەوەی شەقامەکان لە دەستی فرۆشیارانی ماددە هۆشبەرەکان وەرگرینەوە، گەنجەکان بێن گەمە بکەن و کاتێکی خۆش بەسەربەرن و شتی نوێ فێر دەبن و زانیاری لە ئەندامانی دیکەی گەڕەکەوە لەسەر مەترسییەکانی ماددە هۆشبەرەکان فێر دەبن. بۆ دایک و باوکەکانیش ئەگەر زانیارییان لەسەر پێکوتە پێویست بێت، یان هەر شتێکی دیکە، دۆزینەوەی کار، خولی هاوینە، زانیاری لەسەر هەموو ئەمانە لێرە بەردەست دەبن. "   جگە لە هەوڵی ئاشتکردنەوەی پۆلیس و هاووڵاتیان، پۆلیسی شارەکە هەوڵدەدات بۆنەکە بۆ وشیارکردنەوەی گەنجان لە دژی ماددە هۆشبەرەکان و هاندانیان بۆ وەرگرتنی ڤاکسینی کۆرۆنا بەکاربهێنێت.  داون پرەیسەر، کارمەندە لە دەزگای کاروباری کۆمەڵایەتی، بە رووداوی راگەیاند، "هەردوولا لە هەوڵی ئەوەدان کە پەیوەندیی نێوان پۆلیس و خەڵک باش بکەن، چونکە ئەوە لە بەرژەوەندیی هەموو کەسێکدایە، بەڵام ئەوە ئاسان نییە بەهۆی ئەو رووداوانەی کە لە سەرانسەری وڵاتەکەدا روودەدەن، ئەو رووداوانە کار دەکەنە سەر پەیوەندیی نێوان پۆلیس و خەڵک لەم گەڕەکەشدا. "  پرەیسەر دەڵێت، "نەک تەنیا لەم ساڵەدا، بەڵکو بە شێوەیەکی مێژوویی پۆلیس تووندوتیژ بووە، بەتایبەتی لەگەڵ خەڵکی رەش دا. کاتێک کە دەڵێم هەوڵی چاککردنەوەی پەیوەندییەکان دەدەین، مەبەستم ئەوەیە کە پەیوەندییەکان دادەمەزرێنینەوە، چونکە بێ متمانەییەکی زۆر هەیە. خەڵکی نایانەوێت لەگەڵ پۆلیس قسە بکەن، نایانەوێت تەلەفۆن بۆ هێڵی فریاگوزاریی ٩١١ بکەن، چونکە دەترسن دەرئەنجامی خراپی لێ بکەوێتەوە. لەبەرئەوە پێم وایە، پۆلیس لە هەوڵی ئەوەدان کە خەڵکی گەڕەکەکان بناسن و پەیوەندییان لەگەڵ دروست بکەن و لەگەڵیان قسە بکەن، بۆ ئەوەی خەڵکی جارێکی دیکە متمانەیان پێ بکاتەوە. "   تەنیا لە ساڵی ٢٠١٩ دا، زیاتر لە هەزار هاووڵاتی لەلایەن پۆلیسەوە کوژران.  پرسی تووندوتیژیی پۆلیس و خراپیی مامەڵەکردنیان لەگەڵ کەمایەتییە ئەفریقییە ئەمریکییەکان، یەکێکە لە گەرمترین مژاری ئەمریکا لە دەیەی رابردوودا، حکومەت و دەزگە جیاوازەکانی ئەمریکا لە هەوڵی دۆزینەوەی رێگە چارەیەکدان بۆ باشترکردنی مامەڵەی پۆلیس لەگەڵ هاووڵاتیان و دوورخستنەوەیان لە بەکارهێنانی تووندوتیژیی نا پێویست دژی پیاوانی کەمایەتییەکانی ئەمریکا.