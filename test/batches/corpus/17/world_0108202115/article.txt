هێرۆ قادر مستەفا لەدایکبووی ساڵی ١٩٧٣ یە و دیپلۆماتکارێکی کوردی ئەمریکییە و لە ١٨ی ئۆکتۆبەری ساڵی ٢٠١٩ وە باڵیۆزی ئەمریکایە لە بولگاریا. ئەو لەدایکبووی شاری هەولێری هەرێمی کوردستانە و لە ساڵی ١٩٧٦ چووەتە ئەمریکا و لەوێ نیشتەجێ بووە.  هێرۆ لە ساڵی ٢٠٠٩ تاوەکو ٢٠١١ راوێژکاری جۆ بایدن، جێگری ئەو کاتەی سەرۆکی ئەمریکا بووە بۆ کاروباری رۆژهەڵاتی نێوەڕاست. دواتریش لە ساڵی ٢٠١٦ لەلایەن باراک ئۆباما، سەرۆکی ئەو کاتەی ئەمریکاوە کرایە جێگری بەرپرسی کاروباری باڵیۆزخانەی ئەمریکا لە پورتوگال.  لە ئۆکتۆبەری ساڵی ٢٠١٩ و لە سەردەمی سەرۆکایەتیی دۆناڵد ترەمپدا، هێرۆ قادر مستەفا بووە باڵیۆزی ئەمریکا لە بولگاریا.  هەروەها باڵیۆزی عێراقیش لە بولگاریا بە هەمان شێوەی خانمە دیپلۆماتکارێکی خەڵکی باشووری کوردستانە. ئەو خانمە ناوی لینا جەلال عومەرە، لەدایکبووی ساڵی ١٩٧٤ی شاری سلێمانیی هەرێمی کوردستانە.  لینا دەرچووی کۆلیژی زانستی زانکۆی سەلاحەدین - هەولێرە لە ساڵی ١٩٩٥؛ دواتریش چووەتە ئەمریکا و لە زانکۆی سترەیەر لە واشنتن دی سی ماستەری تەواو کردووە.  لینا لە ساڵی ٢٠٠٣ یەکێک بووە لە یەکەمین شاندی ژنانی عێراق بۆ واشنتن دی سی بۆ بەشداریکردن لە کۆنفرانسی "بونیادنانەوەی عێراقی نوێ: رۆڵی ژن لە بونیادنانەوە".  لە ساڵی ٢٠٠٩ لینا لە وەزارەتی دەرەوەی عێراق بووەتە بەڕێوەبەری پرۆتۆکۆڵ و لە ساڵی ٢٠١١ ش بووەتە راوێژکار لە بەشی ئەمریکای باکوور و ئەمریکای باشوور سەر بە وەزارەتی دەرەوەی عێراق.  لە ساڵی ٢٠١٦ ش کراوە بە راوێژکار لە بەشی وڵاتانی دراوسێی تورکیا و ئێران، سەر بە وەزارەتی دەرەوەی عێراق و لە ساڵی ٢٠٢١ بووەتە باڵیۆزی عێراق لە بولگاریا.