سەعید خەتیبزادە، گوتەبێژی وەزارەتی دەرەوەی ئێران لە تویتێکدا رایگەیاند، "کۆماری ئیسلامی [ی ئێران] لە هەڵچوونی گرژییەکانی ئەفغانستان نیگەرانە و لە رۆشنایی کۆنترۆڵکردنی هیرات لە لایەن تاڵیبانەوە، داوای گەرەنتیکردنی سەلامەتیی تەواو بۆ نێردە دیپلۆماتییەکانی و ژیانی کارمەندەکانی دەکات. "  خەتیبزادە گوتیشی، وەزارەتەکەیان لەگەڵ ستافی خۆی لەو شارە "لە پەیوەندیدایە" کە ١١٥ کیلۆمەتر لە سنووری ئێرانەوە دوورە.  تاڵیبان رۆژی پێنجشەممە، ١٢ - ٠٨ - ٢٠٢١ دەستی بەسەر هیراتدا گرت. هەروەها رۆژی هەینی، بزووتنەوە چەکدارەکە قەندەهار، دووەم گەورەترین شاری وڵاتەکەی کۆنترۆڵکرد، بەوەش، تەنیا کابوول و چەند ناوچەیەکی کەم لە دەستی حکومەتی ئەفغانستاندا مانەوە.   ئەمریکا و بەریتانیا رۆژی پێنجشەممە بڕیاریاندا هەزاران سەرباز رەوانەی ئەفغانستان بکەن بۆ ئەوەی هاووڵاتییەکانیان لە پایتەختی ئەفغانستان بکشێننەوە.   ئاژانسی فەرمیی ئێران لە زاری رەسوول موسەوی، بەرپرسی کاروباری ئاسیای رۆژئاوا لە وەزارەتی دەرەوەی ئەو وڵاتە بڵاویکردەوە، ستافی کۆنسوڵخانەکەیان لە هیرات "باشن".   ئەو بەرپرسە گوتی، کارمەندەکان هێشتا لە نێو کونسوڵخانەکەن و "ئەو هێزانەی کە ئێستا کۆنترۆڵی شارەکە دەکەن گەرەنتییان داوە لە پاراستی تەواوی کۆنسوڵخانە، دیپلۆماتەکان و کارمەندەکانی دیکەی. "  رۆژی پینجشەممە، ئاژانسی فەرمیی ئێران بڵاویکردبووەوە کە کۆنسوڵخانەکە بەهۆی بوونی مەترسیی ئەمنییەوە داخراوە.   پێش ئەوەی تاڵیبان هیرات و قەندەهار کۆنترۆڵ بکات، دەستی بەسەر گەورەترین دەروازەی سنووریی نێوان ئەفغانستان و ئێرانیشدا گرتبوو کە دەکەوێتە شاری ئیسلام قەلا.   بزووتنەوەی تاڵیبان کە لە ساڵی ١٩٩٦ ـەوە تا ساڵی ٢٠٠١ پێش ئەوەی لە لایەن ئەمریکا و هاوپەیمانەکانیەوە لە دەسەڵات لابدرێت، فەرمانڕەوایی ئەفغانستانی کرد، لە ئایاری ئەمساڵەوە دوای دەستپێکردنی کشانەوەی هێزە بیانییەکان، پێشڕەویی خێرای کردووە.  بزووتنەوە سوننە مەزهەبەکە دەستی بەسەر بەشێکی زۆری باکوور، باشوور و رۆژئاوای وڵاتدا گرتووە. ئێرانی زۆرینە شيعە مەزهەب، رۆژی پێنجشەممە رایگەیاند، کونسوڵخانەی خۆی لە شاری دژە تاڵیبانی مەزاری شەریفیش بەهۆی مەترسیی ئەمنیی، داخستووە.  ئێرانییەکان بیرەوەری تاڵیان لەگەڵ ئەو شارەی باکووری ئەفغانستان هەیە. ساڵی ١٩٩٨، سەربازانی تاڵیبان چوونە نێو کۆنسوڵخانەی ئێران لەو شارە و ژمارەیەک دیپلۆمات و رۆژنامەڤانی ئاژانسی فەرمیی ئەو وڵاتەیان کوشت.   دواتر تاڵیبان رایگەیاند، ئەوانە لەلایەن چەند کەسێکەوە کوژراون کە سەربەخۆ و بێئاگاداریی ئەوان ئەو کارەیان کردووە، بەڵام ئێران بەرپرسیارێتیی مردنیانی خستە ئەستۆی بزووتنەوەکە، ئەوەش بووە هۆی دروستبوونی گرژیی زۆر لە نێوانیاندا و ئێران لە ئەنجامدانی هێرشی سەربازی بۆ سەر تاڵیبان نزیکبووەوە.   کانوونی یەکەمی ٢٠٢٠، محەممەد جەواد زەریف، وەزیری دەرەوەی ئێران بە کەناڵی تۆلۆ نیوزی ئەفغانستانیی گوت، "ئێمە نە لەو [رووداوە] خۆشبووین، نە لەبیریشمان کردووە. رەنگە لە بیرتانبێت کە سەربازەکانمان بە درێژایی سنوور جێگیرکرابوون. خەریک بوو جەنگ بەرپابێت. بەڵام حکومەتی ئێران گەیشتە ئەو ئەنجامەی کە جەنگێکی لەو جۆرە بێ هیچ گومانێک زیان بە خەڵکی ئەفغانستان دەگەیێنێت، نەک تاڵیبان. بۆیە لە دەستپێکردنی جەنگ و تۆڵەسەندنەوە پاشگەزبووینەوە. "  ئێران و ئەفغانستان ٩٠٠ کیلۆمەتر سنووری هاوبەشیان هەیە.   رۆژی هەینی، میدیای ئێرانی بڵاویکردەوە، جەنەڕال حوسێن سەلامی، فەرماندەی سووپای پاسدارانی ئێران گوتی، "هیچ نیگەرانیێک نییە" لە رەوشی ئەمنیی سنوورەکە، ئەوەشی خستەڕوو کە هێزە ئێرانییەکان ئەو شوێنە "کۆنترۆڵ و چاودێری دەکەن".