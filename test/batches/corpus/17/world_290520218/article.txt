لیان نۆبل، خاوەن پڕۆژەی William Grant & Sons Girvan Distilleryـە و لەبارەی توانای ئەو سەگەوە دەڵێت، "رۆکۆ لە سەگە کارکەرە گورجوگۆڵەکانە. روونە لووتی سەگ لە هی مرۆڤ هەستیارترە. نزیکەی ٣٠٠ ملیۆن هەستەوەری هەیە بۆ ناسینەوەی بۆن. هەرچی هی مرۆڤە توانای ناسینەوەی شەش ملیۆنی هەیە. لە هەندێک بارودۆخدا لە کەرەستەی تاقیگەکان بەسوودترە کە بۆ شیکارییەکان بەکاری دەهێنین. "       رۆکۆ وەکو کارمەندێکی چالاکی کارگەی ویڵیام گرانت و کوڕەکانی لە شارۆچکەی ئایر لە رۆژئاوای سکۆتلەندا حیسابی بۆ دەکرێت.  جاران هەر گۆزە وێسکییەک بە کەڵکی بازاڕ نەهاتبا دەیانڕشت، ئەم سەگە بە شەش مانگ مەشق و راهێنان، دەیان گۆزە وێسکی لە فڕێدان پاراستووە. لووتی رۆکۆ بڕیار دەدات کە کام لە گۆزە وێسکییەکان تێکچووە و کامیان پێگەیشتووە و کامەیشیان بە کەڵکی بازاڕ دێت.  مایکل جۆنستن، بەڕێوەبەری ماڵپەڕی پرۆژەکەیە و دەڵێت، "کاتێک باس لە وێسکی سکۆتلەندی و چۆنیەتی دروستکردنی دەکەین، ئەو بەشەی لێرە بەرهەمی دەهێنین، بۆ ماوەی سێ ساڵ هەڵیدەگرین و لانیکەم رۆژێکیش لەنێو گۆزە دارەکان دەمێنێتەوە، لەوێوە پێدەگات و تەمەنی دەگاتە ئەو ئاستەی پێی بگوترێت وێسکی سکۆتلەندی. کوالێتیی ئەو گۆزە دارە پەیوەندی زۆر گرنگی بە کوالێتیی وێسکییەکەوە هەیە، لەوێشەوە لووتی رۆکۆ کاری خۆی دەکات. "  رۆکۆ کەشوهەوایەکی دۆستانەی لەنێو کارگەکە خوڵقاندووە، بەتەنیشت هەر کارمەندێک تێدەپەڕێت بزە دەخاتە سەر لێوی.  بەگوێرەی ئامارەکانی دامەزراوەی سکۆتش وێسکی، ساڵانە سکۆتلەندا ملیارێک و ١٤٠ ملیۆن بووتڵ وێسکی ٧٠٠ میللیتری هەناردە دەکات. تەنیا ساڵی رابردوو بایی پێنج ملیار و ٥٠٠ ملیۆن دۆلار وێسکی هەناردە کردووە.