لە شاری گرینڤێڵی ویلایەتی نۆرس کارۆلاینای ئەمریکا و لە کاتی هەڵمەتی پشتگیریکردن لە بەربژێرە کۆمارییەکان بۆ هەڵبژاردنی نیوە وەرزیی کۆنگرێسی ئەمریکا کە لە ساڵی ٢٠٢٢ دا بەڕێوەدەچێت، دۆناڵد ترەمپ هێرشی کردە سەر ئیدارەی بایدن و بەهۆکاری سووکایەتیکردن بە ئەمریکا لە جیهانی زانی.  ترەمپ گوتی: "ئێوە تەماشای سنوورەکانمان دەکەن و دەبینن کە چۆن واڵا بوونە. ژمارەی کۆچبەرە نایاساییەکان لە ماوەی چەند مانگێكی کەمدا گەیشتووەتە بەرزترین ئاست. ماددەی هۆشبەر بە لێشاو دێتە وڵاتەوە و پیشەسازییمان رووبەڕووی هێرشی ئینتەرنێتیی بیانی دەبێتەوە، هەموو ئەوانە بەهۆی کەمی رێزی سەرکردەکانمانە، کە بووە هۆی کەمی رێزی وڵاتیشمان. سەرکردەکانمان بۆ چین چەماونەتەوە و ئەمریکا لە جیهان سووکایەتی پێدەکرێت:   سەبارەت بە بڵاوبوونەوەی ڤایرۆسی کۆرۆنا و دەرهاوێشتەکانی، ترەمپ گوتی: "کاتی هاتووە بۆ ئەمریکا و جیهان داوای قەرەبووکردنەوە لە پارتیی کۆمۆنیستی چین بکەن و بەرپرسیاریێتیشی بخەنەسەر، دەبێت هەموومان بە یەکدەنگی و یەکگرتوو بڵێین چین دەبێت پارە بدات، ئەوان دەبێت پارە بدەن".  ترەمپ ئەوکاتەی سەرۆکی ئەمریکاش بوو، چەندینجار چینی بە هۆکاری بڵاوبوونەوەی ڤایرۆسی کۆرۆنا تۆمەتبار کرد، تەنانەت چەندینجار ڤایرۆسی کۆرۆنای بە "ڤایرۆسە چینییەکە"، "ڤایرۆسە ووهانییەکە" ناوبرد. بەڵام چین بەردەوام رەتیدەکاتەوە کە لە پشت بڵاوبوونەوەی ڤایرۆسی کۆرۆناوە بێت.