ئەنتۆنی بلینکن، وەزیری دەرەوەی ئەمریکا دەڵێت، ئەگەر ئێران سازش نەکات، ئەوا رەنگە بگەنە خاڵێک کە گەڕانەوە بۆ نێو رێککەوتنی ئەتۆمی زۆر زەحمەت دەبێت. ژان لۆدریان، وەزیری دەرەوەی فەرەنساش دەڵێت، ئەوان چاوەڕێی ئەوە لە تاران دەکەن کە بڕیاری کۆتایی خۆی بدات.   ئەمڕۆ هەینی وەزیری دەرەوەی ئەمریکا، وەکو یەکەمین بەرپرسی باڵای ئیدارەی بایدن سەردانی پاریسی پایتەختی فەرەنسای کرد و لەگەڵ فەرەنسییەکان دروستبوونی پەیوەندییەکی نوێی پێکەوەکارکردنی نێوان وڵاتەکانیان بەرز نرخاند، لە کاتێکدا کە لە ماوەی دۆناڵد ترەمپدا پەیوەندییەکانیان هەندێ تەگەرەی تێکەوتبوو.   بەڵام هەردوولا ئاماژەیان بەوەکرد، سەرەکیترین بەڵێنی بایدن بۆ گەڕانەوە بۆ نێو رێککەوتنی ئەتۆمیی ئێران دەکەوێتە بەردەم ئەگەری جێبەجێنەکردنەوە، ئەگەر ئێران لە گفتوگۆکانی ڤیەننادا هیچ سازشێک نەکات. بلینکن هۆشداریدا کە ئەمریکا هێشتا "ناکۆکیی گەورەی" لەگەڵ ئێران هەیە.   وەزیری دەرەوەی ئەمریکا گوتیشی، ئەگەر ئێران "بەردەوامبێت لە کارپێکردنی ئامێری سەنتەرفیوجی پێشکەوتوو" و یۆرانیۆمی زیاتر پوختە بکات، ئەوا بە "شێوەیەکی مەترسیدار" لە توانای دروستکردنی چەکی ئەتۆمی نزیکدەبێتەوە.  بەڵام بلینکن ئەوەشی خستەڕوو کە بایدن هێشتا پشتگیری لە گەڕانەوە بۆ نێو رێککەوتنەکە دەکات کە پێش ئەوەی ترەمپ لە ساڵی ٢٠١٨ تاکلایەنانە واشنتنی لێ بکشێنێتەوە، تاران پڕۆگرامە ئەتۆمییەکەی سنووردارکردبوو.   بلینکن گوتیشی، "ئێمە بەرژەوەندییەکی نیشتمانیمان هەیە لە هەوڵدان بۆ گەڕاندنەوەی کێشەی ئەتۆمی بۆ نێو سندووقەکە کە ئەویش رێککەوتنی ئەتۆمییە. "  وێڕای گوشارەکانی ترەمپ، فەرەنسا لەگەڵ بەریتانیا، ئەڵمانیا، رووسیا و چین لە رێککەوتنەکەی ساڵی ٢٠١٥ دا مایەوە و ئەو وڵاتانەش گوشاریان خستە سەر ئێران بۆ ئەوەی لە پابەندبوون بە رێککەوتنەکە بەردەوام بێت.  وەزیری دەرەوەی فەرەنسا لە کۆنگرە رۆژنامەڤانییە هاوبەشەکەی لەگەڵ بلینکندا گوتی، "ئێمە چاوەڕێی ئەوە لە حکومەتی ئێران دەکەین کە بڕیارەکانی کۆتایی خۆی بدات، گومانی تێدانییە، ئەو بڕیارانە زەحمەتن، بەڵام وادەکەن گفتوگۆکان بە ئەنجام بگەن. "  ئێران داوا دەکات سەرەتا هەموو ئەو سزایانەی کە د ۆناڵد ترەمپ دوای کشاندنەوەی ئەمریکای بەسەر تاراندا سەپاندنی، هەڵبوەشێنرێنەوە. ئەوەش وایکردووە گفتوگۆکانی ڤییەنا ئاسان نەبن، لە کاتێکدا کە ئیدارەی بایدن پێیوایە دەبێت یەکەمجار تاران هەنگاوەکانی دژی رێککەوتنەکە پێچەوانە بکاتەوە.   ئیدارەی بایدن ئەوەشی گوتووە، ئەگەر ئەو سزایانەی پەیوەندییان بە بەرنامەی ئەتۆمییەوە هەیە هەڵبوەشێنرێنەوە، سزاکانی دیکەی کە پەیوەندییان بە مافی مرۆڤ و پاڵپشتیی ئێران بۆ گرووپە چەکدارەکانەوە هەیە، لانابرێن.    بلینکن لە پاریس گەورە بووە، هاوپەیمانیی وڵاتەکەی لەگەڵ فەرەنسادا بەرزنرخاند و لە کاتی قسەکردنیدا بە زمانێکی فەرەنسیی پاراو باسی لە گرنگیی پەیوەندییەکانی نێوانیان کرد، لە کاتێکدا کە ئیدارەی ترەمپ بە پێی سیاسەت و درووشمی "ئەمریکا لە پێش هەموو شتێک" مامەڵەی لەگەڵ ئەو هاوپەیمانە ئەوروپییەیدا دەکرد.  لۆدریان لە کاتی پێشوازیکردنی لە بلینکن، لە وەزارەتی دەرەوەی فەرەنسا، گوتی، "تۆنیی، ئازیزەکەم، من زۆر دڵخۆشم کە بەخێرهاتنت بۆ پاریس لێ دەکەم. ئەوە شتێکی چاوەڕوانکراو بوو کە تۆ سەردانی پاریس دەکەیت، چونکە ئێستا تۆ لێرە لە ماڵی خۆتی. رەنگە حەزبکەم بشڵێم، بەخێرهاتیەوە ماڵەوە. "  ئەنتۆنی بلینکن لە گەشتێکدایە بۆ ئەوروپا کە پێشتر سەردانی ئەڵمانیای کرد و بڕیارە سەردانی ئیتاڵیاش بکات. گەشتەکەی چەند رۆژێکی کەم دوای گەشتەکەی جۆ بایدن بۆ بروکسل و جنێڤ دێت.