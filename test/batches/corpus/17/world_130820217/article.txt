فوئاد ئۆکتای، یاریدەدەری سەرۆکی تورکیا لە کۆبوونەوەیەکدا لەگەڵ بازرگان و وەبەرهێنەرانی تورکیا لە ئەنقەرە، کە عەبدولفەتاح بورهان، سەرۆکی ئەنجوومەنی سەرۆکایەتیی سودان - یش بەشداربوو، رایگەیاند، گفتوگۆکان لەنێوان تورکیا و سودان ئەنجامەکەی واژۆکردنی حەوت رێککەوتن و لێکتێگەیشتن بووە، لەنێویاندا بوارەکانی وزە، بەرگری، دارایی و میدیا هەن.  سەرۆکی ئەنجوومەنی سەرۆکایەتیی سودان بە ئاژانسی هەواڵیی فەرمیی تورکیای راگەیاندووە، خۆشحاڵە بەوەی بەمزووانە قەبارەی بازرگانییان لەگەڵ تورکیا بۆ دوو ملیار دۆلار زیاد دەکەن.  عەبدولفەتاح بورهان ئاماژەی بەوەش کردووە، "وڵاتەکەمان بە قۆناخی دەستاودەستکردندا تێدەپەڕێت بۆ گەیشتن بەو پێگەیەی کە لەنێو وڵاتانی پێشکەوتووی جیهان شایەنیەتی".  رۆژی پێنجشەممە ١٢ - ٠٨ - ٢٠٢١ رەجەب تەیب ئەردۆغان، سەرۆککۆماری تورکیا کۆبوونەوەیەکی لەگەڵ سەرۆکی ئەنجوومەنی سەرۆکایەتیی سودان ئەنجامدا و رایگەیاند، تورکیا سوورە لەسەر ئاسانکاریکردن بۆ سودان "لەو قۆناخە سەختەی پێیدا تێدەپەڕێت".