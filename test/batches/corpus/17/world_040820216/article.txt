جەنەراڵ سێر نیک کارتەر، سوپاسالاری بەریتانیا سەبارەت بەو هێرشە بە تۆڕی رادیۆی بی بی سی راگەیاندووە، "ئێران  بە هێرشکردنە سەر کەشتییە نەوتهەڵگرە ئیسرائیلییەکە هەڵەیەکی گەورەی کردووە".   ئەو بەرپرسە سەربازییە باڵایەی بەریتانیا پێیوایە، کە دەبێت لەمەودوا وڵاتانی رۆژئاوا پێگەی خۆیان بۆ رێگەگرتن لەو جۆرە هێرشانەی ئێران بەهێز بکەن و رێگە نەدەن رووداوی دیکەی وەها رووبدات و چاوپۆشی لێبکرێت.   سێر کارتەر دەشڵێت، پێویستە توانای بەرپەرچدانەوەی خۆمان بگەڕێنینەوە، کە ئاماژەیە بۆ ئامادەیی بەرپەرچدانەوەی هەر جۆرە هێرشێکی هاوشێوە  لەلایەن ئێرانەوە.  هەروەها گوتیشی ئەم کارەی ئێران هەڵسوکەوتێکی نابەرپرسیارانەیە و بەریتانیاش لەگەڵ هاوپەیمانەکانی لە پەیوەندیدا دەبێت بۆ گرتنەبەری میتۆدی جیاواز لەپێناو رێگەگرتن لەو جۆرە هەڵسوکەوتەی ئێران، چونکە وا دەکات ئاڵۆزی لە ناوچەکە و بەتایبەت ناوچەی کەنداو دروست بکات.   بەریتانیا لەپاڵ ئەمریکا و ئیسرائیل ئێران بە هێرشکردنە سەر کەشتییە ئیسرائیلییەکە تۆمەتبار دەکەن و هەرچەندە ئێران تۆمەتەکان رەتدەکاتەوە، بەڵام ئەو وڵاتانە دەڵێن بەپێی زانیارییەکان "ئێمە دڵنیاین ئێران بە درۆن ئەو هێرشەی کردووە کە تێیدا کەسێکی بەریتانی و یەکێکی رۆمانی کوژران. "