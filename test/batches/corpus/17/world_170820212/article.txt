کۆمپانیا ئەمریکییەکە تیمێکی شارەزای پێکهێناوە بۆ ئەو مەبەستە کە کەسانی ئەفغانین و زمانەکانی پشتوو و دەری دەزانن. تیمەکە چاودێریی پلاتفۆڕمە جیاوازەکانی کۆمپانیاکە دەکەن و هەر پۆستێک پەیوەندی بە گرووپەکەوە هەبێت دەیسڕنەوە.  ماوەی چەندین ساڵە تاڵیبان تۆڕە کۆمەڵایەتییەکان بۆ بڵاوکردنەوەی پەیامەکانی بەکاردەهێنێت. دەستبەسەرداگرتنی ئەفغانستانیش بەشێوەیەکی خێرا لە دوو هەفتەی رابردوودا ئاڵنگارییەکی نوێی خستووەتە بەردەم کۆمپانیاکانی بواری تەکنەلۆجیا سەبارەت بەوەی کە چۆن مامەڵە لەگەڵ دۆخەکەدا دەکەن.   گوتەبێژێکی فەیسبووک قسەی بۆ بی بی سی کردووە، رایگەیاندووە "تاڵیبان وەکو گرووپێکی تیرۆریستی لەلایەن یاسای ئەمریکاوە دیاریکراوە و ئێمەش لە پلاتفۆڕمەکەماندا وەکو گرووپی مەترسیدار دیاریمانکردوون و راگیراون. ئەمەش مانای وایە ئێمە ئەو هەژمارانە دەسڕینەوە کە سەر بە تاڵیبانن یان کەسانێک لەبری ئەوان دروستیان دەکەن و پاڵپشتییان دەکەن. "  گوتەبێژەکەی فەیسبووک باسی لەوەشکردووە، ئەو یاسایە هەموو ئەو تۆڕە کۆمەڵایەتییانەی دیکەش دەگرێتەوە کە سەر بە فەیسبووکن وەک: وەتسئەپ و ئینستاگرام.   هەرچەندە ئێستا بەپێی ژمارەیەک راپۆرت تاڵیبان لە تۆڕی کۆمەڵایەتیی وەتسئەپ کە تایبەتە بە خزمەتگوزاریی نامەگۆڕینەوە، هەژماری هەیە و تۆڕەکە بەکاردەهێنێت بۆ پەیوەندیکردن.   گوتەبێژەکەی فەیسبووک دەڵێت، "کاری پێویست دەکەین ئەگەر هەر هەژمارێک لەو تۆڕە کۆمەڵایەتییە ببینینەوە کە پەیوەندیدارە بە تاڵیبانەوە. "