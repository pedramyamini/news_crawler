بەگوێرەی رادیۆی ئازادی ئاسیا ناسراو بە RFA، کیم جۆنگ ئوون، رێبەری کۆریای باکوور بە خەڵکی گوتووە ئەو سێ ساڵە خۆیان برسی بکەن، قایشی کەمەریان تووند بکەن و سیستەمێکی باشی سکهەڵگوشین پەیڕەو بکەن.  کۆرییەکان خۆیان بەهۆی داخرانی سنوورەکانی چین، دوووچاری برسییێتی بوونەتەوە و ترسیان هەیە بەرگەی ئەم زستانە نەگرن، لە کاتێکدا سەرۆکەکەیان داوا دەکات تاوەکو سێ ساڵی دیکە بەرگەی برسیێتی بگرن.  بڕیاری داخستنی سنوورەکان کاریگەری خراپی لەسەر ئابووریی کۆریای باکوور بەجێهێشتووە، رۆژ لە دوای رۆژ نرخی کاڵاکان بەرزدەبێتەوە و هەڵاوسان زیاددەکات.  سەبارەت بە رێنماییەکانی قەیرانی کۆرۆنا، دانیشتوویێکی شاری سینویژووە کە نەیویستووە ناوی ئاشکرابکرێت،  بە رادیۆ ئاسایییەکەی گوتووە، بە خەڵك گوتراوە کرانەوەی سنوورەکان لە ٢٠٢٥ یش ئەگەرێکی لاوازە.   ئەو هاووڵاتییە دەڵێت: "دۆخی خۆراک خۆی لە بارێکی فریاگوزاری دایە، خەڵك بەدەست کورتهێنانی خۆراکەوە گیرۆدەن، کە پێماندەڵێن دەبێت تاوەکو ٢٠٢٥ خۆمان برسی بکەین و کەمتر بخۆین، لە بێهیوابوون زیاتر هیچی دیمان لەدەستنایەت. "  ئەم هەنگاوەی کۆریای باکوور لەکاتێکدایە، رێبەری کۆریای باکوور پەرە بە بیرۆکەی پشتبەخۆبەستن دەدات، ئەمەش دوای ئەوەی لە مانگی تەمووزی ئەمساڵ کۆمیتەی ناوەندی وڵاتەکە داوای لە خەڵک کرد کار لەسەر زەوییە کشتوکاڵییەکانیان بکەن و خۆیان بۆ قەیران و کورتهێنان ئامادەبکەن.  رێکخراوی خۆراک و کشتوکاڵی نەتەوەیەکگرتووەکان دەڵێت کۆریای باکوور ئەمساڵ دووچاری کورتهێنانی ٨٦٠ هەزار تۆن خۆراک دەبێتەوە.  ئەو هاووڵاتییە کۆریە دەڵێت: "کە پێماندەڵێن تاوەکو ٢٠٢٥ خۆتان برسی بکەن وەکو ئەوەیە پێمانبڵێن لە برسان خۆتان بکوژن. "