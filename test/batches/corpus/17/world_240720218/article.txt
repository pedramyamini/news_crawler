فەرحان حەق، جێگری گوتەبێژی سکرتێری گشتیی نەتەوە یەکگرتووەکان لەبارەی لافاو و وشکەساڵی ئاماژەی بەوە کرد، " ١٠ لە زۆرترین کارەساتە سرووشتییەکان کە زیانی ئابوورییان لێکەوتوونەتەوە، ئاوە. داتاکانی ٥٠ ساڵی رابردوو پێشانمان دەدات ئاو بەرپرسە لە ٥٠ % ـی  ئەو کارەساتانەی کە روویانداوە. "  جێگری گوتەبێژی سکرتێری گشتیی نەتەوە یەکگرتووەکان روونیکردەوە کە دەڵێین ئاو "مەبەستمان لافاو و وشکەساڵییە. ئەو دوو لایەنە بەرپرسن لە % ٤٥ ـی مردنی خەڵک و لە ٧٤ % ـی زیانە ئابوورییەکان. "  دیوە دڕندەکەی ئاو هێرش دەکاتە سەر مرۆڤ و زەوی. لەنێو کارەساتە سرووشتییەکانی دیکەدا، وەک بوومەلەرزە، گڕکان، رۆچوونی زەوی، برسیەتی و ئاگری دارستانەکان، قوربانیی کارەساتەکانی ئاو وەک وشکەساڵی، گەردەلوول و زریان لە هەموویان زیاتر بوون.  فەرحان حەق ئەوەشی گوت، "رێکخراوی نێودەوڵەتیی کەشوهەوا رایگەیاندووە کە کارەساتەکانی ئاو سەرووی لیستی کارەساتە سرووشتییەکانی دیکەوە دێن. لە ٥٠ ساڵی رابردوودا وشکەساڵی بووەتەهۆی مردنی ٦٥٠ هەزار کەس، زریان بووەتەهۆی مردنی ٥٧٧ هەزار کەس، لافاو ٥٨ هەزار قوربانی لێکەوتووەتەوە و زیاتر لە ٥٥ هەزار کەسیش بەهۆی بەرزبوونەوەی لەرادەبەدەری پلەکانی گەرماوە، گیانیان لەدەستداوە. "  لێکۆڵینەوەکانی تایبەت بە کەشوهەوا پێشبینی قەیرانێکی گەورەی ئاو دەکەن؛ تاوەکو ساڵی ٢٠٢٥ نزیکەی دوو ملیار مرۆڤی سەر زەوی لە قەیرانی ئاو دا دەبن، دوو لەسەر سێی مرۆڤەکانیش بە ئاسانی ئاویان دەستناکەوێت.