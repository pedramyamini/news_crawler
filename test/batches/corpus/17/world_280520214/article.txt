جولیتا گۆنزالیس، بەربژێری سەربەخۆیە بۆ شارەوانیی هیدالگۆ سەر بە هەرێمی گواناخواتۆ، بەتانییەکەی بەردەم ماڵەکەی لە شتێک وەرپێچرابوو، شێوەی تەرمێکی نیشان دەدا، کە ئاماژە بوو بۆ هەڕەشەی کوشتن  جولیتا گۆنزالیس. دەڵێت: "ئەوانە دەزانن ئێمە چیمان هەیە بۆیان، دەزانن دەمانەوێت چی بکەین، دەیانەوێت بەم جۆرە دەممان دابخەن، نایانەوێت قسە بکەین".  مەبەستی جولیتا لەوانە.. باندەکانی بازرگانیکردن بە ماددەی هۆشبەر و بەرپرسیارانی بێسەروشوێنکردنی خەڵک، یان ئەوانەی لە گەندەڵی تێوەگلاون.  ئەم ژنە بەربژێرە تاکە کەس نییە، بەم جۆرە هەڕەشەی لێبکرێت. هەر لە شارەکەی جولیتا رۆژی سێشەممەی رابردوو بەربژێرێکی شارەوانییەکان کوژرا.  هەرێمی گواناخواتۆ، بەهۆی کێبڕکێی باندەکانی مادەی هۆشبەرەوە بووەتە یەکێک لە تووندوتژیترین هەرێمەکانی ئەو وڵاتە. باندەکان لەو وڵاتە لە ململانێدان بۆ ئەوەی هەژموونی خۆیان بەسەر هەرێمەکەدا بسەپێنن، بۆیە بانگەشەکردن بۆ رووبەڕووبوونەوەی ئەو باندانە، ریسکێکە بەربژێرەکان بە ژیانی خۆیان دەیکەن.  رۆمان لێ کور، شرۆڤەکاری ئەمنی لە مەکسیک دەڵێت: "تووندوتیژی بەشێکە لە هەڵبژاردن، لە زۆربەی شارەوانییەکاندا بووەتە یاریی ژیان و مردن، ئەمە کێشەی سەرەکییە لە هەموو  مەکسیک، بۆیە کاتێک دەبیتە بەربژێر، دەبێت بیر لەوەش بکەیتەوە لەوانەیە بکوژرێیت".  تەنیا لە پێنج مانگی رابردوودا لە شاری هیدالگۆ ١٣٠٠ کەس کوژراون. لە ساڵی ٢٠٠٦ یش تاوەکو ئێستا ٣٠٠ هەزار کەس لە مەکسیک کوژراون.  هۆکارەکەشی دەستپێکردنی شەڕی دژی باندەکانی بازرگانیکردن بە  ماددەی هۆشبەر بووە.  ئەو بەربژێرانەی دەیانەوێت کار لەسەر گەندەڵی و ماددەی هۆشبەر بکەن، لەبەردەم مەترسیدان. لە مانگی ئەیلولەوە تاوەکو ئێستا هەڕەشە لە ٤٠٠ بەربژێر کراوە. گویلێرمۆ ڤالەنسیا بەربژێری شارەوانیی مۆریلا، یەکێکە لەوان. ناتوانێت بەبێ پاسەوان بچێتە دەرەوە و  هەر کاتێک لە ماڵ دەچێە دەرەوە ماڵئاوایی لە خێزانەکەی دەکات.  گویلێرمۆ ڤالەنسیا دەڵێت: "ژیانت دەگۆڕێت، چونکە ناچاریت بچیتە ناو ئۆتۆمبیلی گوللەنەبڕەوە، دەبێ زۆر ئاگاداری خۆت بیت، ئەمە کێشەیە ناتوانیت بە ئاسانی بچیتە سەر شەقام، منیش ناتوانم خۆم لە خەڵک بەدوور بگرم".  بەربژێربوون لە مەکسیک وەک بەرەی جەنگە، چونکە لەوەتەی پرۆسەی تۆمارکردنی ناوی بەربژێرەکان و هەڵمەتی هەڵبژاردن دەستیانپێکردووە. لە ماوەی هەشت مانگدا ٨٨ سیاسەتڤان کوژراون. واتە مانگانە ١١ سیاسەتڤان لەو وڵاتە کوژراون، ٣٤ لەوانە دەیانویست ببنە بەربژێر , ١٤ لەوانە بەربژێری هەڵبژاردن بوون.  رۆژی ٦ی حوزەیرانی ٢٠٢١ هەڵبژاردنەکانی ئەندامانی ئەنجوومەنی نوێنەران، پارێزگار و سەرۆکشارەوانییەکان لە هەرێمەکانی مەکسیک بەڕێوەدەچن، بەڵام کێشەی گەورەی هەڵبژاردنەکان ئەو هەڕەشانەیە کە لە بەربژێرەکان دەکرێت بە تایبەتی ئەوانەی قسە لەسەر گەندەڵی و رووبەرووبوونەوەی باندەکانی بازرگانیکردن بە ماددەی هۆشبەرەوە دەکەن، چونکە لە هەڵبژاردنی پێشوو کە ٢٠١٨ دا کرا ١٥٠ سیاسەتڤان کوژران.