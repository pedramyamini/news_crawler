ئەو گرووپە لە وەرگێرە ئەفغانییەکان بەگوێرەی بەرنامەی ڤیزای تایبەتی پەنابەریی ئەمریکا، کە سەر بە وەزارەتی دەرەوەیە ئەو وڵاتەیە دەبرێنە ئەمریکا و لەوێ مافی نیشتەجێبوونیان دەدرێتێ.  ئەوانەشی کە دەبرێنە ئەمریکا ئەوانەن کاریان لەگەڵ ئەمریکییەکان کردووە و بە مانەوەیان لە ئەفغانستان و ئەگەری کۆنترۆڵکردنی ناوچەکانی ئەفغانستان لەلایەن بزووتنەوەی تاڵیبانەوە. هەڕەشە لەسەر ژیانیان دروست دەبێت.  ئەنتۆنی بلینکن، وەزیری دەرەوەی ئەمریکا بەبێ ئەوەی ئاماژە بە ژمارەی ئەو وەرگێڕانە بدات، لە کاتی سەردانەکەیدا بۆ کوێت رۆژی پێنجشەممە رایگەیاند یەکەم گرووپی ئەو وەرگێڕە ئەفغانیانە بەمزووانە دەگەنە ئەمریکا.  سەبارەت بەو پرسەش، تەلەفزیۆنی ئەی بی سیی نیوزی ئەمریکی لە زاری چەند سەرچاوەیەکەوە ئاشکرای کردووە، ئەو گرووپەی لە ئەفغانستان براونەتە دەرەوە، ژمارەیان ٧٥٠ کەس دەبێت، کە خێزانەکانیشیان لەگەڵدایە و لەگەڵ ئەوان ژمارەیان دەگاتە ١٧٥٠ کەس.  تاوەکو ئیستا نزیکەی ٢٦ هەزار کەس لە چوارچێوەی بەرنامەی ڤیزای تایبەتی کۆچبەریی سەر بە وەزارەتی دەرەوەی ئەمریکا ناویان تۆمار کردووە و داوای مافی پەنابەرێتییان لە ئەمریکا کردووە، کە زۆربەیان وەرگێڕ یان ئەوانەن لەگەڵ ئەمریکییەکان و هێزەکانی سەر بە ناتۆ لە ئەفغانستان کاریان کردووە.  ژمارەیەک ئەفغانی، بە کاریکاتێرێک گوزارشت لە ژیانیان دەکەن دوای کشانەوەی هێزە بیانییەکان لە ئەفغانستان.