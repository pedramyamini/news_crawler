دوای کۆنترۆڵکردنی ناوەندی ویلایەتەکانی زەرەنج، شەبەرخان، قەندوز، سەرپل، تەلوقانە و ئەیباکا، ئەمڕۆش شاری فەراهی پایتەختی ویلایەتی فەراهی لە دەستی حکومەتی کابوول دەرهێنا.   تاڵیبان بە ئاراستەی شاری مەزاری شەریف پێشڕەوی دەکات، زۆربەی دانیشتووانی ئەو شارە شیعەن. ئەمریکا زاڵمای خەلیلزاد، نوێنەری ئەمریکا بۆ کاروباری ئەفغانستان بۆ رازیکردنی تاڵیبان بە ئاگربەستێک دەنێرێتە دەوحەی قەتەر.  هەزاران ئەفغانی بەهۆی شەڕ و پێکدادانەوە دەربەدەربوون، بەشی زۆریان روو لە کابوول دەکەن، چونکە ئەوێ بە سەلامەتترین ناوچەی وڵاتەکەیان دەزانن.  فەرید، ئاوارەیەکی شاری قەندووز دەڵێت، "حکومەت لە ئاسمانەوە ئێمەی بۆردوومان دەکرد، لە کۆتاییدا تاڵیبان شارەکەمانی کۆنتڕۆڵکرد، دوو رۆژە لە قەندووزەوە ئاوارەبووین. "  بە گوێرەی ئامارەکانی نەتەوە یەکگرتووەکان، لە سەرەتای مانگی ئایارەوە تا ئێستا، ٢٤١ هەزار کەس لەنێوخۆی ئەفغانستان ئاوارەبوون. لە بەشی باشووری ئەفغانستان و لە نزیک قەندەهار و لەشکرگاهـ، هێزە ئەفغانییەکان هەوڵدەدەن سنوورێک بۆ هێرشەکانی تاڵیبان دابنێن.  میروەیس سانیکزی، گوتەبێژی وەزارەتی ناوخۆی ئەفغانستان دەڵێت، "دۆخی ئاسایشی قەندەهار، لەشکرگاهـ و هیرات باشە، هێزە ئەمنییەکانی ئەفغانستان ئەو شارانە دەپارێزن. دووژمن زەرەر و زیانی گەورەیان پێگەیشتووە و پلانی ئەوان بۆ کۆنترۆڵکردنی ئەو شارانە شکستی پێهێنرا. "  دوای ئەوەی لە مانگی ئایاری ئەمساڵ هێزەکانی ئەمریکا و ناتۆ دەستیان بە کشاندنەوەی هێزەکانیان لە ئەفغانستان کرد، تاڵیبان هێرشەکانی بۆ سەر ناوچەکانی ژێر کۆنترۆڵی حکومەت فراوانکرد، لە باکووری وڵات چەندین شار و شارۆچکەی کۆنترۆڵکردووە، هەروەها چەندین دەروازەی سنووری لەگەڵ وڵاتانی دراوسێ وەکو ئێران، تاجیکستان، تورکەمەنستان و پاکستان کۆنترۆڵکردووە.