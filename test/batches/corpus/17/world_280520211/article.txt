هایکۆ ماس، وەزیری دەرەوەی ئەڵمانیا، لە راگەیێندراوێکدا رۆژی هەینی ٢٨ی ئایار، دانی بەوە دا نا، کە ئەڵمانیا لە سەرەتای سەدەی بیستدا، جینۆسایدی لە نامیبیا کردووە و دەیان هەزار کەسی لە خەڵکی ئەو وڵاتە کوشتووە.  لەنێوان ساڵانی ١٨٨٤ تاوەکو ١٩١٥ ئەو وڵاتەی کیشوەری ئەفریقا لەژێر دەسەڵاتی کۆڵۆنی ئەڵمانیادا بووە، بەڵام لەنێوان ساڵانی ١٩٠٤ تاوەکو ١٩٠٨ سەربازانی ئەوکاتەی ئەڵمانیا رووبەرووی خەڵکی نامیبیا بوونەوە کاتێک خەڵکی ئەو وڵاتە دژی داگیرکردنی زەویوزارەکانیان لەلایەن ئەڵمانەکانەوە راپەڕیبوون، بەو هۆیەشەوە نزیکەی ٧٠ هەزار کە لە دانیشتووانی ئەو وڵاتە کوژران.  ساڵی ١٩٠٤ گرووپی ئینتیکی هیریرو دژی سەربازانی ئەڵمانیا راپەڕین، بەڵام سەربازانی ئەڵمانیا  رووبەڕوویان بوونەوە و جولانەوەکەیان سەرکوتکرد، نزیکەی ٨٠ هەزار لەوان هەڵاتن، کە بەشێکیان ژن و منداڵ بوون، ئەڵمانیا هێرشی کردە سەریان و نزیکەی ٦٠ هەزار لەوان کوژران.  دواتریش گرووپی ئینتکی ناما بە هەمانشێوە رووبەڕووی ئەڵمانەکان بوونەوە و سەربازانی ئەڵمانیا ١٠ هەزار کەسیان لەو گرووپەش کوشت.  دوای زیاتر لە سەدەیەک لەو رووداوانە، هایکۆ ماس لە راگەیێندراوەکدا دەڵێت: "ئەڵمانیا بە فەرمی دان بەوەدادەنێت کە خەڵکی ئەو وڵاتە بوونەتە قوربانی و ئەڵمانیاش لە سۆنگەی بەرپرسیارێتی مێژوویی و ئەخلاقییەوە داوای لێبووردن لە گەلی نامیبیا و نەوەی قوربانییەکان دەکات".  هەر بەپێی راگەیێندراوەکە ماس ئاشكرای کردووە ئەڵمانیا ئامادەیە هاوکاری بووژانەوەی ئابووری و ژێرخانی نامیبیا بکات و لەو چوارچێوەیەشدا ١.١ ملیار یۆرۆ هاوکاری بۆ ئەو وڵاتە دەنێرێت و لەماوەی ٣٠ ساڵدا ئەو پارەیە خەرج دەکات، بەڵام دەڵێت ئەو پارەیە بە مانای قەرەبووی زیانە گیانییەکان نایەت، بەڵکو لەپێناو هاوکاریکردنی خەڵکی نامیبیایە.   لە ساڵی ٢٠١٥ ەوە دانوستاندنی نێوان حکومەتی ئەڵمانیا و نامیبیا سەبارەت بەو رووداوانە دەستیان پێکردووە. لەوکاتەوە نامیبیا داوا دەکات ئەڵمانیا بە فەرمی دان بە کۆمەڵکوژیی خەڵکی وڵاتەکەیدا بنێت و داوای لێبووردن بکات.   نامیبیا تاوەکوە ١٩١٥ لەژێر دەسەڵاتی ئەڵمانیا بووە، دواتریش بۆ ماوەی ٧٥ ساڵ کەوتە ژێر فەرمانڕەوایی ئەفریقای باشوور، لە ساڵی ١٩٩٠ سەربەخۆیی وەرگرت.