وەزارەتی ناوخۆی ئەفغانستان لە راگەێندراوێكدا رایگەیاند، تەقینەوە خۆکوژییەکە لەڕێگەی ئۆتۆمبێلێكی بۆمبڕێژکراوەوە کراوە کە خۆی بە ماڵێکی تایبەت بە کۆبوونەوەی هێزەکانی پۆلیسدا کردووە و بەهۆیەوە لانیکەم ٢١ کەس کوژران و ٩٠ کەسی دیکەش برینداربوون.  تاوەکو ئێستا هیچ لایەنێك بەرپرسیارێتی خۆی لە تەقینەوەکە رانەگەیاندووە، بەڵام وەزارەتی ناوخۆی ئەفغانستان هەرزوو بزووتنەوەی تاڵیبانی بە ئەنجامدەری تەقینەوەکە ناساند.  هێرشەکە لەکاتێکدا دێت چەند رۆژێكە سوپای ئەمریکا و هێزەکانی ناتۆ کە لە ساڵی ٢٠٠١ وە لە ئەفغانستانن، دەستیان بە کشانەوەی هێزەکانیان لە ئەفغانستان کردووە و بڕیارە پرۆسەی کشانەوەکە تاوەکو رۆژی ١١ی سێپتەمبەری ئەمساڵ کۆتایی بێت.  زیاتر لە ١٠ هەزار سەربازی هاوپەیمانان لە ئەفغانستان هەن لەنێوانیاندا نزیکەی دوو هەزار و ٥٠٠ بۆ سێ هەزار  و ٥٠٠ سەربازی ئەمریکی هەن.