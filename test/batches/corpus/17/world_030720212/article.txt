کۆمپانیای هەنتریسی ئەمریکی، تایبەت بە دابینکردنی ئاسایشی ئەلیکترۆنی بۆ کۆمپانیا بازرگانییەکان دەڵێت، هێرشێکی ئەلیکترۆنی گەورە کراوەتە سەر نزیکەی ٢٠٠ کۆمپانیای ئەمریکی.  هەنتریس دەڵێت، هێرشەکە سەرەتا کراوەتە سەر کۆمپانیای کاسییای تایبەت بە دابینکردنی خزمەتگوزاریی کۆمپیوتەری و دواتر لەڕێگەی تۆڕە ئەلیکترۆنییەکانی کاسییاوە هێرشکراوەتە سەر نزیکەی ٢٠٠ کۆمپانیای ئەمریکی دیکە.  کۆمپانیای کاسییا خزمەتگوزاریی کۆمپیوتەری لە ١٠ وڵاتدا پێشکێشدەکات و زیاتر لە ١٠ هەزار کڕیاری هەیە. کۆمپانیاکە دەڵێت، هێرشەکە لەلایەن هاککەرانی رووسی ناسراو بە رێڤیل ئەنجامدراوە.  تاوەکو ئێستا قەبارەی هێرشەکە و ئاستی زیانەکان دیار نین و چاوەڕێ دەکرێت ئەنجامی لێکۆڵینەوەکان لەلایەن کۆمپانیای هانتریسەوە ئاشکرا بکرێن.   هێرشی ئەلیکترۆنی یەکێکە لەو بابەتانەی لە ماوەی چەند ساڵی رابردوودا بووەتە هۆکارێک بۆ زیاتر گرژبوونی پەیوەندییەکانی رووسیا و ئەمریکا.   بەرپرسانی ئیدارەی بایدن دەڵێن، سەرۆکی ئەمریکا بە ڤلادیمیر پووتین، سەرۆکی رووسیای راگەیاندووە، پێویستە چیدیکە هاککەرانی رووسی هێرشی ئەلیکترۆنی نەکەنە سەر دامەزراوە و کۆمپانیا ئەمریکییەکان بۆ ئەوەی زەمینەیەک بۆ باشبوونی پەیوەندییەکانی نێوان هەردوو وڵات بڕەخسێت.