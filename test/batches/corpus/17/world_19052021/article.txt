حکومەتی ئەرمینیا رۆژی سێشەممە ١٨ی ئایاری ٢٠٢١ لە دادگای مافی مرۆڤی ئەورووپا سکاڵای لە دژی تورکیا تۆمارکرد، بەهۆی هاوکارییەکانی بۆ ئازەربایجان لە شەڕی ناگۆرنۆ - قەرەباخ لە ئەیلول و تشرینی دووەمی ٢٠٢٠ دا.   لە سکاڵانامەکەدا ئاماژە بەوەدراوە، تورکیا لە رێگای پێدانی چەک بە هێزەکانی ئازەربایجان، مافەکانی مرۆڤی پێشێلکردووە.   دادگای مافی مرۆڤی ئەورووپا سەرەتا بڕیار دەدات ئایا لە سکاڵانامەکە بکۆڵێتەوە یان نا. ئەگەر سکاڵانامەکە پەسندکرا، ئەوکات رێوشوێنەکانی دیکە دەگرێتەبەر.  لە کۆتاییەکانی ئەیلوولی ٢٠٢٠ ئەرمینیا و ئازەربایجان لەسەر ناوچەی ناکۆکی لەسەری ناگۆرنۆ - قەرەباخ شەڕیان دەستپێکرد. دوای ئەو ئۆپەراسیۆنەی کە سوپای ئازەربایجان لە ٢٧ی ئەیلوولی ٢٠٢٠ دەستیپێکرد و ٤٤ رۆژی خایاند، پێنج ناوەندی شار، چوار قەزا و نزیکەی ٢٨٦ گوند کەوتنە ژێر کۆنترۆڵی ئازەربایجان، دواتر ئەرمینیا لەڕێگەی سەرۆکوەزیرانییەوە، دانی بە شکست لەو شەڕەدا نا.  رۆژی ١٠ی تشرینی دووەمی ٢٠٢٠ هەریەکە لە ئەرمینیا، ئازەربایجان بە نێوبژیوانی رووسیا، رێککەوتنی راگرتنی شەڕیان واژۆکرد. رۆژی ١١ی تشرینی دووەمی ٢٠٢٠ بنکەی چاودێری هاوبەشی سەربازیی تورکی - رووسی بەڕێککەوتنی وەزیرانی بەرگریی تورکیا و رووسیا دامەزرا. رۆژی ١٧ی هەمان مانگ، پەرلەمانی تورکیا داواکارینامەی ناردنی هێزی ئاشتیپارێزی تورکیا بۆ کاروباری چاودێریکردنی ئاگربەستی هەرێمی قەرەباخ بە زۆرینەی دەنگ پەسندکرد.