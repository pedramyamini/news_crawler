سائیب خدر، کە هاوکات ئەندامی لیژنەی یاساییە لە پەرلەمانی عێراق، ئەمڕۆ هەینی رایگەیاند: "لە ٢٨ ـی ئەم مانگەدا نووسراوێکم ئاراستەی راوێژکاری ئاسایشی نیشتمانیی عێراق کرد سەبارەت بە کامپی جەدعە لە باشووری شاری موسڵ لە پارێزگای نەینەوا، چونکە بەمدواییە لە تۆڕە کۆمەڵایەتییەکاندا باس لە نیازێک بۆ گواستنەوەی زیاتر لە ١٠٠ خێزانی کەسوکاری رێکخراوی داعشی تیرۆریست کرا کە لە کامپی هۆل لە سووریا نیشتەجێن بۆ کامپی جەدعە لە باشووری موسڵ".   سائیب خدر دەڵێت، "ئەو بڕیارە کاریگەری زۆر نەرێنی دەبێت لەسەر پرۆسەی پاڵپشتیکردنی سەقامگیری و ئاسایش لە ناوچەکانی رۆژئاوای نەینەوا، بەتایبەت کە ئەو ناوچانە پێکهاتەی نەتەوەیی و ئاینزایی جیاجیا تێیاندا دەژین".  سائیب خدر دەشڵێ: "گەڕانەوەی خێزانەکانی داعش رەنگە ببێتە هەڕەشە بۆ سەر شیرازەی کۆمەڵایەتی و ئاسایش، هاوکات رەنگە ببێتە هۆی دووبارە رێکخستنەوەی شانەکانی داعش لەو ناوچەیەدا، کە بەهۆی ئەو رێکخراوە تیرۆریستییەوە زیانی بەرکەوتووە. بۆیە داواکارین چاو بەو بڕیارەدا بخشێندرێتەوە و لە خاکی عێراقدا پێشوازی لەوان نەکرێت. ئێمە کە نوێنەری ئێزدییەکانین رەتیدەکەینەوە لە ناوچەکانمان پێشوازی لە خێزانەکانی داعش بکەین".  ئەمە لە کاتێکدایە، شێروان دووبەردانی، سەرۆکی لێژنەی هەرێمەکان و پارێزگاکان لە پەرلەمانی عێراق بە تۆڕی میدیایی روودای راگەیاند: "یەکەم رۆژی مانگی ئایار ١٠٠ خێزان لە کەسوکاری داعشە عێراقییەکان لە کامپی هۆل لە سوریاوە دەگوازرێنەوە بۆ کامپی جەدعە لە باشووری موسڵ و ٢ ـی مانگ دەگەنە عێراق، ژمارەشیان ٧٠٠ کەس دەبێت".  شێروان دووبەردانی گوتیشی: "ئەم گواستنەوەیە لە چوارچێوەی پلانێکی گشتگیردایە بۆ گەڕاندنەوەی ئەو ٣٠ هەزار عیراقییەی کە کوسوکاری داعشن و لە کامپی هۆل نیشتەجێکراون؛ پلانەکە بە رێكکەوتنی نێوان حکومەتی عێراق و لایەنی بەرامبەر کراوە، بەچاودێری نەتەوە یەکگرتووەکان".  هێزەکانی سووریای دیموکرات - هەسەدە رۆژی ٢٣ی ئاداری ٢٠١٩ کۆنتڕۆڵکردنی باغۆزی لە دێرەلزوور وەک دوایین ناوچەی ژێر دەسەڵاتی داعش لە بەری رۆژهەڵاتی فورات راگەیاند، کامپی هۆلیش لە ناوچەکانی ژێر دەسەڵاتی تایبەت کرد بە  نیشتەجێکردنی کەسوکاری ئەو چەکدارانەی لە شەڕەکاندا یان کوژراون یان خۆیان رادەستکردووە.  کامپی جەدعە  یەکێکە لەو کامپانەی تایبەتن بە کەسوکارەکانی داعش لە عێراق، کامپەکە لە سنووری شارۆچکەی گەیارە لە پارێزگای نەینەوایە.