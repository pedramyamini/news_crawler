لە شارۆچکەی درووسکینینکای سەر سنووری لیتوانیا و بیلاڕووسیا پەرژینێکی دڕکاوی بۆ رێگری لە پەڕینەوەی کۆچبەران دانراوە، کە بەلای کۆچبەران بەتایبەتی عێراقییەکان سنوورێکی ئاشنایە.   ماوەیەکە بیلاڕووسیا لە تۆڵەی ئەو سزایانەی لەلایەن یەکێتیی ئەوروپا بەسەریدا سەپێندراون، سنوورەکانی بۆ کۆچبەران واڵاکردووە. رۆژانە دەیان کۆچبەر لە بیلاڕووسیاوە دەپەڕنەوە لیتوانیا، لەوێشەوە بۆ وڵاتانی دیکەی ئەوروپا.  ئەم رەفتارەی بیلاڕووسیا لیتوانیای ناچارکرد بۆ پاراستنی سنوورەکانی پەنا بۆ پاسەوانانی ئاژانسی فرۆنتێکسی ئەوروپی ببات.    فابریس لیگێری، بەڕێوەبەری ئاژانسی پاسەوانی سنوورەکانی ئەوروپا دەڵێت "پاسەوانی سنووری بیلاڕووس لەوەناچێت خەمی هیچیان بێت و لە هەموو بارێکیشدا ئەو هاوئاهەنگییە تووندوتۆڵەی لە رابردوودا هەبوو نەماوە. لەبەر ئەم هۆکارانە تاوەکو ئێستا ٣٠ پاسەوانی سنوورمان لەکۆی ئەو ٦٠ پاسەوانەی لەلایەن لیتوانیاوە داواکراوە، لەسەر سنوورەکان جێگیرکردووە. "   بەگوێرەی ئاژانسی فرۆنتێکس، لەسەرەتای ساڵەوە نزیکەی دوو هەزار کۆچبەر لە سنووری بیلاڕووسەوە پەڕیونەتەوە لیتوانیا. زۆربەی کۆچبەرەکانیش خەڵکی عێراقن.  وەزیری دەرەوەی لیتوانیا ١٥ی تەمووزی ئەمساڵ بە تایبەت بۆ ئەم کێشەیە سەردانی بەغدای کرد. گابریێلیوس لاندسبێرگیس لای فوئاد حوسێن، وەزیری دەرەوەی عێراق گلەیی و گازندەی کردبوو، داوایکرد نەهێڵدرێت کۆچبەرە عێراقییەکان ببنە قوربانی شەڕی دیپلۆماسی نێوان بیلاڕووسیا و یەکێتیی ئەوروپا.  گابریێلیوس لاندسبێرگیس، وەزیری دەرەوەی لیتوانیا گوتی "بە راشکاوانە پێتان بڵێم، من خۆشحاڵ دەبووم ئەگەر بمتوانیبایە وەکو یەکەم وەزیر بۆ تاوتوێکردنی کێشەکان نەهاتبامە بەغدا، بەڵام وڵاتێکی نادۆستانە، دراوسێکەمان، کۆچبەران بەکاردەهێنێت کە زۆربەیان خەڵکی عێراقن، بۆ ئەوەی گوشار بخاتە سەر ئێمە و یەکێتیی ئەوروپا بۆ ئەوەی ئێمە سیاسەتی خۆمان بگۆڕین. ئێمە پێمانوایە خەڵکی عێراق بوونەتە قوربانی رژێمی بیلاڕووسیا.  ئێمە ئەوەمان ناوێت. پەیمان بە خەڵكی عێراق داوە بە رێگەیەکی ئاسان بگوازرێنەوە بۆ ئەوروپا، وەکو دەڵێن بەهەشتی ئەوروپا. بەڵام کێشەکە ئەوەیە، لەکۆتایدا دەگەنە دارستانەکانی لیتوانیا و لە کامپێکی پەنابەران دەمێننەوە. کە ئەمانە شوێنی خۆش نین بۆ بەسەربردنی کاتی رۆژانە... ئێمە پێمانوایە ئەو خەڵکە هەڵخەڵەتێندراون".  لیتوانیا بووەتە قوربانی کێشەیەکی دیپلۆماسی گەورەتر لەنێوان بیلاڕووسیا و یەکێتیی ئەوروپا. مانگی ئایاری ئەمساڵ بیلاڕووسیا فڕۆکەیەکی ئەوروپی لە سنووری ئاسمانی خۆی بۆ دەستگیرکردنی رۆژنامەنووسێکی رەخنەگر ناچار بەنیشتنەوە کرد.  ئەم کردەوەیەی بیلاڕووسیا کۆمەڵگەی نێودەوڵەتی تووڕەکرد، سزای توندی یەکێتیی ئەوروپا و ئەمریکای بەدواوە هات، لەوکاتەی سزای بەسەرسەپێندراوە، بیلاڕووسیا فەرموو بۆ کۆچبەران دەکات تاوەکو وڵاتانی ئەوروپی هەراسان بکەن، کۆچبەرانیش خۆیان لەو کێشەیە بێدەنگ کردووەو وردە وردە لەو سنوورەوە دزە دەکەنە وڵاتانی یەکێتیی ئەوروپا.