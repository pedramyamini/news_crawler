حەماد رەزا، گوتەبێژی بەشی تەندروستیی هەرێمی پونجابی پاکستان رایگەیاند، بلۆککردنی هێڵی مۆبایلی ئەو کەسانەی کە ئامادەنین ڤاکسین وەربگرن سەرەتا تەنیا پێشنیاز بوو، بەڵام دوودڵی خەڵک لەوەی ڤاکسینەکە وەربگرن بووە هۆی ئەوەی پێشنیازەکە بکرێتە بڕیار.  پونجاب بە گەورەترین هەرێمی پاکستان دادەنرێت لە بواری ژمارەی دانیشتووانەوە؛ ئاماری ساڵی ٢٠١٧ دەریدەخات کە نزیکەی ١١٠ ملیۆن کەس لەو هەرێمەدا دەژین، ئەوە لە کاتێکدایە ژمارەی دانیشتووانی وڵاتەکە بەگشتی نزیکەی ٢٢٥ ملیۆن کەسە.   رۆژی ٣ی ئەم مانگەش بەرپرسانی هەرێمی سیندی پاکستان رایانگەیاند، ئەو کارمەندانەی کە ئامادە نین ڤاکسین وەربگرن لە مانگی تەمموزی داهاتووەوە مووچەیان پێنادرێت.   بڕیاری ئەو دوو هەرێمەی پاکستان لە کاتێکدایە، شەپۆلی سێیەمی کۆرۆنا لەو وڵاتە دەستیپێکردووە، بەڵام نیگەرانی لە کاریگەرییەکانی ڤاکسینەکە وایکردووە، ژمارەیەکی زۆر لە خەڵکی وڵات ئامادەنەبن ڤاکسین وەربگرن.   سەلمان حەسیب، سەرۆکی "کۆمەڵەی پزیشکانی گەنجی پاکستان" دەڵێت، ئاستی هۆشیاریی خەڵک لە پاکستان زۆر نزمە و بڵاوبوونەوەی دەنگۆ و زانیاریی نادروستیش کاریگەری خۆی هەیە.   سەلمان حەسیب پێیوایە، دەبێت حکومەت بە یاسا خەڵک ناچاربکات ڤاکسین وەربگرن تاوەکو بارودۆخەکە ئاسایی بێتەوە.   بەرپرسانی پاکستان ئاماژە بەوە دەکەن، هەرکەسێک ڤاکسین وەربگرێت رێگەی پێدەدەن بچێتە هۆڵەکانی سینەما، هۆڵەکانی ئاهەنگگێڕان و مەزارگەکان و شوێنە قەرەباڵخەکانی دیکە.   تاوەکو ئێستا ٩٤٠ هەزار تووشبووی کۆرۆنا لە پاکستان تۆمارکراون و لەو ژمارەیە ٢١ هەزار و ٥٠٠ کەسیان گیانیان لەدەستداوە، بەڵام پسپۆڕان دەڵێن، پشکنین لەو وڵاتە زۆر کەم بووە و هەربۆیەش کاریگەرییەکانی کۆرۆنا زۆر لەوە زیاتر بوون راگەیێندراون.