بۆ ماوەی چەند دەیەیەک لە کەنەدا منداڵانی خەڵکی رەسەن لە خێزانەکانیان جیادەکرانەوە و بە زۆر دەنێردرانە قوتابخانە ئایینییەکان بۆ ئەوەی لەوێ فێری کولتووری ئەوروپی و کەنەدی بن. ژمارەیەکی زۆریان هەرگیز نەگەڕانەوە ماڵەوە.   قوتابخانە کاسۆلیکییەکانیش شیکردنەوەیەکی ناڕوونیان لەبارەی هۆکاری نەگەڕانەوەیان بە خێزانەکانیان دەدا، یانیش هەر هیچ هەواڵێکیان پێ نەدەگەیاندن.    ئێستا، هۆزی رەسەنی "کاملووپس سکوێپێمک" لە پارێزگای بریتش کۆڵۆمبیا دەڵێت، ئەوان بەڵگەیان لەسەر چارەنووسی بەشێک لە منداڵە ونبووەکانیان دەستکەوتووە، کە ئەویش گۆڕێکی بەکۆمەڵی ٢١٥ منداڵە لە حەوشەی قوتابخانەیەکی ئایینیی بەناوی "کاملووپس"ـدا کە لە ساڵی ١٨٩٠ تا کۆتایی ١٩٧٠ کان خوێندنی زۆرەملێی تێدا سەپێنراوە.   لیژنەیەکی تایبەت کە لەلایەن حکومەتی کەنەدا بۆ لێکۆڵێنەوە لەو قوتابخانانە پێکهێنراوە بەو ئەنجامە گەیشتووە کە لانیکەم ٤ هەزار و ١٠٠ قوتابی لە کاتی خوێندن لەو قوتابخانانەدا گیانیان لەدەستداوە، کە ژمارەیەکی زۆریان بەهۆی مامەڵەی خراپ و پشتگوێخستنەوە بووە، ئەوانی دیکەش بەهۆی نەخۆشی یان بە رووداوی کتوپڕ مردوون.   بە گوێرەی لیژنەکە، خێزانەکانی ژمارەیەکی زۆر لەوانە نەیاندەزانی چی بەسەر منداڵەکانیاندا هاتووە. ئەگەرچی پێشتر دەنگۆی زۆر لەبارەی هەبوونی گۆڕی نەناسراو لە قوتابخانەکانی ئەو ویلایەتانەی کەنەدا هەبوو، ئەگەر ئەنجامی راپۆرتەکە لە لایەن حکومەتی خۆجێیی بریتش کۆلۆمبیاوە پەسندبکرێت، ئەوا دەبێتە یەکەمین رووداوی دۆزینەوەی گۆڕی بەکۆمەڵ لە کەنەدا.   قوتابخانەی کاملووپس کە پێشتر گەورەترین قوتابخانەی ئایینی کاسۆلیکی بوو لە سەرانسەری کەنەدا، لە یەک کاتدا ٥٠٠ قوتابی تێیدا دەیانخوێند و تا ساڵی ١٩٦٩ لە لایەن کەنیسەی کاسۆلیکییەوە بەڕێوەدەبرا، تا دواتر حکومەتی فیدراڵیی کەنەدا ئەرکی بەڕێوەبردنەکەی گرتەئەستۆ.   پێچەوانەی ئەو لایەنە ئایینییانەی دیکە کە قوتابخانەی تایبەت بەخۆیان هەبووە، کەنیسەی کاسۆلیکی تا ئێستا رەتیکردووەتەوە بە فەرمی داوای لێبووردن لە بەرامبەر ئەو مامەڵەیە خراپە بکات کە لە قوتابخانەکانیدا لەگەڵ منداڵانی بێدەسەڵات کراوە.   ساڵی ٢٠١٨، پاپا فرانسیسی ڤاتیکان، داوایەکی راستەوخۆی جەستن تروودۆ، سەرۆکوەزیرانی کەنەدای رەتکردەوە کە تێیدا داوایکردبوو، کەنیسەی کاسۆلیک داوای لێبووردن بکات.   ساڵی ٢٠١٥، لیژنە تایبەتە کەنەدییەکە، کە بە لیژنەی "راستی و ئاشتبوونەوە" ناونراوە، رایگەیاند، گەیشتوونەتە ئەو ئەنجامەی کە قوتابخانە کاسۆلیکییەکان شوێنی "کۆمەڵکوژیی کولتوور"ی بوون؛ قسەکردن بە زمانی رەسەن لە نێویاندا قەدەخە بووە و هەندێکجاریش تووندوتیژی دژی ئەو منداڵانە بەکاردەهات.   لیژنەکە چەندین بەڵگەی لەسەر بەکارهێنانی مامەڵەی خراپ لەگەڵ منداڵان و پشتگوێخستنیان لە قوتابخانەی کاملووپسدا دۆزیوەتەوە.   ساڵی ١٩١٨، بەرپرسێکی حکومی کە قوتابخانەکەی پشکنیبوو، باسی لەوە کردبوو کە منداڵەکان بەهۆی وەرنەگرتنی خواردنی پێویستەوە لاواز و بێ وزە بوون.   جیراڵدین بۆب، یەکێک لە خوێندکارەکانی ئەو قوتابخانەیە بە لیژنەکەی گوتووە کە ستافی قوتابخانەکە "بێ هۆکار دەستیان بە لێدانمان دەکرد و کۆنتڕۆڵی خۆیان لەدەستدەدا و بە دیواردا دەیانکێشاین، فڕێیاندەداینە سەر زەویەکە، لێیان دەداین. "  بە گوێرەی بەرپرسانی پارێزگای بریتش کۆڵۆمبیا، گەڕان بە دوای رووفاتەکانی قوتابخانەی کاملووپسدا لە ساڵانی سەرەتای دوو هەزارەوە دەستی پێکردووە، چونکە ئەو هۆکارانەی لەبارەی دیارنەمانی قوتابییەکانەوە لە رابردوودا باس دەکران، لەگەڵ ئەو چیرۆکانەدا نەدەگونجان کە قوتابیان خۆیان دەیانگێڕانەوە، بە تایبەتیش کە هەندێکجار دەگوترا قوتابییەکان لە قوتابخانەکە رایانکردووە و دیارنەماون.