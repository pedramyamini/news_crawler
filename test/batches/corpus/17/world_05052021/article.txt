لەدوای کەمتر لە دوو هەفتە لە تاوانبارکردنی بە کوشتنی جۆرج فلۆید، تیمی پارێزەرانی دێریک شۆیڤن، بکوژی فلۆید داوایەکیان بۆ دادگا بەرزکردووەتەوە و تێیدا داوای دادگایی کردنەوەی دەکەن.  شۆیڤن بە تاوانی پلە دوو و پلە سێ تاوانبار کراوە و ئەگەری هەیە  ٢٩ تاوەکو ٤٠ ساڵ زیندانی بکرێت.  تیمەکەی شۆیڤن نووسراوێكی بەرزکردووەتەوە و تێیدا داوای دادگاییکردنێكی دیکەی کردووە؛ لە نووسراوەکەدا تیمەکە رەخنە لە پرۆسەی دادگاییکردنەکە دەگرێت و دەڵێت، شۆیڤن لە دادگاییکردنێکی دادوەرانە بێبەشبووە؛ پرۆسەی دادگاییکردنەکە بێلایەن نەبووە و ئەوەش بەگوتەی تیمەکە بەهۆی ئەو پرۆپاگەندە و کاری میدییاییەوە بوو کە بەر لە دادگاییکردنەکە دژ بە شۆیڤن کرا. تیمەکە پێیوایە پروپاگەندەی پێش دادگاییکردنەکە کاریگەری خستەسەر خودی پرۆسەکە و زیانی بە شۆیڤن گەیاند و رێکارەکانی تایبەت بە دادگاییکردنەکەی لە بێلایەنی دوورخستەوە.  تیمی پارێزەرانی شۆیڤن نووسیویانە، لەکاتی دادگاییکردنەکە دادوەر چەند هەڵەیەکی کردووە و داواکاری گشتیی  مامەڵەی خراپی لەگەڵ شۆیڤن کردووەو دەستەی دادوەرانیش، کە لە خەڵکی ئاسایی پێکهاتوون رووبەڕووی هەڕەشە کراونەتەوە.  لە ٢٥ی ئایاری ٢٠٢٠ لە شاری مینیاپۆلس، چوار پۆلیس پیاوێکی رەشپێستی تەمەن ٤٦ ساڵ بەناوی جۆرج فلۆید بە تۆمەتی ساختەکاری دەوەستێنن، پیاوە رەشپێستەکە لەنێو ئۆتۆمبێلەکەی بووە و پۆلیس دەیهێنێتە خوارەوە. دواتر یەکێک لە پۆلیسەکان پیاوە رەشپێستەکە دەخاتە سەر زەوی و ئەژنۆیەکی دەخاتە سەر ملی، هەرچەند پیاوە رەشپێستەکە دەڵێت "ناتوانم هەناسەبدەم"، بەڵام پۆلیسەکە وازی لێناهێنێت، تاوەکو دەبوورێتەوە و دواتریش لە نەخۆشخانە گیان لەدەستدەدات.