لە راگەیێندراوێکدا، مایک هاوارد، گوتەبێژی وەزارەتی بەرگریی ئەمریکا رایگەیاندووە، مووشەکە چینییەکە کە درێژییەکەی ١٠٠ پێ دەبێت و کێشەکەی ٢٢ تۆنە، چاوەڕوان دەکرێت بچێتە نێو بەرگەهەوای زەوی لە ٨ ـی مانگ کە ئەمشەو شەممە دەکات.   وڵاتانی زلهێز بە چینیشەوە چاودێریی جووڵەی پارچە مووشەکەکە دەکەن، بەڵام ویستی ئەوەیان نیشاننەداوە لە ئاسمان تێکی بشکێنن.  وانگ وینبین، گوتەبێژی وەزارەتی دەرەوەی چین رایگەیاند، "لە ٢٩ ـی نیساندا مووشەکی لۆنگ مارچ ٥ بی ١٢ بەسەرکەوتوویی گەیشتە وێستگەی بۆشایی ئاسمان. چین لە نزیکەوە ئاگاداری گەڕانەوەی پارچەکانی مووشەکەکەیە بۆ چینی گۆی زەوی. "  ئەمڕۆ شەممە سەنتەری گەردوونناسیی نێودەوڵەتی بڵاویکردەوە، پارچەی مووشەکە چینییەکە ئەمشەو چوار جار بە ئاسمانی وڵاتانی عەرەبیدا دەسوڕێتەوە، ئاسمانی هەریەک لە کەنداو، وڵاتی میسر، سووریا و مەغریب بەسەردەکاتەوە، بەڵام کەوتنی مووشەکەکەی لەماوەی ئەو چوار خولگەیەیدا بەدوورزانیوە.  ناوەندی هاوئاهەنگیکاری بۆشایی ئاسمان رایگەیاندووە، ئەگەری هەیە پارچەی مووشەکەکە ٩ ـی ئایار کاژێر ٥: ٤٣ خولەکی بەیانی لە سوودان بکەوێتەخوارەوە، سوودان باری نائاسایی راگەیاندووە، لەو رۆژەی ئەم راگەیێندراوە، سودانییەکان بەردەوام سەیری ئاسمان دەکەن.  وانگ وینبین، گوتەبێژی وەزارەتی دەرەوەی چین ئاماژەی بەوەشکرد، "ئەوەی ئێمە بزانین، مووشەکەکە شێوەیەکی تەکنیکی هەیە، بەشی زۆری پارچەکانی لە ئاسمان تێکدەشکێن. ئەگەری زیان گەیاندنی بە تەنەکان لە ئاسمان و لەسەر زەوی ئێجگار نزمە، بەرپرسانی پەیوەندیدار لەکاتی خۆیدا خەڵک لە گۆڕانکارییەکان ئاگاداردەکەنەوە. "  پارچە مووشەکە چینییەکە زۆر لە زەوی نزیکبووەتەوە، ئەمە دیمەنی پارچەکەیە بە ئاسمانی واشنتنەوە  پرسیارەکە ئەوەیە، بۆچی وڵاتانی زلهێز ناتوانن پارچە مووشەکە چینییەکە بەئاسمانەوە تێکبشکێنن؟ بەشێک لە پسپۆڕان دەڵێن، لەبەر چەند هۆکارێکە، لەوانە پارچە مووشەکەکە بەخێراییەکی زۆر بەرەو زەوی دەڕوات و لە رادارەکان وندەبێت، مانگە دەستکردەکان ناتوانن بەو خێراییە شوێنی دەستنیشان بکەن، هەر لەبەر خێراییەکەی هیچ چەکێکی پێشکەوتووش ناتوانێت بیپێکێت.  پارچەی مووشەکە چینییەکە بەخێرایی ٢٨ هەزار کیلۆمەتر لە کاژێرێکدا بەرەو زەوی دێت، چاوەڕوان دەکرێت لەو دوو رۆژەدا بە زیانگەیاندن بێت یاخود بەبێ بەڵا، کۆتایی بە دڵەڕاوکێی خەڵک بهێنێت.