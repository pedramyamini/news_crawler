جۆ بایدن، سەرۆکی ئەمریکا ئەمشەو بە کاتی هەرێمی کوردستان و پاشنیوەڕۆ بە کاتی واشنتن پێشوازی لە سەرۆکوەزیرانی عێراق دەکات و پێکەوە باس لە پرسە پەیوەندیدارەکانی نێوان هەردوو وڵات دەکەن.  سەبارەت بە سەردانەکە، مستەفا کازمی، سەرۆکوەزیرانی عێراق هەینیی رابردوو لە هەڤپەیڤینێکدا رایگەیاند، "ئەوەی لە ئەمریکییەکانمان دەوێت پاڵپشتیکردنی هێزەکانمانە لە راهێنان و پەرەدان بە تواناکانیان و پێکەوە کارکردنی ئەمنی... ئەمڕۆ سوپا و هێزی سەربازی و ئەمنیی عێراق توانای بەرگریکردنیان هەیە و عێراق لە خاکەکەیدا پێویستی بە هێزی شەڕکەری بیانی نییە".  سەرۆکوەزیرانی عێراق لەو هەڤپەیڤینەدا ئەوەشی خستەڕوو "سەردانەکەمان بۆ واشنتن بۆ تەواوکردنی کۆمەڵێک دانوستاندنە، کە لە بەغدا و واشنتن لە ساڵی رابردوودا بەڕێوەچوون بە مەبەستی رێکخستنی ئاستی پەیوەندییەکان لەنێوان عێراق و ویلایەتە یەکگرتووەکانی ئەمریکا لە هەموو بوارەکاندا، لەنێویاندا کولتووری، تەندروستی، وزە و بارودۆخی ئەمنی و پەیوەندییە ئەمنییەکان".  هەروەها فوئاد حوسێن، وەزیری دەرەوەی عێراق لە کۆنگرەیەکی رۆژنامەوانیی هاوبەشدا لەگەڵ ئەنتۆنی بلینکن، وەزیری دەرەوەی ئەمریکا لە واشنتن رایگەیاند، "لەگەڵ ئەوەی رێکخراوی داعشی تیرۆریست رێکخراوێکی نێوخۆییە و لەنێو عێراقدا چالاکە، بەڵام لە هەمان کاتدا، رێکخراوێکی هەرێمی و نێودەوڵەتییە، هەروەها ئایدۆلۆژیاکەی نێودەوڵەتییە؛ بۆیە پێویستمان بە کاری نێودەوڵەتییە بۆ رووبەڕووبوونەوەی داعش و ئایدۆلۆژیاکەی".  رۆژی یەکشەممە ٢٥ - ٠٧ - ٢٠٢١ راگەیاندنی سەرۆکوەزیرانی عێراق بڵاویکردەوە، "مستەفا کازمی، سەرۆکوەزیرانی عێراق بۆ تاوتوێکردنی پەیوەندییەکانی نێوان عێراق و ئەمریکا لە هەموو بوارەکاندا لەگەڵ تاوتوێکردنی پرسە هاوبەشەکانی نێوان هەردوولا، لە ئەمریکایە".