لە ماوەی دوو ساڵی رابردوودا ئەمە یەکەمین کۆبوونەوەی رووبەڕووی گرووپەکەیە و لەندەن میوانداری دەکات.  هیندستان وەکو وڵاتێکی نائەندام بانگهێشت کراوە، کە ئێستا بەدەست دۆخی مەترسیداری کۆرۆناوە دەناڵێنێت. هەروەها بارودۆخی موسڵمانانیش لە میانمار و هەرێمی شینجیانگی چین لەلایەن وەزیرانی وڵاتانی ئامادەبووەوە هەڵوەستەیان لەسەر دەکرێت.  دۆمینیک راب، وەزیری دەرەوەی بەریتانیا رایگەیاند "ئێمە لەگەڵ هاوبەشەکانمان زۆر نزیکین و پێکەوە کار لەسەر پرسی هاوبەش دەکەین، وەکو رێککەوتنی بازرگانی و کارکردن لەسەر مافی مرۆڤ، ئینجا لە میانمار بێت یان لە شینجیانگ، هەروەها کارێکی دیکەی سەرەکیمان پرسی گۆڕانی کەشوهەوایە، کە مایەی خۆشحاڵییە ئێستا ئەمریکا گەڕاوەتەوە نێو رێککەوتنی پاریس".  کۆبوونەوەکە لەکاتێكدایە، راپۆرتێکی نوێ دەریدەخات چیدیکە مرۆڤایەتی نابێت پشت بە گەورەترین دارستانی باراناوی ببەستێت بۆ کەمکردنەوەی دیاردەی گۆڕانی کەشوهەوا.  لە ١٠ ساڵی رابردوودا دەردانی دوانۆکسیدی کاربۆن لە دارستانەکانی ئەمازۆن ٢٠ % زیادیکردووە لەوەی هەڵیمژیوە، گرنگیی ئەمازۆن هەڵمژینی دوانۆکسیدی کاربۆن و پاراستنی هاوسەنگیی ئەو گازەیە لەسەر زەوی.  بەهۆی ئاگرکەوتنەوەوە لەنێوان ساڵانی ٢٠١٩ - ٢٠٢٠ دارستانەکانی ئەمازۆن ١٦ ملیار تۆن دوانۆکسیدی کاربۆنی دەرداوە، لە ساڵی ٢٠٢٠ زیاتر لە ٤٣٠٠٠ کیلۆمەتر چوارگۆشە لە دارستانەکانی ئەمازۆن سووتاوە.  بۆ چارەسەری ئەم کێشە جیهانییە، جی ٧ پێویستی بە چین و رووسیایە، کەچی کێشەیان لەگەڵ مامەڵەی چین لەگەڵ هاوبەشەکانی و پرسی مافی مرۆڤ هەیە، لەولاشەوە لەگەڵ رووسیا بەهۆی ئاڵۆزییەکانی سنووری ئۆکراینا و دۆسیەی ئەلێکسی ناڤالنییەوە لە مشتومڕێکی توونددان.  وەزیری دەرەوەی بەریتانیا دەڵێت "پەیوەندییەکی بونیاتنەرمان لەگەڵ چین دەوێت، بەڵام سەبارەت بە هەندێک کێشەی وەکو دزینی سامانی فیکری و کێشەی مافی مرۆڤ لە هۆنگ کۆنگ و شینجیانگ، بەڕوونی دەمانەوێت بەرگری لە بەهاکان بکەین، ئەوەشی پەیوەندیی بە رووسیاوە هەیە، هەڵوێستمان سەبارەت بە زیندانیکردنی ئەلێکسی ناڤالنی و ئاڵۆزییەکانی سنووری ئۆکراینا روون دەبێت".  لە بابەتی ئاسایشی جیهان بەگشتی و هێرشە ئەلیکترۆنییەکاندا، جگە لە رووسیا و چین، ئێرانیش یەکێکە لەو وڵاتانەی لە کۆبوونەوەکەی ئەمڕۆدا، بە گوتەی دۆمینیک راب، وەکو شوێنێک باس دەکرێت کە پێویستی بە چاودێریکردنە.  گرووپی جی ٧ پێکەوە ٥٨ % ی هەموو ئابووریی جیهان پێکدەهێنن و خاوەنی ٤٦ % ی کۆی بەرهەمە ناوخۆییەکانن و داهاتیان بە نزیکەی ٣١٧ تریلیۆن دۆلار دەخەمڵێندرێت، لەڕووی دانیشتووانیشەوە ١٠ % ی جیهان پێکدەهێنن.