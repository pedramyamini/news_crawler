رۆژی پێنجشەممە ١٠ی شوباتی ٢٠٢٢، گولیزار ره‌شید سندی، جێگری سەرۆکی لیژنه‌ی وزه، سامانە سرووشتییه‌كان، پیشه‌سازى و بازرگانیی پەرلەمانی کوردستان بە تۆڕی میدیایی رووداوی راگەیاند، لەگەڵ ژمارەیەک پەرلەمانتار سەردانی وەزارەتی کارەبایان کردووە و لەبارەی کێشەی کارەبا و کەرتەکەوە بە گشتی لەگەڵ وەزیر و بەرپرسانی وەزارەتەکە کۆبوونەتەوە و وەڵامیان بۆ زۆر پرسیار وەرگرتووە.  لەبارەی خواست له‌سه‌ر كاره‌با کە لە هەرێمی کوردستان لەنێوان شەش هه‌زار تاوەکو حەوت هه‌زار مێگاوات دەبێت و کەمیی ئەو ژمارە مێگاواتەی وەزارەتی کارەبا دابینی دەکات، گولیزار ره‌شید سندی گوتی، "وەزارەتی کارەبا پێیان گوتووین توانای بەرهەمهێنانی ٦٧٠٠ مێگاوات کارەبایان هه‌یه، بەڵام بەهۆی ئەوەی سووته‌مه‌نییان بۆ دابین نه‌كراوه، ناتوانن بیگەیێننە ئه‌و ئاسته‌ی خواستی خەڵکی لەسەرە؛ بۆیە هەر ئەو بڕەی ئێستا کەمتر لە چوار هەزار مێگاوات بەرهەم دەهێنن".  لەبارەی پرسی پێوەری زیرەک و گرفتەکانی، جێگری سەرۆکی لیژنه‌ی وزه، سامانە سرووشتییه‌كان، پیشه‌سازى و بازرگانیی پەرلەمانی کوردستان ئاماژەی بەوە کرد، "وەزارەتی کارەبا لەوبارەیەوە دەڵێن دوای پرۆژەی زیرەک و بەستنی پێوەر، بە رێژەی ٣٦ % لۆد لەسەر کارەبا و وێستگەکانی کارەبا كه‌میكردووه".  بەپێی وەزارەتی کارەبای حکومەتی هەرێمی کوردستان ملیۆنێک و ١٨٨ هەزار و ٤٦٩ هاوبەشی کارەبا هەن، گولیزار ره‌شید سندی دەڵێت زانیاریی لە وەزارەتی کارەبا دەستکەوتووە کە "پێوەری زیرەک بووەتە هۆی ئەوەی سێ كاژێر كاره‌با زیادبکات و ساڵانه ئه‌م بڕە زیاتر ده‌بێت و ژمارەی هاوبەشان زیاد دەکەن؛ بڕی تێچوونی پێوەری زیرەکیش ٢٥٣ ملیۆن دۆلاره؛ پرۆژەکە له ساڵی ٢٠١٧ گرێبه‌ستی بۆ کرا و له کابینەی نۆیەمی حکومەتی هەرێمی کوردستان کەوتە واری جێبەجێکردنەوە".  جێگری سەرۆکی لیژنه‌ی وزه، سامانە سرووشتییه‌كان، پیشه‌سازى و بازرگانیی پەرلەمانی کوردستان دەشڵێت، "دانانی پێوه‌ری زیره‌ك پرۆسه‌كه‌ی خاوه؛ تاوەکو ئێستا ٨٢ % ی جێبه‌جێ بووه و تەواوکراوە؛ ئەگەرچی بڕیاربوو لەڕێگەی پێوەری زیرەکەوە کارەبای ٢٤ کاژێری دابینبکرێت، بەڵام وەزارەتی کارەبا دەڵێت، گرفتی سووته‌مه‌نییان هه‌یه، ئه‌وه‌ش پەیوەندیی بە وه‌زاره‌تی سامانە سرووشتییەکانەوە هەیە، جیا له‌وه‌ش ساڵانه هاوبه‌شه‌كانی كاره‌با زیاتر ده‌بن".  گولیزار رەشید سندی گوتیشی، "مانگی کانوونی دووەمی ٢٠٢١ كه سارد بووه، رۆژانە تێکڕا ١١ کاژێر و چوار خولەک كاره‌با دراوه. ئه‌مساڵ دوای پرۆژەی پێوه‌ری زیره‌ك لە مانگی یەکدا بڕی ئەو کارەبایەی دراوە ١٠ کاژێر و ١٠ خولەک بووە، واتە جیاوازییەکە ٤٥ خولەک بووە، کە کەمە".  دەشڵێت، "وەزارەتی کارەبا گوتیان ئه‌گه‌ر بۆریی گاز نه‌بێت، ساڵێكی دیكه‌ش ٢٠٠ مه‌ق مه‌ق زیاد بێت سوودی نییه، چونكه بۆریی گازیان نییه بیگەیێننە وێستگه‌كانی کارەبا و بۆ ئەوە ده‌بێت وه‌زاره‌تی سامانە سرووشتییەکان وه‌ڵام بداته‌وه".  سەبارەت بە سەرپێچییەکانیش، گولیزار ره‌شید سندی ئەوەی خستەڕوو، وەزارەتی کارەبا پێیان راگەیاندوون کە "نزیكه‌ی ٢١ هه‌زار سه‌رپێچیمان تۆماركردووه و رێكاریشیان بەرامبەر وه‌رگیراوه، هه‌رچه‌نده پرۆسه‌كه خاوە".  پەیوەست بە کەمبوونەوەی بڕی ئه‌مپێری كاره‌با، جێگری سەرۆکی لیژنه‌ی وزه، سامانە سرووشتیه‌كان، پیشه‌سازى و بازرگانیی پەرلەمانی کوردستان باسی لەوە کرد، "وەزارەتی کارەبای حکومەتی هەرێمی کوردستان دەڵێت بە ناچاری و بۆ ماوەیەکی کاتی کارەبای پێوەری زیرەکیان لە ٤٠ ئه‌مپێره‌وه کردووەتە ٣٠ ئه‌مپێر، ئەوەش له‌پێناو ئه‌وه‌ی رۆژانه كاره‌با بده‌نه خه‌ڵك كه ١٠ بۆ ١١ کاژێرە، ئه‌گه‌رنا کارەبا کەمتریش دەبوو و ده‌بووە حەوت كاژێر لە رۆژێکدا، ئه‌وه‌ش كراوه به كه‌مكردنه‌وه‌ی ئه‌مپێره‌كانی كاره‌با، ناچاری بووه".  له‌باره‌ی ئه‌وه‌ی وه‌زاره‌تی كاره‌با بدرێته كه‌رتی تایبه‌ت، گولیزار ره‌شید سندی ئاماژەی بەوە کرد، "گوتیان ئه‌مه هێشتا دیراسه ده‌كرێت و گرێبه‌سته‌كه‌مان نەکردووە".  پەیوەست به داهاتی وه‌زاره‌تی كاره‌با گوتی، بەرپرسانی وەزارەتی کارەبا پێیان راگەیاندوون "داهاتی وه‌زاره‌تی کارەبا ته‌نیا ٨ % بۆ وه‌زاره‌تی کارەبایە؛ به داهاتی ساڵی ٢٠٢١ ژێرخانی كاره‌با هه‌مووی چاره‌سه‌ر كراوه".