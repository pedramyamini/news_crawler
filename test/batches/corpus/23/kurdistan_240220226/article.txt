ئەمڕۆ پێنجشەممە ٢٤ - ٠٢ - ٢٠٢٢ سەرچاوەیەکی بەرپرس لە پارێزگای هەولێر بە تۆڕی میدیایی رووداوی راگەیاند، ئەمڕۆ تێستی کۆرۆنا بۆ محەممەد سادق موعتەمدیان، پارێزگاری ورمێ کراوە و لە ئەنجامدا دەرکەوتووە، کە خۆی و ئەندامێکی شاندەکەی تووشی کۆرۆنا بوون.  ئەو سەرچاوەیە ئاماژەی بەوەکرد، بڕیاربوو ئەمڕۆ محەممەد سادق موعتەمدیان و شاندە یاوەرەکەی لەگەڵ نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکوەزیرانی هەرێمی کوردستان کۆببنەوە، بەڵام تێستی کۆرۆناکەیان پۆزەتیڤ بووە.  ئەو سەرچاوەیە گوتیشی: "تەندروستیی پارێزگار و هاوڕێکەی باشە و لەلایەن پزیشکی پسپۆڕیشەوە چاودێرییان دەکرێت".  رۆژی ٢٢ - ٠٢ - ٢٠٢٢ محەممەد سادق موعتەمدیان، پارێزگاری ورمێ و شاندێکی یاوەری، سەردانی هەرێمی کوردستانیان کرد و لە دەروازەی نێودەوڵەتی حاجی ئۆمەران، لەلایەن هێمن قادر، جێگری پارێزگاری هەولێر، نەسرووڵڵا رەشنوودی، سەرکۆنسوڵی گشتیی کۆماری ئیسلامی ئێران لە هەولێر، عەبدوڵڵا ئاکرەیی، بەرپرسی پەیوەندییەکانی هەرێمی کوردستان لەگەڵ کۆماری ئیسلامیی ئێران و مەسعود باتێلی، سەرپەرشتیاری دەروازەی حاجی ئۆمەرانەوە پێشوازییان لێکرا.  هێمن قادر، جێگری پارێزگاری هەولێر رایگەیاند: "ئامانجی سەردانی شاندەکەی پارێزگای ورمێ، بۆ گفتوگۆکردنە لەسەر باشترکردنی جموجۆڵی بازرگانی لەنێوان هەردوولا، هەروەها نەهێشتنی ئەو گیروگرفتانەی کە هەن، کە تائێستا بەشێک لەو خاڵانە جێبەجێکراون، کە لە یاداشتنامەی نێوان هەولێر و ورمێ هەیە، لەو سەردانەی شاندەکەشدا جەخت لە پتەوکردنی پەیوەندییە بازرگانییەکان دەکرێتەوە".  دوێنێ چوارشەممە، رێککەوتنێک لەنێوان پارێزگارانی ورمێ و هەولێر واژۆکرا. پارێزگای هەولێر لە راگەیێندراوێکدا ئاماژەی بەوەکرد، لە دووه‌مين كۆبوونه‌وه‌ى پارێزگارانى پارێزگاكانى هه‌ولێرى هه‌رێمى كوردستان و ئازه‌ربايجانى رۆژئاواى كۆمارى ئيسلامى ئێران، هه‌ردوولا له دواى دووپاتکردنەوە لەسەر جێبەجێکردنى تەواوى خاڵەکانى لێکتێگەیشتنى پێشووى هاوبەشی نێوانیان و لە بەردەوامى پەرەپێدانى پەیوەندییەکانى دوو لايه‌نه له دواى تاوتوێ و گفتوگۆ و ئاڵوگۆڕى بيرورا بەمەبەستى بەرفراوانکردنى بەرژەوەندییە ئابوورییە هاوبەشەکان، لەسەر ئەم خاڵانەى خوارەوە رێککەوتن:  ١ - ئاسانکارى بۆ فراوانکردنى جووڵە بازرگانییەکان بۆ پێکهێنانى کۆمپانیاى هاوبەشى گواستنەوە کە رێکارەکانى لەلایەن لیژنەیەکى هاوبەش لە فەرمانگە پەیوەندارەکانى هەردوو پارێزگاکە بە زووترین کات دیراسە بکرێت.                                      هەروەها هەردوولا رەزامەند بوون تاوەکو پێکهێنانى کۆمپانیای هاوبەشى گواستنەوە، بەشێوەى تاقیکردنەوە بۆ ماوەى (٢) مانگ سەرەڕای ئەو رێکارانەى کە پێشتر لەهەردوو سنوورى تەمەرچین - حاجى ئۆمەران گیراوەتەبەر، رۆژانە (١٠) بارهەڵگرى ئێرانى کە کاڵاکانیان ماوەى بەسەرچوونیان خێرایە (ميوه، سه‌وزه، شيره‌مه‌نى، مريشك و گۆشت) راستەوخۆ بگوازرێتەوە بۆ هەرێمى کوردستان، هەروەها (١٠) بارهەڵگرى هەرێمى کوردستان کاڵای هەناردەى هەرێمى کوردستان بەشێوەى ڕاستەوخۆ بگوازێتەوە بۆناو شارەکانى ئێران و لەدواى (٢) مانگ دووبارە لەلایەن فەرمانگە پەیوەندیدارەکانى هەردوولا دیراسە بکرێت.   ٢ - هەردوولا ئامادەیی خۆیان دەربڕى لە پێناو فراوانکردنى  بوارى گەشتیارى و هاوکارییەکانیان لەبوارى میدیایی، کردنەوەى پێشانگاى بازرگانى، پسپۆرى، ئاڵوگۆڕى بوارەکانى رۆشنبیرى، کولتوورى، گەشتیارى و وەرزشى و پەرەپێدان بەرەر پێشەوەچوونى پەیوەندییەکانى نێوان زانکۆکانى هەولێر و ورمێ.  ٣ - هەردوولا هاوڕابوون بە دامەزراندنى ناوچەى پیشەسازیی هاوبەش لەناوچە سنوورییەکانى پارێزگاى هەولێر و ئازەربایجانى رۆژئاوا لەدواى دیراسەکردنى لەلایەن وەزارەتە پەیوەندیدارەکانى هەردوو وڵات.  ٤ - بڕیاردرا کە کۆبوونەوەى هاوبەش لەنێوان بەڕێوەبەرایەتى فڕۆکەخانەکانى هەردوو پارێزگاى هەولێر و ئازەربایجانى رۆژئاوا لەنزیکترین کاتدا رێکبخرێت بە مەبەستى کاراکردنەوەى گەشتى ئاسمانى لە نێوان شارەکانى هەولێر و ورمێ.     ٥ - هەردوولا بەڵێنیاندا بەپێدانى زانیارى پێویست لەسەر رێنماییەکانى کوالێتى کۆنتڕۆڵ بەیەکدى.  ٦ - پشتبەستن بە ئەزموونەکانى کۆمارى ئیسلامى ئێران لەپەرەپێدان لەبوارى پیشەسازى بچووك و مامناوەند، لایەنى ئێرانى ئامادەی خۆیان دەربڕى بەدەستپێکردن و دانانى کارگەکانى پیشەسازى گۆڕینى خۆراك، لەقوتوونان، شەربەتى میوە، بەرهەمە شیرەمەنیەکان لە رێگاى بەشداریکردنى کەرتى تایبەت بەپێى رێنماییەکانى وەزارەتى بازرگانى و پیشەسازى حکومەتى هەرێمى کوردستان و بەپێى پێداویستیەکانى هەرێم لەم بوارانەوە.  ٧ - بڕیاردرا کۆبوونەوەکانى دوولایەنە بەشێوەى مانگانە لەنێوان بەرپرسانى دەروازەى سنوورى حاجى ئۆمەران - تەمەرچین ئەنجامبدرێت بەمەبەستى دیراسە و چارەسەرکردنى کێشە و گرفتەکان، لەپێناو زیادکردن و خێراکردنى ئاڵۆگۆڕى بازرگانى لەنێوان هەردوو دەروازە.  ٨ - هەردوولا رێککەوتن لەسەر زیادکردنى هاوکارییەکانى هاوبەشى کەرتى تایبەت سەبارەت بە ئاڵوگۆڕى زانیارى لەبوارەکانى پێداویستیەکان و کەمکردنەوە (مناقصات) و توانا هونەرییەکان و بەرهەمهێنان و هەناردەکردن و وەبەرهێنان لەنێوان هەردوولا بەهەردوو زمان ئامادەبکرێت و لەڕێگاى لایەنە پەیوەندیدارەکان ئاڵوگۆڕ بکرێت.  ٩ - هەرێمى کوردستان بەدواداچوون لاى حکومەتى فیدرالى عێراق بکات سەبارەت بە پێشنیازى لایەنى ئێرانى لەسەر ترانزێتى کاڵا بۆ وڵاتى سێیەم.  ١٠ - هەردوولا رێککەوتن لەسەر گەشتکردنى گەشتیارانى ئێرانى بۆ شوێنە پیرۆزەکانى عێراق لە دەروازەکانى حاجى ئۆمەران - تەمەرچین لەرێگەى کۆمپانیاکانى گەشتیارى هەردوو وڵات بەپێى رێکار و رێنماییەکانى بەرکارى هەردوو وڵات.  ١١ - هەردوولا رێککەوتن کاروبارى بازرگانى و گەشتیارى لەدەروازەکانى تەمەرچین - حاجی ئۆمەران بەشێوەى (٢٤) کاتژمێربێت، هەروەها لایەنى ئێرانى پابەندبوونى خۆیان نیشاندا بەپێدانى تابلۆ (پلاك) بە ئۆتۆمبێلەکانى گەشتیارى هەرێمى کوردستان لەناو دەروازەى تەمەر چیندا.  ١٢ - هەردولا رێککەوتن لەسەر کردنەوەى دەرگاى سێیەم لە ناو هەردوو دەروازەى سنوورى حاجى ئۆمەران - تەمەرچین، لەپێناو خێراکردنى جوڵەى بازرگانى و ئاسانکارى هەناردەکردنى کاڵاکانى هەرێمى کوردستان و کۆمارى ئیسلامى ئێران لە ماوەى (١) مانگدا.  ١٣ - هەردوولا رێککەوتن لەپێناو ئاسانکارى بۆ هاتووچۆكردنى ئۆتۆمبێله‌كانى گەشتیارى هه‌رێمى كوردستان و کۆمارى ئیسلامى ئێران، لەلایەن لایەنى پەیوەندیدارى هەرێمى کوردستان و کۆمارى ئیسلامى ئێران ئه‌م بابه‌تانه‌ى خواره‌وه ديراسه بكرێت:  أ - تابلۆى نێودەوڵەتى هه‌ردوو وڵاتى ئێران و عێراق.  ب - پێدانى بریکاردارى ئۆتۆمبێل (وکالة السيارة) له لايه‌ن هاووڵاتيانى هه‌رێمى كوردستان و عێراق بۆ هاووڵاتيانى هه‌رێمى كوردستان و عێراق ده‌درێت و به پێچه‌وانه‌شه‌وه پێدانى بريكاردارى له لايه‌ن هاوڵاتيانى ئێرانى بۆ هاوڵاتيانى ئێرانى ده‌درێت.  ج - دەفتەرى رێگە پێدانى هاتووچۆى گومرگه‌كانى هه‌رێمى كوردستان.  د - مۆڵەتى لێخوڕينى نێودەوڵەتى هه‌رێمى كوردستان و ئێران.  ١٤ - هەردوولا رێککەوتن هەموو ئەو کاڵایانەى کە بەشێوەى ترانزێت لە ئێرانەوە لەدەروازەکانى دیکەی هەرێمى کوردستان هاوردە دەکرێت، بەهەمانشێوە لەدەروازەى حاجى ئۆمەرانیشەوە رێگایان پێبدرێت هاوردەبکرێت.  ١٥ - هەردوولا رێککەوتن راستاندنى (تصدیق) گرێبەستەکانى نێوان کۆمپانیاکانى گواستنەوەى گەشتیارى لە لایەن هەرێمى کوردستان و کۆمارى ئیسلامى ئێران ئەنجامبدرێت.  ١٦ - ئەم رێککەوتنە بەدوو زمانى کوردى و فارسى کە لە (١٦) خاڵ پێکهاتووە، لەلایەن هەردوو پارێزگارەوە واژۆ کرا.