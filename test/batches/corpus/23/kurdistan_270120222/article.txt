سەرکەوت شوانی، شایەتحاڵ لە شوینێ رووداوەکە بە تۆری میدیایی رووداوی گوت؛ کاژێر ١١: ٣٠ خولەکی شەوی ٢٦ - ١ - ٢٠٢٢ سێ ئۆتۆمبێلی بارهەڵگر لە سەر رێگەی کەرکووک - سلێمانی لە بانی مەقام پێکیاندادا. سەرکەوت شوانی گوتیشی، زیاتر لە کاژێرێک رێگەی سەرەکیی کەرکووک - سلێمانی بەهۆی رووداوەکەوە داخراوە.  بەرێوەبەرایەتی تەندروستیی چەمچەماڵ رایگەیاند، لەئەنجامی رووداوەکە پێنج کەس برینداربوون و دەستبەجێ لەلایەن تیمی فریاکەوتنی خێرا (١٢٢) گەیێنراونەتە سەنتەری فریاکەوتنی چەمچەماڵ، بریندارەکان تەمەن (١٧، ٢٠، ٢٢، ٢٣ و ٣٢) ساڵن و سەرجەمیان لەژێر چاودێریی و چارەسەری پزیشکیدان.  عومەر عەلی، بەڕێوەبەری هاتووچۆی چەمچەماڵ گوتی، رووداوەکە بەو شێوەیە بووە کە بارهەڵگری یەکەم "مەقەستی" کردووە و لە شەقامەکەدا راوەستاوە، بارهەڵگری دووەمیش هاتووە بۆ هاوکارییکردنی بارهەڵگری سێیەم و خۆی پێیاندا کێشاوە و رووداوەکە دروستبووە.