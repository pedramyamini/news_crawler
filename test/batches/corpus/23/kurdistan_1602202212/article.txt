رۆژی چوارشەممە ١٦ - ٢ - ٢٠٢٢، سەرچاوەیەک لە بەڕێوەبەرایەتیی گشتیی رۆشنبیریی سلێمانی بە تۆڕی میدیایی رووداوی راگەیاند: "هیچ فەرمانبەرێکمان مووچەیان وەرنەگرتووە، کە چوون بۆ مووچە پێیانگوتراوە بانک پارەی تێدانییە، تاوەکو درەنگانی ئێوارەش پارە هەبێت دابەشی دەکەین".  هەروەها کاسترۆ مەعرووف، ئەندامی ئەنجوومەنی پارێزگای سلێمانی، بە تۆڕی میدیایی رووداوی گوت، گرفتی سستی دابەشکردنی مووچە و نەمانی پارە لە بانکەکانی سلێمانی بەردەوامە.  کاسترۆ مەعرووف گوتیشی: "نووسراومان کردووە بۆ وەزارەتی دارایی و ئابووری هەرێمی کوردستان و لە هۆکاری نەبوونی پارەیان لە بانکەکانی سلێمانیدا پرسیوە، لە وەڵامدا وەزیری دارایی گوتی ناتوانین زانیاریتان پێبدەین، مەگەر لەلایەن سەرۆکی ئەنجوومەنی وەزیرانەوە رەزامەندی وەربگیرێت".  کاسترۆ مەعرووف دەڵێت "ناکرێت وەڵامی ئێمە نەدرێتەوە و روونبکرێتەوە بۆچی پارە نییە، چونکە رووننەکردنەوەی لەلایەن وەزیری داراییەوە زیانەکەی بۆ هاونیشتمانیان و ناشیرینکردنی حکومەتی هەرێمی کوردستانە".  رۆژی دووشەممە ١٤ - ٠٢ - ٢٠٢٢، عومەر گوڵپی، ئەندامی لیژنەی دارایی پەرلەمانی کوردستان بە تۆڕی میدیایی رووداوی گوت: "کێشەی نەبوونی پارە لە بانکەکاندا تەنیا لە سنووری پارێزگای سلێمانی هەیە؛ راستە بەگشتی سستی لە دابەشکردنی مووچە هەیە، بەڵام نەبوونی پارە لە بانکەکانی هەولێر و دهۆک نییە و کاتێک حکومەتی هەرێمی کوردستان گوتی مووچە دابەش دەکرێت، لە بانکەکانی هەولێر و دهۆک بێ گرفت دابەشدەکرێت".  رۆژی سێشەممە ١٥ - ٠٢ - ٢٠٢٢ سەرچاوەیەک لە وەزارەتی دارایی و ئابووری هەرێمی کوردستان بە تۆڕی میدیایی رووداوی راگەیاند، رۆژی چوارشەممە ١٦ - ٠٢ - ٢٠٢٢ مووچەی مانگی ١ی ساڵی ٢٠٢٢ی وەزارەتی رۆشنیری و لاوانی حکومەتی هەرێمی کوردستان دابەش دەکرێت.  رۆژی ٢٥ - ٠١ - ٢٠٢٢ دەست بە دابەشکردنی مووچەی مانگی کانوونی دووەمی ئەمساڵ کرا، یەکەم وەزارەت کە مووچەی وەرگرت، وەزارەتی تەندروستی بوو.