سەرلەبەیانیی رۆژی یەکشەممە ٣٠ - ٠١ - ٢٠٢٢ لە دیوانی وەزارەتی ناوخۆ، بە ئامادەبوونی رێبەر ئەحمەد، وەزیری ناوخۆی حکومەتی هەرێمی کوردستان؛ ئومێد خۆشناو، پارێزگاری هەولێر و چەتۆ ساڵح، بریکاری وەزارەتی ناوخۆ، بە فەرمی هەریەک لە د. سامی جەلال وەکو راوێژکاری وەزارەتی ناوخۆ و د. هێمن میرانی وەکو بەڕێوەبەری گشتیی دیوانی وەزارەتەکە دەستبەکار بوون.  د. سامی جەلال، پێشتر بەڕێوەبەری گشتیی دیوانی وەزارەتی ناوخۆ بووە و ئێستا وەکو راوێژکاری وەزارەتەکە بەردەوام دەبێت.  د. هێمن میرانی بە تۆڕی میدیایی رووداوی راگەیاند، "نزیکەی هەفتەیەکە فەرمانی دەستبەکاربوونم گەڕاوەتەوە و ئەمڕۆ بە فەرمی دەستبەکار بووم".  پڕۆفیسۆری یاریدەدەر د. هێمن میرانی، راگری کۆلێژی یاسا و زانستە سیاسییەکان و بەڕێوەبردن لە زانکۆی سۆران، دواتر لە زانکۆی سەلاحەدین دەستبەکار بووە و بڕوانامەی دکتۆرای لە بەرەنگاربوونەوەی گەندەڵی لە وڵاتانی دوای شەڕ لە زانکۆی لیستەری بەریتانیا بەدەستهێناوە و زمانەکانی کوردی، عەرەبی و ئینگلیزی بە باشی دەزانێت.