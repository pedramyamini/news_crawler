رێبوار حەسەن، بەرێوەبەری ئاودێری پارێزگای هەولێر لە سەر کەندی گەڕەکی رۆشنبیری باسی زێدەڕۆییەکانی سەر کەندەکە دەکات و دەڵێت، "بەدڵنیاییەوە لەسەر ئەو کەندە چەندین زێدەڕۆیی کراوە کە بوونەتە هۆی دروستبوونی لاوفا، ئێمە لە راپۆرتەکەمان بۆ سەرۆکی حکومەت هۆکارەکانی دروستبوونی لافاومان روونکردووەتەوە دەستنیشانی بەشێکی شوێنەکانمان کردووە کە هۆکاربوونە بۆ لافاو. "  لە دەوروبەری هەولێر ٣٤ رێرەوی ئاوی سرووشتی هەن، ١٨ رێرەوی ئاوی کەوتوونەتە رۆژهەڵات بۆ باشووری هەولێر، ١٦ رێرەویش کەتوونەتە باکوور بۆ رۆژئاوای هەولێر.  ئەو رێرەوە ئاوییانەی کە زێدەرۆییان کراوەتە سەر دەکەونە بەشی باشووری رۆژهەڵات و باکووری هەولێر، زێدەڕۆییەکانیش چەند جۆرێکن وەک گۆڕینی رێرەوەی ئاو، دروستکردنی دووکان و چێشتخانە و شوشتنگە لەسەر رێرەوی ئاوەکە، دروستکردنی پڕۆژەی نیشتەجێبوون، فڕێدانی پاشماوەی بیناسازی.  سامان عارەب، بەڕێوەبەری گشتیی وەبەرهێنانی هەولێر دەڵێت، "سێ لیژنە بۆ دیاریکردن و چارەسەرکردن و رووبەڕووبوونەوەی لافاو دروستکراون هەر پڕۆژەیەکی وەبەرهێنان ئەگەر دەرکەوت کە زێدەڕۆیی کردووە ئەگەر تواندرا دەبێت چارەسەری رێرەوی ئاوی سرووشتی بکات یان دەبێت لەسەر رێرەوە ئاوییەکان لاببرێت و هەڵبگیردرێت".  بەپێی راپۆرتی بەڕێوەبەرایەتیی وەبەرهێنانی هەولێر دەرکەوتووە ١٢ پڕۆژەی نیشتەجێبوون رێرەوەی ئاوی سرووشتیان گۆڕیوە.  بەڕێوەبەری کەشناسیی هەرێمی کوردستان لە یەکێک لە وێستگەکانی پێوانی بارانبارین، هەڵسەنگاندن بۆ رێژەی بارانی ئەو سێ رۆژە دەکات کە لە ماوەی کەمتر لە کاژێرێکدا بووە هۆی دروستبوونی لافاو لە هەولێر.  فازڵ ئیبراهیم، بەڕێوەبەری کەشناسیی هەرێمی کوردستان دەڵێت، "لافاوەکەی ٣٠ - ١٠ - ٢٠٢١ یەکەمین لافاو ٥٥ میلیمەتر بارانباری لافاوەکەی ١٧ - ١٢ - ٢٠٢١ کە دووەم لافاو بوو ٥٩ میلیمەتر باران باری لافاوەکەی ١٣ - ١ - ٢٠٢٢ سێیەم جار کە ئاو کۆبووەوە ١٣ میلیمەتر باران باری. ناتوانین بڵێین هۆکاری لافاو تەنیا باران بارینی بەخووڕ بووە، بەڵکو هۆکاری دیکەش هەبووە کە بوونە هۆی دروستبوونی لافاو".  لافاوەکەی ٣٠ - ١٠ - ٢٠٢١ زیاتر لە ٦ ملیار دینار و لافاوەکەی ١٧ - ١٢ - ٢٠٢٢ یش نزیکەی ٢١ ملیار دینار و لافاوەکەی ١٣ - ١ - ٢٠٢٢ ش زیانی بە زیاتر لە ٢٠ گەڕەک و ناوچەی هەولێر گەیاند. بەهۆیەوە نزیکەی ٣٥٠٠ ماڵ و خانوو لەگەڵ نزیکەی هەزار و ١٢٠ ئۆتۆمبێل و زیاتر لە ٢٠٠ دووکان، مارکێت و کۆگەی کەرتی تایبەت زیانیان بەرکەوت، ١٢ کەسیش گیانیان لەدەستدا کە تەرمی یەکێکیان هێشتا نەدۆزراونەتەوە.  مەسعود کاڕەش، جێگری پارێزگاری هەولێر دەڵێت، "لە دوای فراوانبوونی هەولێر رێرەوە ئاوییە سرووشتییەکانیش گۆڕان و زێدەڕۆییان کرایە سەر، بەدڵنیاییەوە پڕۆژەکانی نیشتەجێبوون و پاشماوەکانی بیناسازی هۆکارێک بوون بۆ لافاو بۆ ئەوەی رووبەڕووی لافاو ببینەوە پێویستە کەندێکی هاوشێوەی کەندی کۆرنیش لە دەروەی شەقامی ١٥٠ مەتری دروست بکەین".  گۆڕینی رێرەوی ئاوی سرووستی کێشەی بۆ شەقامی ١٥٠ مەتری و ١٢٠ مەتریش دروستکردووە، ئەندازیاری پڕۆژەکە دەڵێت ئەو ئاوەڕۆیانەی بۆ هەردوو شەقام دانراون، تەنیا بۆ ئاوی باران و ئاوی قورسی پڕۆژەکانی نیشتەجێبوونە نەک بۆ رێرەوی ئاوی سرووشتی.   ئێستا سێ لیژنە لە هەولێر بۆ دەسنیشانکردنی کەموکوڕییەکان، چارەسەرکردنی رێرەوە ئاوییەکان پێکهێنراون، بڕیارە لەسەر ئەو رێرەوە ئاوییانە کە لافاو لێیان دروستبوو ٢٥ پۆندی قەبارە بچووک و گەورە لەگەڵ کەندێکی هاوشێوەی کەندی کۆرنیش بە درێژی ٧٠ کیلۆمەتر لە دوای شەقامی ١٥٠ مەتری لە هەردوو بەشی رۆژهەڵات و رۆژئاوای هەولێر دروست بکرێن.