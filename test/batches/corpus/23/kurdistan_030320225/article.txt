مانگی رابردوو، موەلیدە ئەهلییەکانی پارێزگای هەولێر، ١١ کاژێر کاریان کردووە، بەو هۆیەوە نرخی ئەمپیرێک کارەبا  بە ١٢ هەزار و ٢٥٠ دینار تاوەکو ١٥ هەزار و ٥٠٠ دینار دیاریکراوە، بۆ ئەوانەی بە خشتە کاریان کردووە. هەروەها ئەو گەرەکانەی هەولێر کە داوایانکردووە لە نەبوونی کارەبای نیشتمانی، موەلیدەکان ٢٤ کاژێر کار بکەن، ١٧ هەزار و ٥٠٠ دیناریان بۆ دیاریکراوە.   رۆژی پێنجشەممە، ٣ی ئاداری ٢٠٢٢، ئەندازیار قارەمان مەولود، لێپرسراوی لیژنەی موەلیدە ئەهلییەکان لە پارێزگای هەولێر، بە رووداوی راگەیاند، بەهۆی گرانبوونی نرخی گاز نرخی کارەبای موەلیدەش بەرزبووەتەوە، بە تێکرا لە مانگی شوبات موەلیدەکان ١١ کاژێر کاریان کردووە.  قارەمان مەولود ئاماژەی بەوەدا ئەو موەلیدانەی بە خشتە کاریان کردووە، داوایان لێکراوە لە شەشی بەیانی بۆ نۆی بەیانی، ١١ نیوەڕۆ بۆ یەکی شەو، هەر کات کارەبا نەبوو موەلیدەکان کار بکەن، نرخی ئەمپێرێک کارەبایان بە ١٢ هەزار و ٥٠٠ دینار تاوەکو ١٥ هەزار و ٥٠٠ دینار بۆ دیاریکراوە.  بەڵام لە هەندێک لە گەڕەکەکان نرخی ئەمپێری کارەبا زیاتر لەو بڕە بووە کە لێژنەی موەلیدە ئەهلییەکان دیاریان کردووە. قارەمان مەولود گوتی: "هەندێک گەڕەک هەیە، داوایانکردووە، لە کاتی پچرانی کارەبای نیشتمانی، موەلیدەکان کار بکەن، بۆیە نرخەکەی ئەوان گرانترە  و ١٧ هەزار و ٥٠٠ دیناریان بۆ دیاریکراوە".   لە بارەی گرانبوونی نرخی کارەبای موەلیدە ئەهلییەکان، قارەمان مەولود گوتی، مانگی رابردوو گاز بە ٧٠٠ دینار، بەڵام ئەم مانگە نرخی یەک لیتر گازوایل بۆ موەلیدەکان بە ٧٥٠ دینار بوو.   هەر ئەمڕۆ بەڕێوەبەرایەتی گشتیی کارەبای سلێمانی، نرخی کارەبای موەلیدە ئەهلییەکانی دیاریکرد، نرخەکان لە ١٢ هەزار و ٥٠٠ دینارەوە دەستپێدەکات تاوەکو ١٤ هەزار دینار.  بۆ مانگی یەکی ٢٠٢٢، نرخی یەک ئەمپێر کارەبای موەلیدە لە ١١ هەزار دینار، تاوەکو ١٧ هەزار و ٥٠٠ دینار بوو. لەناو شاری هەولێر، زیاتر لە هەزار موەلیدە و لەدەوروبەریش ٩٠٠ موەلیدەی ئەهلی هەن.