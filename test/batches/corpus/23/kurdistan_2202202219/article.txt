رۆژی سێشەممە، ٢٢ ـی شوباتی ٢٠٢٢، بەڕێوەبەرایەتیی پۆلیسی سۆران لە راگەیێندراوێكدا ئاشکرایکرد، ماوەیەکە چەند حاڵەتێکی دزیکردن بە تایبەت کێبڵ و وایەری کارەبایی دەستیپێکردووە، دەشڵێت: "دوای لێکۆڵێنەوە باندێکمان دەستگیرکرد کە ژمارەیان ١١ کەسن. "   لە راگەیێندراوەکەدا ئاماژە بەوەش کراوە، ئەو کەسانە خەریکی تواندنەوەی کێبڵ و وایەری کارەبایی بوون دەشڵێت: "پۆلیس لەگەڵ دەستگیرکردنی ئەو کەسانە دەستی بەسەر بڕێکی زۆری وایەر و کێبڵی کارەباییدا گرتووە. "   بەگوێرەی راگەیێندراوەکەی پۆلیسی سۆران، تۆمەتبارەکان دانیان بە تاوانەکانیان ناوە.   لە کۆتایی راگەیێندراوەکەیدا پۆلیسی سۆران ئەوەی خستووەڕوو، ئەو باندە بە بڕیاری دادوەر و بەپێی ماددەی ٤٤٦ لە یاسای سزاکان راگیراون و لێکۆڵێنەوە لەگەڵیان بەردەوامە.