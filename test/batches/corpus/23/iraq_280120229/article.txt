شاندی یەکێتی لەگەڵ سەرکردەکانی چوارچێوەی هاوئاهەنگی و سونەکانیش کۆبوونەتەوە، بەڵام رووداو زانیویەتی هیچکام لە لایەنەکان بەڵێنی سەرخستنی بەربژێرەکەیان بە یەكێتی نەداوە و پێیان گوتوون خواستی ئەوان وایە پارتی و یەکێتی لەسەر یەک بەربژێر رێکبکەون و کۆتایی بە ململانێی نێوانیان بهێنن.    عەتوان عەتوانی، پەرلەمانتاری دەوڵەتیی یاسا دەڵێت: "ئێمە وەکو چوارچێوەی هاوئاهەنگی، سەیری هەمووان دەکەین وەکو یەک و نامانەوێت دەست لە کاروباریان وەربدەین. تەنیا بۆ یەکخستن و چاکسازیی نەبێت، هیوامانوایە کوتلە کوردییەکان دەستپێشخەریی بکەن بۆ یەکخستنی ئێمە. ئەمڕۆ پەرتبوونی ریزەکانی کوتلە سیاسییەکان جا شیعە، سونە یاخود کوردی بێت لە بەرژەوەندی گەلدا نییە. "   یەکێتی بێدەنگی هەڵبژاردووە و پارتیش دڵنیایە کورسیی سەرۆککۆمار دەبات. بەڵام لە دانیشتنی پەرلەمانی عێراق کە وابڕیارە رۆژی ٠٧ - ٠٢ - ٢٠٢٢ ئەنجامبدرێت، ئەو بابەتە یەکلایی دەبێتەوە.   شوان تەها، ئەندامی شاندی پارتی لە بەغدا بە رووداوی گوت: "سەردانی زۆربەی لایەنە سیاسییەکان کراوە، هەوڵێکی جیددی دراوە و بەرنامەیەکی تۆکمە داڕێژراوە بۆ ئەوەی بەربژێری ئێمە سەرکەوێت. سەرەڕای ئەوە ئێمە دڵنیاین بەربژێری ئێمە سەرکەوتنێکی باش بەدەست دەهێنێت. چونکە پێشوەختە هەنگاوی باش نراوە بۆ ئەوە. "  سەرۆککۆمار دەبێت دوو لەسەر سێی دەنگەکان واتە ٢٢٠ دەنگ لەنێو پەرلەمان بەدەستبهێنێت، ئەگەر هیچکام لە بەربژێرانی سەرۆککۆمار دەنگی زۆرینەی پێویستی نەهێنا، ئەوا کێبڕكێ لەنێوان ئەو بەربژێرانەدا دەکرێت کە زۆرترین دەنگیان بەدەستهێناوە، ئەو کەسەشی لە دەنگدانی دووەمدا زۆرترین دەنگ بەدەستبهێنێت دەبێتە سەرۆککۆماری عێراق.