لەبارەی خەڵاتی ساڵانەکەوە کە دەدرێتە رۆژنامەڤانێکی سەرکەوتوو، ئەدریان وێڵس باس لەوە دەکات، "مایەی پێزانینە کە رووداو ئەم خەڵاتە دەداتە خانمانی پەیامنێر، چونکە ئەو خانمە پەیامنێرانە بەشێوەی مەیدانی ئاستەنگی مەزنیان دێنە بەردەم. لەوانە ترساندن، هەندێجاریش هەراسانکردن. دەکرێت هەندێکجار خاڵێکی گرنگ بێت ئەو چیرۆک و بۆچوونانە بخرێنەڕوو کە ئەگەر نیشان نەدرێن بۆی هەیە بە شاراوەیی بمێننەوە. "   ئەو ئەندامەی لیژنەی دابەشکردنی خەڵاتی ساڵانەی شیفا گەردی هەروەها ئاماژە بەوەش دەکات، "ساڵی ٢٠٢١ تا رادەیەک سەرنجی جیهان لە عێراق و سووریا دوور کەوتەوە. بەڵام بەداخەوە ئەمە مانای دەرنەکەوتنی ناوچەی دیکەی ململانێ نەبوو. قەیرانی مرۆیی لە یەمەن زۆر دژوارە. توندوتیژی لە ئەسیوپیا هەر بەردەوامە. گۆڕانی ئاڵۆز و پڕ پشێوی دەسەڵاتی ئەفغانستان هێشتا لەرەلەری دێت. با هیواشبخوازین لە لێواری شەڕێکی خوێناوی نوێ نەبین لە ئۆکراینا. "  لەبارەی ئەرک و رۆڵی رۆژنامەڤان لە رووماڵکردنی رووداوە جیهانییەکاندا، ئەندامەکەی لیژنەی دابەشکردنی خەڵاتی ساڵانەی شیفا گەردی باسی لەوەش کرد، "لە نێوەڕاستی هەموو ئەمانەدا، ئەوە ئەرکی پەیامنێرانی نێودەوڵەتییە نەهێڵن سنوورەکان و خاڵەکانی پشکنین رێگربن لە گێڕانەوەی چیرۆکەکان، هەروەها ئەرکی پەیامنێرانە چاویان دوورتر لە مەکینەکانی شەڕ و مەیدانی پێکدانان بڕ بکات. زۆربەی کات قوربانیانی ناکۆکییە سیاسی و سەربازییەکان خەڵکی  مەدەنین دەکوژرێن، چونکە لە کاتێکی هەڵەدا لە شوێنێکی هەڵەن یان لە ماڵی خۆیان وەدەردەنرێن. "   بەگوتەی ئەدریان وێڵس، ئەمڕۆ هیچ پەیامنێرێک نییە کە رۆژنامەڤانێکی نێودەوڵەتیی بێت و باشتر لە لیس دووسێت ئەوە بزانێت و کردبێتییە ئامانجی خۆی کە ئەو چیرۆکانە بخاتە بەر رۆشنایی. هەروەها لە بارەی ئەو رۆژنامەڤانەشەوە کە بووە خاوەنی چوارەمین خەڵاتی ساڵانی شیفا گەردی گوتیشی، "ئەو چیرۆکەکانی لەدەستدانی ژیان و وێرانبوونی کۆمەڵگەکان، بۆ ماوەی ٤٠ ساڵ، بەجیهاندا گەڕاوە و دژوارترین بارودۆخەکانی تۆمارکردوون. بە تایبەتی لە ئەفریقا و رۆژهەڵاتی نێوەڕاست. هەمیشەش بە نیشاندانی سۆز و بەزەیی. ئەمانەش رێگرنەبوون لەوەی کاری خۆی ئەنجامبدات. "   ئەو لە بەشێکی دیکەی قسەکانیدا ئەوەی خستەڕوو، "بێگومان ئەفغانستان بەشێکی گرنگی ژیانی پیشەیی لیس پێکدەهێنێت. مانگی ئابی ساڵی رابردوو تەواوی لێهاتوویی خۆی بەکارهێنا کاتێک هێزەکانی ئەمریکا و بەریتانیا لە ئەفغانستان کشانەوە و هەزاران کەسیش راگوێزران. "  هەر لەبارەی خاوەنی خەڵاتی چوارەمی ساڵانەی شیفا گەردییەوە گوتیشی، "هیوادارین لیس بەمزووانە بگەڕێتەوە و پێمانبڵێت ئێستا ژیانی ئەوانە چۆنە کە لەژێر دەسەڵاتی حکومەتی تاڵیبان دەژین. پیرۆزبایی لە لیس دەکەم بۆ بەدەستهێنانی ئەم خەڵاتە و پێزانین بەرامبەر کارەکەی کە زۆر شایەنیەتی. "