ئەمڕۆ دووشەممە ٣١ - ٠١ - ٢٠٢٢ نێچیرڤان بارزانی، سەرۆکی هەرێمی کوردستان کە هاوکات جێگری سەرۆکی پارتییە بەدەستپێشخەریی سەرۆک مەسعود بارزانی بۆ کۆبوونەوە لەگەڵ بەشێک لە لایەنە عێراقییەکان گەیشتە نەجەف و لەگەڵ محەممەد حەلبووسی، سەرۆکی پەرلەمانی عێراق، خەمیس خەنجەر، سەرۆکی هاوپەیمانیی سەروەریی سونە و موقتەدا سەدر، رێبەری رەوتی سەدر کۆبووەوە.  بەپێی راگەیێندراوی سەرۆکایەتیی هەرێمی کوردستان، لە کۆبوونەوەکەدا دۆخى سياسيى عێراق و هه‌وڵ و هه‌نگاوه‌كانى داهاتووى پرۆسه‌ى سياسى و كێشه و گرفته‌كانى به‌رده‌مى تاوتوێكراون و بۆچوونیان لەباره‌ى ئاڵنگارییەکان و قۆناخه‌كانى داهاتوو ئاڵوگۆڕ کردووە.  لە راگەیێندراوەکەدا ئاماژە بەوەش دراوە، جه‌خت له گرنگى و پێويستيى به‌رده‌واميى ديالۆگى نێوان لايه‌نه‌كان و پاراستنى ئارامى و سه‌قامگيريى سياسى له وڵات کراوەتەوە، هەروەها لایەنەکان جەختیان کردووەتەوە کە پێویستە حكومه‌تێك پێکبهێنرێت کە توانای رووبه‌ڕووبوونەوەى كێشه و ئاڵنگارییەکان هەبێت و وه‌ڵامده‌ره‌وه‌ى داواكارييه‌كانى هاووڵاتیيان له خزمه‌تگوزارى و ژيانێكى باشتر بێت.  دوای کۆبوونەوەکە موقتەدا سەدر لە تویتێکدا رایگەیاند، پێشوازی لە گفتوگۆکردن لەگەڵ ئۆپۆزیسیۆنی نیشتمانی دەکەن، هەروەها داواشی کرد "تیرۆر و تووندوتیژی دژی گەل و هاوبەشەکان رابگرن؛ هێشتا لەگەڵ پێکهێنانی حکومەتی زۆرینەی نیشتمانیداین".  محەممەد حەلبووسیش لە تویتێکدا رایگەیاند، "سەردەمی دەستوەردانی دەرەکی لە پێکهێنانی حکومەتەکانی عێراقدا بەسەرچوو؛ ئەمڕۆش چیاکان و بیابانەکانی عێراق بەرەو نەجەفی پیرۆز دەڕۆن بۆ دانوستاندن سەبارەت بە پێکهێنانی حکومەتێکی عێراقیی نیشتمانی".  دواى كۆبوونەوەكه نێچيرڤان بارزانى، محه‌ممه‌د حه‌لبووسى و خه‌ميس خه‌نجه‌ر مه‌زارگه‌ى ئيمامى عه‌لييان له نه‌جه‌ف به‌سه‌ركرده‌وه.  سەردانی نێچیرڤان بارزانی، محەممەد حەلبووسی و خەمیس خەنجەر بۆ مەزارگەی ئیمام عەلی. وێنە: سەرۆکایەتیی هەرێمی کوردستان