عەبدوڵا محەممەد، هاونیشتمانییەکی دانیشتووی سلێمانییە، ئەو ١٠ ساڵ پێش ئێستا نەشتەرگەریی چاندنەوەی گورچیلەی ئەنجامداوە و دەڵێت، "من سێ رۆژ سێ دەنک لە حەبەکانم نەخوارد، بەپەلە بردمیانەوە بۆ لای دکتۆرەکەم لە ئێران. گوتی خوا رەحمی کردووە ئەگەر نا دەبوو گورچیلەت بۆ بچێنینەوە، ئەگەر چوار رۆژ دەرمانەکان نەخۆم دەمرم. تیادەچین و ژیانمان دەفەوتێت، دەبێت دەرمان بخۆین، دەرمانەکانیش لە نەخۆشخانەکان نەماوە و نییە، لە دەروەش گرانە و دەستناکەوێت. "  نوێنەرانی زیاتر لە ٥٠ کۆمپانیای دابینکردنی دەرمان لە بەردەم بانکی باخان، بەهۆی نەمانی پارە لە بانکەکان مانگرتنیان راگەیاند، دەڵێن تاوەکو ئەوکاتەی پارەکانیان وەرنەگرنەوە دەرمان بە نەخۆشخانە حکومییەکان نادەن.  د. لێر حەسەن، نوێنەری کۆمپانیاکانی دەرمان لە سلێمانی دەڵێت، "بڕیارمانداوە هەموومان مانبگرین و دەرمان نەدەین بە نەخۆشخانەکان. بە ٥٥ قیست پارەکانمان دەدەنەوە و پارەیەکی زۆرمان لای حکومەتە و دەڵێن پارە لە بانکەکانیش نیە. "  بەڕێوەبەرایەتی تەندروستیی سلێمانی لەڕێگەی کۆمپانیاکانەوە ٨٠ % ـی دەرمان و پێداویستییە پزیشکییەکان دابیندەکات، مانگانە پێویستی بە یەک ملیار و ٢٠٠ ملیۆن دینار هەیە، تەندروستیی سلێمانی دەڵێت، ئیدی نەخۆشخانەکان ناتوانن بەرگەی کەمی دەرمان بگرن.  د. یاد نەقشبەندی، گوتەبێژی تەندروستیی سلێمانی ئاماژەی بەوە کرد، "کێشەی کەمی دەرمان و پێداویستییە پزیشکییەکان هەموو نەخۆشخانەکانی سلێمانیی گرتووەتەوە، لە ساڵی رابردووەوە تاوەکو ئێستا سێیەم جارە کێشەی کەمی دەرمان و پێداویستییە پزیشکییەکان رووبەڕووی تەندروستیی سلێمانی دەبێتەوە، پێشتریش هەمان دۆخ دووچاری نەخۆشخانەی هیوا بووەتەوە. "