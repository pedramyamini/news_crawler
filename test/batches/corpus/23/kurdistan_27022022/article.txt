پەرویز تەوەسولی زادە، سەرۆکی دادی پارێزگای کرماشان، داوای لە پۆلیس کرد هەوڵەکانیان لەو گەڕەکانە چڕتر بکەنەوە، کە شەڕە تەقەی زۆری تێدا دەکرێت.  پەرویز تەوەسولی زادە دەڵێت: "دەبێت پۆلیس ئۆتۆمبیلەکان کۆنترۆڵ بکات، خاڵی پشکنین لەو گەڕەکانەدا دابنێت و رووبەڕووی سەردەستەی قاچاخچییەکانی چەک و تەقەمەنی ببێتەوە"  عەلی ئەکبەر جاویدان، فەرماندەی پۆلیسی پارێزگای کرماشان لە کۆبوونەوەیەکی هاوبەش لەگەڵ دەزگای داد کە رۆژی ٢٦ - ٠٢ - ٢٠٢٢ لە شاری کرماشان بەڕێوەچوو، گوتی: "لەم پارێزگایە تەنیا لە دوو هەفتەی رابردوودا ٢٢ رووداوی تەقەکردن هەبووە، کە هەشتیان دەرکەوتووە کێن و لەو پەیوەندییەدا ٢٥ کەس گیراون".  عەلی ئەکبەر جاویدان هۆکاری ئەو تەقەکردنانەی گەڕاندووەتەوە بۆ پرسی ئەخلاقی، شەرەف، ناکۆکی بنەماڵەیی، ناکۆکی لەسەر پارە، کێشەی تایبەتی و پرسی دیکە.  فەرماندەی پۆلیسی کرماشان بەرەنگاربوونەوە لەگەڵ تەقەکەرەکانی وەک "کاری لە پێشینەی" پۆلیس لە قەڵەمدا و دەڵێت: "رێگە نادەین هیچ تاوانبارێک هەست بە ئاسایش بکات".  داواکاری گشتیی پارێزگای کرماشان رۆژی ١٥ - ٠١ - ٢٠٢٢ رایگەیاند لە وەرزەکانی بەهار، هاوین و پاییزی ساڵی ٢٠٢١ دا ٥٠٠ رووداوی تەقەکردن لە شاری کرماشاندا روویانداوە.