لە دەریاچەی دوکان نزیکەی ٣٠٠ کەس کاری راوەماسیی دەکەن و بەشێکیان بژێویی ژیانیان لەسەر ئەو کارەیە. عەلی محەممەد، سەرۆکی تۆڕی راوچییەکانی دوکان دەڵێت، "کارێکی باشبوو زووتر قەدەخە راگەیێندرا، ئەوە وادەکات ماسی لەکاتی دانانی گەرا راو نەکرێت و بە ئارامی لە لێوارەکاندا گەرا دابنێت، خۆزگە بووبا بڕیاری ساڵانە و هەموو ساڵێک لە سەرەتای مانگەوە قەدەخە دەبوو. "  راوچییه‌كان له‌م وه‌رزه‌ی ساڵدا کەمتر پێویستییان به چوونه نێو قوڵایی ده‌ریاچه‌کانە، چونکە ماسییەکان لەکاتی دانانی گەرادا لە لێواری رووبار و دەریاچەکان نزیک دەبنەوە. نزیکەی هەفتەیەکە ئەو ماسییانەی دەبنە نێچیری راوچییەکان، نێو سکیان پڕ لە گەرایە و هەریەک لەو ماسییانە، ئەگەر راو نەکرابان بۆ ساڵی داهاتوو دەیان ماسی دیکەیان دەخستە دەریاچەکانەوە.  بە بەراورد بە ساڵانی رابردوو، ئەمساڵ ١٠ رۆژ زووتر لە هەرێمی کوردستان قەدەخەی راوی ماسی راگەیێندرا. بڕیارەکە بە دڵی هەموو راوچییەکان نییە.  شوان تەها، لە دەریاچەی دوکان راوچیی ماسییە و باسی لەوە کرد، "قەدەخەکە لە جێگەی خۆی نییە، چونکە لێرە ١٠ رۆژیان لە راوچییەکان کوشتووە، لەو سەریش هەر وەکو خۆیەتی و ١٠ رۆژەکەیان قەرەبوو نەکردووەتەوە، دیسان لەکاتی قەدەخەدا لە دەریاچەکە جاروبار ماسی دەفرۆشرێت و بۆ هەموو کەسێک وەکو یەک قەدەخە نییە، لەگەڵ راوچییەکان رێکدەکەون و لەکاتی دانانی گەرا راو دەکرێن و ئەو کارەشیان وادەکات سامانەکە بفەوتێنن. "  بازاڕەکانی هەرێمی کوردستان ساڵانە نزیکەی حەوت هەزار تۆن ماسییان تێدا ساخ دەبێتەوە. زیاتر لە ١٠٠٠ تۆن راوچییەکان دەیخەنە بازاڕ و نزیکەی چوار هەزار تۆن لە پرۆژەکان بەرهەمدەهێنرێن. دوو هەزار تۆن ماسیش لە دەرەوە هاوردە دەکرێت.