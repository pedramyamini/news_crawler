ئەیوب نەجم، ژینگەپارێزە و یەکێکە لە خۆپێشاندەران و دەڵێت: " ٣٠٠ هەزار مووچە وەردەگرم ئەویشم نادەنێ، کرێچیم و خاوەن خانوو دەڵێت کرێم نەدەیتێ دەرتدەکەم، دوێنێ کارمکردووە و بایی ٧٥٠ دینار ئیشم کردووە، کەس بەمە دەژی. بووتڵی غازی ماڵەکەمم فرۆشتووە بۆ ئەوەی بژیم. "  هاودین محەممەد، ژینگە پارێزێکی دیکەیە و گوتی: "ژینگە پارێزەکانمان هەمووی حاڵی خراپە و گشتیان بارودۆخیان خراپە. هەمانە خاوەن خانووەکەی پێی گوتووە، دەبێت سێ رۆژی دیکە کرێ بدەیت، ئەگەر نا دەرتدەکەم. بەڵێنی تەنیا ئەوەیان پێداوین کە هەوڵدەدەن بۆتانی چارەسەر بکەین. "  ئاوات کە یەکێک بوو لە خۆپێشاندەران و ٣ ساڵە لە چەمچەماڵ کاری کۆکردنەوەی زبڵ و خۆڵ و خاشاکە، ٢٢ رۆژە لەگەڵ هاوڕێکانی نەچوونەتەوە سەرکارەکانیان، ئەوانیش بەهەمان شێوەی ژینگەپارێزەکانی بازیان، ٢ مانگە مووچەیان وەرنەگرتووە، دیاریش نییە کەی پێیان دەدرێت. "  ئاوات مەجید، ژینگەپارێزە و باس لەوە دەکات: "بەڕاستی کە ئەم ناوە دەبینین ئاوا پیسبووە، هەستێکی زۆر ناخۆشمان هەیە، بە تایبەت ئێمە کە هەموو رۆژ دەستمان تێدا بوو و پاکمان دەکردەوە، بەڵام بەداخەوە کە ئاوایە. "  هاونیشتمانیانی چەمچەماڵ زبڵی بەردەرگەکانیان هەرجارە و دەبەنە جێگەیەک و لەوێ کۆیدەکەنەوە بۆ ئەوەی ئۆتۆمبێلەکانی شارەوانیی هەڵیان بگرنەوە و فرێی بدەن.  هەوار رەفعەت، هاونیشتمانییەکی چەمچەماڵە و ئاماژە بەوە دەکات: "گوتیان مانگانە سێ هەزار دینارتان لێوەردەگرین بۆ کۆکردنەوەی زبڵ، گوتمان قەینا بەس نییە هەموو رۆژ پاکی دەکەنەوە، بەڵام ئێستا سوپاسیان دەکەین هەفتەی یەکجاریش بێن کەچی هەر نایەن. "   رێبوار فەیسەڵ، دانیشتوویەکی چەمچەماڵە و بە رووداوی گوت: "ئەوە زۆر خراپە، نەخۆشی بڵاودەکاتەوە، ژینگەکەمان زۆر پیس دەکات، چەندەها کەس هەیە تووشی نەخۆشی خراپ دەبێت. "  هەرچەندە بەڕێوەبەرایەتی تەندروستیی چەمچەماڵ هۆشداری بڵاوبوونەوەی نەخۆشی گواستراوە دەدات بەهۆی کەڵەکەبوونی خۆڵ و خاشاک، بەڵام تاوەکو ئێستا کێشەکە چارەسەر نەکراوە و بەردەم بەڕێوەبەرایەتییەکەش پڕە لە خۆڵ و خاشاک، زیانی بە ژینگەی سنورەکەیش گەیاندووە.  مەعروف مەجید، چالاکوانێکی ژینگەییە و دەڵێت: "لە ساڵی ٢٠١٧ ەوە ژینگەی چەمچەماڵ بەم شێوەی ئێستا پیس نەبووە، ئێستا زۆر زۆر پیسبووە، چونکە زبڵ لە شەقامەکان و شوێنە گشتییەکان کەوتووە، بەشێک لە پاشماوەکانیش پزیشکین. "  رۆژانە لە ناوەندی قەزای چەمچەماڵ لەڕێگەی ١١٥ کرێکار و ٢٠ ئامێرەوە ٦٠ تۆن خۆڵ و خاشاک کۆدەکرێتەوە، لە دوای بایکۆتی کارکردنی ژینگە پارێزان، شارەوانیی شارەکە لەڕێگەی ٢٠ کرێکار کە پیشەیان باخدارییە و ٦ ئامێر کاری کۆکردنەوەی خۆڵ و خاشاکەکە دەکات کە لەتوانایاندا نییە کۆنتڕۆڵی پاکڕاگرتنی هەموو شارەکە بکەن.  ئارام نەجات، سەرۆکی شارەوانیی چەمچەماڵ بە رووداوی گوت: "تاوەکو ئێستا کێشەکان چارەسەرنەبوە هەوڵمانداوە، لەگەڵ ئەنجومەنی وەزیران و وەزارەتی دارایی و ئەنجومەنی پارێزگا ئەم کێشەیەمان بۆ چارەسەر بکەن بەڵام تاوەکو ئێستا چارەسەر نەبوە.  قەزای چەمچەماڵ و هەر نۆ شارچکەکەی رۆژانە لە رێگەی ٣٥٠ کرێکار و ١١٥ ئامێرەوە بەنزیکەی ١٥٠ تۆن خۆڵ و خاشاک کۆدەکرایەوە بەڵام دوای بایکۆتی ژینگە پارێزان رێژەی کۆکردنەوەی زبڵ بۆ نیوە کەمتر دابەزیوە.