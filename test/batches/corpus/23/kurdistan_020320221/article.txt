داریوش حەسەن نەژاد، بەڕێوەبەری ئاوی پارێزگای لووڕستان لە رۆژهەڵاتی کوردستان دەڵێ: بە سەرنجدان بە بارینی بەفر و بارانەکانی ئەمساڵ و هەروەها دابەزینی ئاستی ئاوی بەنداوەکانی ئەم پارێزگایە پێویستە دەست بە بەکارهێنانی ئاوەوە بگیرێت و شێوازەکانی کشتوکاڵ چاکسازی تێدا بکرێت.  ئەحەد وەزیفە، سەرۆکی ناوەندی وشکەساڵی و کۆنترۆڵی قەیرانی کەشناسی، پێشتر گوتبووی: لە پارێزگاکانی لوڕستان، کرماشان، ئیلام و باشووری پارێزگای سنە لە ٢٨ تاوەکو ٥٤ % کەمتر لە ئاستی نۆرماڵ باریوە و لەو شوێنانەدا وشکەساڵی کشتوکاڵی روویداوە.  ئەمساڵ بە پاییزێکی وشک دەستی پێکرد. بەجۆرێک کە وەرزی پاییز ٤٨ % کەمتر لە ئاستی ئاسایی باری. گەرچی زستان هەندێ بارودۆخ باشتر بوو، بەڵام بەپێی راپۆرتی ناوەندی وشکەساڵیی ئێران، تەنانەت بارینەکانی ئەمساڵیش ١١ % کەمتر لە ئاستی ئاسایی بووە.   کەمبوونەوەی بارینی بەفر و باران لە ساڵانی رابردوودا کاریگەریی زۆری لەسەر ئاو ژێرزەمینییەکانی پارێزگای لووڕستان داناوە، بەجۆرێک کە دوو هەفتە لەمەوبەر بەڕێوەبەرایەتیی پاراستنی ئاوی لووڕستان رایگەیاند، ساڵی رابردوو هێندەی ٢٧ ساڵی پێشوو ئاستی ئاوە ژێرزەمینییەکانی ئەم پارێزگایە کەمی کردووە.