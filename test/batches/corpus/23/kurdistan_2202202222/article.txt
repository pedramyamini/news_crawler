دیار عەلی دەڵێت، هەموو هیوا و ئاواتی چاکبوونەوە و بینینی هاوڕێکانییەتی، دەشڵێت، "سەرەتا زیپکە لە دەمم دەهات، دواتر کە دەتەقی نانم پێنەدەخورا، دۆخی تەندروستیم خراپە، داوا لە سەرۆکی هەرێمی کوردستان دەکەم بمنێرێتە دەرەوەی وڵات. "  ١٢ رۆژە دیار باری تەندروستی ناجێگیرە و لە نەخۆشخانەی رزگاری هەولێر خەوێندراوە، بەپێی راپۆرتە پزیشکییەکان پێویستی بە نەشتەرگەریی چاندنی جگەر و چاندنی مۆخی ئێسکە، بەهۆی خراپی دۆخی داراییان کەسوکارەکەی ناتوانن چارەسەری بکەن.  عەلی رەمەزان، باوکی دیارە و باسی لەوە کرد: "لە تەمەنی ٥ ساڵییەوە دیار نەخۆشە، لە سالێ ٢٠١٧ نەخۆشییەکەی دەستنیشانکراوە کە هەوکردنی قۆلۆنە. ماوەی ساڵێکە بە تەواوی لەپێ کەوتووە. "  دایکی دیاریش ماوەی ٣ مانگە تووشی نەخۆشی شێرپەنجەی مەمکب بووە، بەڵام ئەو خەمی چارەسەری کوڕەکەی لەپێش خەمی نەخۆشییی و چارەسەری خۆی داناوە.  نازدار حەسەن، دایکی دیارە و ئاماژە بەوە دەکات: "جاری واهەیە خواردنی پێ ناخورێت، بە کەوچک خواردنی دەدەمێ، ئەوەندە دۆخی تەندروستی خراپە، ئاگام لە تەندروستیی خۆم و منداڵەکانی دیکەم نییە. من بەخۆم نەخۆشی شێرپەنجەم هەیە. "  بەپێی راپۆرتە پزیشکییەکان، دیار چارەسەرییەکەی لە دەرەوەی وڵاتە و بۆ هەر دوو نەشتەرگەرییەکەش پێویستی بە ١٠٠ هەزار دۆلار دەبێت.  د. عەبدوڵڵا سەعید، پسپۆڕی نەخۆشییەکانی هەرس و جگەرە و گوتی:  "دیار تووشی نەخۆشی هەوکردن و برینداربوونی ریخۆڵەکان بووە، لەگەڵ نەخۆشییەکەی تووشی چەند نەخۆشییەکی دیکەش بووە، پێویستی بە نەشتەرگەریی چاندنی جگەر و چاندنی مۆخی ئێسکە، تێچووی زۆری پێویستە. نەشتەرگەرییەکانی لە هیندستان، ئەڵمانیا و ئیتاڵیا دەکرێت. "  نەخۆشییەکەی دیار کاریگەری لەسەر ئەندامەکانی دیکەی جەستەشی دروستکردووە، بە جۆرێک ریخۆڵە باریکەشی کونبووە، ٤ ساڵە دیار بە هۆی نەخۆشییەکەیەوە وازی لە خوێندنیش هێناوە.