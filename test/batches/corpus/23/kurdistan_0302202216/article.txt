بەگوێرەی بڕیارەکە % ٤ بۆ پێکهاتە نەتەوەییەکانی دیکە دەبێت، بەڵام ئەو دابەشکارییەی پارێزگاری کەرکووک، کۆمپانیا نەوتییەکان و زانکۆی کەرکووک ناگرێتەوە. ئەندامێکی لێژنە سێ کەسییەکەی پارێزگاری کەرکووک دەڵێت، "ئەم هەنگاوە باڵانسی هێز لە پارێزگاکە رادەگرێت. "  دلێر سەمەد راوێژکاری پارێزگاری کەرکووک بۆ کاروباری راگەیاندن بە تۆڕی میدیایی رووداوی راگەیاند، "بە بڕیاری ژمارە چوار لە ساڵی ٢٠٢٢ و بە مەبەستی راگرتنی باڵانس لە نێوان هەموو لایەن و فەرمانگەکانی کەرکووک، ئێمە هەڵدەستین بە سەرژمێری کردنی فەرمانگەکان بە گشتی. ئەم پرۆژەیەش پرۆژەی خوالێخۆشبوو هەڤاڵ مام جەلال بوو بە دابەشکردنی پۆستەکان بەسەر پێکهاتەکان بە رێژەی لە ٣٢ % بۆ کورد، عەرەب و تورکمان و سەتا چواریش بۆ پێکهاتە نەتەوەییەکانی دیکە. "  لە ساڵی ٢٠٠٦ مام جەلال سەرۆککۆماری پێشووی عێراق ئەو دابەشکارییەی خستە بواری جێبەجێکردنەوە، بەڵام ئێستا یەکێتی دەڵێت، "مام جەلال پرۆژەی دابەشکردنی پۆستەکانی نەبووە، ئەوەی ئەو دەستپێشخەریی بووە بۆ ماوەیەکی دیاریکراو و یەکێتی دژی دابەشکردنی پۆستەکانە بە رێژەی % ٣٢، ئەو هەنگاوە هیچ بەهایەک بۆ هەڵبژاردن ناهێڵێتەوە و ئەگەر ئەو پرۆژەیەی ئیدارەی کەرکووک کۆمپانیا نەوتیەکانیش بگرێتەوە رازی دەبین، چونکە کەمترین رێژەی کارمەند لەو کۆمپانیایانە لە نەتەوەی کوردن. "  پارتی دیموکراتی کوردستان هەوڵی راگرتنی پرۆژەکەی راکان سەعید دەدات و پێیوایە ئامانج لەو پرۆژەیە دژایەتی کردنی کوردە و هەوڵێکە بۆ نەهێشتنی ئەو کەمە پۆستەی کورد ماویەتی.  محەممەد خورشيد، بەرپرسی لقی سێی پارتی دەڵێت، "کورد شەش کورسی هەیە، عەرەب چوار کورسی، تورکمان دوو کورسی و کەمینە نەتەوەییەکانیش یەک کوسییان هەن، بۆیە پێمانوایە بەو میکانیزمەی هەیە لە دەرئەنجامی هەڵبژاردنەکان پۆستەکان دابەشبکرێت و ئێمە دژی دابەشکردنی پۆستەکانین بەڕێژەی لەسەتا ٣٢، پێمانوایە هەوڵێکە و دەیانەوێت ئەو کەمە پۆستەی لە دوای ١٦ ـی ئۆکتۆبەر لە دەستی کورد ماوەتەوە ئەوەشی لێوەربگرنەوە، بەڵام ئێمە لە پارتی دیموکراتی کوردستان لە رێگەی نوێنەرەکانمانەوە هەوڵ دەدەین هەموو ئەو کارانە رابگرین. "   لیژنەی راکان سەعید، لە سێ راوێژکاری پارێزگار پێکهاتوون و لەگەڵ دەستبەکاربوونیان، دامەزراندنی نوێش لەنێو دامودەزگە حکومییەکانی کەرکووک بەپێی دابەشکاری ئەو پرۆژەیە دەبێت و دەیان پۆستی بەڕێوەبەر و بەرپرسی بەش و هۆبە بۆ عەرەب و تورکمان زیاد دەکات.