هونەر رەشید، پەیامنێری رووداو لە دهۆک رایگەیاند شەوی رابردوو ١٧ - ٠٢ - ٢٠٢٢ لە سەنتەری ناحیەی قەسرۆکی سەر بە قەزای شێخان،  کەسێک بەناوی فرسەت خانۆ، تەمەن ٣٥ ساڵ کە پاسەوانی قوتابخانە بووە، لەگەڵ دووکاندارێکی نزیک قوتابخانەکە بووەتە شەڕ و دەمەقاڵەیان. پاشان بکوژەکە چووەتە سەر فرسەت لە نێو قوتابخانەکەی و بە چوار گوللەی دەمانچە کوشتوویەتی.  سەبارەت بە هۆکاری رووداوەکەش پەیامنێری رووداو ئاماژەی بەوەدا کە فرسەت کێشەی لەگەڵ کەس نەبووە و تاوەکو ئێستا روون نییە لەسەرچی لەگەڵ ئەو دووکاندارە بووەتە کێشەیان.  پۆلیسی دهۆک ئاماژەی بەوەداوە هەر دوای رووداوەکە بەڕێوەبەر و ئەفسەر و پۆلیسەکانی شێخان گەیشتنە شوێنی رووداوەکە و دەستیان بە لێکۆڵینەوە کرد و بەپێی مادە ٤٠٦ لە یاسای سزادانی عێراقی، فەرمانی گرتنیان بۆ بکوژی گەنجەکە دەرکرد.  کاژێرێک دوای رووداوەکە پۆلیسی دهۆک رایگەیاند بکوژی گەنجەکەیان دەستگیردووە، کە گەنجێکی تەمەن ٢١ ساڵە، هەر دوای دەستگیرکردنەکەی دەستکراوە بە لێکۆڵینەوە لەگەڵیدا بۆ ئەوەی بزانن بۆچی ئەو گەنجەی کوشتووە.