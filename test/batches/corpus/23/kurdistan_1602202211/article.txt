ئەمڕۆ چوارشەممە ١٦ - ٠٢ - ٢٠٢٢ سەرۆک مەسعود بارزانی لە سەلاحەدین پێشوازیی لە ماتیو تولەر، باڵیۆزی ئەمریکا و رۆبەرت پالادینۆ، کۆنسوڵی ئەمریکا لە هەرێمی کوردستان کرد.  بەپێی راگەیێندراوی بارەگای بارزانی، لە دیدارەکەدا بارودۆخی عێراق و دوایین پێشهات و هاوکێشەکانی ناو پڕۆسەی سیاسیی عێراق تاوتوێ کراون.  لە کۆبوونەوەکەدا جەخت لە پێویستیی هاوئاهەنگی و پەیوەندیی نێوان هێزە سیاسییەکان و پێکهاتەکانی عێراق کراوەتەوە. لە کاتێکدا کە ماوەی زیاتر لە هەفتەیەک بەهۆی رێکنەکەوتن لەسەر بەربژێرێکی هاوبەش بۆ سەرۆککۆمار پرسی هەڵبژاردنی سەرۆککۆمار دواخراوە و لە دوایین دانیشتندا رێژەی یاسایی بۆ دانیشتنەکە تەواونەکرا.  بەپێی راگەیێندراوەکە، باڵیۆزی ئەمریکا لە عێراق ئەوەی خستووەتەڕوو کە وڵاتەکەی بە وردی بایەخ بە گۆڕانکاری و رووداوە سیاسییەکانی عێراق دەدات و هانی هەموو لایەک و هەرێمی کوردستان و حکومەتی عێراقی فیدڕاڵ دەدات بە لێکتێگەیشتن و هاوئاهەنگی گرفتەکان چارەسەر بکەن.  هەر بەپێی راگەیێندراوەکە، باڵیۆزی ئەمریکا لە عێراق ئەوەشی راگەیاندووە، ئەمریکا پابەندە بە ئاسایش و سەقامگیری و پێشکەوتنی عێراق و هەرێمی کوردستان.