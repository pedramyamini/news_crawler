کۆنسوڵخانەی ئەمریکا لە تویتەر ئاماژەی بەوە کردووە، ئەمریکا بە نیگەرانییەوە لەو راپۆرتە میدیاییانە دەڕوانێت کە باس لە کوژرانی دۆسکی ئازاد، دانیشتووی دهۆک دەکەن "کە بووەتە قوربانیی کوشتنی شەرەف".  هەر لەو راگەیێندراوەی کۆنسوڵخانەی ئەمریکادا هاتووە، "ئێمە بە تووندی سەرکۆنەی ئەم تووندوتیژی و جیاکارییە دەکەین".  هاوکات کۆنسوڵخانەی ئەمریکا داوا لە لایەنە بەرپرسیارەکان دەکات "لێکۆڵینەوەیەکی ورد لەم رووداوی کوشتنە بکەن و بەگوێرەی یاسا لێپێچینەوە لەگەڵ تاوانبارەکەدا بکەن".        رۆژی ١ی شوباتی ٢٠٢٢ ئۆلیڤیە دیکۆتیگنس، کۆنسوڵی گشتیی فەرەنسا لە هەولێر وێنەیەکی ئەو گەنجەی بڵاوکردەوە کە بەهۆی گۆڕینی رەگەزی لەلایەن براکەیەوە کوژراوە و لەسەری نووسیبوو، "نابێت دەست بۆ شکۆی مرۆڤ ببرێت".        هەروەها کۆنسوڵخانەی ئەڵمانیا بە هەمان دەربڕینی کۆنسوڵی فەرەنسا لەسەر کوژرانی ئەو گەنجەی دهۆک هاتە دەنگ؛ ئەو رستەیەش کە کۆنسوڵخانەی ئەڵمانیا بۆ ناڕەزایی دەربڕین دژی ئەو رووداو نووسیبووی لە خاڵی یەکەمی ماددەی یەکەمی دەستووری ئەڵمانیادا هاتووە.