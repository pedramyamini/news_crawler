دکتور عیماد باڵەکی، سەرۆکی ژووری هاوبەشی بازرگانی عێراق و ئۆکراینایە. ئەو بەردەوام ئاگاداری هەواڵەکانی ئەو وڵاتەیە. لە هەولێرەوە کەمپینێکی دەستپێکردووە بۆ کۆکردنەوەی هاوکاری بۆ خەڵکی ئۆکراینا. لەگەڵ هاوڕێکانی ئەژمارێکی هاوبەشی بانکییان کردووەتەوە، بە نیازە بگەڕێتەوە ئۆکراینا و لەوێوە لە کەمپینەکە بەردەوام بن.  دکتور عیماد باڵەکی بە تۆڕی میدیایی رووداوی گوت، "هەم لەسەر سنوورەکان کاڵا، خواردن، جلوبەرگ و دەرمان بکڕین و دواتر دابەشی بکەین بەسەر ئەو خەڵکانەی لەسەر سنوورن، هەم  بشینێرین بۆ کیێڤ، چونکە ئێستا دۆخەکە نالەبارە لەوێ. "  پەیامنێری رووداو لەگەڵ ژێنیا کە ژنێکی ئۆکراینییە قسە دەکات، ئەو لەگەڵ منداڵەکانی بەردەوام چاویان لەسەر هەواڵەکانە. بەرەوە سنووری پۆڵەندا رۆشتوون و پەنایان بۆ گوندێکی چۆڵ بردووە.   ژێنیا ساخارکوک بە تۆڕی میدیایی رووداو گوت، "دەمەوێت بڵێم کە ئۆکراینا وڵاتێکی ئازادە و ئێمە پێویستمان بە یارمەتیی نییە کە پوتین باسی دەکات. من لە لۆهانسک لەدایکبووم. هەموو تەمەنم بە رووسی قسەم کردووە و لە ئۆکرایناش ژیاوم لە هەرێمی لۆهانسک. لە هەموو تەمەنمدا هیچ مەترسییەک لەسەر ژیانم نەبووە لە ئۆکراینا و کەس رێگریی لێنەکردووم بۆ هیچ کارێک. من لێر کەسێکی ئازادم. "  خۆبەخشەکان خەریکی گەیاندنی یارمەتی جیاجیان. رۆژانە دەبێت یارمەتییەکان بگاتە دەست خەڵک چونکە لە کیێڤ بەتایبەت شەوان قەدەخەی هاتوچۆیە.  یانا تیمۆشیک، هاووڵاتییەکی ئۆکراینییە و دەڵێت، "ئێمە پێویستیمان بە هیچ یارمەتییەک نییە. بۆچی؟! چونکە ئێمە دووجار شۆڕشمان کردووە، ئەگەر بمانەوێت بۆخۆمان یارمەتیی خۆمان دەدەین. لە ٣٠ ساڵی سەربەخۆییماندا ئەگەر پێویست بە گۆڕانکاریی هەبووایە خۆمان دەمانکرد، چونکە هەر گۆڕانکارییەک پێویست بێت بۆخۆمان ئەنجامی دەدەین. "  لە ژێرزەمینێکی شاری کیێڤ چێشتخانەیەک دروستکراوە، لۆکا کە موزیسیانە لەو چێشتخانەیە لەگەڵ هاوڕێکانی خەریکی ئامادەکردنی خواردنن بۆ سەربازە ئۆکراینییەکان.  لۆکا مووکاک گوتی، "ئەو هەواڵانەمان بیستووە کە کێیڤ گەمارۆدرابێت، بەڵام سەرۆکشارەوانییەکەمان گوتی کەو ئەوانە تەنیا پروپاگەندەن. ئەوەندەی من زانیاریم هەبێت دۆخی خۆراکمان باشە و کەلوپەل بەپێی پێویست لەبەر دەستن، بەڵام کێشەی دەرمان و پێدوایستیی پزیشکیمان خەریکە بۆ دروست دەبێت. "  هەفتەیەکە شەڕی رووسیا و ئۆکراینا دەستیپێکردووە، بەپێی ئاماری نەتەوە یەکگرتووەکان، زیاتر لە ٨٠٠ هەزار ئۆکراینی وڵاتەکەیان جهێشتووە و زۆرینەشیان بەرەو وڵاتانی پۆڵەندا، هەنگاریا و رۆمانیا کۆچیانکردووە.  بەپێی ئامارەکانی وەزارەتی تەندروستیی ئۆکراینا، نزیکەی ٣٥٠ کەسی سڤیل لە سەرەتای شەڕەوە کوژراون و زیاتر لە ١٦٠٠ کەسیش بریندار بون.