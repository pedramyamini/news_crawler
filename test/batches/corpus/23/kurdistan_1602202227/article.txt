شەماڵ دێواری گوتەبێژی پۆلیسی سۆران ئەمڕۆ چوارشەممە ١٦ - ٠٢ - ٢٠٢٢ بە تۆڕی میدیایی رووداوی راگەیاند، پۆلیسی  سۆران باندێکیان دەستگیرکردووە، کە بازرگانییان بە ئافرەتێکی خوار تەمەن ١٨ ساڵەوە کردووە.   بەگوتەی گوتەبێژەکەی پۆلیسی سۆران، باندەکە لە پێنج کەس پێکهاتوون، دوو کەسیان دانیشتووی شاری هەولێرن، دوو کەسی دیکەشیان دانیشتووی سۆران و یەکێکیشیان دانیشتووی قەزای ئاکرێیە.  شەماڵ دێواری گوتیشی: "بە فەرمانی دادوەر و بەپێی ماددەی ٦ ـی تایبەت بە بازرگانیکردن بە مرۆڤەوە تۆمەتبارەکان دەستبەسەر کراون و دانیان بە تاوانەکانیان ناوە. "  گوتەبێژی پۆلیسی سۆران ئاماژەی بەوەش کرد، هیچ تۆمەتبارێک لەدەستی یاسا رزگاری نابێت و چاوپۆشی لە هیچ تۆمەتبارێک ناکرێت، دەشڵێت، "لێکۆڵینەوە لەو رووداوە دەستی پێکردووە. "