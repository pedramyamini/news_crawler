دوای ئەوەی نێچیرڤان بارزانی، سەرۆکی هەرێمی کوردستان رۆژی پێنجشەممە مەرسومێکی هەرێمی دەرکرد و بڕیاری دا رۆژی ٠١ - ١٠ - ٢٠٢٢ هەڵبژاردنی خولی شەشەمی پەرلەمانی کوردستان بکرێت، یەکەم لیستی هەڵبژاردنەکە ئاشکرا بوو، ئەویش لیستەکەی ئومێد پاڵانییە، کە خۆی بۆ پۆستی سەرۆککۆماری عێراق بەربژێر کردووە.  ئومێد پاڵانی، بە تۆڕی میدیایی رووداوی راگەیاند: "بۆ هەڵبژاردنی داهاتوو، لیستێکی ١٠٠ کەسیمان دەبێت، کە سەرجەمیان یاسایین، تاوەکو ئێستا ٢٠ بەربژێریان دیارن".  لە بارەی بیرۆکەی ئەم لیستە، پاڵانی گوتی لە سەروبەندی هەڵبژاردنی ئەنجوومەنی نوێنەرانی عێراق لەگەڵ چەند هاوکارێکی ئەو بیرۆکەی بۆ هاتووە، چاوەڕوان بوون سەرۆکی هەرێمی کوردستان رۆژی ئەنجامدانی هەڵبژاردن دیاری بکات، بۆ ئەوەی  لیستەکەیان رابگەیێنن.   سەبارەت بە ناوی لیستەکەیان و پێشبینییان بۆ بەدەستهێنانی کورسی، ئومێد پاڵانی گوتی: "تاوەکو ئێستا ناوی لیستەکەمان دیاری نەکردووە، بەڵام ناوێکی یاسایی دەبێت، پێشبینیش دەکەین ١٠ کورسی بەدەستبهێنین".  ئومێد پاڵانی دەڵێت ئامانجی لیستەکە ئەوەیە ئەزموونی کەسانی یاسایی ببەنە نێو پەرلەمانی کوردستان، چونکە تێبینییان کردووە، لە سێ خولی رابردوودا ئەو یاسایانەی لە پەرلەمان هەموار دەکرانەوە بەشێوەیەکی دروست و یاسایی نەبوون.  ئومێدپاڵانی، یەکێکە لە بەربژێرانی پۆستی سەرۆککۆماری عێراق، لە بارەی چانسی بردنەوەی ئەو پۆستە، گوتی، چاوەڕوانە بۆ ئەوەی بزانێت بڕیاری دادگەی فیدراڵای عێراق  سەبارەت بە دووبارە کردنەوەی دەرگەی خۆبەربژێرکردن بۆ پۆستی سەرۆککۆمار چی دەبێت.  بڕیارە ١ی ئاداری ٢٠٢٢، دادگەی فیدڕاڵی عێراق لە بارەی دووبارە کردنەوەی دەرگە خۆبەربژێرکردن بۆ پۆستی سەرۆککۆمارعێراق بڕیاربدات. هەرچەندە رێبەر ئەحمەد، وەزیری ناوخۆی هەرێمی کوردستان، بەربژێری پارتییە بۆ ئەو پۆستە، بەڵام ئومێد پالانی دەڵێت: "وەک بەربژێرێکی سەربەخۆ داوا لە سەرۆک بارزانی دەکەم، نەک وەک سەرۆکی حیزب، چونکە وەک سەرۆکی حیزب نایبینم، بەڵکو وەک مەرجەعی باڵای سیاسی و نەتەوەیی کورد، پاڵپشتیم بکات بۆ بردنەوەی ئەو پۆستە. "