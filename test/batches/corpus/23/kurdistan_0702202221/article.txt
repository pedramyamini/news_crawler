رەنجە جەمال، پەیامنێری رووداو لە هەولێر رایگەیاند: لە ماوەی دوو هەفتەی رابردوودا لەسەر شەقامی ١٢٠ مەتریی هەولێر بە دیاریکراوەی ئەو بەشەی دەکەوێتە نێوان رێگای مەخموور بۆ موسڵ، ٧ بگۆڕی کارەبا کە بۆ رووناککردنەوەی شەقامەکە لەنێوەڕاستی شەقامەکان دانراون، دزراون و تاوەکو ئێستاش هیچ کەسێک لەسەر دزینی ئەو بگۆڕانە دەستگیر نەکراوە.   کارەبای هەولێر لەسەر دزینی ئەو بگۆڕانە سکاڵای تۆمارکردووە و پۆلیسیش دەستی بە لێکۆڵینەوە کردووە.  بە گوتەی پەیامنێری رووداو ئەمە جاری یەکەم نییە ئەو بگۆڕانە دەدزرێن، لە مانگی ٨ی ساڵی رابردووش بگۆڕێکی ٢٥٠ KV بوو لەنزیک رێگای بەحرکە دزرا و ئەوکاتیش پۆلیس دەستی بە لێکۆڵینەوەکرد، بەڵام هیچ ئەنجامێکی نەبوو.  بە گوتەی بەرپرسانی کارەبای هەولێر، کە قسەیان بۆ پەیامنێری رووداو کردووە، ئەوان دەڵێن بەهۆی ئەوەی لەسەر شەقامی ١٢٠ مەتریی هەولێر هیچ کامێرایەکی چاودێری نییە، بۆیە تاوەکو ئێستا دزەکان دەستگیر نەکراون.  هەر بەگوتەی بەرپرسانی کارەبای هەولێر، ئەو بگۆڕانەی کە بۆ رووناککردنەوەی شەقامی ١٢٠ مەتریی هەولێر لەنێو کابینەیەک دانراون، هەر یەکەیان ٥٠ KV یە، جگە لە بگۆڕەکە چەندین پارچەی دیکەی گرانبەها لەخۆدەگرێت، نرخی هەر بگۆڕێکی ٥٠ KV لەنێوان ٥ بۆ ٦ هەزار دۆلار دەبێت، گەورەتریش لەوان نرخەکەی دەگاتە ١٠ هەزار دۆلار، بەڵام وەک خۆیان دەڵێن هەموو پارچەکان نەدزراون.  شەقامی ١٢٠ مەتریی هەولێر، درێژییەکەی ٣٧ کیلۆمەترە، بە درێژایی شەقامەکە ٤٨ بگۆڕی کارەبا بۆ رووناککەرەوەی سەر شەقام لەنێوەڕاستی شەقامەکە دانراون. بەو هۆیەوە ئێستا ٢٥ % ی شەقامەکە رووناککەرەوەکانی کار ناکەن.