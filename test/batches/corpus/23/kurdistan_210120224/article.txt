ئەمڕۆ هەینی، ٢١ی کانوونی دووەمی ٢٠٢٢، نەقیب فوئاد ئەحمەد زراری، گوتەبێژی پۆلیسی دارستان و ژینگەی هەرێمی کوردستان بە تۆڕی میدیایی رووداوی راگەیاند: "لەماوەی چەند رۆژی رابردوو کە بەفر باریوە هەشت راوچی دەستگیرکراون و دەست بەسەر کەلوپەلەکانیاندا گیراوە".  زراری ئاماژەی بەوەدا بەهۆی ئەوەی ئێستا وەرزی سەرما و بەفربارینە بەشێکی زۆر لە ئاژەڵ و باڵندە کێوییەکان بۆ خواردن لە  ئاوەدانەکان نزیکدەبنەوە، بەداخەوە هەندێک لە راوچییەکان ئەوەیان قۆستووەتەوە و دەستیان بە راوکردن کردووە.  سەبارەت بەسزای ئەو کەسانەشی لەوکاتانەدا راو دەکەن، گوتەبێژی پۆلیسی دارستان و ژینگەی هەرێمی کوردستان، گوتی: "هەرکەسێک راوبکات دەدرێتە دادگا و بڕی میلۆنێک تاوەکو شەش ملیۆن دینار سزا دەدرێت، مەفرەزەکانمان بەردەوام دەگەڕێن بەدوای ئەو کەسانەی ئاژەڵ و باڵندە راو دەکەن و هیچ ئاسانکارییەکیان لەگەڵدا ناکرێت و هەرکەس بگیرێت سزا دەدرێت".  بەڕێوەبەرایەتیی پۆلیسی دارستان راگەیێندراوێکی بڵاوکردووەتەوە، کە تێیدا هاتووە: "بەهۆی کەوتنی بەفرێکی زۆر، باڵندە و ئاژەڵە کێوییەکان لەبەر دەستنەکەوتنی خۆراک، لە ماڵان و ئاوەدانی نزیک دەبنەوە، ئەرکێکی ئینسانی گەورەیە خۆراکیان پێ بدەن و مەیانکوژن، چونکە سروشت بە ئەوانەوە جوانە".