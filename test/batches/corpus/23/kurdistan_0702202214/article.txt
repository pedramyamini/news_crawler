لە مەیدانی ئازادیی شارۆچکەی قۆسەر لە پارێزگای مێردین و چەند شار و شارۆچکەیەکی دیکەی پارێزگاکە و باکووری کوردستان، بەهۆی زیادکردنی نرخی کارەبا و گرانی پێداویستییەکانی ژیانەوە، هەزاران هاونیشتمانیی چوونە سەر شەقامەکان و ناڕەزایەتییان نیشاندا. خۆپێشاندەران داوای دەستلەکارکێشانەوەی رەجەب تەیب ئەردۆغان، سەرۆککۆماری تورکیا دەکەن.   سەیفەدین ئۆزەر، کاسبکارە و یەکێكە لە بەشداربووانی خۆپێشاندانی شارۆچکەی قۆسەرە و دەڵێت، "من دوکانم هەیە، پارەی زۆری کارەبام بۆ گەڕاوەتەوە، لە ماڵیش بە هەمانشێوە پارەی زۆر هاتووەتەوە. بە پارەی ماڵ و دوکان من دەبێت نزیکەی ٣٠٠ دۆلار بدەم، من چۆن ئەو پارەیە دابین بکەم، نازانین چیبکەین، ئەی چی بۆ منداڵەکانم خەرج بکەم. "  هێزە ئەمنییەکان لە بەردەم باڵەخانەی کۆمپانیای دیجلە بۆ دابەشکردنی کارەبا - دەداش رێوشوێنی ئەمنییان گرتەبەر و ژمارەیەک زریپۆشیان بڵاوەپێکرد. گرژی دروستبوو تیمەکانی پۆلیس بۆ بڵاوپێکردنی خۆپێشاندەران ئاو و گازی فرمێسکڕێژیان بەکارهێنا.  گوڵستان ئوڵوتاش، مامۆستایە و دەڵێت، "بەهۆی ئەو ستەمەی کۆمپانیای دابەشکردنی کارەبا بەرامبەرمان دەیکات، بەهۆی بەرزیی نرخی کارەبا لێرەین. لە ماڵەکانماندا هەموو شتێک بە زیادەوە باجی خراوەتەسەر، بۆیە لێرەین. سەرەڕای ئەوەی کارەبا ماڵەکانمان گەرم ناکاتەوە، پارەیەکی زۆر لە پسووڵەی کارەبا دێتەوە؛ مافی خەڵکی خوراوە بۆیە لێرەین. "    لە باکووری کوردستان و تورکیا بەهۆی دابەزینی بەهای لیرەی تورکی بەرامبەر دراوە بیانییەکان و زیادکردنی نرخی کارەبا و زۆربەی پێداویستییەکانی ژیان، مانگ دوای مانگ گوزەرانی خەڵک سەختتر دەبێت.   دەستەی ئاماری تورکیا، پێنجشەممەی رابردوو ٣ ـی شووبات رایگەیاند، هەڵاوسانی ساڵانە بۆ ٤٨.٦٩ % بەرزبووەتەوە، بەڵام بەگوێرەی راپۆرتی گرووپی لێکۆڵینەوەی هەڵاوسان (ENAG) هەڵاوسانی ساڵانە بۆ ١١٤.٨٧ % بەرزبووەتەوە.