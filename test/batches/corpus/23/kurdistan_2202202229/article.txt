فراکسیۆنەکانی یەکێتی، گۆڕان، یەکگرتوو و کۆمەڵی دادگەری دەیانەوێت هەڵبژاردنی داهاتووی هەرێمی کوردستان بەشێوەی فرە بازنەیی بێت و کورسی کۆتا بە گوێرەی ژمارەی پێکهاتەکان بێت. گوتەبێژی فراکسیۆنی پارتیش دەڵێت: "ئەوان تەنیا دەیانەوێت پێچەوانەی پارتی بڕیار بدەن، ئەگینا ئێستا پارتی بڵێت دەتوانین بە فرە بازنەیی هەڵبژاردن ئەنجامبدەین ئەوان رەتیدەکەنەوە و داوای یەک بازنەیی دەکەن. "   ئەمڕۆ سێشەممە، ٢٢ ـی شوباتی ٢٠٢٢، پێشەوا هەورامانی، گوتەبێژی فراکسیۆنی پارتی لە پەرلەمانی کوردستان لە بارەی بۆچوونی فراکسیۆنەکانی یەکێتی، گۆڕان، یەکگرتوو و کۆمەڵی دادگەری بۆ ئەنجامدانی هەڵبژاردن بە شێوەی فرەبازنەیی بە تۆڕی میدیایی رووداوی راگەیاند: "ئەوان بەدوای بیانوودا دەگەڕێن، چونکە ئامادەی هەڵبژاردن نین، ئەگەر پارتی بڵێت، دەکرێتە فرەبازنەیی، ئەوان دەڵێن با بکرێتە یەک بازنە، چونکە ئامانجی ئەوان دواخستنی هەڵبژاردنە. "   پێشەوا هەورامانی ئاماژەی بەوەش کرد، پرۆسەی هەڵبژاردن لە عێراق بە شێوەی فرە بازنەیی بوو، پارتی دەنگی خۆی لەسەر ئاستی عێراق بەدەستهێنا، بۆیە هیچ گرفتی لەگەڵ فرە بازنەیی نییە، چونکە لە هەردوو حاڵەتدا پارتی دەنگدەر و جەماوەری خۆی هەیە.   لە بارەی هەڵوێستی پارتی بۆ ئەنجامدانی هەڵبژاردن بە شێوەیی فرە بازنەیی، پێشەوا هەورامانی گوتی: "وەک پارتی رەتیدەکەینەوە، چونکە فرە بازنەیی ناوچەگەریی تۆخ دەکاتەوە و وا دەکات رێزی دەنگی دەنگدەر نەمێنێت، حیزبە بچووکەکان دەتوێنەوە و نوێنەریان نابێت لە پەرلەمان و پەرتەوازەیی دروستدەبێت".  بەپێی یاسای هەڵبژاردن، دەبێت لە ٣٠ ـی ئەیلوولی ٢٠٢٢ هەڵبژاردنی خولی شەشەمی پەرلەمانی کوردستان بەڕێوەبچێت، ئەگەر لایەنەکان لەبارەی هەڵبژاردنەوە بگەنە رێککەوتن، کۆمیسیۆن شەش مانگی پێویستە بۆ ئامادەکاری هەڵبژاردن، گوتەبێژی کۆمیسیۆنیش دەڵێت، دەبێت تاوەکو رۆژی ٣١ ـی ئادار کۆمیسیۆن بۆ ئەو ئەرکە راسپێردرابێت، ئەگەرنا هەڵبژاردن لە وادەی خۆیدا ناکرێت.  فراکسیۆنەکانی یەکێتی، گۆڕان، یەکگرتوو و کۆمەڵی دادگەری، هاوشێوەی پارتی دەڵێن، ئامادەی هەڵبژاردنن، بەڵام ئەو چوار لایەنە دەیانەوێت هەڵبژاردنەکە بە چوار بازنە بێت و یاسایی هەڵبژاردنی هەرێمی کوردستانیش بە سازان هەموار بکرێتەوە. ئەو چوار فراکسیۆنە دەیانەوێت کۆمیسیۆن وەک خۆی لە کارەکانی بەردەوام بێت. ئەوان تەنیا دەیانەوێت بۆشاییەکان پربکرێنەوە بۆ ئەوەی هەر کەسێک کە ئەندام بووە و کۆچی دوایی کردووە جێگرەوەی هەبێت.  کۆمیسیۆنی باڵای سەربەخۆی هەڵبژاردن و راپرسیی هەرێمی کوردستان، بەپێی یاسای ژمارە ٤ ـی ساڵی ٢٠١٤ پێکهاتووە و نۆ ئەندامی هەیە.   عەبدولستار مەجید، سەرۆکی فراکسیۆنی کۆمەڵی دادگەری لە پەرلەمانی کوردستان لەو بارەوە بە رووداوی رایگەیاند: "ئێمە دەمانەوێت چوار بازنە بێت، نایشارمەوە بۆ ئەوەمانە هیچ نەبێت کەمێک لەو ساختەکارییەی لە رابردوودا کراوە کەمبکرێتەوە، چونکە ساختەکاری زۆر دەکرێت. "   عەبدولستار مەجید دەڵێت، هۆکاری دووەم ئەوەیە کە، "خەڵکی نوێنەری راستەقینەی خۆی هەڵبژێرێت، چونکە قەزا هەیە لە کوردستان یەک نوێنەری لە پەرلەمان نییە. "   لەبارەی ئەنجامدانی هەڵبژاردنیش لە کاتی خۆیدا، عەبدولستار مەجید گوتی: "بە پێویستی دەزانین نەک هەر لە کاتی خۆیدا بەڵکو بەهۆی ئەو قۆرخکارییەی لە هەرێمی کوردستان هەیە، هەڵبژاردنی پێشوەختە ئەنجامبدرێت. "   گوڵستان سەعید، سەرۆکی فراکسیۆنی گۆڕان بە رووداوی راگەیاند: "باشتر وایە هەرێمی کوردستان بکرێتە چوار بازنە، چونکە لەم خولەی پەرلەماندا نوێنەری قەزاکان بوونیان نەبووە، هەروەها کارێکی لەو جۆرە دیموکراسییەت زیاتر بەرقەرار دەکات. یەک بازنەیی لە مۆدێلی دیموکراتیدا زۆر لەدواوەیە، فرە بازنەیی زیاتر باوە. "   هەر لەو بارەوە شێرکۆ جەودەت، سەرۆکی فراکسیۆنی یەکگرتووی ئیسلامی کوردستان بە رووداوی راگەیاند، ئەوانیش دەیانەوێت فرە بازنەیی بێت بۆ ئەوەی ناوچە جیا جیاکانی هەرێمی کوردستان بتوانن نوێنەری خۆیان هەڵبژێرن لە پەرلەمانی کوردستان، هەروەها دەشڵێت: "نامانەوێت لایەنێکیش کە زۆرینەیە بەهۆی یەک بازنەییەوە کۆنترۆڵی هەموو هەرێمی کوردستان بکات. "   پەرلەمانتارێکی یەکێتیش کە نەیویست ناوی بهێندرێت، بە رووداوی گوت، ئەگەر فرە بازنەیی نەبێت و بابەتەکانی دیکەش بە سازان چارەسەرنەکرێن، "ئەوە پێناچێت بەشداری پرۆسەی هەڵبژاردن بکەین، چونکە ئەوە رەهەندێکی نیشتیمانییە و ئەگەر فرە بازنە نەبێت ساختەکاری دەکرێت. "   یەکێکی دیکە لە گرفتی بەشێک لە لایەنەکان، کورسی کۆتایە کە ئێستا لە پەرلەمان خاوەنی ١١ کورسین؛ سەرۆکی فراکسیۆنی کۆمەڵی دادگەری دەڵێت: "دەمانەوێت کورسی کۆتا بە گوێرەی ژمارەی دانیشتووانیان بێت. هەروەها ژمارەی کورسییەکانی پەرلەمانیش زۆرە و ١١١ پەرلەمانتار بۆ هەرێمی کوردستان زۆرە. "   هەر لەو بارەوە گوڵستان سەعید گوتی: "لەگەڵ ئەوەدا نین کورسی کۆتا کەمبکرێتەوە، بەڵام لەگەڵ ئەوەداین کورسی ناوچە جیاوازەکان بۆ کۆتاکان هەبێت، واتا کوتاکانیش دابەشبن بە سەر بازنەکاندا. "   گوڵستان سەعید ئاماژەی بەوەش کرد، کۆتاکان لەگەڵ پارتی هاوپەیمانێتییان هەیە و ئەوەش وا دەکات هەمیشە کورسییەکانی ئەوان لەسەر پارتی دیموکراتی کورستان هەژمار بکرێت.، ئەوەش گرفتێکە دەبێت چارەسەر بکرێت.   لەو بارەوە پێشەوا هەورامانی باسی لەوە کرد: "کۆتا قەت دەنگی پارتی نەبوون، بەڵام لە هەندێک بابەت هاوڕا بوون لەگەڵ پارتی، چونکە دەزانن دەسەڵات بکەوێتە دەست لایەنێکی دیکە، یەک کورسیشیان بۆ ناهێڵن، دژیان دەبن و دەیانسڕنەوە. "   پێشەوا هەورامانی ئاماژەی بەوەش کرد، هەرگیز رێگە بە لایەنەکان نادەن کورسی کۆتا کەمبکەنەوە و گوتیشی: "ئەگەر لایەنەکان بڕوایان بە دیموکراسی هەیە با بێن ئەو بابەتە بهێننە پەرلەمان و دەنگی لەسەر بدرێت. کۆتاکان لە ژێر سایەی پارتی بەردەوام مافیان پارێزراوە، لە ژێر سایەی ئەوانی دیکەش بەردەوام هەوڵی سڕینەوەیان دەدرێت. "   پەرلەمانتارەکەی یەکێتیش گوتی: "داوامان کردووە کورسی کۆتاکان بە گوێرەی ژمارەی دانیشتووانی پێکهاتەکان کەمبکرێتەوە و رێکبخرێتەوە. بۆ نموونە، کاکەییمان هەیە، بەڵام نوێنەریان نییە و پێویست دەکات لە هەڵەبجە کورسییان بۆ تەرخانبکرێت. "