دوو رۆژە لە تۆڕە کۆمەڵایەتییەکان دەنگۆیەک بڵاوبووەتەوە گوایە باخی گشتی لە شاری سلێمانی دەکرێتە پرۆژەی بازرگانی، بەڵام زەردەشت رەفیق، گوتەبێژی شارەوانیی سلێمانی، ئەمڕۆ سێشەممە ٠٨ - ٠٢ - ٢٠٢٢ بە تۆڕی میدیایی رووداوی راگەیاند، هیچ کەسێک داواکاری لەو شێوەیەی پێشکێشی شارەوانیی سلێمانی نەکردووە و گوتیشی: "ئەگەر شتی لەو شێوەیەش هەبێت شارەوانیی سلێمانی ئەو دەسەڵاتەی هەر نییە و دەبێت حکومەتی هەرێمی کوردستان و وەزارەتی شارەوانی ئەو کارە بکەن. ئەو دەنگۆیانە هیچ بنەمایەکیان نییە".  زەردەشت رەفیق دەڵێت، بەگوێرەی رێنماییەکانی شارەوانی: "نەک باخی گشتی، هیچ باخێک نابێت بکرێتە پڕۆژەی بازرگانی".  سەرچاوەیەک لە شارەوانیی سلێمانی بە تۆڕی میدیایی رووداوی گوت: "نزیک باخەکە باڕێک هەیە و پێدەچێت ئەوە بکرێتە پڕۆژەیەکی بازرگانی، کە لە دەرەوەی پەرژینی باخەکەیە و وابڵاوکراوەتەوە کە باخی گشتی بێت. "  هەروەها شەوی رابردوو لە راگەیێندراوێکدا سەرۆکایەتیی شارەوانیی سلێمانی رایگەیاند: "ھەموو ئەو دەنگۆیانە رەتدەکەینەوە، كە باخی گشتی بكرێتە پڕۆژەی بازرگانی، ئەوە دوورە لەراستییەوە، ھاونیشتمانیانی خۆشەویستی شاری سلێمانی دڵنیا دەکەینەوە، کە باخی گشتی مێژووی شاری سلێمانییە و سیمای جوانی شارەكەمانە".  باخی گشتی سلێمانی، ساڵی ١٩٣٧ دروستکراوە و دەکەوێتە سەرەتای شەقامی سالم و یەکێکە لە پارکە مێژووییەکانی شارەکە، رۆژانە خەڵكێکی زۆری شارەکە و گەشتیاران بۆ پشوودان رووی تێدەکەن.