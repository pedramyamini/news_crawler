رێوڕەسمەکە دوو کاژێری خایاند و ژمارەیەک لە ئەدیب و نووسەران قسەیان لەسەر رۆڵ و کاریگەریی پەرتەو کرماشانی و ناوەڕۆکی بەرهەمەکانی کرد.   لە کۆتایی رێوڕەسمەکەدا کەسوکاری پەرتەو کرماشانی رایانگەیاند، بەهۆی رێنماییەکانی خۆپارێزیی لە کۆرۆنا لە ماڵەوە پرسەی بۆ دانانرێت. پەرتەو کرماشانی رۆژی سێشەممەی ئەم هەفتەیە بەهۆی هەڵکشانی تەمەن لە تەمەنی ٩١ ساڵی لە کرماشان کۆچی دواییکرد.  بەهرام فازڵی، بەڕێوەبەری گشتیی کولتووری کرماشان رایگەیاندبوو، ئامادەن لە بەشی تایبەت بە ناودارانی گۆڕستانی کرماشان بە خاکی بسپێرن، بەڵام کەسوکاری پێیان باشبوو لەو شوێنە بنێژرێت کە پێشتر دیاریکرابوو.  - ساڵی ١٩٣١ لە کرماشان لەدایکبووە  - بە زمانەکانی کوردی و فارسی شیعری نووسیوە  - لە ناسراوترین شاعیرەکانی هاوچەرخی رۆژهەڵاتی کوردستان و ئێرانە  - بەرهەمەکانی وەرگێڕدراونەتەسەر زمانەکانی دیکە  - شیعرە کوردییەکانی بە شێوەزاری کەلهوڕین و لە دیارترین شیعرە کوردییەکانی "چە بوو، کزە، نەخشی سەراو، وەتم، خەرمان سزیا و ئەرمەنی"ن.  - ساڵی ٢٠١٩ لە کۆنگرەی ناودارانی کورد کە لە سنە بەڕێوەچوو، وەکو ناودارێکی کورد رێزی لێگیرا.  - ساڵی ١٩٩٨ بەرهەمە شیعرییەکانی بەناوی "کوچەباخەکان" بڵاوکرانەوە و تاوەکو ئێستا چەندجارێک چاپکراونەتەوە و بەرهەمی نوێی بۆ زیادکراوە.  - لە ٢٥ - ١ - ٢٠٢٢ لە کرماشان لە تەمەنی ٩١ ساڵی کۆچیدوایی کرد