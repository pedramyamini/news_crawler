مەلا یاسین، گوتەبێژی وەبەرهێنەرانی کوردستان بە رادیۆی رووداوی راگەیاند، لە ساڵی ٢٠٠٦ ـەوە لە هەرێمی کوردستان دەستەی وەبەرهێنان دامەزراوە تاوەکو ئێستا لە هەموو کەرتە جیاوازەکاندا بایی ٦٢ ملیار دۆلار وەبەرهێنان کراوە. زۆرترین پرۆژە لە هەولێر بووە کە ٤٥١ پرۆژەن و کەمترینیش لە هەڵەبجە بووە کە تەنیا چوار پرۆژەن.  لە هەرێمی کوردستان یەکەم مۆڵەتی وەبەرهێنان لە مانگی ئابی ٢٠٠٦ ـدا دراوە. بەپێی ئاماری یەکێتیی وەبەرهێنەران، لەو ساڵەوە تاوەکو ئێستا لە هەموو کەرتە جیاوازەکاندا بایی ٦٢ ملیار دۆلار وەبەرهێنان کراوە.   عەزیز سەعید، بەڕێوەبەری گشتیی وەبەرهێنان لە سلێمانی بە رادیۆی رووداوی گوت: "لە سەرەتای کابینەی نۆیەمدا گرنگییەکی زۆر بە وەبەرهێنان درا و لەو سەرەتایەوە لە دەستەی وەبەرهێنان داوامان لێکرا کار بۆ ئەوە بکەین نەخشەڕێگەیەک بۆ وەبەرهێنان لە هەرێمی کوردستان دروست بکەین. ئێمە توانیمان لە ساڵی ٢٠٢٠ ـدا لە هەموو بوارەکاندا هەزار و ٥٠ پرۆژە رابگەیەنین. "  بەڕێوەبەری گشتیی وەبەرهێنان لە سلێمانی ئاماژەی بەوە دا، لە ساڵی ٢٠٢٠ ـدا لە سلێمانی توانیویانە مۆڵەت بە ٣٤ پرۆژە بدەن کە ١٧ یان پیشەسازی، چواریان کشتوکاڵی و پێنجیشیان گەشتوگوزاری بوون. لە ساڵی ٢٠٢١ ـیشدا هەزار و ١٩٧ پرۆژە بۆ هەرێمی کوردستان دیاریکراوە کە ٢٤ یان بۆ سلێمانی بوون، ساڵی ٢٠٢٢ پرۆژەکان زیاتریش دەبن.    مەلا یاسین ئاماژەی بەوە دا، لەو ٦٢ ملیار دۆلارەی لە هەرێمی کوردستاندا وەبەرهێنانی پێکراوە ٣٧.٥ ملیار دۆلاری لە هەولێر بووە کە ٤٥١ پرۆژەی پێ جێبەجێکراوە، ٣٨ هەزار دۆنم زەوییان بۆ تەرخان کراوە.  بە گوتەی گوتەبێژی یەکێتیی وەبەرهێنەرانی کوردستان، پارێزگای سلێمانی کە بە دایکی وەبەرهێنانی هەرێمی کوردستان دادەنرێت و بیرۆکەکەی بۆ ئەوێ دەگەڕێتەوە، لە ٢٠٠٦ ـەوە بە بەهای ١٦ ملیار و ٦٥٠ ملیۆن دۆلار وەبەرهێنان کراوە کە ٢٢٣ پرۆژەی تێدا کراوە و ١٦ هەزار و ٥٠٠ دۆنم زەوییان بۆ تەرخان کراوە.   هەر بە گوتەی مەلا یاسین، لە ٢٠٠٦ ـەوە لە پارێزگای دهۆک بە بەهای ١١٧.٥ ملیار دۆلار وەبەرهێنانی تێدا کراوە کە بۆ ٢٧٨ پرۆژەر بووە و ١٧ هەزار و ٥٠٠ دۆنم زەییان بۆ تەرخان کراوە.  عەزیز سەعید گوتیشی: "کاتێک دەسەڵات بۆ بەڕێوەبەرایەتییەکانی پارێزگاکان شۆڕ کرایەوە، رێنماییەکانی بەربەستی بۆ دروست کردین، چونکە بەڕێوەبەرایەتییە گشتییەکانی سلێمانی پابەند نەبوون بەو شێوەیەی لە هەولێر هەبوو. بۆیە پرۆژەکانی ئێمەیان زۆر دواخست؛ سێ مانگ لە هەوڵدا بووین تاوەکو وەڵاممان درایەوە. کاتێک داواکارییەکمان دەناردە هەر فەرمانگەیەکی حکومەت چوار - پێنج مانگی پێدەچوو. "  عەزیز سەعید، باسی لەوەش کرد، "لە سێ مانگی یەکەمی ٢٠٢٢ دا ئەنجامەکانی ساڵی ٢٠٢١ دەردەکەون. من سێ رۆژ بەر لە پشووەکانی ساڵی تازە نۆ پرۆژەم بردووەتە دەستەی وەبەرهێنان، لە ٢٠٢٢ دا مۆڵەتەکانیانم وەرگرتووە. سێ پرۆژەیشم لە ئەنجوومەنی وەزیرانە و خۆیشم بەهۆی کێشەیەکی تەکنیکییەوە پرۆژەیەکم راگرتووە. "  لە هەرێمی کوردستان تاوەکو دێت پرۆژەکانی نیشتەجێبوون زیاد دەکەن و هێشتا کێشەکانی کرێنشینان کەم نەبوون.  بەڕێوەبەری گشتیی وەبەرهێنان لە سلێمانی ئەوەی خستەڕوو، "لە هەرێمی کوردستان رێژەی زیادبوونی دانیشتووان ٢.٢ % ە، بۆ ئەوەی کێشەی نیشتەجێبوونی نەمێنێت، رۆژانە پێویستی بە تەواوبوونی ١٠٠ یەکەی نیشتەجێبوونە. لە سلێمانی وەبەرهێنان بۆ زیاتر لە ١٠٠ هەزار یەکەی نیشتەجێبوون پێشکەش کراون لە کاتێکدا پێویستی بەم ژمارە زۆرە نییە و ئێستا پێویستی بە نزیکەی ٣٠ هەزار یەکەیە. "  گوتەبێژی یەکێتیی وەبەرهێنەرانی کوردستان ئەوەشی گوت: "هیوادارم حکومەتی هەرێمی کوردستان بە گرنگییەوە چاو بە پرۆژەکانی نیشتەجێبووندا بخشێنێتەوە. ئەو پرۆژە نیشتەجێبوونانەی ئێستا بۆ هەولێر، سلێمانی و دهۆک پێشکەش کراون، ئەگەر مۆڵەتیان بدرێتێ کارەسات دروست دەکەن. لە رابردوودا ٢١٠ هەزار یەکەی نیشتەجێبوون مۆڵەتیان وەرگرتووە، تاوەکو ئێستا نزیکەی ٣٥ هەزار یەکەیان نەفرۆشراون. "  گوتەبێژی یەکێتیی وەبەرهێنەران گوتیشی: "لەو هەموو پرۆژانە لە ٢٠٠٦ ـەوە کەرتی کشتوکاڵ کەمترین پرۆژەی بۆ تەرخان کراوە کە ٣.٥ % ـی کۆی پرۆژەکان پێکدەهێنێت. ئەگەر دۆخێکی نەخوازراو و نالەبار نەیەتە پێشەوە، ئەوا ساڵی ٢٠٢٢ لە رووی وەبەرهێنانەوە ساڵیکی زۆر باش دەبێت. "  ئاماری یەکێتیی وەبەرهێنەرانی کوردستان بۆ ساڵی ٢٠٢١:  لە هەولێر ٣١ پرۆژەی وەبەرهێنان مۆڵەتیان دراوەتێ کە قەبارەکەیان حەوت ملیار و ٦٠١ ملیۆن دۆلارە و نزیکەی سێ هەزار دۆنمیان بۆ تەرخان کراوە.  لە سلێمانی ١٣ پرۆژەی وەبەرهێنان مۆڵەتیان دراوەتێ کە بایی ٦١٥.٥ ملیۆن دۆلار بوون و هەزار و ١٨١ دۆنم زەوییان بۆ تەرخان کراوە.   لە پارێزگای هەڵەبجە بایی حەوت ملیۆن دۆلار پرۆژەی وەبەرهێنان هەبووە و ٧٢ دۆنم زەویی بۆ تەرخان کراوە کە تەنیا یەک پرۆژەیە.   لە ساڵی ٢٠٢١ ـدا لە گەرمیان ٤٨ ملیۆن دۆلار وەبەرهێنان هەبووە و ١٠٠ دۆنم زەوی بۆ پرۆژەکان تەرخان کراوە.  لە دهۆک ١٥ پرۆژەی وەبەرهێنان مۆڵەتیان دراوەتێ کە بایی ١٣٥ ملیۆن دۆلارن و دوو هەزار دۆنم زەوییان بۆ تەرخان کراوە.   مەلا یاسین گوتی: "ئەمەی دهۆک مایەی سەرسووڕمانە، چونکە ژمارەی پرۆژەکان کەمن و ژمارەی دۆنمەکان زۆرن! هەروەها پێشبینی دەکەم لە ساڵی ٢٠٢٢ دا ١٠٠ پرۆژەی وەبەرهێنان لە سنووری پارێزگای سلێمانیدا مۆڵەتیان بدرێتێ. "  ئاماری یەکێتیی وەبەرهێنەرانی کوردستان بۆ وەبەرهێنان لە هەرێمی کوردستان لە ساڵی ٢٠٠٦ ـەوە:  هەولێر ٤٥١ پرۆژەی وەبەرهێنانی هەیە. ١٤ پرۆژەیان لەنێوان وەبەرهێنی ناوخۆیی و دەرەکیدا هاوبەشن. ٣٣ پرۆژەیشیان وەبەرهێنەکانیان بیانین.   سلێمانی ٢١٥ پرۆژەی وەبەرهێنانی هەیە. هەشت پرۆژەیان لەنێوان وەبەرهێنی ناوخۆیی و دەرەکیدا هاوبەشن. هیچ پرۆژەیەکی بیانیی نییە.  دهۆک ٢٦١ پرۆژەی وەبەرهێنانی هەیە. هەشت پرۆژەیان لەنێوان وەبەرهێنی ناوخۆیی و دەرەکیدا هاوبەشن. نۆ پرۆژەیشیان وەبەرهێنەکانیان بیانین.  هەڵەبجە چوار پرۆژەی وەبەرهێنانی هەیە کە هەموویان ناوخۆیین.   گەرمیان ٣٣ پرۆژەی وەبەرهێنانی هەیە کە هەموویان ناوخۆیین.   راپەڕین ١٧ پرۆژەی وەبەرهێنانی هەیە کە هەموویان ناوخۆیین.  تاوەکو ئێستا لە هەرێمی کوردستاندا لەو ٦٢ ملیار دۆلارەی وەبەرهێنان تەنیا بایی ٢٥ ملیار دۆلار پرۆژە تەواو بوون و خزمەتگوزاری پێشکەش دەکەن.   بە گوتەی مەلا یاسین، لە هەولێر پرۆژە هەیە بایی سێ ملیار دۆلارە و مۆڵەتی وەرگرتووە، بەڵام وەبەرهێنەرەکە پاچی لە زەوی نەداوە. لە سلێمانی شاری پیشەسازیی عەربەت هەیە کە بایی دوو - سێ ملیار دۆلارە، بەڵام تاوەکو ئێستا کاری تێدا نەکراوە و زۆربەی پرۆژەکان مرەکەبی سەر کاخەزن.