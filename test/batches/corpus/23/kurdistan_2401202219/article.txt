مەحموود محەممەد، گوتەبێژی پارتی دیموکراتی کوردستان لە راگەیێندراوێکدا وەڵامی ئەنجوومەنی سەرکردایەتیی یەکێتی دایەوە، دوای ئەوەی یەکێتی بەرهەم ساڵحی وەکو بەربژێری خۆی پەسندکرد، مەحموود محەممەد گوتی: "پۆستی سەرۆککۆمار بۆ کوردە نەک حیزبێک یان کەسێکی دیاریکراو، بەڵام یەکێتی کەسێکی بەربژێرکرد کە لە دەرەوەی رەزامەندیی ناوماڵی كوردی بوو".  ئەنجوومەنی سەرکردایەتیی یەکێتی لە راگەیێندراوەکەیدا رەخنەی لە پارتی گرتبوو بەوەی "تاکڕەوانە و لە دەرەوەی یەکڕیزیی کورد" هەنگاوی ناوە. بەڵام پارتی ئەمە رەتدەکاتەوە.   پارتی لە راگەیێندراوەکەیەدا دەڵێت، فراکسیۆنی یەکێتی دانیشتنی هەڵبژاردنی دەستەی سەرۆكایەتیی پەرلەمانی عێراقی جێهێشت و ئەوەش یەكەم هەنگاوی بوو بۆ تێكدانی یەكڕیزیی لایەنە كوردستانییەكان.  بڵند ئیسماعیل، ئەندامی سەرکردایەتیی پارتی لە کاتی بەشداریکردن لە بوولتەنی کاژێر ١٢: ٠٠ ـی تەلەڤزیۆنی رووداو ئاماژەی بەوە دا، "دەستپێکی تێکدانی نێو ماڵی کورد کشانەوەی یەکێتی بوو لە هەڵبژاردنی دەستەی سەرۆکایەتیی پەرلەمان".  یەکێتی هەرزوو لە رێگەی ئەمین بابەشێخ، گوتەبێژی حیزبەکە وەڵامی پارتی دایەوە و رایگەیاند، پارتی پێشوەخت لەگەڵ چەند لایەنێكی دیکەدا بەبێ ئاگاداری ئەوان چوونەتە ناو رێككەوتنێكەوە. کە مەبەست لێی رێککەوتنی پارتییە لەگەڵ رەوتی سەدر و سوننەکان.  ستران عەبدوڵڵا، ئەندامی مەکتەبی سیاسیی یەکێتیی نیشتمانیی کوردستان رایگەیاند، "پارتی دیموکراتی کوردستان بە گوێرەی ئەو رێککەوتنەی لەگەڵ سەدر و سوونەکان ئەنجامیداوە بەربژێری خۆی بە براوە دەزانێت لە رکابەری پۆستی سەرۆککۆماری عێراقدا، لە کاتێکدا ئەندامێکی مەکتەبی سیاسیی یەکێتی جەخت لەوەدەکاتەوە کە کار بۆ ئەوە دەکەن بەربژێرەکەیان سەربکەوێت".  ستران عەبدوڵڵا ئاماژەی بەوەش دا، "کۆتایی راگەیێندراوەکەی یەکێتی پەیامێکی بۆ پارتی تێدایە و دەڵێت، دەرگەی بژارەی دیالۆگ و دانوستاندنیان کراوەیە بۆ رێککەوتنێکی کۆنکرێتی، بەو پێیە بێت ئەم ناکۆکییەی یەکێتی و پارتی هێشتا پێشهاتی دیکەی لە رۆژانی داهاتوودا بەدوادادێت".