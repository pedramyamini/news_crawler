رەنجە جەمال، پەیامنێری رووداو لە هەولێر رایگەیاند، مەکتەبی سیاسیی پارتی دیموکراتی کوردستان بە سەرپەرشتیی سەرۆک مەسعود بارزانی و بە ئامادەبوونی نێچیرڤان بارزانی، جێگری سەرۆکی پارتەکە و مەسرور بارزانی و سکرتێر و ئەندامانی دیکەی مەکتەبی سیاسی لە کۆبوونەوەدایە.  پەیامنێری رووداو ئاماژەی بەوەش کرد، دوای ئەوەی سەرلەنوێ دەرگەی خۆبەربژێرکردن بۆ پۆستی سەرۆککۆمار کرایەوە، پارتی دەیەوێت خۆی ئامادە بکات بۆ قۆناخی داهاتوو، بۆ ئەو مەبەستەش چەند پلانێکی داناوە.  پارتی دیموکراتی کوردستان سوورە لەسەر وەرگرتنی پۆستی سەرۆککۆماری عێراق و تاوەکو ئێستاش لەسەر بەربژێرکردنی هۆشیار زێباری بۆ ئەو پۆستە رژدە، لەگەڵ ئەوەشدا پارتی دەڵێت، رێز لە بڕیاری دادگەی فیدراڵی لەبارەی بەربژێرەکەیانەوە دەگرن و چاوەڕوان دەکەن رۆژی یەکشەممەی داهاتوو بڕیاری کۆتایی لەسەر ئەو پرسە بدرێت.  بەگوێرەی زانیارییەکانی رووداو لە کۆبوونەوەکەدا باس لە ئەگەری رەتکرانەوەی بەربژێربوونی هۆشیار زێباری و دانانی بەربژێری جیگرەوە دەکرێت بۆ پۆستی سەرۆککۆمار.