ئەمڕۆ هەینی، ١١ی شوباتی ٢٠٢٢، کەمال عەزیز قەیتولی، پڕۆفیسۆر لە کۆلێژی پزیشکیی زانکۆی دهۆک بەتۆڕی میدیایی رووداوی راگەیاند: "دوای ئەوەی ئەنجوومەنی نوێنەرانی عێراق بۆ جاری دووەم دەرگای خۆ بەربژێرکردنی بۆ پۆستی سەرۆککۆماری عێراقی کردەوە، رۆژی چوارشەممەی رابردوو خۆم بۆ پۆستەکە بەربژێرکرد و هەموو بەڵگەنامە پێویستەکانم رادەستکرد و ژمارەی ریزبەندییەکەشم ١٤ یە".  کەمال عەزیز قەیتولی، ساڵی ١٩٥٤ لە بەغدا لە دایکبووە، لە ساڵی ١٩٧٢ ئامادەیی تەواوکردووە. ساڵی ١٩٧٦ بەشی کیمیای لە زانکۆی بەغدا تەواو کردووە. لەساڵی ١٩٧٨ ماستەری لە زانستە پراکتیکییەکان بەدەستهێناوە، لە ١٩٨٢ ش دکتۆرای لە کیمیای پزیشکیی زانکۆی گلاسکۆ لە سکۆتلەندا بەدەستهێناوە.  پڕۆفیسۆر کەمال عەزیز قەیتولی، لەبارەی هۆکاری خۆ بەربژێرکردنییەوە دەڵێت: "من وەکو عێراقی و کوردێکی بێلایەن خۆم بەربژێرکردووە و دەبمە نوێنەری هەموو پێکهاتە و نەتەوەکان و هەوڵ بۆ نەهێشتنی دابەشکاریی تایفی و مەزهەبی لە کردەی سیاسی دەدەم، هەروەما بەرنامەیەکی ٢٤ خاڵیشم هەیە".  قەیتولی گوتیشی: "من سەرەتا لەبەر کاک هۆشیار زێباری خۆم بەربژێر نەکرد، چونکە دەمێکە هاوڕێین و یەکدی دەناسین، بەڵام دوای ئەو بابەتەی لە دادگە بۆی دروستکرا، من بەباشم زانی خۆم بەربژێر بکەم".  کەمال عەزیز قەیتولی، کە لەساڵی ٢٠١٨ ش خۆی بۆ پۆستی سەرۆککۆمار بەربژێرکردووە و دەرنەچووە، دەڵێت: "من دەمەوێت عێراق پێشبخەم و ئابوورییەکەی گەشە پێبدەم، ئەم وڵاتە زۆر دەوڵەمەندە، بەڵام بەدەست گەندەڵییەوە دەناڵێنێت، هەروەها خزمەتی میللەتی خۆشم دەکەم و لەخزمەتی هەموواندا دەبم".  بەپێی سیڤییەکەی کە پێشکەشی کردووە قەیتولی لە ساڵی ١٩٨٢ تاوەکو ساڵی ١٩٩١ وەکو مامۆستای توێژەر لەزانکۆی گلاسکۆ کاری کردووە، دواتر بووەتە راوێژکار لە ژمارەیەک کۆمپانیای پزیشکی لە بەریتانیا، لەماوەی نێوان ساڵانی ١٩٩٧ تاوەکو ٢٠٠٢ لە زانکۆی ملایا لە مالیزیا کاریکردووە. هەروەها وەکو نوێنەری حکومەتی هەرێمی کوردستان لە ژمارەیەک وڵاتی رۆژهەڵاتی ناوەڕواست و چین و مالیزیا لەنێوان ساڵانی ٢٠٠٣ تاوەکو ٢٠٠٧ کاری کردووە.  کەمال عەزیز قەیتولی، کە لەساڵی ٢٠١٢ ەوە لەزانکۆی دهۆک کاردەکات. بە گوتەی خۆی لەساڵی ١٩٨٣ کۆمەڵەی دۆستایەتی کورد و سکۆتلەندیی دامەزراندووە و دەڵێت: "رۆڵم هەبووە لە دامەزراندنی ناوچەی دژەفڕین و ئارام و جێبەجێکردنی لە ٢٣ی ئۆکتۆبەری ١٩٩١ کە دواتر هەرێمی کوردستانی لێ بەرهەم هات و بووە بەشێکی فیدڕاڵی لەنێو عێراق".  رۆژی سێشەممە ٨ی شوباتی ٢٠٢٢، ئەنجوومەنی نوێنەرانی عێراق رایگەیاند چوارشەممە، بۆ جاری دووەم دەرگەی خۆبەربژێرکردن بۆ پۆستی سەرۆککۆمار دەکرێتەوە. هەرچەند ماوەکە سێ رۆژە، بەڵام بە گوتەی ئەمینداری گشتیی پەرلەمان لەبەرئەوەی رۆژانی هەینی و شەممە پشووی فەرمین، رۆژی یەکشەممە ١٣ی ئەم مانگەش دەرگەی خۆبەربژێرکردن داناخرێت.  لە ساڵی ٢٠٠٥ ـەوە سەرۆکایەتیی عێراق، پشکی کوردە و بە پشتیوانیی تەواوەتیی پارتی، بەربژێرانی یەکێتی چوونەتە سەر کورسیی سەرۆکایەتی، بەڵام رووداوەکانی ساڵی ٢٠١٨ ئەو پشتیوانی و کۆدەنگییەی نەهێشتەوە و ئەمە دوو خولە، دوو گەورە هێزەکەی هەرێمی کوردستان بەجیا بەربژێریان هەیە.  رۆژی پێنجشەممە ١٠ی شوباتی ٢٠٢٢، سەرۆک مەسعود بارزانی و بافڵ جەلال تاڵەبانی لە پیرمام بۆ تاوتوێکردنی پرسی سەرۆککۆمار کۆبوونەوە بەبێ ئەوەی هیچ راگەیێندراوێک لەبارەی وردەکاریی کۆبوونەوەکە بۆ میدیا ئاشکرا بکرێت.