لە میانی بەشداریکردنیدا لە پۆدکاستی ئاڕجی رادیۆی رووداو کە شاد هەورامی پێشکێشی دەکات، محەممەد عەبدولڕەحمان گوتی، وەکو هەر سێ کۆمپانیا تیلیکۆمییەکەی عێراق ئێمە بڕیار لە دەستەی راگەیاندنی عێراق وەردەگرین و هەمیشە دواکەوتن لەوان دەبینین. هەروەها ئاماژەی بەوەدا ئینتەرنێتی ٣ G لە ٢٠٠٠ ـەوە لە جیهاندا هەیە بەڵام لە عێراق مۆڵەتەکەیان لە نێوان ساڵانی ٢٠١٠ و ٢٠١١ وەرگرتووە.  سەبارەت بە جیاوازییەکانی نێوان ٥ G و نەوەکانی پێشخۆی رایگەیاند، لە ئینتەرنێتی ٥ Gـدا خێرایی وەرگرتن و خێرایی گەیاندن زۆر زیاترە بەراورد بە نەوەکانی پێشخۆی. ئاماژەی بەوەشدا ئینتەرنێتی ٥ G دەتوانێت هەندێک پێویستی نوێی خەڵک دابین بکات وەکو ئۆتۆمبێلی زیرەک کە بتوانێت خۆی پارک بکات یاخود خانووی زیرەک کە لە دەرەوەی خانووەکەوە بتوانێت کۆنترۆڵی نێو خانووەکەت بکەیت و ٥ G دەتوانێت هەموو ئەوانە دابین بکات.  هەروەها سەبارەت بە کۆکردنەوەی داتا لە ئینتەرنێتی ٥ Gـدا محەممەد عەبدولڕەحمان گوتی، کێشەی داتا لە ٤ Gـدا هەبوو، بەڵام لە ٥ Gـدا رەنگدانەوەی زیاتری دەبێت، چونکە ئەگەر لە ئینتەرنێتی ٤ Gـدا پێویستمان بە دوو تاوەر هەبووبێت بۆ گواستنەوەی زانیاری، لە ٥ Gـدا پێویستمان بە شەش تاوەرە و ئەوە وادەکات کۆمپانیاکان وردتر شوێنەکەت بزانن لەڕێی ئەو تاوەرەی پێوەی بەستراویت.  لەبارەی شەڕی نێوان ئەمریکا و چین لەسەر ٥ G و بڕیارەکانی ترەمپ بە دەرکردنی کۆمپانیای هواوی چینی لە ئەمریکا گوتی، لەنێو خەڵکدا ئەگەر ناوی هواوی بهێنرێت بەو مۆبایلە تێدەگەن کە بەدەستیانەوەیە، بەڵام لە راستیدا هواوی کۆمپانیایەکی زەبەلاحە کە کاری دروستکردنی مۆبایل و ئامێری تەکنەلۆجی دەکەن وەکو تاوەری ٥ G، ئەمریکا خۆی بە زلهێزێکی جیهان و خاوەنی زۆر تەکنەلۆجیا دەزانێت و ناهێڵێت چین پێشیبکەوێت.