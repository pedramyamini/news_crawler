شۆفێرێک کە ساڵانێکە ئۆتۆمبێلێکی لایە، چەندجارێک ساڵیانەی نوێ کردووەتەوە بەبێ ئەوەی گرفتی هاتبێتەپێ، کەچی ئێستا پێیان گوتووە، "ژمارەی ئۆتۆمبێلەکەت بێ سەرەتایە".  گرفتی گەورە لە پێشانگەکانی کڕین و فرۆشتنی ئۆتۆمبێلە. خاوەنی پێشانگەکان و ئەو کەسانەی مامەڵەی کڕین و فرۆشتن دەکەن تاوەکو ئێستا بەو هۆیەوە تووشی دەیان کێشە بوون، بۆ یەک کاژێریش ئۆتۆمبێلێکیان لابوبێت ئێستا دەبێت سەرانەی دوو ملیۆن دینار بدەن.  نەواد وەلی، خاوەنی پێشانگەی ئۆتۆمبێل دەڵێت، "فرۆشیاری وامان هەیە لەم مانگەدا زیاتر لە ١٠ وەرەقەی داوە بەو کەسانەی ئۆتۆمبێلیان کڕیوەتەوە و دێن دەڵێن کێشەمان هەیە".  سەلیم عەبدوڵڵا، کڕیاری ئۆتۆمبێل ئاماژە بەوە دەکات، "هەیە پێنج بۆ شەش ساڵ رۆیشتووە و چەند جارێک ساڵیانەی گۆڕاوە و تازە دێتەوە دەڵێت بێسەرەتایە، خەڵک هەمووی تووشی کێشە بووە".  هێمن ستار، شۆفێر دەڵێت، "پێرێ باوکم چووەتە هاتوچۆ دوو ملیۆن و ١٥٠ هەزاریان لێسەندووە جگە لەوەی ئەوەشی کڕیویەتی ٥٠٠ هەزاری داوە، ئەوە دوو ملیۆن و ٦٥٠ هەزار دینار".  زۆرترین ئەو ئۆتۆمبێلانەی کێشەی نەبوونی سەرەتایان هەیە، جۆرەکانی تەکسی، بارهەڵگری گەورە و بچووکن؛ لە بەڕێوەبەرایەتیی هاتووچۆ دەبێت جارێکی دیکە مامەڵەکانیان بکەنەوە و بۆ هەر پستۆنێک بڕی ٥٠٠ هەزاریان لێوەردەگیرێت، گوتەبێژی هاتووچۆی کەرکووک دەڵێت، "ئەو ئۆتۆمبێلانە لە سەرەتاوە فێڵیان لێکراوە، بەبێ ئەوەی ئۆتۆمبێلیان بۆ لەنێوبرابێت تابلۆ و ساڵیانەیان پێدراوە".  موقەدەمی مافپەروەر عامر نەریمان، گوتەبێژی هاتووچۆی کەرکووک دەڵێت، "ئەوانە سەرەتایان نییە نە ژمارەی شانسی و نە مۆدێلی نییە، کاتی خۆی لەگەڵ هەندێک کەسی نەفس نزم بڕوانامەی لەنێوچوونیان بۆ کردوون، گوایە ئەمانە ئۆتۆمبێلیان بۆ لەنێوبراوە".  ساڵی رابردوو زیاتر لە ١٠ ئەفسەر و کەسانی نێو هاتووچۆی کەرکووک دەستگیرکران لەسەر ئەو حاڵەتە و هەندێک ساختەکاریی دیکە کە لەسەریان ئاشکرابوو، بەڵام شۆفێران دەڵێن، "ساختەکاری و هەڵەکە لەلایەن هاتووچۆوە بووە کەچی ئێستا ئەوان دەبێت باجەکەی بدەن".