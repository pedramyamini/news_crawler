بەپێی راگەیێندراوی حکومەتی هەرێمی کوردستان، ئێوارەی رۆژی سێشەممە ٨ی شوباتی ٢٠٢٢ مەسرور بارزانی، سەرۆکی حکومەتی هەرێمی کوردستان پەیوەندییەکی تەلەفۆنیی لە شێخ محەممەد بن عەبدولڕەحمان ئال سانی، جێگری سەرۆکوەزیران و وەزیری دەرەوەی قەتەر پێگەیشت.  وەکو لە راگەیێندراوەکەدا هاتووە، لە پەیوەندییەکەدا گفتوگۆیان دەربارەی بارودۆخی گشتیی عێراق و ناوچەکە و پەرەپێدانی پەیوەندییەکانی نێوان قەتەر و هەرێمی کوردستان کرد.  لە پەیوەندییە تەلەفۆنییەکەدا هەردوولا هاوڕابوون لەسەر برەودانی زیاتر بە پەیوەندییەکان، بەتایبەتی لە بواری بازرگانی و وەبەرهێناندا.