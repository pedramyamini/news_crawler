موخلیس سەلیم، بەڕێوەبەری گشتیی یاسایی، كارگێڕی و دارایی لە دەستەی وەبەرهێنان ئەمڕۆ شەممە ١٢ - ٢ - ٢٠٢٢ بە تۆڕی میدیایی رووداوی راگەیاند، بۆ ئەمساڵ، هەزار و ٣٠٠ دەرفەتی وەبەرهێنان دەدرێت و گوتیشی، قەبارەی وەبەرھێنان لە هەرێمی کوردستان گەیشتووەتە زیاتر لە ٦١ ملیار دۆلار.  موخلیس سەلیم رایگەیاند، ئێستا وەبەرھێنەران دەتوانن داواکاریی بۆ ئەنجامدانی ئەو پرۆژانەی راگەیێندراون پێشکێش بە وەبەرھێنانی پارێزگاکانی ھەرێمی کوردستان بکەن و مۆڵەت وەربگرن.  بەپێی ئامارەکانی دەستەی وەبەرهێنان، لە ماوەی ١٦ ساڵی رابردوودا هەزار و ١٥٩ مۆڵەتی وەبەرهێنان لە ١٣ سێکتەری جیادا بە سەرمایەی زیاتر لە ٦١ ملیار، ٣٠٧ ملیۆن و ١٠٦ دۆلار دراون بە وەبەرهێنەران.  هەر بەپێی ئامارەکانی دەستەی وەبەرهێنانی هەرێمی کوردستان، لە سەرەتای ئەمساڵەوە چوار مۆڵەتی وەبەرهێنان بە سەرمایەی ٣٨ ملیۆن و ١٠٦ هەزار و ٥٠٠ دۆلار دراون.