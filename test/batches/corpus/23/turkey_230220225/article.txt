بەگوێرەی زانیارییە بڵاوکراوەکان، گرووپە تورکەکە کە ژمارەیان نزیکەی ٣٠ خوێندکار بووە، هەر لە بەیانیی رۆژی سێشەممەوە ٢٢ - ٠٢ - ٢٠٢٢ بە نێو کامپسی زانکۆکەدا گەڕاون و شەڕیان بە خوێندکارە کوردەکان فرۆشتووە، ئێوارەی هەمان رۆژ هێرشیان کردووەتە سەریان.  هاوڕێیانی ئەو سێ خوێندکارە کوردە دەڵێن، بەهۆی ئەوەی کوردن هێرشیان کراوەتەسەر و ئاماژە بەوەش دەکەن، ئەوان شانبەشانی یەکدی دژی فاشیزم دەوەستنەوە.   خوێندکارێکی کورد دەڵێت: "ئەمڕۆ لە نەخۆشخانە سێ هاوڕێمان بەهۆی کوردبوونیان و بەهۆی ئەوەی پارێزگارییان لە کولتوور و زمانی خۆیان کردووە لە بەشی فریاکەوتنی زانکۆی ئاکدەنیز خەوێندران. ئەوانەی ئەمە بە رەوا دەبینن با بزانن، کوردەکان زانکۆ جێناهێڵن. مافی خۆیان بۆ پەروەردە بەکاردەهێنن. ئازادانە بە ناسنامەی خۆیانەوە لە سەرجەم بوارەکاندا بەردەوام دەبن لەسەر هەبوونی خۆیان. "  لە بەرامبەردا حەرەکەتی ئولکوجو ناسراو بە "گورگە بۆرەکان" کە رێکخراوی لاوانی سەر بە پارتی بزووتنەوەی نەتەوەیی - مەهەپەن لە تۆڕە کۆمەڵایەتییەکاندا، "هاشتاگی ئاکدەنیز دەبێتە گۆڕستانی تیرۆر"یان کردوەتەوە و ئاماژە بەوە دەدەن، رێگە نادەن لە کامپسی زانکۆکەیاندا لایەنگریی پەکەکە بکرێت.   پارتی دیموکراتی گەلان - هەدەپە ئەم پرسەی گواستووەتەوە پەرلەمانی تورکیا و داوا لە کاربەدەستانی وڵات دەکات ئەو کەسانە دەستگیربکەن کە هێرشیان کردووەتە سەر ئەو سێ خویندکارە کوردە.   مەرال دانش بێشتاش، بریکاری سەرۆکی فراکسیۆنی هەدەپە باسی لەوە کرد: "گرووپە هێرشبەرە نەژادپەرستەکە گوتوویانە، رێگە نادەین کەسانی وەک ئێوە لێرە بمێننەوە، ئێوە نانی ئێمە دەخۆن. ئەو سێ خوێندکارەی بریندارکراون، هەرسێکیان کوردن. لە راستیدا کاتێک رووداوی لەو جۆرە روودەدات ئێمە لێرەوە داوا لە پارتی دەسەڵات دەکەین، رێگە بەوشتانە نەدات و رێوشوێن بگرێتەبەر. دەبێت دەستبەرداری لەو لێدوانانە بن کە زەمینەسازی بۆ رووداوی لەم جۆرە دەکەن و جەمسەرگیری لە کۆمەڵگەدا دروستدەکەن، بە تایبەتی جەخت لەم خاڵە دەکەینەوە. "   ئەو گرووپە خوێندکارە تورکەی لە کافتریای کامپسی زانکۆی ئاکدەنیز هێرشیان کردووەتە سەر ئەو سێ خویندکارە کوردە، تاوەکو ئێستا دەستبەسەر نەکراون.