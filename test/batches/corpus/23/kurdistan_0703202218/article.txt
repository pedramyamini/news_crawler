عالیە ئیبراهیم، دایکی سادق شۆک بووە و نازانێت بۆچی کوڕەکەی کوژراوە، داوا دەکات یاسا مافی کوڕە کوژراوەکەی وەربگرێت، دەڵێت، "داوام لە خوایە مافم وەربگرێت، داوا دەکەم یاسا مافم وەربگرێت، ١٨ ساڵە بەبێ باوکی بەخێوم کردوون، دوێنێ هاتەوە نانی خوارد و چوو بۆ دەرەوە، ئیدی هەر ئەوە بوو نەهاتەوە، بەبێ هۆکار کوشتیان، کوڕەکەم زیانی بۆ کەس نەبووە".  سادق ئۆتۆمبێلێکی جۆری هیۆندا ئەکسێنتی پێبووە، گوللە بە چەند لایەکی ئۆتۆمبێلەکەوە دیارە، بە جۆرێک کە وا دەردەکەوێت لە چەند ئاراستەیەکەوە تەقەی لێ کراوە.  لە شوێنی رووداوی کوشتنەکە لە شەقامی ١٥٠ مەتریی هەولێر، هاوڕێیانی سادق کۆبوونەتەوە و دەڵێن، سادق بە تەنیا بووە، نازانن بۆ کوژراوە، چونکە کێشەی لەگەڵ کەسدا نەبووە.  هاوکار مۆفەق، هاوڕێی سادق عەبدولخالق دەڵێت، "ئێمە کە هاتین، لێرە ئۆتۆمبێلەکەی بە ستوونێک کەوتبوو، سەیرمان کرد گوللەی لێ درابوو، لێرە لایەنی ئاسایش و پۆلیسیشی لێبوو، ئێمە تاوەکو گەیاندمانە نەخۆشخانە، گیانی لەدەستدا".  سەرچاوەیەک لە پۆلیسی هەولێر رایگەیاند، گەنجە کوژراوەکە ئافرەتێکیشی لەگەڵدا بووە، دوو چەکدارەکەی زێرەڤانییش خۆیان رادەستی پۆلیس کردووە و لێکۆڵینەوەکان دەستیانپێکردووە.