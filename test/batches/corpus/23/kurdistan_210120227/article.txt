کەمپینەکە لە رۆژی پێنجشەممەوە دەستیپێکردووە و دەنگدانەوەی زۆری لە تۆڕە کۆمەڵایەتییەکاندا هەبووە. بە سەتان کەس هاشتەگێک بەناوی "هۆشدار بە پەرلەمانتاری هەورامان"یان بڵاوکردووەتەوە. ئەو کەمپینە دوای ئەوە دەستیپێکرد کە ئارەش لهۆنی، پەرلەمانتاری هەورامان سەردانی بەغدای کرد و بەپێی هەواڵێک کە لەبارەی سەردانەکەی بڵاوکرایەوە، لەگەڵ بەرپرسانی حکومەتی عێراق باسی کردنەوە و بە فەرمی ناسینی دەروازە سنوورییەکانی شێخ سڵە و شووشمێی کردووە.  د. موحیب نەویدی، چالاکڤانی مەدەنی و رێکخەری کەمپینی هاشتاگی "هۆشدار بە پەرلەمانتاری هەورامان" لەبارەی ئەو کەمپینە بە تۆڕی میدیایی رووداوی راگەیاند، لە ناوچەی هەورامان بڕیاری کردنەوە و بە فەرمی ناساندنی چوار دەروازەی شێخ سڵە لە سەلاسی باوەجانی، شووشمێ و سازان لە پاوە و درۆڵێ لە جوانڕۆ دراوە، بەڵام لە سەردانەکەیدا بۆ بەغدا، پەرلەمانتاری هەورامان تەنیا باسی سنوورەکانی شووشمێ و شێخ سڵەی کردووە.  نەویدی دەڵێت، ئەوان کێشەیان لەگەڵ کردنەوەی ئەو دوو سنوورە نییە، بەڵام دەیانەوێت وەکو یەک کار بۆ کردنەوەی هەر چوار سنوورەکە بکرێت. بەگوتەی نەویدی، بە فەرمی کردنەوەی ئەو سنوورانە دەبێتەهۆی رەخساندنی هەلی کار و گەشەی ئابووریی ناوچەکە.  ئارەش لهۆنی، پەرلەمانتاری هەورامان ئێوارەی پێنجشەممە سەردانی ناوچەی باینگانی کرد و لەوێ رایگەیاند، ئەو دژی کردنەوەی هیچکام لەو سنوورانە نییە و لە سەردانی بەغداش بەدواداچوونی بۆ کردنەوەیان کردووە.