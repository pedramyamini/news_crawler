لەم چەند رۆژەی رابردوودا هەندێک لە ماددە خۆراکییەکان نرخیان بەرزبووەتەوە، بەتایبەت رۆن و شەکر؛ ئەگەر پێشتر تەنەکەیەک رۆن ٣٠ هەزار بووبێت، ئێستا چوار بۆ پێنج هەزار دیناری چووەتە سەر.  بەڕێوەبەری چاودێریی بازرگانیی هەولێر دەڵێت، نرخی برنج، رۆن و شەکر بەرزبووەتەوە و دەشڵێت، نرخ لە سەرچاوەکانیەوە بەرزبووەتەوە، نەوەک لە نێوخۆی هەرێمی کوردستان.  رۆژی شەممە ٥ی ئاداری ٢٠٢١، موزەفەر سابیر، بەڕێوەبەری چاودێریی بازرگانیی هەولێر بە تۆڕی میدیایی رووداوی گوت: "لەم رۆژانەدا هیچ شوێنێکمان دانەخستووە، سەردانی هەموو شوێنەکانمان کردووە، لە مۆڵ و شوێنە گەورەکان نرخەکان نەگۆڕاون، ئەوەی هەیە زیاتر لە دووکانی کۆڵانەکاندایە".  بەڕێوەبەری چاودێریی بازرگانیی هەولێر ئاماژەی بەوەکرد، کە لە کۆگاکاندا بەشی زیاتر لە شەش مانگ خۆراک بەردەستن و گوتیشی، " ١٥ کۆمپانیای گەورەی خۆراک هەن لە هەولێر، لەگەڵ هەموویان قسەمان کردووە، بەڵێنیانداوە نرخی هیچ خۆراکێک بەرزنەکەنەوە تاوەکو ئەوانیش بە نرخی گران هاوردەی نەکەن".  ئەو خۆراکانەی نرخەکانیان بەرزبوونەتەوە، تەنیا لە سنووری پارێزگایەکدا نین و لە هەرێمی کوردستاندا هاوشێوەن، بەڕێوەبەری چاودێریی بازرگانیی سلێمانی دەڵێت، "هەموو شتەکان نرخیان ئاساییە و گۆڕانکارییەکی ئەوتۆ رووینەداوە لە زۆرینەی ماددە خۆراکییەکاندا".  ئەمڕۆ شەممە، سۆران عەبدولغەفوور، بەڕێوەبەری چاودێریی بازرگانیی سلێمانی، بە تۆڕی میدیایی رووداوی گوت، "نرخەکان وەکو شەش مانگ پێش ئێستان و ئەوەی نرخی کەمێک بەرزبووبێتەوە رۆن و زەیتە".  سۆران عەبدولغەفوور، ئاماژەی بەوەشکرد، کە هۆکاری گرانبوونی نرخ دەگەڕێتەوە بۆ سەرچاوەکەی و گوتیشی، "دڵنیایی دەدەین لەوەی، کە گەنجینەکانی هەرێمی کوردستان بەگشتی و سلێمانی بەتایبەت، بەشی زیاتر لە شەش مانگ خۆراکیان تێدایە، سنوورەکانیش هەموویان کراوەن و هیچ گرفتێکمان نییە".  بەگوتەی فرۆشیاران، هۆکاری بەرزبوونەوەی نرخی زەیت هێرشی رووسیایە بۆ سەر ئۆکراینا و دەڵێن، بەشێکی زۆری زەیت لە ئۆکرایناوە هاوردەی هەرێمی کوردستان کراوە.