ئیبراهیم گۆرەنتاش، بەڕێوەبەری دارستان و ئاژەڵداری دەڵێت، "زستانی ئەمساڵ زۆر باش بوو. بەفرێکی زۆر باریوە و ئاوی ژێرزەوی و سەرزەوی زیادبووە. چاومان لە بارانبارینی زۆری بەهارە بۆ ئەوەی ببێتە ساڵێکی پڕ پیت و بەرەکەت بۆ جووتیاران و ئاژەڵداران".   شارەزایان باس لەوە دەکەن، بارانبارینی زۆری ئەمساڵ و کەڵەکەبوونی چەندین مەتر بەفر سوودێکی زۆری هەبووە بۆ زیادبوونی بڕی ئاوی دەریاچەی وان، کە سەرچاوەیەکی گرنگە بۆ ئاودێری.   موراد تونچ تورک، مامۆستای زانکۆ دەڵێت، "دەریاچەی وان سەرچاوەیەکی زۆر گرنگە بۆ ژینگەی شارەکە. رێژەیەکی زۆری ئاوە تواوەکەی بەفری ئەمساڵ دەڕژێتە نێو دەریاچەکە؛ هەربۆیە دەبینین تا مانگی رابردوو، ئاوی دەریاچەی وان بەرێژەی ٤٠ % بەرزببووەوە. ئەمساڵ وەرزێکی بە بەرەکەت دەبێ بۆ جووتیاران و ئاژەڵداران".   وەرزی بارانبارینی رابردوو بڕێکی زۆر کەم بەفر و باران باری، بەراددەیەک بەر لە هاتنی وەرزی هاوین، وشکەساڵی لە باکووری کوردستان راگەیێندرا و جووتیاران و ئاژەڵداران بەهۆی کەمی ئاوی سەرزەوی و ژێرزەوی زیانی زۆریان بەرکەوت. ئاستی ئاوی دەریاچەی وانیش سێ مەتر دابەزی و ئەوەش کاریگەری راستەوخۆی لەسەر کەرتی کشتوکاڵ کشتوکاڵ هەبوو.