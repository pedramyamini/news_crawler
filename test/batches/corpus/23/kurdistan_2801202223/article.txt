تاوەکو ئێستا یەکێتی سوورە لەسەر هێشتنەوەی بەرهەم ساڵح وەکو تاکە بەربژێریان، لە بەرامبەریشدا پارتیش هۆشیار زێباری بەربژێر کردووە و دەڵێت، ئەمجارە پۆستی سەرۆککۆمار دەبێ بۆ ئەوان بێت.   هەوڵەکانى یەکێتى بۆ کۆکردنەوەى پاڵپشتى، لەسەر دوو ئاڕاستەیە، ئاڕاستەى حیزبى بە سەرۆکایەتیى بافڵ جەلال تاڵەبانى و ئاڕاستەى سەرۆککۆمار و راوێژکارەکانى، بە سەرۆکایەتیی د. بەرهەم ساڵح، دوو هەوڵ کە یەکێتى ناوى لێناوە خەباتى نوێ لە قۆناخى گۆڕانکاريى سیاسى و حکومڕانى عێراق.  بڕیارە رۆژی ٧ی شووبات پەرلەمانی عێراق بۆ دەنگدان بە سەرۆککۆمار کۆببێتەوە.  ستران عەبدوڵڵا، ئەندامی مەکتەبی سیاسیی یەکێتی دەڵێت، "ئێمە خەباتی سیاسی و دیپلۆماتی خۆمان دەکەین، بایی ئەوەندەش پەیوەندیمان هەیە کە وابکەین بەربژێرمان سەربخەین، ئەگەر وانەکەین، سەرکەوتنی پارتی بۆ ئایندەی کورد باش نابێت".  مستەفا چاوڕەش، ئەندامی سەرکردایەتیی یەکێتی دەڵێت، "من خۆم باوەڕم بە رێککەوتن نییە لەگەڵ هیچ هێزێک چ براوە چ یەکلایی نەبووەوە، بەڵام دەبوو هەردوولا بەیەکەوە بین، نەک لایەنێک بەجیا و نهێنی رێککەوتن بکات".  هۆشیار مەحموود محەممەد زێبارى لە ساڵی ١٩٥٣ لەدایکبووە و لە ساڵی ١٩٧٦ بڕوانامەى زانستەسیاسییەکانی لە ئوردون بەدەستهێناوە. دواتریش لە خوێندنی ماستەری لە بواری کۆمەڵایەتی لە بەریتانیا تەواوکردووە. لە ساڵانی ٢٠٠٦ تاوەکو ٢٠١٠ وەزیری دەرەوەی عێراق و لە ساڵانی ٢٠١٤ بۆ ٢٠١٦ ـش وەزیری دارایی عێراق بووە. ئێستاش ئەندامی سەرکردایەتیی پارتی و بەربژێری ئەو حیزبەیە بۆ پۆستی سەرۆککۆماری عێراق.  د. بەرهەم ئەحمەد ساڵح لە ساڵی ١٩٦٠ لەدایکبووە و لە تەمەنی ١٦ ساڵیدا پەیوەندی کردووە بە ریزەکانی یەکێتیی نیشتمانیی کوردستانەوە. لە ساڵی ١٩٨٧ بڕوانامەی دکتۆرای لە بەریتانیا بەدەستهێناوە. لە ساڵی ١٩٩٢ ئەندامى سەرکردایەتیى یەکێتى بووە، دواتر لە ساڵانی ٢٠٠١ بۆ ٢٠٠٤ سەرۆکى حکومەتى هەرێمى کوردستان / سلێمانى بووە، لە ساڵی ٢٠٠٤ بووە جێگری سەرۆکوەزیرانی عێراق. لە ساڵی ٢٠١٨ ـەوە سەرۆککۆماری عێراقە و ئێستاش بەربژێری یەكێتییە بۆ بەدەستهێنانەوەی ئەو پۆستە.  پارتى و یەکێتى کە لە گەڕى دووەمى کۆبوونەوەکانى بەغدایان بە دوو شەمەندەفەرى جوودا رۆشتوون، هەر یەکە و لە خەمى ئەوەدایە زۆرترین دەنگ بۆ دانیشتنى ٧ ى شوبات کۆبکاتەوە، ئەو دانیشتنەى پەرلەمان کە دەیدەخات.