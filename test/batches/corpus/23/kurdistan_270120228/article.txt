رۆژی پێنجشەممە ٢٧ - ١ - ٢٠٢٢ بەڕێوەبەرایەتیی کەشناسی و بوومەلەرزەزانی هەرێمی کوردستان پێشبینییەکانی بۆ بارینی بەفر و باران لە سەنتەری شارەکان و ناوچە شاخاوییەکان بڵاوکردەوە.  وەک ئەوەی بەڕێوەبەرایەتیی کەشناسی هەرێمی کوردستان پێشبینی کردووە کە رۆژانی پێنجشەممە و جومعە لە سەنتەری شاری هەولێر بەفر نابارێت، بەڵام لە ناوچە شاخاوییەکان بەفر دەبارێت.  رۆژی پێنجشەممە ٢٧ - ١ - ٢٠٢٢ ئاسمان هەور دەبێت لەگەڵ باران و بەفر لە ناوچە شاخاوییەکان. هەروەها بارانبارین لە زۆربەی ناوچەکان پاشان بۆ ئاسمان دەگۆڕێت بۆ نیمچە هەور. خێرای با ١٠ بۆ ٢٠ کیلۆمەتر دەبێت لە کاژێرێکدا.  نزمترین پلەی گەرمای تۆمارکراو ٧ پلە   بەرزترین پلەی گەرمای پێشبینیکراو ١٢ پلە  سەبارەت بە رۆژی هەینی ٢٨ - ١ - ٢٠٢٢ ئاسمان هەور دەبێت لەگەڵ بارینی باران لە ناوچە شاخاوییەکان و هەروەها بارینی بەفر لە ناوچە شاخاوییە سنوورییەکان پاشان ئاسمان دەگۆڕێت بۆ نیمچە هەور لە کاتەکانی ئێوارەدا. نزمترین پلەی گەرما ٥ و بەرزترین پلەی گەرمای پێشبینیکراو ١٣ پلە دەبێت.  لە سەنتەری شاری سلێمانی بەفر بارین دەستپێدەکات  بەپێی ئەو پێشبینییانەی کەشناسیی هەرێمی کوردستان بڵاویکردووەتەوە لە ئێوارەی رۆژی پێنجشەممە ٢٧ - ١ - ٢٠٢٢ لە سەنتەری شاری سلێمانی بەفر دەبارێت. خێرای با ١٠ بۆ ١٥ کیلۆمەتر دەبێت لە کاژێرێکدا و مەودای بینین ٨ بۆ ٩ کیلۆمەتر دەبێت.   لە سلێمانی پلەکانی گەرما بۆ ٦ پلە دادەبەزێت و بەرزترین پلەش ٨ پلە دەبێت.   هەروەها رۆژی هەینی بەفربارین لە ناوچە شاخاوییەکان بەردەوام دەبێت، ئاسمان هەور دەبێت و لە زۆربەی ناوچەکان باران دەبارێت.  ئێوارەی پێنجشەممە بەفر لە سەنتەری شاری دهۆک دەبارێت  لە سەنتەری شاری دهۆک بەفر بارین لە کاتەکانی ئێوارە دەستپێدەکات. ئاسمان هەور دەبێت سەرەتا لە ناوچە شاخاوییەکان باران و بەفر دەبارێت. پاش زیادبوونی ئەو شەپۆلە باران لە زۆربەی ناوچەکان دەبارێت.   رۆژی هەینیش ئاسمان هەور دەبێت لەگەڵ بارینی باران لە ناوچە شاخاوییەکان و هەروەها بارینی بەفر لە ناوچە شاخاوییە سنوورییەکان، پاشان ئاسمان دەگۆڕێت بۆ نیمچە هەور لە کاتەکانی شەودا.   - نزمترین پلەی گەرمای پێشبینیکراو ٢ پلە دەبێت  - بەرزترین پلەی گەرمای پێشبینی کراو ٧ پلە دەبێت.  لە کەرکووک رۆژانی پێنجشەممە و هەینی بەفر نابارێت، ئاسمان هەور دەبێت لەگەڵ بارینی باران لە زۆربەی ناوچەکان پاشان ئاسمان دەگۆڕێت بۆ نیمچەهەور لە کاتەکانی ئێوارە. بەرزترین پلەی گەرمای تۆمارکراو ١٥ و نزمترین پلەش ٦ پلەی سیلیزی دەبێت.  لە هەڵەبجەش بەفر سەنتەری شار دەگرێتەوە  هاوشێوەی پارێزگاکانی سلێمانی و دهۆک بەفر سەنتەری شاری هەڵەبجە دەگرێتەوە. ئاسمان هەور دەبێت  و سەرەتا لە ناوچە شاخاوییەکان باران و بەفر بارین دەبێت و دواتر کاریگەرییەکەی لە زۆربەی ناوچەکان دەردەکەوێت. هەروەها بەفربارین لە ئێوارەدا لە سەنتەری پارێزگاکە دەبارێت.   هەروەها بۆ رۆژی هەینی ٢٨ - ١ - ٢٠٢٢ ئاسمان هەور دەبێت لەگەڵ بارینی نمەباران لە هەندێک ناوچە و هەروەها بارینی بەفر لە ناوچە شاخاوییەکان.