پێشتر بە کارەبای نیشتمانی و ئەو کارەبایەی هەرێمی کوردستان لە ئێران هاوردەی دەکرد، ٢٤ کاژێر کارەبا بۆ پێنجوێن دابینکرابوو؛ ماوەی چەند رۆژێکە بەهۆی شەپۆلی سەرماوە کارەبای نیشتمانی لە سنوورەکە چەند کاژێرێک کەمی کردووە و ئەوەش ناڕەزایی بەشێک لە هاونیشتمانیانی لێکەوتووەتەوە.  رۆژی دووشەممە ٢٤ - ٠١ - ٢٠٢٢ زانا عەبدولڕەحمان، قایمقامی پێنجوێن بە تۆڕی میدیایی رووداوی راگەیاند، دۆخی سەختی سەرما بەردەوامە و بەستنی شەقامەکانیش هێشتا هەن. قایمقامی پێنجوێن ئاماژەی بەوەش کردووە، "لە رۆژانی رابردوودا ١٩ کاژێر کارەبای نیشتمانی هەبوو، ئەوەش نیگەرانیی لێکەوتەوە. خۆشبەختانە بە هەوڵی دڵسۆزان بەگشتی و بەتایبەت قوباد تاڵەبانی و وەزیری کارەبای هەرێمی کوردستان، کێشەی کارەبامان بۆ چارەسەرکرا".  سەبارەت بە دەستپێکردنەوەی دەوام، کە رۆژی شەممەی رابردوو دوو رۆژ پشوو راگەیێندرا و ئەمڕۆ کۆتایی دێت، زانا عەبدولڕەحمان ئاماژەی بەوە کرد، "ئەگەر بەفر و باران نەبارێت، بڕیارمانداوە لە سبەینێ سێشەممەوە دەوام ئاسایی بکەینەوە".  لە وەڵامی نیگەرانیی کەمبوونەوەی کارەبای نیشتمانی لە پێنجوێن، شەوی رابردوو بەڕێوەبەرایەتیی کارەبای سلێمانی لە راگەیێندراوێکدا بڵاوکردەوە و باسی لەوە کرد، "دوای ئەو شەپۆلە بەفربارین و سەرمایەی کە هەرێمی کوردستانی گرتووەتەوە و قەزای پێنجوێن نزمترین پلەی تۆمارکرد، بەڵام شار و شارۆچکەکانی دیکەی سەر بە پارێزگای سلێمانیش هەمان کێشەی سەرمایان بۆ دروستبووه، لە چەند رۆژی رابردوودا له‌ناو شاری سلێمانی به‌هۆی ئه‌و بارودۆخه‌وه پێنج بۆ شەش کاژێر کارەبای نیشتمانی بە شێوەی پچڕپچڕ به هاووڵاتییان دراوە، له کاتێکدا قەزای پێنجوێن ٢٤ کاژێر کارەبای به به‌رده‌وامی له هه‌موو وه‌رزه‌كانی ساڵی رابردووشدا هەبووە".  بەڕێوەبەرایەتیی کارەبای سلێمانی دەڵێت، "دوای بڕانی کارەبای ئێران له پێنجوێن، بڕیاربوو بەکارهێنانی کارەبایان کۆنترۆڵ بکەن و بە ئاگاداریی ئیداره‌ی قەزاکە بڕیاردرا لە ٣٠ مێگاوات تێپەڕنەکات، کە ٥ مێگاواتی لە پشکی کارەبای هەرێم و ٢٥ مێگاواتیش لە پشکی کارەبای سلێمانی دابینکرا، بەوەش ٢٤ کاژێر کارەبایان هەبووە، بەڵام ئێستا سەرجەم فیدەرەکانی کارەبای قەزاکە ئۆڤەرلۆدن و ئێستا لایانداوه له‌و بڕە و ٣٦ مێگاوات به‌كاردەهێنن. ئەوەش بەهۆی ئەوەی پێشتر هاوبەشەکان جۆزەیان هەبووە و ئێستا زۆربه‌ی لابراوه و کارەبایان فول کردووە، به‌و هۆیه‌وە کێشەی زۆر بۆ فیدەرەکان دروستبووه".  بەپێی راگەیێندراوی کارەبای سلێمانی، "لەم چه‌ند رۆژەدا به‌هۆی زۆر به‌كارهێنان له شاری پێنجوێن، رۆژانه چوار كاژێر کارەبا دەبڕین و ٢٠ کاژێر کارەبامان بۆ دابینکردوون؛ بۆیە دەبێت هاووڵاتییانی پێنجوێنیش لە بارودۆخەکە تێبگەن و هاوشارییەکانی خۆیان ببینن، ئەو چەند کاژێرەش کە بڕاوه، کاتی بووە".  لە راگەیێندراوەکەی وەزارەتی کارەبادا ئەوە خراوەتەڕوو، ئەو مێگاواتانەی ده‌مێننەوە دوای نه‌خۆشخانه و پرۆژه‌كانی ئاو ٦٠٠ مێگاواته بۆ هەردوو پارێزگای سلێمانی و هه‌ڵه‌بجه و ئیداره‌ی راپه‌رین، كه نزیكه‌ی ٦٧٠ هەزار هاوبه‌شه، له كاتێكدا شاری پێنجوێن ١٦ هەزار هاوبەشی هەیە.  کارەبای سلێمانی باسی لەوەش کردووە، ئەوان بەرپرس نین لە گەرمکردنی ماڵەکان و دابینکردنی سووتەمەنی و ئەوە "وەزارەتی سامانە سرووشتییەکانە بەرپرسە لە دابینکردنی نەوت و غاز بۆ هاووڵاتییان".  لە کۆتاییدا بەڕێوەبەرایەتیی کارەبای سلێمانی رایگەیاندووە، دوای هەوڵەکان و پەیوەندی بە لایەنە پەیوەندیدارەکانی سەروو خۆیان، بڕی مێگاواتی پێویستیان له پێدراوی هه‌رێمی کوردستان بۆ زیادكراوه و كێشه‌كه چاره‌سه‌ر کراوە.