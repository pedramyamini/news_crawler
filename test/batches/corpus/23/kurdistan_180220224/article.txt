نوێکار مەهدی، گەنجی خۆبەخشی ژینگەپارێز دەڵێت، "ئاوا مانگانە یان ١٥ رۆژ جارێک ئەم کارە دەکەم، هەرجارەو ١٠٠ کیلۆ یان ٥٠ کیلۆ شەخەڵ کۆدەکەمەوە و فڕێی دەدەم".  ئەو کارەی نوێکار دەیکات لە گوندەکەیان نوێیە، ئەویش دەیەوێت ببێتە کولتوور لەنێو منداڵان و گەنجانی گوندەکەی، ئەو کارەی دەیکات بەبێ هیچ بەرامبەرێکە. ئەو گەنجە تەنیا بە کۆکردنەوەی زبڵ و خاشاکی سەیرانگە و کانیاوەکانەوە نەوەستاوە، بەڵکو زبڵ و خاشاکی نێو گوندەکەشی کۆدەکاتەوە.  ئەو گەنجە خۆبەخشە ژینگەپارێزە ئاماژە بەوە دەکات، "من لەم گوندە لەدایکبووم جا پاک راگرتن و پاککردنەوەی ئەو جێگەیەی لێی دەژیت، شانازییە. ئەوە خزمەتی نیشتمان و ژینگە و ناوچەکەیە، بۆیە حەزدەکەم پاکی بکەمەوە".  نوێکار هەر لە منداڵییەوە حەزی بە پاکوخاوێنییە، بۆیە لە هەر جێگەیەک بووبێت زبڵ و نایلۆنەکانی ئەو جێگەی کۆکردوونەتەوە و لە جێگەی فڕێدانی زبڵ دایناوە. ئەو گەنجە ژیانی هاوژینیی پێكهێناوە و دەیەوێت لە ئاییندەدا لەگەڵ هاوژین و خێزانەکەشی ئەو کارە بکەن بە کولتوور.