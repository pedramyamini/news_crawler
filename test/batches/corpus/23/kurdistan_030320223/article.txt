بڕیارە کاژێر ١١: ٠٠ی پێشنیوەڕۆی ئەمڕۆ پێنجشەممە ٢٠٢٢/٣/٣ مەسرور بارزانی، سەرۆکوەزیرانی هەرێمی کوردستان کۆنفرانسێکی رۆژنامەڤانی بکات و باسی دۆخی ئێستای هەرێمی کوردستان، بڕیاری دادگەی باڵای فیدراڵی عێراق، مافە دەستوورییەکانی هەرێمی کوردستان، دوایین گۆڕانکاریی و پێشهاتەکانی عێراق و ناوچەکە بکات.  رۆژی ١٥ی شوباتی ٢٠٢٢، دادگەی باڵای فیدڕاڵی عێراق لەبارەی دوو سکاڵا کە لە ساڵانی ٢٠١٢ و ٢٠١٩ لەسەر هەرێمی کوردستان تۆمارکراون، کۆبووەوە، سکاڵاکان تایبەت بوون بە نەوتی هەرێمی کوردستان و هەناردەکردنی.  دادگەی باڵای فیدڕاڵی لە دانیشتنەکەیدا چوار بڕیاری لە دژی هەرێمی کوردستان دەرکرد، کە تایبەتن بە نەوتی هەرێمی کوردستان، بڕیارەکانیش ئەمانەن:  ١ - یاسای نەوت و غازی هەرێمی کوردستان ژمارە ٢٢ی ساڵی ٢٠٠٧ نادەستوورییە و پووچەڵدەکرێتەوە، چونکە پێچەوانەی ماددەکانی ١١٠، ١١١، ١١٢، ١١٥، ١٢١، ١٣٠ی دەستووری کۆماری عێراقی ساڵی ٢٠٠٥ ە.  ٢ - پابەندکردنی حکومەتی هەرێمی کوردستان بە رادەستکردنی تەواوی ئەو بەرهەمە نەوتییەی لە کێڵگە نەوتییەکانی هەرێمی کوردستان و ناوچەکانی دیکەوە دەردەهێنرێت کە وەزارەتی سامانە سرووشتییەکانی هەرێمی کوردستان هەڵساوە بەدەرهێنانی نەوت لێیانەوە، هەروەها رادەستکردنی بە حکومەتی فیدراڵی لەڕێگەی وەزارەتی نەوتی عێراقەوە و رێگەی پێبدرێت لە بەکارهێنانی دەسەڵاتە دەستوورییەکانی لەبارەی دۆزینەوەی نەوت و دەرهێنان و هەناردەکردنی.  ٣ - سکاڵاکار دەتوانێت چاودێری پووچەڵبوونەوەی ئەو گرێبەستە نەوتییانە بکات کە حکومەتی هەرێمی کوردستان لەڕێگەی  سکاڵالێکراو وەزیری سامانە سرووشتییەکانی هەرێمی کوردستان لەگەڵ لایەنە بیانییەکان لە دەوڵەتان و کۆمپانیاکان بۆ دۆزینەوە و دەرهێنان و هەناردەکردنی نەوت و فرۆشتنییەوە واژۆی کردوون.  ٤ - پابەندکردنی حکومەتی هەرێمی کوردستان بە رێگەپێدان بە وەزارەتی نەوتی عێراق و دیوانی چاودێری فیدڕاڵی بە پێداچوونەوە بەسەرجەم گرێبەستە نەوتییەکان کە لەگەڵ حکومەتی هەرێمی کوردستان لەبارەی هەناردەکردنی نەوت و غاز و فرۆشتنییەوە واژۆکراو، بەمەبەستی وردبینیکردنی و دیاریکردنی ئەو مافانەی لەسەر هەرێمی کوردستانە و پشکی هەرێمی کوردستان لە بودجەی گشتی و بەو شێوەیەی کە گەیاندنی مافەکانی هاووڵاتیانی پارێزگاکانی هەرێمی کوردستان لە بودجەی گشتی فیدراڵی گەرەنتی بکات و دوانەکەوێت، دوای ئەوەی هەموو بڕگەکانی ئەم بڕیارە لەلایەن حکومەتی هەرێمی کوردستانەوە جێبەجێدەکرێت و حکومەتی فیدراڵی و دیوانی چاودێری دارایی فیدڕاڵی ئاماژە بەوە دەکات.  ٥ - پابەندکردنی سکاڵالێکراو بە پێدانی هەموو رسومات و خەرجی و کرێی پارێزەران بریکارەکانی سکاڵاکارەکان کە بڕی ١٠٠ هەزار دینار دەبێت و بەپێی یاسا دابەشدەکرێت.