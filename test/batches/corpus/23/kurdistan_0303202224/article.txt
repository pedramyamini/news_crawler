سەلیم سەبری، بەڕێوەبەری کۆنترۆڵی جۆری لە بەڕێوەبەرایەتیی نەوت و کانزای دهۆک لیژنەیەکی لێکۆڵینەی لە رووداوەکە پێکهێناوە و خۆی سەرۆکی لیژنەکەیە، ئەو بە تۆڕی میدیایی رووداوی راگەیاند، "بەدواداچوونیان بۆ کێشەکە کردووە و دەرکەوتووە کێشەیەکی تەکنیکی بووە و کارەکە بە مەبەست نەبووە. "  ئەمڕۆ پێنجشەممە ٠٣ - ٠٣ - ٢٠٢٢ بەنزینخانەیەک لە دهۆک لەکاتی دابەشکردنی بەنزینی جۆری ٦٩٠ دیناری کە تایبەت بوو بە تەکسی، بەشێک لە شۆفێران دوای وەرگرتنی بەنزینەکە فیولپەمپی ئۆتۆمبێلەکانیان لەکار کەوت، دواتر ئەوان هۆکارەکەیان گەڕاندەوە بۆ خراپی کوالێتی بەنزینی بەنزینخانەکە.  نایف رەمەزان، پەیامنێری تۆڕی میدیایی رووداو لە دهۆک لەو بارەوە لەگەڵ سەلیم سەبری، بەڕێوەبەری کۆنترۆڵی جۆری لە بەڕێوەبەرایەتیی نەوت و کانزای دهۆک قسەیکرد، ئەو بەڕێوەبەرە رایگەیاند، "دوای ئەوەی کە لیژنەکەمان ئاگادار کرانەوە دەست بەجێ چووینە ئەوێ و دابەشکردنی بەنزینەکەمان راگرت تاوەکو گرفتەکە چارەسەر کرا، خاوەنی بەنزینخانەکەش بڕیاریداوە کە قەرەبووی زیانبەرکەوتووان بکاتەوە. "  لەبارەی کولێتی بەنزینیش کە بەشێک لە خەڵکی دهۆک گلەییان لێی هەیە، بەڕێوەبەری کۆنترۆڵی جۆری لە بەڕێوەبەرایەتیی نەوت و کانزای دهۆک باسی لەوە کرد، خەڵک دڵنیا دەکەنەوە کە نایەڵن بەنزینی کولێتی خراپ بەخەڵک بدرێت، هەروەها گوتیشی، "پێش ئەوەی بەنزینەکە دابەشبکرێت لیژنەکانمان دەچنە ئەوێ و پشکنینی بۆ دەکەن. ئەگەر بەنزینەکە بە کوالێتی ستانداردی عێراقی نەبێت رێگە بە دابەشکردنی نادرێت. "  ماوەیەکە بەنزینی جۆری ٦٩٠ دیناری لە بەنزینخانەکانی دهۆک دابەشدەکرێت، بۆ ئەوەش خەڵکێکی زۆر نۆرە دەگرن. لەبارەی ئەو بەنزینخانانەشی کە سەرپێچی دەکەن و بەنزینی کوالێتی خراپ دابەش دەکەن، ئەو بەڕێوەبەرەی نەوت و کانزای دهۆک ئاماژەی بەوەش کرد. "بەهۆی پەبەند نەبوونی بەشێکیان لەسەرەتای مانگی رابردووەوە تاوەکو ئێستا دوو بەنزینخانە سزادراون و هۆشداریشمان داوەتە ١٣ بەنزینخانەی دیکە. "  لە بارەی گلەیی شۆفێرانیشەوە کە باسی خراپی کوالێتی بەنزینی ئەو بەنزینخانەیە دەکەن کە ئەمڕۆ بووە هۆی لەکار کەوتنی فیولپەمپی چەند ئۆتۆمبێلێک، سەلیم سەبری، بەڕێوەبەری کۆنترۆڵی جۆری لە بەڕێوەبەرایەتیی نەوت و کانزای دهۆک ئەوەی خستەڕوو، راستە ئاو لە بەنزینەکەدا هەبووە، بەڵام ئەوە بە مەبەست نەکراوە و بەهۆی بارانەوە بووە.