نێچیرڤان بارزانی، جێگرى سه‌رۆكى پارتى ديموكراتى كوردستان لە پەیامەکەیدا هیوای خواستووە، یادی ٦٩ ساڵەی دامەزراندنی یەکێتیی قوتابیانی کوردستان "هاندەرێکی بەهێز بێت بۆ برەودانی زیاتر بە خەباتی رێکخراوەییتان لەپێناو ماف و خواستەکانی قوتابیانی کوردستاندا".  جێگرى سه‌رۆكى پارتى ديموكراتى كوردستان ئاماژەی بەوەش کردووە، یەکێتییەکە "خاوەنی مێژوویەکی پڕ لە سەروەرییە، وێڕای بەخشینی چەندین شەهیدی قارەمان، لانکەی پێگەیاندنی چەندین سەرکردە و تێکۆشەری دیاری گەلەکەمانە کە رۆڵی گرنگیان لە بزاڤی رزگاریخوازیى كوردستاندا بینیوە".  هەر لەو پەیامەدا کە جێگری سەرۆکی پارتی دیموکراتی کوردستان ئاراستەی رێکخراوی یەکێتیی قوتابیانی کوردستانی کردووە، ئەوەش خراوەتەڕوو، "رێکخراوەکەتان به‌رپرسيارێتیى ئەرکی گرنگی نیشتمانی و پیشەیی لەئەستۆدایە بۆ پاراستنى مافه‌كانى قوتابيان و پێگەیاندنی تاکی هۆشیار و کادیری دڵسۆز و کارمەندی لێهاتوو بۆ خزمەتی نیشتمان و داهاتوويه‌كى باشتر، هه‌روه‌ها بۆ بەهێزکردنی بنەماکانی لێبوردەیی و یەکڕیزی و تەبایی".  نێچیرڤان بارزانی باسی لەوەش کردووە، "گرنگە هه‌نگاوه‌كانتان هاوشانی پێشکەوتنی خێرا و گەورەی سەردەم بن لە بواری زانست و خوێندن و پەروەردەدا. پێشکەوتنی توانای زانستیی قوتابیان و پەرەپێدان بە بەهرەکانیان، زامنی داهاتوویەکی گەشە بۆ قوتابیان و کۆمەڵگه".