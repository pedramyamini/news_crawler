ئەمڕۆ دووشەممە ٣١ - ٠١ - ٢٠٢٢ کۆنفرانسێک بۆ تاوتوێکردنی دۆخی بازرگانیکردن بە زێڕ لە هەرێمی کوردستان بە ئامادەبوونی وەزیری بازرگانی، کۆنسوڵی چەند وڵاتێک، بازرگان و شارەزایانی زێڕ بەڕێوەچوو.  کۆنفرانسەکە لە سێ پانێڵ پێکهاتبوو کە باس لە گرنگیی بازرگانیکردن بە زێڕ و داهات و باج و رسوماتی دەکرد، هەروەها گرنگیی ئەم بازرگانییە لە روانگەی شەریعەتی ئیسلامییەوە.  هەرێم رێبوار، رێکخەری کۆنفرانسەکە رایگەیاند، پێویستە حکومەتی هەرێمی کوردستان "لەمەوبەدوا بیر لەوە بکاتەوە بانکەکان کارا بکات و بەشی زێڕ بەکاربخات و بچنە ئەم بازرگانییەوە لە بۆرسەکاندا وە هەوڵی ئەوە بدەن کە بەشێک لەو سەرمایەی ساڵانە دێتە دەستمان بەشێوەی زێڕی نەختینە لە بانکەکاندا هەڵیگرین بۆهەر دۆخێکی نەخوازراو کە لەدنیادا روودەدات".  سەعد جەلال، بازرگانێکی زێڕە و دەڵێت، "جامخانەکانی زێرنگران لەناو بازاڕی زێر سەیر بکەی هەموو ئاوەدانە سوپاس بۆ خوا کارەکانیان باشە".  لە باشووری کوردستان نزیکەی ١٨٠٠ زێڕنگر هەن. بەپێی دوایین داتا جیهانییەکان، ئەمریکا لە پلەی یەکەمی وڵاتانی دنیایە لە هەبوونی یەدەگی زێڕ کە زیاتر لە ٨ هەزار تۆنە و ئەڵمانیا و ئیتاڵیاش لە پلەی دووەم و سێیەمن. تەنانەت عێراقیش خاوەنی زیاتر لە ٩٦ تۆن زێڕی یەدەگە.