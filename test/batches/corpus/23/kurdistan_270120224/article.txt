رۆژی چوارشەممە هەسەدە بە بەشداری هەزاران شەڕڤان، لە ئۆپەراسیۆنێکدا بەناوی "چەکوشی گەلان" دوایین بەشی گرتووخانەی سناعەی غوێرانی لە حەسەکە کۆنتڕۆڵکردەوە و لە دەستی بەندکراوە یاخییەکانی دەرهێنا.  نەورۆز ئەحمەد، ئەندامی فەرماندەی گشتیی هێزەکانی سووریای دیموکرات رایگەیاند: "گرتووخانەکە بە تەواوی لەژێر کۆنتڕۆڵماندایە، زیندانیان گواستراونەتەوە بۆ شوێنێکی سەلامەت. ئەمە دۆخی نێو گرتووخانەکەیە. نزیکەی ١٠ هەزار شەڕڤان و ئەندامی ئاسایش بەشداریان لەو ئۆپەراسیۆنەدا کردووە. "  گیراوانی داعش لە گرووخانەکە دەستە دەستە خۆیان رادەستی هێزەکانی سووریای دیموکرات کردەوە، دواتر گواسترانەوە بۆ شوێنێکی نادیار.  لە کاتی ئۆپەراسیۆنەکە کە هاوپەیمانیی نێودەوڵەتیش لە ئاسمانەوە بەشداربوو، ژمارەیەک چەکداری داعش کوژران، بەڵام نەورۆز ئەحمەد، ئەندامی فەرماندەی گشتی هێزەکانی سووریای دیموکرات دەڵێت بە دروستی نازانن چەند کەس کوژراون.  نەورۆز ئەحمەد دەڵێت: "ئەو هێزانەی لەوێبوون، ژمارەیان بەتەواوی نازانین بەڵام هەندێکیان کوژران. ئەوەی کە تاوەکو ئێستا دەزانین ٥٥٠ کەس لە دەرەوەی گرتووخانەکە دەستگیرکران. ئەوانی دیکەش لەنێو گرتووخانەکە دەگوازرێنەوە. ژمارەی ئەو چەکدارانەی داعش کە کوژران ئێمە بەتەواوی نازانین، چونکە هێرشێکی فراوانبووە. "  نزیکەی یەک هەفتە لەمەوبەر نزیکەی ٢٠٠ چەکداری داعش لە رێگەی ئۆتۆمبێلی بۆمبڕێژکراوەوە هەڵیانکوتایە سەر گرتووخانەی غوێران کە نزیکەی ٥٠٠٠ چەکداری پێشووی داعشی تێدابوو.  لە شەڕەکەدا بە دەیان چەکداری داعش کوژران، هەدەسەش دەڵێت لە شەڕەکەدا ژمارەیەک شەرڤانیان گیانیان لەدەستداوە. هەسەدە گومانی لە هێرشەکە هەیە و دەڵێت دەستێکی گەورەتری لەپشتبووە.  نەورۆز ئەحمەد، دەڵێت: "ئەم هێرشە بەتایبەت بەشێکی لە عێراقەوە، بەشێکی لە تورکیا و هەرێمەکانی ژێر کۆنتڕۆڵی چەتەکانیان وەکو سەرێکانیێ و گرێ سپیێ و بەشێکیشی لە سووریاوە ئامادەکاری بۆ کرابوو. ئەو هێرشە لەلایەن ژمارەیەکی زۆری داعشەوە کە لە دەرەوە ئامادەکاری بۆ کرابوو، نزیکەی ٢٠٠ بۆ ٣٠٠ چەتە دەبوون و پەڕیبوونەوە ناوچەکە، هەروەها لەنێوخۆشدا شانەی خەوتوویان هەبوو کە پێشتر خۆیان یەکخستبووەوە. "  هەسەدە و لایەنگرانی تاوەکو درەنگانی شەو بەردەوامبوون لە گێڕانی ئاهەنگی سەرکەوتن بەسەر داعشدا، بەڵام هێشتا گەورەترین بەرپرسیارییەتی نێودەوڵەتیان لە ئەستۆدا ماوە، ئەویش نزیکەی ٢٠ هەزار چەکدار و زیاتر لە ٦٠ هەزار ژن و منداڵی چەکدارانی داعشن، کە بەشێکیان بیانین و حکومەتەکانیان ئامادەنین وەرنیانگرنەوە.