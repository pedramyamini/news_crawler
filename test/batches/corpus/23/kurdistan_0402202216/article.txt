عەلی جەمال قەدووری، گوتەبێژی پۆلیسی گەرمیان رۆژی هەینی ٠٤ - ٠٢ - ٢٠٢٢ بە تۆڕی میدیایی رووداوی راگەیاند، تۆمەتبارێکیان دەستبەسەرکردووە کە لە ساڵی ٢٠٠٥ لە شارۆچکەی تەقتەق ژنەکەی خۆی کوشتووە و دواتر خۆی ونکردبوو. دەشڵیت، "تۆمەتبار لەو ماوەیەدا چەند جارێک شوێنی نیشتەجێبوونی خۆی گۆڕیوە و بەردەوام هەوڵی خۆحەشاردانی داوە. "  عەلی جەمال قەدووری گوتیشی، "دوای وەرگرتنی زانیاری لەسەر شوێنی تۆمەتبار، بەشی نەهێشتنی تاوان لە پۆلیسی گەرمیان ئەمڕۆ هەینی چوونەتە سەر شوێنەکەی و توانیان دەستبەسەری بکەن. "  بەگوتەی گوتەبێژەکەی پۆلیسی گەرمیان، تاوانبار ناوی (ئـ، م، ح)ـە و لە دایکبووی ١٩٦٨ ە. لە ساڵی ٢٠٠٥ ەوە لە دادگەی تەقتەق سکاڵای لەسەر تۆمارکراوە.  گوتەبێژی پۆلیسی گەرمیان ئاماژەی بەوەش کرد، لەئێستادا بە بڕیاری دادوەری لێکۆڵینەوەی قەزای کەلار و بەپێی مادەی ٤٠٦ لە یاسای تاوانەکانی عێراق بەندکراوە، دواتر رادەستی پۆلیسی شارۆچکەی تەقتەق دەکرێتەوە.