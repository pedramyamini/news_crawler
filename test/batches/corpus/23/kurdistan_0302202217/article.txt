ئەندازیار هەڤاڵ حەسەن، سه‌رپه‌رشتیارى پرۆژه‌ى گواستنه‌وه‌ی كاره‌باى نشتیمانی لە زاخۆ بە تۆڕی میدیایی رووداوی راگەیاند، "رۆژانی هەینی و شەممە لە کاژێر ٠٧: ٠٠ ـی بەیانییەوە تاوەکو ٠٥: ٠٠ ـی ئێوارە کارەبای نیشتمانی لە زاخۆ دەبڕدرێت. ناوەندی زاخۆ، قەزا، ناحیە و گوندەکانیش بێ کارەبا دەبن. "  لە لایەکی دیکەوە عوسمان عەزیز، سەرۆکی لیژنەی موەلیدە ئەهلییەکانی زاخۆ بە تۆڕی میدیایی رووداوی راگەیاند، "ئێمە لە سنووری زاخۆ ١٠٥ موەلیدەمان هەن، لە ئەگەری نەبوونی کارەبای نیشتمانی، بڕیارمانداوە لە کاژێر ٠٨: ٠٠ ـی بەیانییەوە تاوەکو ٠٥: ٠٠ ـی ئێوارە سەرجەم موەلیدەکان کار بکەن. تەنیا یەک کاژێر موەلیدەکان پشوو وەردەگرن. "  بەگوتەی هەڤاڵ حەسەن، هۆكارى بڕینی کارەبای نیشتمانی بۆ ئەوە دەگەڕێتەوە کە بڕیارە هێڵی ١٣٢ کەیڤی لە وێستگەی کاشێ بۆ وێستگەی تلکەبەر بگوازرێتەوە، هەروەها سێ تاوەر لە ناو گوندی حەسەن ئاڤان لە نزیک تونێلی زاخۆ دەگوازرێنەوە بۆ گوندی کانی رەهاڵ، بۆ ئەوەی تاوەرەکان لە شوێنی نیشتەجێبوونی خەڵک دووربخرێنەوە.  ئەندازیار هەڤاڵ حەسەن، سه‌رپه‌رشتیارى پرۆژه‌ى گواستنه‌وەی كاره‌باى نیشتیمانی لە زاخۆ باسی لەوەش کرد، ئەگەر رەوشی کەشوهەوا باران و بەفر بێت کارەبا وەکو خۆی دەبێت و پچڕانەکە بۆ رۆژانی دواتر دوادەخرێت.