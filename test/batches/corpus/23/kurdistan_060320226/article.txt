تاتیانا کیریلۆڤا، نیگارکێشی رووسی دەڵێت، "بۆ تەواوی جیهان هیوای ئاشتی دەخوازم. با هونەر هاوکارمان بێت بۆ ئەم ئامانجە؛ با هونەر هیوامان پێ ببەخشێت و دۆستی یەکدی بین"؛ بەم چەند وشەیە، تاتیانا کیریلۆڤا، خانمە نیگارکێشی رووسی یەکەمین پێشانگەی تایبەتی بە تابلۆکانی لە وانی باکووری کوردستان کردەوە.  ئەو نیگارکێشە رووسە لەسەر بانگهێشتی شارەوانیی شارۆچکەی رێیا ئەرمووشێ سەر بە پارێزگای وان سەردانی پارێزگاکەی کردووە و پێشانگەکەی کردووەتەوە.  پێشانگەکە بە بەشداریی سەرۆک شارەوانیی رێیا ئەرمووشێ و سەرۆکی زانکۆی یوزونجو ییڵ و هونەرمەندان و خوێندکارانی کۆلێژی هونەرە جوانەکان کرایەوە و تاوەکو رۆژی ٧ی ئەم مانگە بەردەوام دەبێت.  تاتیانا کیریلۆڤا دەڵێت، "یەکەمجارە سەردانی وان بکەم. زۆر دڵخۆشم بە کردنەوەی ئەم پێشانگەیە، هیوادارم تابلۆکانم ببنە مایەی رەزامەندیی هەمووان. لەم دۆخە هەستیارەدا وەکو هونەرمەندێک دەمەوێت لە رێگەی تابلۆکانمەوە پەیامی ئاشتی و جوانیی ژیان ببەخشم. بە ئەرکی سەرشانمی دەزانم لە رێگەی هونەرەکەمەوە هیوا ببەخشم و دیوە جوانەکەی مرۆڤایەتی نیشان بدەم".  چەند تابلۆیەکی هونەرمەندە رووسییەکە تایبەتن بە وان، لەوانەش پشیلە سەرنجڕاکێشەکانی ئەو پارێزگایە و چەند کەسایەتییەکی ناسراو و دەریاچەی وان و قەڵا دێرینەکەی و دەیانکاتە دیاری بۆ خەڵکی پارێزگاکە.