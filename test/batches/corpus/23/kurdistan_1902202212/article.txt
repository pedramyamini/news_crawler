رۆژی شەممە ١٩ - ٢ - ٢٠٢٢ لە ناوەندی لێکۆڵینەوەی رووداو بە ئامادەبوونی بەرپرسانی حکومی و حیزبی لە هەرێمی کوردستان و عێراق و چەند سیاسەتڤان و لێکۆڵینڤانێک لە رۆژئاوای کوردستان و کۆنسوڵی بەشێک لە وڵاتان لە هەرێمی کوردستان دیبەیتێک لەبارەی "رۆڵی نەتەوە یەکگرتووەکان لە پرۆسەی دەستووریی سووریا و ئایا دەشێت فیدڕاڵیزم دەرچەیەک بێت بۆ دەربازبوون لە قەیرانی سووریا" بەڕێوەچوو.  لە سەرەتادا د. ئیڤا ساڤیلسبێرگ، سەرۆکی سەنتەری ئەوروپی بۆ لێکۆڵینەوە کوردییەکان گوتارێکی پێشکێش کرد و لەبارەی دەستووری سووریا رایگەیاند، "یەک دەستوور بۆ هەموو سوورییەکان ئاسانکاری بۆ پرۆسەی ئاشتی لە سووریا دەکات کە پرۆژەیەکی سوورییە و لەلایەن وەزارەتی دەرەوەی ئەڵمانیا و یەکێتیی ئەورووپاوە پاڵپشتی دارایی دەکرێت. "  سەنتەری ئەوروپی بۆ لێکۆڵینەوە کوردییەکان لە ساڵی ٢٠٠٧ ـەوە لەگەڵ ئەندامانێکی ئۆپۆزیسیۆنی سووریا کار دەکات و لە ٢٠١٨ ـەوە لەگەڵ ئەندامانی لیژنەی دەسووریی سووریا سێیەکی ناوینی ئۆپۆزیسیۆن و شاندی ئۆپۆزسیۆن لە سەر رەشنووسی دەستوورێک بۆ سووریا کار دەکات. لەم رووەوە راوێژ بە د. زورین کایل و پارێزەری دەستووری و سەرۆکی پەیمانگەی فیدڕاڵیی زانکۆی فریبۆرگ، پرۆفیسۆر ئیڤا ماریا بیلسیر، کراوە.   دەقی قسەکانی د. ئیڤا ساڤیلسبێرگ، سەرۆکی سەنتەری ئەوروپی بۆ لێکۆڵینەوە کوردییەکان  ئێوارەتان باش، من زۆر خۆشحالم کە بەناوی سەنتەری ئەورووپی بۆ توێژینەوە کوردییەکان بەخێرهاتنی هەموتان دەکەم کە بەشداربووێکی ئەم بۆنەیە. بەدڵنیاییەوە دەمەوێ پێشوازیێکی تایبەت لە کلێمێنتس سیمتەر، کۆنسوڵی گشتی ئەڵمانیا لە هەولێر بکەم کە ئەویش لێرەیە.  ئەم گفتوگۆکردن لەم پانێڵە لە چوارچێوەی پرۆژەکەمان بەڕێوەدەچێت یەک دەستوور بۆ هەموو سوورییەکان کە ئاسانکاری بۆ پرۆسەی ئاشتی لە سووریا دەکات، کە پرۆژەیەکی سوورییە و لەلایەن وەزارەتی دەرەوەی ئەڵمانیا و یەکێتی ئەورووپاوە پاڵپشتی دارایی دەکرێت. پرۆژەیەکە کە دەمێکە هەیە لە ٢٠١٦ دەستیپێکرد، کاتێک نەتەوەیەکگرتووەکان پشتگیری لە پرۆسەی ئاشتی کرد لە سووریا و لە جنێڤ دەستیانپێکردەوە. ئەوکات کارمان کرد لەگەڵ ئەنجوومەنی نیشتمانیی کوردی لە سووریا لەسەر دیدگاکەیان لەبارەی داهاتووی سووریایێکی دیموکرات. زۆر جیاواز لە ئەندامانی نێو ئۆپۆزیسیۆنی سووریا، ئەنجوومەنی نیشتمانیی سووریا هەڵگری بیرۆکەی سووریایێکی فیدڕاڵ و هەرێمێکی فیدڕاڵین بۆ کورد. لەبەر ئەوەی بۆ ئەوان فیدڕاڵی مانایێکی ئەرێنی هەیە و بەواتای خۆبەڕێوەبەر و سەربەخۆ دێت، بەمانای مافەکانی مرۆڤ و کولتووری و سیاسی دێت. لەلاکەی دیکەوە فیدڕاڵی بۆ زۆربەی لایەنەکانی نێو ئۆپۆزیسیۆن بەمانای جوداخوازیێکی کوردی دێت. هەردوولا هەرێمی کوردستان بە نموونە دەهێننەوە، ئەنجوومەنی نیشتمانی سووریا هەرێمی کوردستان بە مۆدێلێکی ئۆتۆنەمی دەهێننەوە، بەڵام لەوڵاتەوە عەرەبە ئۆپۆزیسیۆنەکان عێراق بە نموونەی دەوڵەتێکی شکستخواردوو دەهێننەوە، دەنگۆی ئەوە دەکەن کە عێراقی فیدڕاڵ لە هیچ لایەنێکی سیستەمی فیدڕاڵی رەنگی نەداوەتەوە لەڕووی بەشکردنی دەسەڵات یاخود لەڕووی ئاشتی کۆمەڵایەتی، وای بۆدەچن کە ئەجێندای شارەوە لە پشت فێدڕاڵیزم دەوڵەتێکی کوردی و فیدڕاڵییە یا جوداخوازی کوردی.   ئێمە لەوێوە لە ٢٠١٦ پڕۆژەکەمان دەستپێکرد و لەنێوان ٢٠١٧ و ٢٠٢١ چەند وۆرکشۆپێکمان لەگەڵ ئۆپۆزیسیۆنی سووریا سازکرد. باسمان لە چەندین سیستەمی فیدڕاڵی لە وڵاتانی دیکە کرد، بە ئەڵمانیا و سویسڕا دەستمان پێکرد و بە هیندستانیش کۆتایی پێنایەت. بیرۆکەکە ئەوەیە، کام سیستەم گونجاو دەبێت بۆ سووریا. ئەمڕۆ دوو نموونەی کارەکانمان لەماوەی ٦ ساڵی رابردوو دەخەینەڕوو.  دکتۆر زوخن کایک یەکێکە لەو کەسانەی هەر لەسەرەتاوە پشتگیری لە پرۆژەکە کرد. سەرنج دەخاتە سەر نموونەی عێراق وەکو دەوڵەتێکی فیدڕاڵی دوایش دەیخەینەڕوو کە بۆچی ناشێت نموونەی عێراق جێبەجێبکەین بەسەر سووریا. دوایش پرۆفیسۆر ئێمافاخیا بێلتز، ئەویش یەکێکی دیکەیە لەو شارەزایانەی لە ٢٠١٦ ەوە پشتگیری لەو پڕۆژەیە دەکات، رەشنووسێکی دەستوورتان لەسەر سووریا بۆ ئامادەدەکات کە بەیەکەوە لەگەڵ ئۆپۆزیسیۆنی سووریا ئامادەمان کردووە، لەگەڵ سەرجەم ئەندامانی ئۆپۆزیسیۆن ئامادەمان کردووە، لە ٢٠١٨ شدا لەگەڵ ژمارەیەک ئەندامی لیژنەی نووسینەوەی دەستووری سووریا کارمان لەسەری کردووە. رەشنووسەکە دەستوورێکی فیدڕاڵییە بەڵام زۆر جیاوازە لە نموونەی عێراق و ئێمە باوەڕمان وایە نموونەیەکی باشتری سیستەمی فیدڕاڵییە کە بۆ سووریای پێشنیازدەکەین.  کۆنسوڵی گشتیی ئەڵمانیا لە هەرێمی کوردستان: دەستخۆشی لە کات و بڕیاری دادگەی باڵای فیدڕاڵیی عێراق ناکەم  کۆنسوڵی گشتیی ئەڵمانیا لە هەرێمی کوردستان لە گوتارێدا سەبارەت بە دەستووری هەرێمی کوردستان گوتی "دەستووری تایبەت بە هەرێمی کوردستان زۆر سوودبەخش دەبێت و گەلی کورد یەکدەخات، دەرگاش بۆ چارەسەری کێشەکانی هەولێر و بەغدا دەکاتەوە. " لەبارەی بڕیارەکەی دادگەی باڵای فیدڕاڵیی عێراقیش رایگەیاند کە ئەو دەستخۆشی لە کات و بڕیاری دادگە ناکات.  دەقی قسەکانی کۆنسوڵی گشتیی ئەڵمانیا لە هەرێمی کوردستان  میوانانی بەڕێز لە پەرلەمان، هاوڕێیانی ئازیز لە سەنتەری لێکۆڵینەوەی رووداو، هاوڕێیانی ئازیز لە سەنتەری ئەورووپی بۆ توێژینەوە کوردییەکان. خوشک و برایانی خۆشەویست، جێگەی خۆشحاڵییە بۆمن زۆر سوپاس بۆ ئەم پێشوازیە گەرمە.   ناونیشانی ئەو کۆنفرانسە گوزارش لە سووریای دراوسێمان دەکات. چەند هاوڕێیەکی سووریمان لێرەن، دەمەوێ بەو پەڕێ رێزەوە پێشوازیتان لێبکەم. بەڵام ئەگەر هەرکەسێک پەرۆشبێت کە بۆچی ئەم بابەتە زۆر پەیوەندی بە عێراقەوە هەیە، بەتایبەتیش هەرێمی کوردستانی عێراق. دەبێت سەیری دوایین بڕیارەکەی دادگای باڵا بکەین لە بەغدا دەربارەی یاسای نەوت. وەکو دیپلۆماتکارێکی بیانی من دەستخۆشی لە بیرۆکەی ئەم بڕیارە یاخود لە کاتی بڕیارەکە ناکەم. ئەو بڕیارە تەنیا ئەمە نیشاندەدات کە چەندە پێویستە چارەسەر بۆ پرسە کێشەلەسەرەکان بدۆزینەوە کە پەیوەندیان بە حکومەتی فیدڕاڵی و هەرێمەکان و حکومەتەکانەوە هەیە.   هەرێمی کوردستانی عێراق و خەڵکەکەی پێویستیان بە دڵنیاییە لەبارەی ئەو پرسانە بۆ ئەوەی بتوانن داهاتووێکی خۆشگوزەران بونیادبنێن. من تەنیا هیوادەخوازم حکومەتەکەی بەغدا چارەسەری کۆنکریتی بۆ ئەم پرسانە بدۆزێتەوە.   لەم چوارچێوەیەدا، گفتوگۆکردن دەربارەی کۆتاییهێنانی دەستوورێک بۆ هەرێمی کوردستان زۆر واتادارە، دەستووری عێراقی ماف دەدات بە هەرێمەکان بۆ ئەوەی دەستووری تایبەت بەخۆیان هەبێت. ئەمە تەواونەکراوە. دەستوورێکی ئیقلیمی دەتوانێت خەڵكی کورد یەکبخاتەوە، هاوکات دەتوانێت هەندێک کێشە کراوەکانیش لەنێوان هەولێر و بەغدا شیبکاتەوە.  خۆشک و برایانی ئازیز زۆر خۆشحاڵم کە بەشێکم لەو بۆنەیە، چونکە چەندین ساڵە چاودێری قەیرانی سووریا دەکەم. هاوکات دەمێکیشە چاودێری کارەکانی سەنتەری ئەورووپییەکە و شارەزایانی دەکەم. وەزارەتەکەم، وەزارەتی دەرەوەی ئەڵمانیا پاڵپشتی لەو کارە گەورانە دەکات، چونکە ئەمە دەتوانێت رۆڵێکی واتاداری لە گفتوکردن دەربارەی دەستووری سووریا. لە تێگەیشتنی خۆم، من ئاگداری هیچ پرۆژەیەکی دیکە نیم بەقەد ئەمەیان پێشکەوتنی بەخۆیەوە بینیبێ لە خستنەڕووی رەشنوسێکی روون بۆ دەستوور.   ئێمە نازانین ئەنجامەکانی جنیڤ چۆن دەبن، ئەمە ئەگەر ئەنجامێکی هەبێت لەڕاستیدا زۆر لە سیاسەتڤان و چالاکڤانە دیموکراتخوازەکان بەشداریان لەم پرۆژەدا کردووە، دەزانن کە دەستوور چۆن سەرکەوتوودەبێت، ئەم راستییە خۆی لە خۆیدا سەرکەوتنێکی گەورەیە. ئێستا خەڵکی سووریا دەزانن لە چ مافێک بێبەشکراون. خەڵکی سووریا ئێستا داواکارییەکانیان لە دامەزراوە دیموکراتییەکان دەزانن. دەشزانن چ پرسیارێک بکەن کاتێک بابەتەکە دێتە سەر مافی تاکەکەس، کەمینەکان، هەروەها هەرێمەکان.   بەڕێزان ئەو راگەیێندراوانەی لە ئامادەبووانتان گوێتان لێیدەبێت، رەنگدانەوەی تێڕوانینی خۆیانن نەک حکومەتی ئەڵمانیا. ئێمە تەنیا دەمانەوێت ئاسانکاری بۆ ئەم پرۆسەیە بکەین، ئەویش بە دابینکردنی ئامرازەکان. خەڵکی سووریا خۆیان پێویستە باشترین وەڵامەکان بۆ ئەم پرسانە بدۆزنەوە.   ناوەندی لێکۆڵینەوەی رووداو: کارەکانی ئەنجوومەنی دەستووری سووریا دوای شەش گەڕی دانوساندن ئەنجامێکی ئەوتووی لێنەکەوتەوە  مەحموود بابان لە ناوەندی لێکۆڵینەوەی رووداو گوتی، "هەموومان دەزانین کە کارەکانی ئەنجوومەنی دەستووری سووریا دوای شەش گەڕی دانوساندن ئەنجامێکی ئەوتووی لێنەکەوتەوە و نەتونرا  دەستوورێکی نوێ بۆ گەلی سووریا  تێدا بەرهەمبهێنرێت، بەڵام هەوڵەکان لە رێگەی نێردەی نەتەوەیەکگرتووەکان و وڵاتانی زلهێز لە قەیرانی سووریا بە ئاراستەی جیاواز بۆ چارەسەرکردنی قەیرانی سووریا بەردەوامە. "  دەقی گوتارەکەی ناوەندی لێکۆڵینەوەی رووداو  بەخێرهاتنی میوانان لە باشوور و رۆژئاوای کوردستان دەکەین.  میوانانی ئەڵمانیا و پارچەکانی دیکەی کوردستان دەکەین  لەڕاستیدا ئەمە دووەم چالاکی هاوبەشی ناوەندی لێکۆڵینەوەی رووداو و ناوەندی ئەورووپی بۆ لێکۆڵینەوەی کوردی کە لێرە لە هەولێر بەڕێوەدەچێت لەبارەی پرسی دەستووری سووریا.  ئێمە هەموومان دەزانین کە کارەکانی ئەنجوومەنی دەستووری سووریا دوای شەش گەڕی دانوساندن ئەنجامێکی ئەوتووی لێنەکەوتەوە و نەتونرا   دەستوورێکی نوێ بۆ گەلی سووریا  تێدا بەرهەمبهێنرێت، بەڵام هەوڵەکان لەڕێگەی نێردەی نەتەوەیەکگرتووەکان و وڵاتانی زلهێز لە قەیرانی سووریا بە ئاراستەی جیاواز بۆ چارەسەرکردنی قەیرانی سووریا بەردەوامە.  هەروەها، یەکێک لە پرسە گرنگەکانی ئەمڕۆی سووریا ئەوەیە کە وڵاتانی زلهێز دەیانەوێت جۆرە سەقامگیرییەک و جۆرە هیوربوونەوەیەک بۆ رەوشی سووریا و بهێنتە ئاراوە، لێرەدا پرسیاری گرنگ ئەوەیە هەوڵی دامەزراوە نێودەوڵەتییەکان، بەتایبەتیش نەتەوەیەکگرتووەکان چ دەبێت بۆ چارەسەرکردنی قەیرانی سووریا، لە کاتێکدا هیچ دەوڵەتێک یاخو لایەنێک نەیتوانی بەتەنیا قەیرانی سووریا بەو شێوەی خۆی دەیەوێت یەکلابکاتەوە.  پرسی سووریا ئێستا بەشێوەیەکە کە وڵاتانی عەرەبی وڵاتانی دیکە باسی ئاساییکردنەوەی پەیوەندییەکانیان لەگەڵ بەشار ئەسەد دەکەن، لەلایەکی دیکەوە بەرۆژەڤبوونی دەستوورێکی نوێ بۆ سووریا هاتووەتەئاراوە کە ئەمانەش پێکەوە پێماندەڵیت دەبێت ئامادەکارییەکانی باش بۆ گوڕانکارییەکانی ئەم قۆناخە و ئەم مانگانەی دوای بکرێت، لەلایەن کوردەوە.  پرسیاری گرنگ ئەوەیە کە داهاتووی سووریا و نیزامی حکومڕانییەکەی چۆن بێت؟ ئایا کۆپێکردنی ئەزموونی عێراق و نیزامی فیدڕاڵی بۆ سووریا یاخود دەبێت بەدوای مۆدلێکی دیکەدا بگەڕێن.   لەڕاستیدا پرسی کورد لە سووریا و داهاتووی رەوشی کورد لە رۆژئاوای کوردستان، ئەمە مژارێکی گەلێکی گرنگە، کە دەخوازین ئەمڕۆ لەم چالاکییەدا گەنگەشە بکرێت و گفتوگۆ لەسەر بکرێت.  لەکۆتاییدا هیوادارم گفتوگۆکانی ئەمڕۆ ببێتە هۆی تیشک خستنەسەر رۆڵی نەتەوەیەکگرتووەکان لە پرۆسەی دەستووری نوێ سووریا و دۆزینەوەی چارەسەرێک و گەنگەشەکردنی فیدڕاڵیزم وەک دەرچەیەک بۆ دەربازبوون لە قەیرانی سووریا، لەسەروو هەموو ئەمانەشەوە پرسی کورد و جێگە و پێگەی کورد لە دەستووری نوێ سووریا و مۆدیلی فیدڕاڵیزم چۆن دەبێت؟   بەدڵنیاییەوەناوەندی لێکۆڵینەوەی رووداو لەگەڵ هاوبەشەکانیدا چالاکی دیکە و لێکۆڵینەوەی لەسەر ئەم پرسە و کۆی پرسەکانی پەیوەست بەداهاتووی سووریا و رۆژئاوای کوردستان دەبێت.