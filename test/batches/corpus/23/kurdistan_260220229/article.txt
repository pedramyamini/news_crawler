رۆژی شەممە ٢٦ ـی شوباتی ٢٠٢٢، موقەدەم شەمال دێواری حامد، گوتەبێژی بەڕێوەبەرایەتیی پۆلیسی سۆران بە تۆڕی میدیایی روودای راگەیاند: "کاژێر ٠٧: ٢٠ خولەکی بەیانی بەشی پۆلیسی رواندز ئاگادار کرانەوە، لە رووداوێک کە هاونیشتمانییەک بەهۆی بەرکەوتنی گوللەیەك لەناو ماڵی خۆیدا لە گەڕەکی نەورۆز بە چەکی جۆری کلاشینکۆف گیانی لەدەستداوە.''  هەروەها ئاماژەی بەوەشکردووە، تەمەنی ٣٦ ساڵە و پیشەی پێشمەرگە بووە، بەپێ لێکۆڵینەوە سەرەتاییەکان گوماندەکرێت "رووداوەکە خۆکوشتن بێت. "   بەگوتەی گوتەبێژی بەڕێوەبەرایەتیی پۆلیسی سۆران، ئەو هاونیشتیمانییە نەخۆشی دەرونیی هەبووە و بڕیار بووە ئەمڕۆ سەردانی پزیشکی تایبەتی خۆی بکات.  هەروەها گوتەبێژەکەی پۆلیسی سۆران باسی لەوەش کرد، "دوای کردنەوەی پەڕاوی لێکۆلێنەوە لەسەر فەرمانی دادوەر، تەرمەکە رەوانەی پزیشکی دادی لە نەخۆشخانەی ئاشتی لە قەزای سۆران کراوە بە مەبەستی لێکۆڵینەوەی زیاتر لە هۆکاری رووداوەکە. "