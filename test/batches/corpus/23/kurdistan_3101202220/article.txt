بڕیارە ٠٧ - ٠٢ - ٢٠٢٢ هەڵبژاردنی سەرۆککۆمار لە پەرلەمانی عێراق بەڕێوەبچێت. تاوەکو ئێستا بەربژێری پارتی دیموکراتی کوردستان هۆشیار زێبارییە و یەکێتیی نیشتمانیی کوردستانیش د. بەرهەم ساڵحی بە فەرمی بەربژێر کردووە.   ڤیان سەبری، سەرۆکی فراکسیۆنی پارتی لە ئەنجوومەنی نوێنەرانی عێراق بە رادیۆی رووداوی راگەیاند، "لەبەر ئەوەی هۆشیار زێباری ئەزموونی زیاتر لە ٤٠ ساڵی لە سیاسەتدا هەیە و لە دوای ٢٠٠٣ ـوە لە پرۆسەی سیاسیی عێراقدا بەشدار بووە، بۆیە ئەو دەتوانێت لە هەموو لایەنە سیاسییەکانی عێراق نزیک بێت. بە بۆچوونی ئێمە ئەگەر ئەو ببێتە سەرۆککۆمار لەو پۆستەدا چاکسازییەک روودەدات و سوودیشی بۆ هەموو عێراق دەبێت. "  بەپێی دەستووری عێراق دەبێت لە ماوەی مانگێک لە وادەی بەستنی یەکەم دانیشتنی خولی نوێی ئەنجوومەنی نوێنەرانی عێراق، پەرلەمانی وڵاتەکە سەرۆککۆمار هەڵبژێرێت کە پێویستە بەربژێری پۆستەکە دەنگی دوو لەسەر سێی پەرلەمانتارەکان بەدەستبهێنێت.  ڤیان سەبری گوتی: "کاتێک مەکتەبی سیاسیی پارتی هۆشیار زێباریی داناوە بەربژێر بێت بۆ پۆستی سەرۆککۆمار، بۆ ئەوەی دانەناوە کە تەکتیکێک بێت یان ئەگەر یەکێتی بەربژێرەکەی بگۆڕێت ئەمیش بیکشێنێتەوە. ئێمە وەک پارتی بڕیارمان وابوو کە لەم پرۆسەیەدا بەشدار بین و بەربژێرمان هەبێت. ئێمە دڵنیاین کە بەربژێرەکەمان دەنگی زۆرینە بە دەست دەهێنێت. "  سەرۆکی فراکسیۆنی پارتی لە ئەنجوومەنی نوێنەرانی عێراق ئاماژەی بەوە دا، پۆستی سەرۆککۆمار لە عێراقدا زۆر گرنگە و تەواوکەری پرۆسەی سیاسییە، ئەوان ئەم ماوەیە کارێکی رێکوپێکیان بۆ بەربژێرەکەیان کردووە و لایەنی سیاسی و پەرلەمانتاریش هەن کە لەگەڵیانن.   ڤیان سەبری گوتی: "ساڵی ٢٠١٨ ئێمە و یەکێتی بۆ پۆستی سەرۆککۆمار بەربژێرمان هەبوو و بەربژێرەکەی ئەوان دەرچوو کە د. بەرهەم ساڵح بوو. ئەو کات لە هەرێمی کوردستان هیچ شتێک نەقەوما. "  سەرۆکی فراکسیۆنی پارتی لە ئەنجوومەنی نوێنەرانی عێراق گوتیشی: "بەربژێرەکەی ئێمە هیچ شتێکی یاسایی لەسەر نییە. دەرچوونی ناوەکەی مانای وایە لە هەموو پرۆسە یاساییەکاندا دەرچووە. "  رۆژی دووشەممە ٣١ - ٠١ - ٢٠٢٢ ناوی ٢٦ بەربژێر بۆ پۆستی سەرۆککۆماری عێراق راگەیێنرا، بەڵام دواتر ناوی یەکێک لە بەربژێرەکان کە کوردە و ناوی "شیلان فوئاد عەبدوللەتیف"ـە بەهۆی ئەوەی لە ٤٠ ساڵ کەمتر بوو دەرهێنرا.   ناوی بەربژێران بۆ پۆستی سەرۆککۆماری عێراق  ١١. لوئەی عەبدولسەباح عەبدولوەهاب  ١٤. هۆشیار مەحموود محەممەد زێباری  ١٦. عەبدوللەتیف محەممەد جەمال  ٢٥. ئومێد عەبدولسەلام قادر