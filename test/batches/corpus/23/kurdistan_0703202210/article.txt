رۆژی یەکشەممە، ٦ی ئاداری ٢٠٢٢ پەرلەمانی عێراق لە نووسراوێکدا کردنەوەی دەرگەی خۆبەربژێرکردنی بۆ پۆستی سەرۆککۆماری عێراق راگەیاند، دوای ئەوەی لە دانیشتنی رۆژی ٥ی ئاداردا ئەنجوومەنەکە بە دەنگی ٢٠٣ ئەندامی پەرلەمان بڕیاری لەسەر دووبارەکردنەوەی دەرگەی خۆبەربژێرکردنی بۆ پۆستی سەرۆککۆمار دا.  پارتی دیموکراتی کوردستان و یەکێتیی نیشتمانیی کوردستان، بە دوو بەربژێری جیا، لەنێو رکابەریی وەرگرتنی پۆستی سەرۆککۆماری عێراقن. دیلان غەفوور، پەرلەمانتاری یەکێتیی نیشتمانیی کوردستان لە پەرلەمانی عێراق بە تۆڕی میدیایی رووداوی راگەیاند، یەکێتیی پێی باشە یەک بەربژێری هاوبەشمان هەبێت، چونکە بە یەکگرتوویی سەنگمان زیاتر دەبێت و گوتیشی"پەیوەندییەکانی پارتی و یەکێتی، چەقبەستوو نییە و دەرفەت بۆ گفتوگۆکردن ماوە، ئێمە جگە لە دانوستاندن رێگەی دیکەمان نییە، ئەم بابەتە لە شەڕی ناوخۆ قورستر نییە و دەکرێ دانوستاندن لە هەر کاتێکدا بووبێت بکرێ".  دیلان غەفوور ئاماژەی بەوەکرد، لە رابردوودا کاری هاوبەشمان زۆربووە و دەشبێت، یەکێتی بۆ دانوستاندنێکی جیددیی و یەکلاکەرەوە ئامادەیە.  ئه‌مڕۆ دووشه‌ممه ٧.٣.٢٠٢٢، سه‌عدى ئه‌حمه‌د پیره، ئه‌ندامى مه‌كته‌بى سیاسیی یه‌كێتیی نیشتمانیی کوردستان له کاتی بەشداریکردنی لە كۆنگره‌ى پێنجه‌مى پارتى گه‌شه‌پێدانى توركمانىدا، له‌باره‌ى گفتوگۆى نێوان یه‌كێتى و پارتى له‌باره‌ى پۆستى سه‌رۆکكۆمار، گوتى: "ئێمه زۆر جار له‌گه‌ڵ پارتى گه‌یشتووینه‌ته هێڵى سوور، به‌ڵام دواتر گه‌یشتووینه‌ته‌وه رێككه‌وتن".  سەعدی پیرە ئاماژەی بەوەشکرد، له كۆبوونه‌وه‌ى نێوان کاک مەسعود بارزانی و بافڵ تاڵه‌بانیدا باس له‌وه كرابوو، ئه‌گه‌ر گه‌یشتینه رێككه‌وتن بۆ بەربژێری هاوبه‌ش ئه‌وه باشه، ئه‌گه‌ر نا كاندیدى هه‌رلایه‌ك ده‌رچوو، پیرۆزبایی لێدەکەین.  سەباح سوبحی، پەرلەمانتاری پارتی لە پەرلەمانی عێراق بە رووداوی راگەیاند، ئەگەر یەکێتی کۆبوونەوەی بوێ، ئەوە شتێکی باشە و پێشوازیی لێدەکەین، چونکە یەکڕیزی کورد، پلانی پارتی و فەرمانی سەرۆک بارزانییە، ئەگەر یەکێتی بە فەرمی بێتە پێشەوە، پارتی هەرگیز لەو پرسانەدا کێشەی نەبووە و ناشبێت.  سەباح سوبحی ئاماژەی بەوەشکرد، داواکردنی کۆبوونەوە و دانوستاندن، لە رێگەی راگەیاندنەوە نابێت و دەبێ بە فەرمی بێت.  لەبارەی بەربژێری پارتیش بۆ پۆستی سەرۆککۆمار ئەو پەرلەمانتارە گوتی: " تاوەکو ئێستا، رێبەر ئەحمەد، تاکە بەربژێری پارتی دیموکراتی کوردستانە".  رۆژی سێشەممە، ٠١ - ٠٣ - ٢٠٢٢ دادگەی فیدراڵیی عێراق لەبارەی کەیسی یاساییبوونی دووبارە کردنەوەی دەرگەی خۆبەربژێرکردن بۆ پۆستی سەرۆککۆمار کۆبووەوە، دادگە شێوازی دووبارە کردنەوەی دەرگەی خۆبەربژێرکردنی لەلایەنە دەستەی سەرۆکایەتیی پەرلەمان بە نادەستووری دانا، بەڵام رێگەی دا پەرلەمانی عێراق دەرگەی خۆبەربژێرکردن بۆ پۆستی سەرۆککۆمار بکاتەوە.  لە ٨ ى مانگى شوباتى رابردوودا محەممەد حەلبووسی، سەرۆکى پەرلەمانی عێراق بۆ جارێکى دیکە دەرگەى خۆبەربژێرکردنى بۆ پۆستى سەرۆککۆمار کردەوە، لە پاش کۆتاییهاتنى ئەو ٣٠ رۆژەى دەستوور دیارییکردبوو بۆ هەڵبژاردنى سەرۆککۆمار لە پاش یەکەم کۆبوونەوەى پەرلەمانی عێراق نوێ، کە کۆبوونەوەکە بەهۆی ئامادەنەبوونی رێژەی یاسایی پەرلەمانتاران کە ٢٢٠ پەرلەمانتارە، نەکرا.  رۆژی ٢٢ ى شوبات سەرۆکایەتیى پەرلەمانی عێراق ناوى ٣٣ بەربژێری ئاشکراکرد، کە خۆیان بۆ پۆستى سەرۆککۆمار بەربژێرکردووە.  د. سیروان سیرینی، ئەمینداری گشتیی پەرلەمانی عێراق بە تۆڕی میدیایی رووداوی راگەیاند، ئەو ٢٤ بەربژێرەی کە یەکەمجار داواکاری و دۆسیەیان پێشکێشکردبوو، بۆ پۆستی سەرۆککۆمار پەسندکران، ئەمانە هیچ کێشەیەکیان نییە، بەڵام ئەو بەربژێرانەی جاری دووەم داواکارییان پێشکێشکردبوو، دەبێت جارێکی دیکە بە نووسراو داواکاریی خۆبەربژێرکردن پێشکێش بکەنەوە.