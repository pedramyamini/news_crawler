د. شێرکۆ جەودەت، ئەندامی لیژنەی دارایی و ئابووری لە پەرلەمانی کوردستان بە رادیۆی رووداوی راگەیاند: "دواکەوتن و نەدانی مووچە کارەساتێکی گەورەیە و دەبێت هەموو بەرپرسان شەرم بیانگرێت. هۆکارەکەیش ئەوەیە کە لەسەر پۆستی سەرۆککۆمار ململانێیەکی تووندی سیاسیی لەنێوان پارتی و یەکێتیدایە. بەهۆی بڕیارەکانی دادگەی باڵای فیدراڵییشەوە هەریەکەیان لای خۆیەوە ترسی بۆ دروست بووە، بۆیە دەست بە داهاتەکەی لای خۆیانەوە دەگرن کە نەوەک شتێک ببێت. "  د. شێرکۆ جەودەت ئاماژەی بەوەدا، هۆکاری دابەشنەکردنی مووچە هەر ئەوە نییە کە بەغدا ٢٠٠ ملیار دینارەکە نانێرێت، بەڵکو پەیوەندیی بەوەیشەوە هەیە کە وەزارەتی دارایی حکومەتی هەرێمی کوردستان بە نووسراوێکی فەرمی داوای لە بانکەکان کردووە رێگە نەدەن دەست لە داهاتی بانکەکاندا وەربدرێت کە ئەوەیش بەڵگەیەکی فەرمییە بۆ ئەوەی کە داهاتی بانکەکانی هەرێمی کوردستان دەستی تێوەردەدرێت.   ئەندامەکەی لیژنەی دارایی و ئابووریی پەرلەانی کوردستان گوتی: "ئەوە روون و ئاشکرایە کە پارەی داهاتی ناوخۆ لە بانکەکان دەردەهێنرێت و دەستی بەسەردا دەگیرێت. ئەمەیش وادەکات ئەو پارەیەی بۆ مووچە پێویستە درەنگ کۆببێتەوە و ئامادە ببێت. "  بە گوتەی ئەو پەرلەمانتارە، داهاتی ناوخۆی هەرێمی کوردستان لە مانگی کانوونی دووەمی ٢٠٢١ ـدا ٣٧٤ ملیار دینار بووە، بەڵام لە مانگی کانوونی ٢٠٢٢ دا داهاتی ناوخۆی هەرێمی کوردستان ٧٨ ملیار دینار بووە و دەیشپرسێت، ئەو جیاوازییە زۆرە بۆچی؟ بۆچی وا کەمیکرد لە کاتێکدا هیچ شتێک نەبووە تاوەکو بگوترێت بەو هۆیەوە داهات کەمیکردووە؟    ئەندامەکەی لیژنەی دارایی گوتی: "ئەو کاتەی نەوت بەرمیلێکی بە ٣٠ دۆلار بوو مانگانە حکومەت ٣٠٠ ملیۆن دۆلاری وەک داهاتی نەوت و گاز بە وەزارەتی دارایی دەدا، کەچی تاوەکو ئێستایش کە نرخی نەوت ١١٢ دۆلاری تێپەڕاندووە هەر ٣٥٠ ملیۆن دۆلار لەو داهاتە دەدرێتە وەزارەتی دارایی، ئیتر نازانرێت ئەوی دیکە چی لێدەکرێت. "  گوتیشی: "هەشت ساڵە یاسای بودجە نییە و حکومەت بۆ پەرلەمانی نانێرێت، واتە حکومەت بە نایاسایی پارە خەرج دەکات کە ئەوەیش سەرپێچییەکی گەورەیە و لە وڵاتانی دیکەدا حکومەتی پێ هەڵدەوەشێتەوە. "  د. شێرکۆ جەودەت باسی لەوە کرد کە حکومەتی هەرێمی کوردستان بەبێ ٢٠٠ ملیار دینارەکەیش دەتوانێت بە داهاتی خۆی مووچە دابین بکات، چونکە مانگی شوباتی ٢٠٢٢ هەرێمی کوردستان بەرمیلێک نەوتی بە ٨٥ دۆلار فرۆشتووە کە داهاتی حکومەت بە داهاتی ناوخۆ و نەوتەوە گەیشتووەتە تریلیۆنێک و ٤٠٠ ملیار دینار لە کاتێکدا هەموو مووچە ٩٠٠ ملیار دیناری پێویستە و ٥٠٠ ملیار دینار لە مووچە زیاترە.    لە ماوەی رابردوودا دادگەی باڵای فیدراڵیی عێراق بڕیاری دا کە فرۆشتنی نەوت و گاز لەلایەن هەرێمی کوردستانەوە نایاسایی و نادەستوورییە کە ئەوەیش بووە مایەی نیگەرانیی حکومەتی هەرێمی کوردستان و بە تووندی بڕیارەکەی رەت کردەوە و بە سزادانی خەڵکی هەرێمی کوردستان ناوی برد.  د. شێرکۆ جەودەت گوتی: "بڕیارەکەی دادگەی فیدراڵی کاریگەریی زۆری لەسەر مووچە و داهاتی هەرێمی کوردستان دەبێت. ئێستا حکومەتی هەرێمی کوردستان هیچ هۆکارێکی بە دەستەوە نییە کە بەرامبەر بە بەغدا بەکاری بهێنێت. لە بەرامبەردا بەغدا هەموو هۆکارێکی بە دەستەوەیە کە بەرامبەر حکومەتی هەرێمی کوردستان بەکاری بهینێت. هۆکارەکەیش ئەوەیە کە هەردووکیان پێکەوە نەیانتوانی یاسای نەوت و گاز دابنێن. "  ئەو پەرلەمانتارە گوتیشی: "بەهۆی ئەوەی ئەم هەموو کێشە و گەندەڵییە لە کەرتی نەوت و گازی هەرێمی کوردستاندا هەن، خەڵکی خۆمان ئامادە نین بەرگری لە حکومەتی هەرێمی کوردستان بکەن، چونکە پێیانوایە تەنیا چەند بەرپرس و دەستڕۆیشتوویەک لێی سوودمەند دەبن. بەڵگەیش ئەوەیە کە لە ماوەیەکی کەمدا چەند ملیاردێرێک دروست بوون و ٧٧٧ کۆمپانیای ناوخۆیی نەوتی سوودمەندن و باج بە حکومەت نادەن کە زۆربەیشیان نایاسایین. "  ئەندامەکەی لیژنەی دارایی و ئابووری باسی لەوە کرد، ئەم بارە نەخوازراوانە پێمان دەڵێن کە دۆخێکی سەخت دروست بووە و پێدەچێت سەختتریش ببێت، بە تایبەتی ئەگەر بەغدا بۆ گوشارکردن لە هەرێمی کوردستان پەنا بباتە بەر ئەو رێگەیانەی کە لە دەستیدان.   د. شێرکۆ ئەوەی خستەڕوو کە بەغدا دەتوانێت بەم چەند رێگەیە گوشار لە هەرێمی کوردستان بکات:  ا. داوا لە تورکیا بکات نەهێڵێت نەوتی هەرێمی کوردستان لە خاکەکەیەوە بفرۆشرێت.   ب. پەڕاوی ٢٤ ملیار دۆلار لەنێوان بەغدا و هەولێردا هەیە کە کاتی خۆی عەبادی شکاتی لە تورکیا کرد کە ئەو وڵاتە رێگەی داوە نەوتی هەرێمی کوردستان بفرۆشرێت کە بە دیدی خۆی نایاساییە و داوای قەرەبوو دەکات و دەتوانێت ئەو پەڕاوە زیندوو بکاتەوە.   پ. هەرێمی کوردستان لە دادگەی ئەمریکا دۆڕاندوویەتی کە وەزیری نەوتی عێراق سکاڵای لێ کردووە.   ت. عێراق دەتوانێت داوایی یاسایی لە کۆمپانیا نەوتییەکانی هەرێمی کوردستان تۆمار بکات و بڵێت کاری نایاسایی و نادەستووری دەکەن.   ج. ئەگەر حکومەتی هەرێمی کوردستان خاڵە سنوورییەکان رادەستی عێراق نەکات، ئەوا عێراق دەتوانێت لە دیوی ئێران و تورکیاوە جموجووڵیان تێدا وشک بکات و بیانگوێزێتەوە بۆ خاڵی سنووریی دیکە.   ئەو پەرلەمانتارە گوتی: "هەموو ئەمانە پێمان دەڵێن کە عێراق دەتوانێت سەرچاوەی داهاتی هەرێمی کوردستان وشک بکات. ئەگەر ئەم شتانە رەچاو نەکرێن کارەساتێکی گەورەیە، بەڵام هەرچۆنێک بێت چوارچێوەی دەستووری هەیە بۆ رێککەوتن. "