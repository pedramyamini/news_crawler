محەممەد دانیشتووی حەسەکەیە و دەڵێت، "بە خودا دۆخەکە وایە؛ لە شەقامەکان هیچ دیار نییە، بەڵام شەڕ و تەقە هەیە. بە خودا ئەم دوو رۆژە ژیانێکی سەختمان هەبووە؛ نە نان هەیە و نە خۆراک؛ بە تەمای خودا دەژین".  بەڕێوەبەرایەتیی خۆسەر قەدەخەی هاتووچۆی حەوت رۆژەی لە تەواوی حەسەکە راگەیاندووە و ئەم بەیانییە کەوتە واری جێبەجێکردنەوە؛ شەڕی ئەو چەکدارانەی داعش بەردەوامە کە رۆژی پێنجشەممە هەڵیانکوتایە سەر گرتووخانەی غوێران.  هەسەدە دەڵێت، لەم رۆژانەی رابردوودا ١٧٥ چەکدار و ئەندامی داعش کوژراون، ١٦٠ کەسیان ئەوانە بوون لە هێرشەکاندا بەشداربوون و ١٥ کەسیشیان ئەوانە بوون کە هەڵاتوون.  مەزڵووم عەبدی، فەرماندەی گشتیی هێزەکانی سووریای دیموکرات - هەسەدەش دەڵێت، ٢٧ شەڕڤانیان شەهید بوون.  دانیشتوویەکی حەسەکە باس لەوە دەکات، "دوو رۆژە دۆخمان باش نییە. نەماندەتوانی بچینە دەرەوە. چەکدارانی داعش دەچوونە نێو ماڵی خەڵک و خەڵکیان دەکوشت. ئێمە بە پەرچوو رزگارمان بوو".  بە گوێرەی زانیارییە نافەرمییەکان، تاوەکو ئێستا لانیکەم ٤٠٠٠ کەسی سڤیل لە ئەنجامی شەڕ و پێکدادان دەربەدەر بوون؛ بەشی زۆری ئەو خەڵکە تەنیا فریای ئەوە دەکەون کە خۆیان لە مەرگ رزگاربکەن و پێداویستییەکی ئەوتۆ لەگەڵ خۆیان نابەن.  هەمشە سوەیدان، دانیشتووی حەسەکە دەڵێت، "بە خودا دۆخەکە زۆر ئاڵۆزە، وەکو ئەوە وایە لە زینداندا بین؛ نە خواردن نە خواردنەوە نییە. منداڵ دەگرین و شیر نییە پێیان بدەین، نان و ئاویش نییە. ئاوی بیر دەخۆینەوە. چی بکەین؟ هێز و توانامان لێبڕاوە".  سیامەند عەلی، بەڕێوەبەری راگەیاندنی یەپەگە دەڵێت، هەوڵ دەدەن زوو دۆخەکە کۆنترۆڵ بکەن و دەشڵێت، شەڕڤانان جیهانیان لە کارەساتێکی گەورە پاراست و نەیانهێشتووە سەدان چەکداری داعش رابکەن و جارێکی دیکە ببنەوە هەڕەشە بۆسەر ئاسایشی ناوچەکە.