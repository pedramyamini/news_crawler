رۆژی دووشەممە ٣١ - ٠١ - ٢٠٢٢ دوو برای کۆڵبەر بە ناوەکانی لوقمان و بەختیار بەرەو ناوچە سنوورییەکانی نەوسوود رۆیشتن، بەڵام لەڕێگەی نێوان پاوە و نەوسوود تووشی رووداوی هاتووچۆ بوون. لەئەنجامدا یەکێکیان گیانی لەدەستدا و ئەوی دیکەشیان بریندار بوو.  ئەو دوو برایە خەڵکی گوندی تاوەگۆزی سەر بە شاری جوانڕۆن. لەو رووداوەدا لوقمان دەستبەجێ گیانی لە دەستدا و بەختیاری برایشی بە سەختی بریندار بووە و بۆ نەخۆشخانە گوێزراوەتەوە.  ئۆتۆمبێلی ئەو دوو برایە لە نزیک تونێلی دووئاو بەهۆی پێکدادانەکەوە کەوتە نێو دۆڵێکی قووڵەوە.  بەهۆی نەبوونی هەلیکار و دۆخی خراپی ئابووری، خەڵکی شارە جیاوازەکانی رۆژهەڵاتی کوردستان روو لە ناوچە سنوورییەکان دەکەن و هەوڵ دەدەن لەڕێگەی کۆڵبەرییەوە بژێویی ژیانیان دابین بکەن.  ساڵانە دەیان کۆڵبەر لە کاتی گواستنەوەی کاڵا و کەلوپەل بە تەقەی هێزە سەربازییەکانی ئێران یان رووداوی جیا جیای وەکو رووداوی هاتووچۆ، کەوتنە خوارەوە لە بەرزایی، رەقبوونەوە و رووداوە سروشتییەکانی دیکەوە بریندار یان گیان لەدەستدەدەن.  بەپێی راپۆرتی تۆڕی مافی کوردستان، ئەم مانگە کۆڵبەرێک بە تەقەی راستەوخۆی هێزە سەربازییەکانی ئێران کوژراوە، ٦ کۆڵبەریش بریندار بوون؛ هاوکات دوو کۆڵبەر بەهۆی تەقینەوەی مین و کۆڵبەرێکیش بەهۆی کەوتنە خوارەوە لە بەرزاییەوە بریندار بوون. لە ناوچە سنوورییەکانی ورمێش ٣ کۆڵبەر لە کەشێکی سەرما و بەفراوییدا بێسەروشوێن بوون.