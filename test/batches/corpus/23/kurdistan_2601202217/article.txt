ئومێد خۆشناو، پارێزگاری هەولێر بە تۆڕی میدیایی رووداوی راگەیاند، بۆ قەرەبووکردنەوەی زیانلێکەوتووانی لافاوەکەی هەولێر، ئەو هاوکارییەی کۆکراوەتەوە  زۆربەی لەلایەن خێرخوازان و سەرمایەدارانەوە بووە، کە نزیکەی شەش ملیار دینارە، ئەمەش بەراورد بە زیانەکان، زۆر کەمە، بۆیە چاوەڕێی ئەوەین کە پارەکە زیاتربێت و ئەگەر حکومەتی هەرێمی کوردستان و حکومەتی عێراقیش بڕە پارەیەکیان تەرخانکرد، ئەوکات دەست بە دابەشکردنی دەکەین.  رۆژی ١٧ - ١٢ - ٢٠٢١ بەهۆی بارانی بەخوڕ لە چەند شوێنێکی شاری هەولێر و دەوروبەری لافاو دروستبوو، بەو هۆیەوە ١٢ کەس گیانیان لەدەستدا.  لەدوای لافاوەکەی هەولێر دەست بە کۆکردنەوەی هاوکاری بۆ لێقەوماوان کرا. ئومێد خۆشناو، پارێزگاری هەولێر رایگەیاند: بڕی شەش ملیار دینار خراوەتە سەر ئەو ئەژمارە بانکییەی، کە راگەیێندراوە بۆ کۆکردنەوەی هاوکاری بۆ زیانلێکەوتووانی لافاوەکە".  بەپێی ئامارەکانی پارێزگاری هەولێر لەلافاوەکەی رۆژی ١٧ - ١٢ - ٢٠٢١ی هەولێر کە ١٥ ناوچەی شارەکە و دەوروبەری گرتەوە، ئاو چووە نێو ٢٥٠٩ ماڵ و زیانی بە کەلوپەلەکانیان گەیاند، ٤٠٢ خانوو زیانمەندبوون، ٨٦٧ ئۆتۆمبێلیش زیانیان بەرکەوت کە بەشێکیان حکومین، ١٥٣ دووکان و مارکێت و کارگە زەرەرمەند بوون. بەپێی خەمڵاندنەکەی پارێزگای هەولێر زیانی لافاوەکەی هەولێر زیاتر لە ٢١ ملیار دینار بووە.  هەرچەندە حکومەتی عێراق بڕی دوو ملیار دیناری بۆ زیانلێکەوتووانی لافاوەکە تەرخانکرد، بەڵام بە پاساوی کەمیی بڕەکەی، پارەکە لەلایەن ئیدارەی پارێزگای هەولێر رەتکرایەوە.