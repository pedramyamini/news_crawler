بەپێی بڕیارەکەی وەزیری دارایی و ئابووری حکومەتی هەرێمی کوردستان  دەسەڵاتی خەرجکردنی پارە لە" عەبدولڕەحمان ساڵح رەشید" بەشێوەیەکی کاتی وەردەگیرێتەوە و دەدرێتە "گەزیزە محێدین مەعروف" و کارەکانی دەکات.  لە بڕیارەکەدا هاتووە: "لێژنەیەکی پسپۆڕ لە دیوانی وەزارەتی دارایی و بانکە بازرگانییەکان و بەڕێوەبەرایەتی چاودێری و پشکنین لە هۆکار و خەرجنەکردنی مووچەی فەرمانبەران و خانەنشینان لەکاتی خۆیدا و کەمی سیولەی نەختینەییی پێویست لەبانک پێکدەهێنرێت"، فەرمانەکەش لە رۆژی ٢٧ی کانوونی دووەمی ٢٠٢٢ ەوە جێبەجێ دەکرێت.  ئەندامێکی پەرلەمانی کوردستان کە پێی باش نەبوو ناوی ببرێت لەوبارەیەوە بە تۆڕی میدیایی رووداوی گوت: "بەشێکی ئەو بڕیارە بەهۆی پرسی نەبوونی پارە و سیولەیە لەبانکەکانی پارێزگای سلێمانی و پرسی نەگەڕانەوەی بەشێکی داهاتەکانی پارێزگای سلێمانییە بۆ گەنجینەی حکومەت".  ئەو پەرلەمانتارە گوتیشی: "لە مانگی ١١ و ١٢ی ساڵی ٢٠٢١ داهاتی پارێزگای سلێمانی مانگانە زیاتر لە ١٦٠ ملیار دینار بووە، بەشێوەیەک داهاتی مەرزی پەروێزخان لە مانگێکدا ٢٧ ملیار دینار بووە، داهاتی مەرزی باشماخ ٢٧ ملیار دینار بووە، داهاتی ئاو و کارەبا و رێگەوبان و داهاتەکانی دیکە نزیکەی ١٢ بۆ ١٥ ملیار دینار بووە، داهاتی هاتوچۆش ١٠٠ ملیار دینار بووە، لەو پارەیە ئیدی بەهەر هۆکارێک بێت، بڕێکی لێ نەگەڕاوەتەوە بۆ گەنجینەی حکومەت".  ئەو ئەندامەی پەرلەمانی کوردستان ئاماژی بەوەشدا: "پرسی وەرگرتنەوەی دەسەڵاتەکان لەو بەرپرسە لەساڵی رابردووەوە هەیە، ئەمەش دوای ئەوە دێت بەپاساوی نەبوونی پارە لەبانکەکاندا، مووچەی هێزەکانی ناوخۆ و خانەنشینان لەسلێمانی دواکەوت، کە بەشێکی مووچەی ئەوان لە داهاتی پارێزگای سلێمانی دەدرێت".