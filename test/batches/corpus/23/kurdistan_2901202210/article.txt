شاخەوان عەبدوڵڵا، جێگری سەرۆکی پەرلەمانی عێراق بە تۆڕی میدیایی رووداوی راگەیاند "ماددەی ٧٠ لە دەستووری عێراق دوو خولی داناوە، خولی یەکەم بە دەنگی ٢٢٠ پەرلەمانتار سەرۆککۆمار هەڵدەبژێردرێت.. خولی دووەم کێ زۆرترین دەنگی هێنا لەنێوان ئەو دووبەربژێرەی کە دەمێنێتەوە ئەوەیان دەبێتە سەرۆککۆماری عێراق".  لەدوای رووخانی دەسەڵاتی بەعسەوە لە عێراق، پۆستی سەرۆککۆماری عێراق پشکی کورد بووە و لەنێو کورددا یەکێتیی نیشتمانیی کوردستان بەڕێوەی بردووە.  دوای ١٧ ساڵ، پارتی دیموکراتی کوردستان دەیەوێت ئەو پۆستە وەربگرێت و بەمافی خۆی دەزانێت؛ بۆ ئەوەش شاندێکی لە بەغدا سەرقاڵی دانوستاندنە.  ڤیان سەبری، سەرۆکی فراکسیۆنی پارتی لە پەرلەمانی عێراق بە رووداوی راگەیاند " دیموکراسییەت ئەوەیە کە هەر لایەنێک هەوڵدەدات بۆ خۆی دەنگ کۆبکاتەوە و ئێمەش هەوڵدەدەین ئەو دەنگانە بۆ بەڕێز هۆشیار زێباری کۆبکەینەوە. "  بەرپرسانی یەکێتی، پارتی بە شکاندنی یەکڕیزی کورد تۆمەتبار دەکەن و بەرپرسانی پارتیش بەهەمان شێوە.   پارتی لێکتێگەیشتنی لەگەڵ سەدر و سووننەکان هەیە و ئومێدی لەسەریان هەڵچنیوە؛ یەکێتیش لە چوارچێوەی هاوئاهەنگییەوە نزیکە، هەروەها بە چوونی هاوسەرۆکەکەی بۆ بەغدا دەیەوێت دەنگی زۆرینە پەرلەمانتارانی عێراق بۆ بەربژێرەکەی بەدەستبهێنێت.  هەرێم کەمال ئاغا، سەرۆکی فراکسیۆنی یەکێتی لە پەرلەمانی عێراق بە رووداوی راگەیاند "نەدەبوو بەوشێوەیە لە پێناو پۆستی سەرۆککۆمار، زۆرینە فەرز بکرێت، کە لەئاییندەدا زیانمان پێدەگەیێنێت. هەروەها نەدەبوو ئەوانەی کە لە رابردوودا هاوپەیمانیی ستراتیژیمان بوون بۆ مافەکانمان لە دەستوور و ئەو مافانەی بەدەستمانهێناون، ببینە سەرەتایەک بۆ کێشە و دژبوونی داخوازییەکانی خەڵکی کوردستان".  هەموو چاوەکان لە کۆبوونەوەکەی ٧ی مانگی داهاتوو دەبن، کە هۆشیار زێباری بەربژێری پارتی دەچێتە کۆشکی سەلام یان بەرهەم ساڵح بەربژێری یەکێتی لە کۆشکەکەدا دەمێنێتەوە.