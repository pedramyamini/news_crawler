حکومەتی هەرێمی کوردستان لە کۆتایی ساڵی ٢٠٢١ دا لەگەڵ کۆمپانیای کارگرووپ رێککەوتنی کردووە بۆ درێژکردنەوەی بۆری گازی سرووشتیی بۆ وێشتگەی کارەبای دهۆک و پاشان شۆڕکردنەوەی بۆ سنووری تورکیا و پێکەوە بەستنەوە بە بۆری گازی سرووشتی تورکیا.   د. هیوا سدیق، پسپۆڕی نەوت و گازە لە زانکۆی کۆمار و بە تۆڕی میدیایی رووداوی راگەیاند، "ئەوەی کە تاوەکو ئێستا هەمانە و گازی تێدا بەرهەمدەهێنرێت، وێستگەی کۆرمۆرە، نزیکەی ٤٠٠ ملیۆن کیوبیکفیت بەرهەمدەهێنرێت، بەنیازن تاوەکو ٢٠٢٤ رێژەکە بەرزبکەنەوە بۆ نزیکەی ٩٠٠ ملیۆن کیوبیکفیت، ئەوە بڕێکی ئێجگار زۆرە، بەشی پێداویستییەکانی نێوخۆ دەکات و ئەگەر بلۆکەکانی دیکەشی بخرێتە سەر دەتوانرێت گازی سرووستیی هەناردەی دەرەوەی وڵاتیش بکرێت. "  بەپێی لێکۆڵینەوەیەکی وەزارەتی وزەی ئەمریکا، هەرێمی کوردستان تاوەکو ساڵی ٢٠٣٥ لە توانایدایە ساڵانە ٤٠ ملیار مەتری سێجا گازی سرووشتیی بەرهەمبهێنێت. وەزارەتی وزەی ئەمریکا پێیوایە هەرێمی کوردستان دەتوانێت ١٥ ملیار پێی سێجا بۆ مەبەستی نێوخۆ بەکاربهێنێت و ٢٥ ملیار پێی سێجا هەناردەی دەرەوە بکات.   د. هیوا سدیق ئاماژەی بەوەش کرد، "هەرێمی کوردستان وەکو بەشێک لە عێراق خاوەنی یەدەگێکی باشە، بەپێی ئەو راپۆرتە سەرەتاییانە لە ١٠ بۆ ١٥ تی سی ئێف ئەگەر هەبێت، دەکرێت بڵێین ئەوە بڕێکی باشە و دەتوانرێت هەناردە بکرێت. "  بەپێی ناوەندەکانی وزە، گازی هەرێمی کوردستان لە بازاڕە گرینگەکانی گازی جیهانە، وەکو بازاڕی گازی تورکیا لەڕووی نرخەوە بەهۆی نزیکی جوگرافی توانای رکابەری لەگەڵ گازی ئێران، رووسیا، ئازەربایجان و گازی شلکراوی باکووری ئەفریقا هەیە.