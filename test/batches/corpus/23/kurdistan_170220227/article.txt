ئەمڕۆ پێنجشەممە، ١٧ ـی شوباتی ٢٠٢٢، بەرهەم ساڵح، سەرۆککۆماری عێراق رایگەیاند، پێویستە هەرێمی کوردستان و عێڕاق دەست بە دیالۆگێکی جیدی و بەپەلە بکەن، به‌و شێوه‌یه‌ی له ناوەرۆکی بڕیاره‌كه‌ی دادگەی فیدراڵیدا هاتووه، و به جۆرێک بتوانێت مافه ده‌ستورییه‌كانی هه‌رێمی كوردستان، گه‌له‌كه‌یی و سه‌رجه‌م عێراقییه‌كان بپارێزێت و دوور له گه‌نده‌ڵی و خراپ ئیداره‌دان و دەستیدەستی سیاسی، سه‌رجه‌م سامان و داهاتی وڵات بخاته خزمه‌ت هاونیشتمانییه‌كانییه‌وه.  رۆژی سیشەممە ١٥ ـی شوباتی ٢٠٢٢، دادگەی فیدراڵیی عێراق لەسەر بنەمای دوو سکاڵای وەزیری نەوتی عێراق و ئەندامێکی ئەنجوومەنی پێشووی پارێزگای بەسرە، کە لە ساڵانی ٢٠١٢ و ٢٠١٩ تۆماریان کردوون، بڕیاریدا کە یاسای نەوت و گازی هەرێمی کوردستان نادەستوورییە، بۆیە هەڵیوەشاندەوە.  سەرۆککۆماری عێراق داوای له ئه‌نجوومه‌نی نوێنه‌رانی عێراق کرد هه‌رچی زووه گفتوگۆكانیان سه‌باره‌ت به پرۆژه‌یاسای نه‌وت و غاز ده‌ستپێبكه‌ن، كه ماوه‌یه‌كی زۆره دواخراوه، چ له‌ڕێگه‌ی ده‌وڵه‌مه‌ندكردنی ده‌قه‌كانی یاساكه یاخود گه‌ڵاڵه‌كردنی پرۆژه‌یاسایه‌كی تازه له لایه‌ن ده‌سه‌ڵاتی جێبه‌جێكردنه‌وه كه به زووترینكات په‌سندبكرێت و خه‌مساردی تێدا نه‌كرێت.   ئاماژەی بەوەش کردووە، دوودڵی هێزه سیاسییه‌كان له ١٠ ساڵی رابردوودا له په‌سندكردنی یاسای نه‌وت و غاز كه ئیداره‌دانی سامانی نه‌وت و غاز له ته‌واوی عێراقدا رێكده‌خات، کاریگەریی خراپی هه‌بوو له دروستكردنی گرێكوێره و ته‌نگژه جۆراوجۆره‌كان، هەروەها دەشڵێت، "هه‌ر ئه‌وه‌ش وایكرد بگه‌ینه ئه‌م دۆخه چه‌قبه‌ستووه و لێكه‌وته‌كانی ئێستای. "  بەگوێرەی بڕیاری دادگەی فیدراڵیی عێراق، دەبێت حکومەتی هەرێمی کوردستان تێکڕای نەوتی بەرهەمهێندراوی خۆی رادەستی وەزارەتی نەوتی عێراق بکات. مافیشی دایە وەزارەتی نەوتی عێراق لە یاسایی و راستی گرێبەستە نەوتییەکان و گرێبەستە گازییەکانی حکومەتی هەرێمی کوردستان لەگەڵ وڵاتان و کۆمپانیا بیانییەکان بکۆڵێتەوە.  هەروەها لەبەشێکی دیکەی پەیامەکەیدا سەرۆککۆماری عێراق باسی لەوە کردووە، "جه‌ختده‌كه‌ینه‌وه له پێویستی رێزگرتن له بڕیاره دادوه‌رییه‌كان به‌و شێویه‌ی له چوارچێوه‌ی ده‌ستوردا ئاماژه‌یان پێكراوه و كۆکن له‌گه‌ڵ به‌رژه‌وه‌ندیی سه‌رجه‌م پێكهاته‌كانی گه‌لی عێراق، ئه‌وه‌ش دووپاتده‌كه‌ینه‌وه كه ئه‌ركی سه‌ره‌كیی و بنچینه‌یی سه‌رۆككۆمار پاراستنی ده‌ستور، هه‌روه‌ها پاراستنی سیسته‌می دیموكراسی فیدراڵیی و دامه‌زراوه ده‌ستورییه‌كانیشه. "  بڕیارەکانی دانیشتنی رۆژی سێشەممەی دادگەی باڵای فیدراڵیی عێراق کاردانەوەی لەنێو عێراق و هەرێمی کوردستاندا بەدوای خۆیدا هێنا و دامەزراوە فەرمییەکانی هەرێمی کوردستان لەسەر ئاستی باڵا بڕیارەکەیان بە "سیاسی" ناوبرد.  بەرهەم ساڵح سەرۆککۆماری عێراق باسی لەوەش کردووە، "پێویستە لایه‌نه‌كان به‌رپرسیاریه‌تی ئه‌م قۆناخه له ئه‌ستۆ بگرن و ته‌نگژه سیاسییه كه‌ڵه‌كه‌بووه‌كانی به سه‌ركه‌وتوویی تێپه‌ڕێنن و نه‌هێڵێن دۆخه‌كه خراپتر بێت بە تایبه‌تیش مافه ده‌ستورییه‌كانی هه‌رێمی كوردستان و دامه‌زراوه‌كانی كه پێویستە مافه ده‌ستورییه‌كانی هه‌رێمی كوردستان و دامه‌زراوه‌كانی پارێزراوبن له چوارچێوه‌ی سیسته‌می ده‌وڵه‌تی عێراقدا. "   بەرهەم ساڵح باسی لە کۆمەڵێک پرسی دەستووری کرد، كه به‌هه‌مانشێوه‌ی پرسی نه‌وت و غاز دواخراون، لەو بارەیەوە گوتی، "مه‌به‌ستمان یاسای ئه‌نجوومه‌نی فیدراڵییە كه له نێو گێژاوی سیسته‌می سیاسیی ئێستای عیراقدا لایه‌نێكی ته‌شریعی فه‌رامۆشكراوه و له ماده‌ی ٦٥ ـی ده‌ستوردا به روون و ئاشكرا ئاماژه‌ی پێكراوه و ئیلزامییه و ده‌بێت جێبه‌جێ بكرێت. له كاتێكدا ده‌ستوری عێراق ماوه‌ی ١٧ ساڵه په‌سندكراوه، كه‌چی هێشتا گفتوگۆی جیدی له باره‌ی ئه‌و ئه‌نجوومه‌نه‌وه ئه‌نجام نه‌دراوه. "   هەروەها له ماده‌ی ١٠٥ ده‌ستوردا ئاماژه به دامه‌زراندنی ده‌سته‌یه‌كی گشتی كراوه كه بایه‌خ به مافی هه‌رێم و پارێزگاكان ده‌دات، ئه‌م مادده‌یه‌ش هێشتا نه‌چووەته بواری جێبه‌جێكردنه‌وه.  لە ماده‌ی ١٠٦ ـی ده‌ستوریشدا هاتووه كه ده‌بێت، "ده‌سته‌ی گشتیی چاودێریكردن و دابه‌شكردنی داهاته فیدراڵییەكان" دابمه‌زرێت كه تاوەکو ساڵی ٢٠٢١ نه‌چووەته بواری جێبه‌جێكردنه‌وه و هێشتاش پێویستیی زۆری به پاڵپشتی و چاكسازی هه‌یه.