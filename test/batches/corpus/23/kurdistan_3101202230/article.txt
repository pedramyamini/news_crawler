ئەحمەد گەرمیانی، جێگری سەرۆکی یەکێتیی مامۆستایانی کوردستان، ئەمڕۆ دووشەممە ٣١ی کانوونی دووەمی ٢٠٢٢ بە تۆڕی میدیایی رووداوی گوت: "بڕیارە سبەی سێشەممە مووچەی مانگی کانوونی دووەمی ٢٠٢٢ی پەروەردەکانی ناو شارەکان بەبێ لێبڕین دابەشبکرێت، رۆژی چوارشەممەش پەروەردەکانی دەرەوەی شارەکان".  ئێوارەی ئەمڕۆ دووشەممە بەڕێوەبەرایەتیی پەروەردەی ناوەندیی هەولێر راگەیێندراوێکی لەبارەی مووچەی مانگی یەکی ساڵی ٢٠٢٢ی وەزارەتی پەروەردە بڵاوکردەوە، کە تێیدا هاتووە: "بەڕێوەبەری سەرجەم قوتابخانەکانی سنووری پەروەردەکەمان ئاگادار دەکەینەوە کەوا سبەی رۆژی سێشەممە ١ - ٢ - ٢٠٢٢ مووچەی وەزارەتی پەروەردە قوتابخانەکانی (ناو شار) خەرج دەکرێت بۆ مانگی ١ی ٢٠٢٢، هەروەها رۆژی چوارشەممە ٢ی شوباتی ٢٠٢٢، مووچەی قوتابخانەکانی دەرەوەی شار خەرج دەکرێت".  رۆژی ٢٥ - ٠١ - ٢٠٢٢ وەزارەتی دارایی و ئابووریی هەرێمی کوردستان دەستی بە دابەشکردنی مووچەی مانگی کانوونی دووەمی ٢٠٢٢ کرد، تاوەکو ئێستا مووچەی وەزارەتەکانی تەندروستی، پێشمەرگە، دارایی، شەهیدان و کاروباری ئەنفالکراوان و ناوخۆ دابەشکراوە.