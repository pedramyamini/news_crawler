حزنی رەشید، خاوەن کەو دەڵێت، هەموو کەوێک شەڕ ناکات و بۆ ناسین و راهێنانی کەو لەسەر شەڕکردن پێنج تاوەکو شەش ساڵ پێویستە.  خاوەن کەوەکانی زاخۆ هەفتانە رۆژانی هەینییان دەستنیشان کردووە بۆئەوەی لە شوێنێکدا کۆببنەوە و کەوەکانیان نمایش بکەن، هەر کەوێک هەفتانە یەک شەڕ دەکات، خاوەن کەوەکان چاویان لە سەرکەوتنی کەوەکانیانە و شەڕەکەش لە ١٠ خولەک تاوەکو یەک کاژیر یەکلا دەبێتەوە؛ کەوی شنگال لە هەموو جۆرەکانی دیکەی کەو بەنرخترە.  کەوگرەکان کەوەکانی کوردستان لەڕێگەی داو - ەوە دەگرن و پەروەردەیان دەکەن، ئەگەر کەوەکە لە شەڕکردن باش بێت کاریگەریی لەسەر نرخەکەی دەبێت، مەرجی دواتریش دەنگ و رەنگیەتی.  عیسمەت عەبدال، کڕیار و فرۆشیاری کەو دەڵێت، لە ساڵی ١٩٧٩ وە ئەو کارە دەکات و ئاماژە بەوەش دەکات، گرانترین کەو کە فرۆشتوویەتی بە چوار هەزار و ٥٠٠ دۆلار بووە (٤٥ وەرەقە)، کە کەوێکی کێوی بووە، "بە سێ هەزار دۆلار کڕیبووم، پاش ماوەیەک زیرەکتر بوو و بە ٤٥٠٠ دۆلار فرۆشتم".  بەپێی بەڕێوەبەرایەتیی ژینگەی پارێزگای دهۆک، راوکردنی کەو قەدەخەیە و ئەمساڵ بەو تۆمەتە پێنج کەس دەستگیرکراون، بەڵام بۆ بازاڕی شەڕە کەوی زاخۆ هەندێک رێنوێنی دانراون.