زەردەشت رەفیق، بەرپرسی راگەیاندنی سەرۆکایەتیی شارەوانیی سلێمانی بە رادیۆی رووداوی راگەیاند: "ئەو تاسانەی نایاسایین بە زێدەڕۆیی دادەنرێن و لایان دەبەین. ئێمە بەردەوام هەڵمەت بۆ لابردنی ئەو زێدەڕۆییانە رێکدەخەین کە دەکرێنە سەر شەقامەکان. "  بەشێک لە شەقامەکان چاڵوچۆڵییان تێدایە و گرفتی هاتووچۆ لە ناوشاردا بۆ شۆفێران و پیادەڕۆیان دروستدەکەن.   بەرپرسی راگەیاندنی سەرۆکایەتیی شارەوانیی سلێمانی لەو بارەوە گوتی: "ئەگەر بەهۆی فشاری ئۆتۆمبێل و باران و بەفرەوە شەقامەکان چاڵیان تێکەوتبێت ئەوە ئێمە تیمێکمان هەیە کە بەشێوەیەکی کاتی بە قیری سارد چاکیان دەکەینەوە. هەموو ساڵێک لە مانگی ئایارەوە دەست بە هەڵمەتی نۆژەنکردنەوەی شەقامەکان دەکەین. "  زەردەشت رەفیق ئاماژەی بەوە دا، ئەگەر کۆمپانیایەک بۆ کارێکی تایبەت شەقامەکە هەڵبکەنێت، ئەوە ئەرکی سەرشانیانە چاکی بکەنەوە. شارەوانییش کە شەقامێک نۆژەندەکاتەوە بەسەر چاککردنەوەکەی کۆمپانیاکانیشدا دەچنەوە.   لەبارەی کێشەکانی رێگەکانی دەرەوەی شاریشەوە گوتی: "رێگەکانی دەرەوەی شار سەر بە بەڕێوەبەرایەتیی رێگەوبانن. ناوشار لە رۆژهەڵاتەوە تاوەکو بازگەی عەربەت سەر بە ئێمەیە، لە رۆژئاوایشەوە تاوەکو بەڕێوەبەرایەتیی شارەوانیی تاسڵووجە. "