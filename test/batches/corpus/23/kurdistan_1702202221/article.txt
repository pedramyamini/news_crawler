مستەفا نیزاڵ، برای دەروێش دەڵێت، "حەز دەکەم براکەم چاک ببێتەوە و منیش لەگەڵیدا بچمە بازاڕ و یاریکردن و گەڕان، داوا دەکەم هاوکاریمان بکەن، حکومەت بماننێرێتە ئەڵمانیان بۆ چارەسەرکردنی براکەم".  دایک و باوکی دەروێش باسی هەوڵەکانیان دەکەن بۆ چارەسەرکردنی کوڕەکەیان کە هەموو جارێک بێ ئەنجام کۆتایی هاتووە، چونکە پزیشکەکان پێیان گوتوون چارەسەری تەنیا لە دەرەوەی وڵاتە، ئەوانیش رۆژ بە رۆژ ژیانیان قورستر دەبێت بەهۆی گەورەبوونی کوڕەکەیان و زیاتربوونی ئەرکی بەخێوکردنی.  رۆشێن چاویش، دایکی دەروێش ئاماژە بەوە دەکات، "من دایکم، دەبێت هەستم چۆن بێت کە دەبینم منداڵەکەم ئاوایە، ئەو ئازار دەچێژێت، منیش لێرەوە ئازار دەچێژم، ژیانمان بووەتە زیندان و زۆر قورس بووە، ئێستا کێشی زۆر بووە و گەورە بووە، ناتوانم حەفازەی بگۆڕم و خاوێنی بکەمەوە و پشتم ئازاری هەیە".  نیازڵ باوکی دەروێشە، لە ژیانی هاوژینیدا سێ جار ئاوارە بوون، دوایین جاریش چوونەتە سلێمانی بۆئەوەی لەوێوە لە رێگەی رێکخراوە نێودەوڵەتییەکانەوە بگەنە وڵاتانی ئەوروپا بۆ چارەسەری کوڕەکەیان، ئەویش بەهۆی خەمی ئەو دۆخەی کوڕەکەی تێی کەوتووە تووشی نەخۆشیی شەکرە بووە.  نیزاڵ دەروێش، باوکی دەروێش دەڵێت، "راپۆرتە پزیشکییەکانمان بردوونەتە رێکخراوەکان و هەموو لایەک دەڵێن، دەبێت لە دەرەوەی وڵات چارەسەر بکرێت، لێرە چارەسەری نییە".  لە ساڵی ٢٠١٦ دەروێش لە وڵاتی تورکیاوە دەگەڕێتەوە سووریا بۆ سەردانیکردنی خێزانەکەی، کە لە عەفرین دەژیان، سواری ماتۆڕسکیل دەبێت و لەگەڵ ئۆتۆمبێلێکدا پێکدادەدەن، لەوکاتەوە تاوەکو ئێستا کەوتووەتە دۆخی بێئاگابوونەوە، ئەوەی ژیانی خێزانەکەی قورستر کردووە. خێزانەکەی ئەوەی لە توانایاندا بووە بۆ چارەسەری کردوویانە، ئێستا باوکیشی نە پارەی ماوە و نە کار، چاویان لەوەیە کەسێک یان رێكخراوێکی نێودەوڵەتی یان کۆنسوڵخانەی وڵاتێک کارئاسانی بۆ چوونەدەرەوەی وڵاتیان بۆ بکات.