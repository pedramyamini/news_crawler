ئەو بەفربارینەی کە لە هەفتەی رابردووەوە هەرێمی کوردستانی گرتەوە، بەشێک لە کەمپەکانیشی گرتووەتەوە، حازم عەلی، ئاوارەیەکی شنگالە و لە ٢٠١٤ ەوە لە کەمپی داودییە لە پارێزگای دهۆک نیشتەجێیە، خێرخوازێک تەنیا دۆلکەیەکی نەوتی پێداون، ئەویش بەشی تەنیا سێ رۆژیان دەکات، ئەو دەڵێت؛ لەبەر سەرما ناتوانن لە ژێر بەتانییەکانیان بێنە دەرەوە.   حازم عەلی، گوتی: "خوا ئاگادارە نە نەوت، نە ئەرزاق هیچمان نییە، سەقفی ئەو کەرەڤانانە هەمووی بەفرە، زۆر ساردە، تاوەکو کاژێر ١ ـی نیوەڕۆ کەسمان ناتوانین لەژێر بەتانییەکانمان بێینە دەرەوە، "  بەڕێوەبەرایەتی کۆچ و کۆچبەران و وەڵامدانەوەی قەیرانەکان لە پارێزگای دهۆک، دەستی بە دابەشکردنی نەوت بەسەر ٢٧ هەزار و ٢٠٠ خێزان کردووە، بەگوێرەی پلانەکانی ئەوان لە ماوەی دوو هەفتەدا سەرجەم ئاوارەی نێو کەمپەکان نەوتی سپی وەردەگرن.  کاروان زەکی، بەرپرسی راگەیاندنی بەڕێوەبەرایەتی کۆچ و کۆچبەران لە دهۆک دەڵێت: "پێش دوو مانگە نووسراوێکی فەرمیمان ئاڕاستەی وەزارەتی کۆچ و کۆچبەرانی عێراق کردووە، بەڵام پێش چوار رۆژە ئینجا رەزامەندییان دەربڕیوە. "  بەڕێوەبەرایەتی کۆچ و کۆچبەرانی سەر بە حکومەتی عێراق، دواکەوتنی دابەشکردنی نەوت بۆ هۆکاری تەکنیکی لە نێوان وەزارەتی نەوت و وەزارەتی کۆچ و کۆچبەران دەگەڕێنێتەوە.  ئه‌سكه‌نده‌ر محه‌ممه‌د ئه‌مین، بەڕێوەبەری نوسینگەی کۆچ و کۆچبەرانی سەر بە حکومەتی عێراق لە دهۆک گوتی، "لەنێوان وەزارەتەکانی نەوت و کۆچ و کۆچبەران هەندێک رێکاری ئیداریی هەبوو، تاوەکو تەواوکرا ئینجا توانر نەوتەکە دابین بکرێت، ئێستا نەوتەکە گەیشتووەتە پاریزگای دهۆک و دەست بەدابەشکردنی دەکرێت. "  لە هەرێمی کوردستان ٣٦ کەمپی ئاوارە و پەنابەران هەن، ٢٦ لەوان کەمپی ئاوارەکانن کە حکومەتی عێراق پێدانی نەوتی بەوان لە ئەستۆی خۆی گرتووە، بڕیارە بۆ هەر خێزانێک لە گەڕی یەکەمدا ١٠٠ لیتر دابەشدەکرێت.