سەرلەبەیانیی هەینی ٢٨ - ١ - ٢٠٢٢ شەش مووشەک ئاراستەی بنکەی هێزەکانی ئەمریکا لەنزیک فڕۆکەخانەی نێودەوڵەتیی بەغدا کران و دەست بەسەر چەند مووشەکێک و ئەو سەکۆیەدا گیرا کە مووشەکەکان لێیەوە ئاراستە کراون. یەکێک لەو مووشەکانەی ئاراستەی سەربازگەی ڤیکتۆریا لەنزیک فڕۆکەخانەی بەغدا کران، بەر یەکێک لە فڕۆکە مەدەنییەکانی نێو فڕۆکەخانەی بەغدا کەوتووە.  سەرۆکایەتیی هەرێمی کوردستان، سه‌رکۆنه‌ی به‌ئامانجگرتنی فڕۆکه‌خانه‌ی به‌غدا به مووشه‌ک ده‌کات و رایدەگەیێنێت: "به‌رده‌وامیی هه‌وڵه‌کانی تێکدانی ئارامی و سه‌قامگیریی په‌ره‌سه‌ندنێکی مه‌ترسیداره و ده‌بێ رێگه‌ی لێ بگیرێت. بوونی مه‌ترسی و هه‌ڕه‌شه له‌سه‌ر ئاسایشی فڕۆکه‌خانه، زیانێکی زۆر له عێراق و ناو و پێگه‌ی ده‌دات".  بەپێی ئەو زانیارییانەی دەست پەیامنێری رووداو کەوتوون، دەست بەسەر چەند مووشەکێک و ئەو سەکۆیەشدا گیراوە، کە مووشەکەکانی لێوە ئاراستە کراوە.  تاوەکو ئێستا هێزە ئەمنییەکان و شانەی راگەیاندنی ئەمنی هیچ زانیارییەکیان لەوبارەیەوە نەخستووەتەڕوو و هیچ روونکردنەوەیەکیان نەداوە؛ هیچ گرووپ و لایەنێکیش بەرپرسیارێتیی خۆی لە هێرشەکە رانەگەیاندووە.  ئەمە یەکەم جار نییە ئەو شوێنانە لەلایەن گرووپە چەکدارەکانەوە دەکرێنە ئامانج. لەدوای رێککەوتنی بەشێک لە لایەنە سیاسییەکان و پشتگوێخستنی گرووپە چەکدارەکانی نزیک لە ئێران ئەم جۆرە هێرشانە زیادیانکردووە، بەشێوەیەک کە هێرش دەکرێتە سەر پێگە و شوێنی مانەوەی حیزب و بەرپرسە سیاسییەکانیش.  هێڵی ئاسمانیی عێراقی رایگەیاند ئەو هێرشە مووشەکییەی ئەمڕۆ فڕۆکەخانەی نێودەوڵەتیی بەغدای کردووەتە ئامانج، یەکێک لە فڕۆکەکانی ئەوانی پێکاوە و زیانی پێگەیاندووە.  ئەمڕۆ هەینی، ٢٨ی کانوونی دووەمی ٢٠٢٢، کۆمپانیای گشتی هێڵی ئاسمانی عێراقی رایگەیاند: "ئەو هێرشە مووشەکییەی بەرەبەیانی ئەمڕۆ هەینی فڕۆکەخانەی نێودەوڵەتیی بەغدا کردە ئامانج، بووەتە هۆی زیانگەیاندن بەیەکێک لە فڕۆکە لەکارکەوتووەکانی کۆمپانیاکە، کە لە دەوروبەری فڕۆکەخانە راگیراوە".  کۆمپانیای گشتیی هێڵی ئاسمانیی عێراقی لە راگەیێندراوەکەیدا دڵنیایی داوەتە گەشتیاران کە گەشتە راستەوخۆکانیان بەردەوامن.