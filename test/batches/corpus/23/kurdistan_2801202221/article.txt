رۆژی هەینی ٢٨ - ١ - ٢٠٢٢، ئاری جەلال، سەرۆکی دەزگای لووتکە بۆ کاروباری پەنابەران بە تۆڕی میدیایی رووداوی گوت: "تەرمەکان بە دووجار دەگەڕێندرێنەوە. سبەی شەممە تەرمی چوار کۆچبەر کە لە دەریای ئیجە گیانیان لەدەستدابوو، دەگاتەوە فڕۆکەخانەی نێودەوڵەتیی هەولێر. تەرمی پێنجەکەی دیکەیان رۆژی ٢٩ - ١ - ٢٠٢٢ لە ئەسیناوە بەڕێدەکرێت و ١ - ٢ - ٢٠٢٢ دەگەنە فڕۆکەخانەی هەولێر".  تەرمی ئەو چوار کۆچبەرەی بڕیارە سبەینێ بگەنەوە هەرێمی کوردستان، ئەمڕۆ گەیشتووەتە لوبنان و لەوێوە دەهێندرێنەوە هەرێمی کوردستان.  بەگوتەی سەرۆکی دەزگای لووتکە، هەر نۆ کۆچبەرەکە هاونیشتمانیی هەرێمی کوردستانن و هەشت کۆچبەریان ژن و ئەوی دیکەشیان پیاوە.  ئەو هاونیشتمانییانە لە رووداوی ژێرئاوکەوتنی بەلەمەکەیان لە ٢٣ - ١٢ - ٢٠٢٢، لە دەریای ئیجە و نزیک دوورگەی ئاتیکیپیرای یۆنان خنکان. لەو رووداوەدا ٥٧ کۆچبەریش رزگاربوون.