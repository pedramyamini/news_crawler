ئەمڕۆ چوارشەممە ٢٦.١.٢٠٢٢ سەندیکای رۆژنامەنووسانی کوردستان لەگەڵ قوباد تاڵەبانی، جێگری سەرۆکوەزیرانی هەرێمی کوردستان کۆبوونەوە. بژار حەکیم، جێگری نەقیبی سەندیکای رۆژنامەنووسانی کوردستان بە رووداوی راگەیاند، لە کۆبوونەوەکەدا دۆخی رۆژنامەڤانیمان لە هەرێمی کوردستان تاوتوێکرد و بڕیارماندا پێشنیازێک بۆ هەموارکردنی هەندێ لە ماددەکانی یاسای ژمارە ٣٥ی ساڵی ٢٠٠٧ی رۆژنامەگەری کوردی ئامادە بکەین.  بژار حەکیم گوتی: "هەروەها پرۆژە یاسایەک بە ناوی یاسای پاراستنی تایبەتمەندی بۆ رێکخستنەوە و جیاکردنەوەی چالاکڤانی سۆشیالمیدیا و رۆژنامەنووسی پیشەیی" ئامادە دەکەین و ئامانجیشمان ئەوەیە کە کار و ئەرکی رژنامەڤانی پیشەیی بپارێزین.  جێگری نەقیبی سەندیکای رۆژنامەنووسانی کوردستان ئاماژەی بەوەشکرد، ئێستا فەوزایەک دروستبووە و سۆشیالمیدیا و کاری رۆژنامەگەری تێکەڵبووە، هەوڵەکانی ئێمە بۆ جیاکردنەوەی و تایبەتمەندیدانە بە کاری رۆژنامەڤانیی پیشەیی و قوباد تاڵەبانیش بەڵێنیدا پاڵپشتییەکی تەواومان بکات.  دوای کۆبوونەوەی لەگەڵ سەندیکای رۆژنامەنووسانی کوردستان، قوباد تاڵەبانی رایگەیاند: "لەگەڵ سەندیكای رۆژنامەنووسانی كوردستان كۆبوومەوە، پێكەوە باسمان لە پرسی؛ مافی رۆژنامەنووسان كرد و بەتایبەت راگرتنی باڵانسی جێندەری لەكەناڵەكانی راگەیاندن و پاراستنی ژنان و كچانی میدیاكار لەھەر ھەڕەشەو توندوتیژییەك كە رووبەڕوویان دەبێتەوە. "   قوباد تاڵەبانی هەروەها دەڵێت: "جەختمان كردەوە لەسەر گرنگی كاركردن بە یاسای كاری رۆژنامەگەری و ھەمواركردنەوەی بەجۆرێك لەگەڵ ئەم سەردەمەی دیجیتاڵ میدیادا بگونجێت. داواشم لێكردن كار بكەن بۆ ئەوەی لە داھاتوودا كۆنگرەی سەندیكای رۆژنامەنووسان ببەستن و لەمەشدا ئێمە ھاوكاریان دەبین".