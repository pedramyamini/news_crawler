بەگوێرەی بەرپرسانی بەرازیل، تاوەکو ئێستا ١٩ کەس، لە نێویاندا ١١ کەس بەهۆی رۆچوونی زەوییەوە گیانیان لەدەستداوە و نزیکەی ٥٠٠ هەزار کەسیش ماڵەکانیان جێهێشتووە. تەنیا لەم شوێنە بەهۆی رۆچوونی زەوی سێ ئەندامی یەک خێزان گیانیان لەدەستداوە و چوار کەسی دیکەش لەلایەن تیمەکانی فریاکەوتنەوە رزگارکراون. حاکمی ویلایەتی ساوپاوڵۆ سەردانی لێقەوماوانی کرد و سەرەخۆشیی خۆی بۆ قوربانیان دەربڕی.  ژوا دۆریا، حاکمی ساوپاوڵۆ دەڵێت "هاتوومەتە ئێرە تاوەکو لە دۆخی ئێستا و کاریگەری و چڕی بارانبارینەکە ئاگاداربم. بەداخەوە، لەم ناوچەیە بەهۆی رۆچوونی زەوی قوربانی لێکەوتووەتەوە و چەند کەسێک گیانیان لەدەستداوە. تاوەکو ئێستا هەواڵەکان نیگەرانکەرن. "   دوای ئەوەی حاکمی ساوپاوڵۆ بە هێلیکۆپتەر چاودێریی دۆخی زیانپێکەوتووان کرد، زیانی لافاوەکەی بە ٢.٨ ملیۆن دۆلار مەزەندە کرد. ئەوەش لەکاتێکدایە تاوەکو ئێستا ١٠ شار و ٦٤٥ شارۆچکەی ویلایەتی ساوپاوڵۆ بەهۆی لافاو و رۆچوونی زەوی زیانیان بەرکەوتووە.   ئێرە شاری کایێراسی ساوپاوڵۆیە، خۆبەخشان یارمەتی دەرهێنانی پیکئاپێک دەدەن کە ویستوویەتی لە ئاوەکە بپەڕێتەوە.   ئەلێکساندەر فرۆتا، خۆبەخش دەڵێت "هەر کاتێک بارانی بەخووڕ ببارێت، ئێمە خۆبەخشانە بە تیمێکەوە دێین و یارمەتی ئەو کەسانە دەدەین کە پێویستییان پێمانە. ئاگادارین کە زۆرجار رۆچوونی زەوی روودەدات و خەڵکێکی زۆر بەدەستیەوە دەناڵێنێت. ئەوەی ئێرەش هەر بەو شێوەیە بوو. "   لە سەرەتای وەرزی بارانبارینەوە لە مانگی تشرینی یەکەمەوە، چەند جارێک بەرازیل بەر لافاو دروستبووە و لەو کاتەوە لانیکەم ٦٢ کەس گیانیان لەدەستداوە و دەیان هەزار کەسیش خانووەکانیان داڕووخاوە.