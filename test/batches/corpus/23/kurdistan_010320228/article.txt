خالید حەمەڕەئووف، بەڕێوەبەری کۆمپانیای شینکی بۆ پاککردنەوە لە سلێمانی بە رادیۆی رووداوی راگەیاند: "من تاوەکو ٢٠٢١/١٢/٣١ پارەی کارمەندەکانمم داوە، بەڵام کۆمپانیاکەم چوار مانگە پارەی بۆ خەرج نەکراوە. شارەوانیمان ئاگادار کردووەتەوە و ئەوان چەکیان بۆ کردووین بۆ بانک. دەچینە بانکەکان دەڵێن پارە نییە. هەر هاتووچۆمان پێدەکەن و وەک گاڵتەپێکردن گاڵتەمان پێدەکەن. "  ئەو کۆمپانیایانەی لە سنووری پارێزگای سلێمانی کاردەکەن حەوت کۆمپانیان، سیانیان لە ناوشاردا کاردەکەن و چواریشیان لە دەرەوە.  خالید حەمەڕەئووف گوتی: "ئێمە پێمانخۆشە لەبەر خاتری شاری سلێمانی کاربکەین، بەڵام کارمەندەکان نایەن بۆ کار. ئەگەر داوایان لێبکەین، یەک کەس نایەت. بۆ مانگی شوباتیش بە پاڕانەوە کارمان پێکردوون. ئێمەیش توانامان نییە پارەیان بدەینێ. "  بەڕێوەبەری کۆمپانیای شینکی ئاماژەی بەوە دا، ئەوان وەکو کۆمپانیا پاککەرەوەکانی سنووری پارێزگای سلێمانی هەر لە کەلارەوە تاوەکو بازگەی هیزۆپ کاریان راگرتووە، لەبەر ئەوەی چوار مانگە شایستەی داراییان نادرێتێ بۆیە بڕیاریان داوە کارەکانیان لە سەرانسەری سلێمانیدا رابگرن.  بەڕێوەبەری کۆمپانیای شینکی ئەوەی خستەڕوو کە سێ ملیار دیناری لای حکومەتە، لەناو سلێمانیدا زیاتر لە هەزار کارمەندی هەیە.  خالید حەمەڕەئووف گوتی: "تاوەکو شایستە داراییەکانمان وەرنەگرین لە مانگرتن بەردەوام دەبین. ئەو کاتەی پارە وەربگرین، رۆژێک دوای ئەوە کارمەندەکانمان بۆ کارکردن بانگ دەکەینەوە. "   بەڕێوەبەرەکەی کۆمپانیای شینکی گوتیشی: "حکومەت دەڵێت ملیارێک دینارمان بۆ تەرخان کردوون کە بۆ هەر حەوت کۆمپانیاکەیە. ئێمە بە هیچ پێشنیازێکی دیکە قایل نین و هەر دەبێت شایستە داراییەکانمان وەربگرین. من کۆمپانیاکەم ٢٠٠ ملیۆن دینار پارەی گاز قەرزارە. هەر کۆمپانیایەکیش بە ملیارێک دینار ناکەوێتەوە کار، نەک ملیارێک بۆ هەر حەوتمان. "