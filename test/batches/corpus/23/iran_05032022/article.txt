رۆژی هەینی لە ناوچە باشوورییەکانی ئیلام ئاستی بینین تەنیا ١٠٠ مەتر بوو. لەبەر ئەوە ناوەندی کۆنترۆڵی قەیرانی پارێزگای ئیلام بڕیاریدا ئەمڕۆ شەممە ٠٥ - ٠٢ - ٢٠٢٢ قوتابخانەکانی ئەو ناوچانە دابخرێن. هاونیشتمانییەکی ئیلام دەڵێت، "خۆڵبارین کاریگەریی لەسەر چاومان و هەناسەمان هەبووە، بەجۆرێک نەمدەتوانی لە ماڵ دەربکەوین. "  جەمیل سادقی فەر، بەڕێوەبەری پاراستنی ژینگەی ئیلامیش باسی لەوە کرد، "ئەم بارودۆخە بەهۆی بوونی تەنۆلکەکان لە خۆڵدا بۆ تەندروستیی خەڵک زۆر خراپ و مەترسیدارە. "  بەهرام عەینوڵاهی، وەزیری تەندروستیی ئێران ناوەندە تەندروستیی و بەتایبەت یەکەکانی فریاکەوتنی خێرای لە رۆژهەڵاتی کوردستان و باشووری رۆژئاوای ئێران خستە ئامادە باشییەوە.  سەرچاوەی خۆڵبارینەکە بیابانەکانی نێوان عێراق، سوریا و ئوردنە. شوێنێک کە لە ئێران ناتوانێت رۆڵی بۆ کۆنترۆڵکردنی هەبێت. ئێران هەوڵدەدات کێشەی خۆڵبارین چارەسەر بکات، بەڵام نەک بەشێوەی کاتی.  لەتیف سادقی، قایمقامی دێلوران گوتی، "ئێمە لە ناوچەی دێلورانین. دێلوران لە باشووری رۆژهەڵاتی ئیلامدا هەڵکەوتووە و لەژێر کاریگەریی کەشوهەوای عێراقدایە، لەم ناوچەیەدا هەوڵمان داوە و ئامادەیی خۆمان دەربڕیوە بۆ ئەوەی نەمام بۆ چاندن لە سەرچاوەی خۆڵبارینەکە دابین بکەین".   لە ساڵانی رابردوودا سەرچاوەی بەشی زۆری خۆڵبارینەکە دەرەکیی بووە، بەڵام خوزستان و تەنانەت ئیلام خۆیشی سەرچاوەی چالاکی خۆڵبارینیان هەیە. گۆڕانکارییەکانی کەشوهەوا، بەڕێوەبردنی خراپی ئاو، دروستکردنی بەنداو، لەنێوبردنی دارستان و لەوەڕگەکان و پەرەسەندنی بیابانەکان، هەموو لە خۆڵبارینەکاندا کاریگەرییان هەیە.     کۆنترۆڵی خۆڵبارینەکە پێویستی بە هاوکاریی وەزارەت و دامودەزگا جیاوازەکان و تێچووی زۆرە. بەپێی توێژینەوەی رێکخراوی توێژینەوەکانی ئێران لە ساڵی ٢٠١٦، کۆنترۆڵی سەرچاوەی خۆڵبارین لە ماوەی ٥ ساڵدا پێویستی بە زیاتر لە یەک ملیار و ١٠٠ ملیۆن دۆلار هەیە، بەڵام تاوەکو بەهاری ساڵی ٢٠٢١ نزیکەی ١٠٠ ملیۆن دۆلاری دابینکرابوو.