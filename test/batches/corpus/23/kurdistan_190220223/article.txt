شەهریڤان سێلکی، بەرپرسی رێکخراوی خۆبەخشی زبارە بە رادیۆی رووداوی راگەیاند، پڕۆژەی دابەشکردنی پەرتووک و دروستکردنی پەرتووکخانە پڕۆژەیەکی خۆبەخشییە، مەبەستمان لەو پڕۆژەیە دروستکردنی پەرتووکخانە و دابەشکردنی پەرتووکە بۆ ئاشناکردنی قوتابییانی گوندەکان بە خوێندنەوە، ئەمە هاندانێکی باشە بۆ خوێندنەوە و وا لە قوتابییان دەکات هەندێکجار لە کەشی کتێبەکانی قوتابخانە بێنەدەرەوە و زانیاریی گشتیشیان هەبێت".  شەهریڤان سێلکی گوتی، "هەر قوتابخانەیەک ئەگەر ١٠٠ قوتابی هەبێت، ئێمە ١٥٠ پەرتووکیان دەدەینێ و پەرتووکخانەشیان بۆ دروست دەکەین، ئەگەر ژمارەی قوتابییەکان زیاتر بێت ژمارەی پەرتووکەکان زیاتر دەبن، پەرتووکەکان هەمووی لەلایەن لیژنەیەکەوە هەڵسەنگێندراون و کاریگەرییان لەسەر لایەنی رۆشنبیریی قوتابییان دەبێت و بەپێی تەمەن و قۆناخی خوێندنی قوتابییان دیاریکراون، بۆ نموونە لەبارەی دەرووندروستی، فەرهەنگی زمانەکان، تەکنەلۆژیا و کۆمپیوتەر، چۆنییەتی دابەشکردنی کات بۆ خوێندن و پەرتووکی دیکەی زانیاری گشتی".  بەرپرسی رێکخراوی خۆبەخشی زبارە گوتیشی، "ئەمساڵ لە هەولێر و دەوروبەری دەستمان پێکردووە و بەرنامەمان هەیە لە شوێنی دیکە و پارێزگای دیکەش ئەو پڕۆژەیە هەبێت، ئێمە هەر کتێب دابین ناکەین، بەڵکو پەرتووکخانەکەش دروست دەکەین و پێداویستیی دیکەی وەک دەفتەر و پێنووسیش بۆ پەرتووکخانەکان دابین دەکەین، هەروەها قوتابییەکانیش فێردەکەین چۆن لە پەرتووکخانە کتێب وەردەگرن و چۆن دەیگەڕێننەوە و سوودی لێوەردەگرن".