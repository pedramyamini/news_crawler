رۆژی سێشەممە ٠١ - ٠٣ - ٢٠٢٢، رەحمان غەریب، رێکخەری سەنتەری میترۆ بە تۆڕی میدیایی رووداوی گوت، سەرۆکی هەرێمی کورستان جەختی لە گرنگی جێبەجێکردنی یاساکانی تایبەت بە ئازادی رۆژنامەڤانی و بەدەستهێنانی زانیاری وەک مەرجی پێشخستنی پرۆسەی دیموکراسی کردەوە و پشتیوانی خۆی بۆ رۆژنامەڤانان دووپاتکردەوە.  رەحمان غەریب دەڵێت، نێچیرڤان بارزانی، سەرۆکی هەرێمی کوردستان بە گرنگیەوە لە هەوڵەکانی سەنتەری میترۆ و رێکخراوەکانی کۆمەڵگەی مەدەنی روانی بۆ  چەسپاندنی زیاتری مافەکانی مرۆڤ و کاراکردنی پرۆسەی چاودێری بەسەر دامەزراوەکانی هەرێمی کوردستانەوە.  رەحمان غەریب رایگەیاند، سەرۆکی هەرێمی کوردستان گوتی، "گەلی کوردستان لە پێناو ئازادییەکان و مافەکانی مرۆڤ خەبات و شۆڕشی کردووە؛ دەبێت بیانپارێزین و نابێت بە چاوی دوژمنکارانە بڕوانینە راپۆرتی ئەو رێکخراوانەی چاودێری ئەم پرسانە دەکەن".  دۆخی ئافرەتان تەوەرێکی دیکەی گفتوگۆکانی نێوان سەرۆکی هەرێمی کوردستان و ستافی سەنتەری میترۆ بووە؛ رەحمان غەریب لەو بارەوە گوتی، سەرۆکی هەرێمی کوردستان ئاماژەی بەوەکرد کە دۆخی ژنان و کچانی رۆژنامەڤان لەناو و دەرەوەی دامەزراوەکانیان، بەگوێرەی راپۆرتی میترۆ و سەندیکا، جێگەی نیگەرانییە و پێویستە هەوڵەکان بۆ چاککردنی ژینگەی کاریان دژی هەراسانکردن فراوان بکرێت.  لە کۆبوونەوەکەدا سەرۆکی هەرێمی کوردستان پشتیوانی خۆی بۆ چالاکڤانان و رۆژنامەڤان راگەیاند؛ رەحمان غەریب دەڵێت، سەرۆکی هەرێمی کوردستان دڵنیایی دا کە پشتیوانی هیچ یاسایەک ناکات دژی یاسای رۆژنامەگەری و یاسای بەدەستهێنانی زانیاری بێت.  رێکخەری سەنتەری میترۆ باسی لەوەشکرد کە داخوازی زۆریان خستووەتە بەردەست سەرۆکی هەرێمی کوردستان و دەشڵێت: "هەموو داخوازییەکان بۆ بەرژەوەندی گشتی بوون؛ ئێمە بەرژەوەندی گشتی و بەرژەوەندی کوردستان لەوەدا دەبینین کە ئازادییەکان فراوان بن تاوەکو کوردستان پارێزراوبێت".  رێکخەری سەنتەری میترۆ گوتی: "سەرۆكی هەرێمی كوردستان رایگەیاند بەشێكی گرنگی ئامانجی شۆڕشی بزوتنەوەی رزگاریخوازی كوردستان لە پێناو چەسپاندنی مافەكانی مرۆڤ و درووستكردنی ژینگەیەك بووە كە ئازادەییەكان تیایدا بەرقەراربن، دەبێت ئەو پرەنسیپانەمان لەیادبن و بە كردار بیانپارێزێن".  لە دیدارەکەدا، ستافی سەنتەری میترۆ راپۆرتی رەوشی ئازادی رۆژنامەنووسییان بۆ ساڵی ٢٠٢١ رادەستی سەرۆکی هەرێمی کوردستان کرد.  بە گوتەی رەحمان غەریب، نێچیرڤان بارزانی جەختی لەوەکردووەتەوە کە "بەهێزكردنی پرەنسیپی چاودێری ئێوەی رێكخراوەكان و هاووڵاتیان بۆ كەموكوڕییەكان کاروباری بەرێوەبردنی وڵات بەهێزدەكات".  سەرۆکی هەرێمی کوردستان بە ستافی میوانی گوتووە، "راپۆرتی نێوخۆیی و دەرەوە واقعی بن و لایەنداری سیاسی تێدا نەبێت، ئامانجی خۆی دەپێكێت".  لەبەردەوامیی قسەکانیدا، رێکخەری سەنتەری میترۆ دەڵێت، سەرۆكی هەرێمی كوردستان رەخنەی لەو گوتارانە گرتووە كە پێیانوایە راپۆرتە نێودەوڵەتی و نێوخۆییەکان سەبارەت بە رەوشی مافەكانی مرۆڤ هەموویان باش نین و گوتویەتی، "باشترە هەڵەكانی خۆمان ببینین و چاكیان بكەین".  رەحمان غەریب باسی لەوەشکرد کە سەرۆكی هەرێمی كوردستان ئاماژەی بە بڵاوبوونەوەی زانیاری بێ سەرچاوە و نافەرمی كردووە كە ناكۆكن لەگەڵ ئازادی رادەربڕین و گوتویەتی: "ئەمەش نابێت پاڵمان پێوە بنێت یاسای خراپی بۆ دەربكەین، بەڵكو پێویستە مەترسییەكانی بخەینەڕوو لە رێگەی هەڵمەتی هۆشیاركردنەوەوە".  لەبەشێکی دیدارەکەدا لەسەر دۆخی ئافرەتانی میدیاكار، هەریەکە لە هەژان خالید و ئاڤان جاف کە راپۆرتێکیان لەو بارەوە ئامادەکردووە، دۆخەکەیان بۆ سەرۆکی هەرێمی کوردستان باسکردووە؛ وەکو رەحمان غەریب گوتی، سەرۆکی هەرێمی کوردستان بەڵێنی پێداون هەرچی پێویست بكات لەو بوارەدا پشتیوانیان دەبێت.