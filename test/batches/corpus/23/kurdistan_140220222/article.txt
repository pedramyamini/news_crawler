بریکاری سەرۆکی هاوئاهەنگیی پیشەسازیی مێردین دەڵێت، ساڵی ٢٠٢٠ مێردین ٩٠٤ ملیۆن دۆلار هەناردەی هەبووە و ساڵی ٢٠٢١ گەیاندوویەتیە ٩٥٨ ملیۆن دۆلار.  ناسر دویان، بریکاری دەستەی کارگێڕیی ناوچەی پیشەسازیی مێردین دەڵێت، "ئەگەر بە نیوەی توانا، واتە ٥٠ % کار بکرێت و بگاتە ئەم ژمارەیە، واتای ئەوەیە کە ئەگەر بە تەواوی تواناوە کار بکرێت، ئەوکاتە هەناردە بە ئاسوودەییەوە دەگاتە یەک ملیار و ٣٠٠ ملیۆن دۆلار".  ناوچەی پیشەسازیی مێردین ١٤٠ کارگەی گەورە لەخۆدەگرێت و لەو ژمارەیەش ٣٠ کارگەی کارا هەن. لەو ٣٠ کارگەیەدا شەش هەزار کەس کار دەکەن.  ئەو کارگانەش کێبڕکێی بەرهەمهێنانی باشترین ساوەر، ئارد، مەعکەرۆنی، جوانکاری، کوتاڵ، جلوبەرگ و کەرەستەی پاککردنەوە دەکەن و ٨٠ % ی بەرهەمەکانی ناوچەی پیشەسازیی مێردین، هەناردەی وڵاتانی رۆژهەڵاتی نێوەڕاست دەکرێت.  بریکاری سەرۆکی هاوئاهەنگیی پیشەسازیی مێردین رایگەیاند، "بەهۆی ئەوەی مێردین ناوچەیەکی کشتوکاڵییە، زیاتر خۆراک هاوردە دەکات، بەتایبەتی کە ٣٣ % ی ئاردی تورکیا لە مێردینەوە هەناردە دەکرێت؛ یەکێک لە بەرهەمە پێشەنگەکانی هەناردەمان ئاردە، دووەمیشیان ساوەرە کە ئەویش رێژەی ٢٣ % ی لەم ناوچەیە هەناردە دەکرێت. بە رێژەی ١٠ % ش ماکەرۆنی، ئینجا لە چوارەمدا کەرەستەی بیناسازی دێت".  بەشێکی بەرچاوی ئەو کاڵا و بەرهەمانەی لە مێردینەوە هەناردەی دەرەوە دەکرێن، لەڕێگەی گومرگی ئیبراهیم خەلیلەوە دەگاتە هەرێمی کوردستان و دواتریش بۆ شوێنە جیاوازەکانی باشووری کوردستان و عێراق دەنێردرێت.