باوکیان پێشمەرگە بووە و لە ساڵی ١٩٩٦ شەهیدبووە. سەفین تەمەنی سێ ساڵ بووە دایکی بە جێی هێشتوون. تاوەکو ساڵی ٢٠٠٣ لای مامێکیان بوونە و ئەویش بە رووداوی هاتووچۆ گیانی لەدەستداوە. ئەو سێ نەخۆشە ئێستا لە ئەستۆی هەڵگۆردی برایانن.   هەڵگۆرد قاسم، برای نەخۆشەکانە و باس لەوە دەکات، "بەخێوکردنیان زۆر قورسە، پێویستیان بە چارەسەری تەندروستییە و چارەسەرەکانیشیان گرانن، دەبێت هەفتانە بەبڕی ١٠٠ هەزار حەب و دەرمان بکڕم. بەهەمانشێوە براکەشم دارشەقە و عارەبانە و شتی هەیە، خوشکەکەم بە هەمانشێوە. "  ئەوان بەردەوام پێویستان بەوەیە کە کەسێک چاودێرییان بکات و چارەسەری تەندروستیی وەربگرن، مەقسود ئیسماعیل، پزیشکە و ئاماژە بەوە دەکات، "پەککەوتەی تەواون، بچووکەکەیان مێشکی لە دەستداوە و براکەشی کە بەر رووداوی تراکتۆر کەوتووە، دڕکەپەتکی بڕاوە و پشتی شکاوە، بەو هۆیەوە هەردوو قاچی شەلەل بووە. بە تەنیا خاوەن مووچەی شەهیدانن، کەسوکار هاوکارییان دەکەن. "  جەوهەر گوانی، خزمی خێزانەکەیە و دەڵێت، "لەڕووی شەهیدەوە مافیان لەسەر حکومەتە و دەبێت نازیان هەڵبگیردرێت، دەبێت حکومەت بەرپرسیاری بەخێوکردنیان بێت، باوک و مامت شەهید بێت و ئەوە حاڵیان بێت. راپۆرتی پزیشکیان هەیە بۆیان نووسراوە لە سەتاسەت نڤیشکن. بەڵام هیچ کامیان موچەی چاودێریی کۆمەڵایەتییان نیە. "  ئەوان راپۆرتی پزیشکییان هەیە و بۆیان نووسراوە، لە سەتاسەت نڤیشکن، بەڵام هیچکامیان مووچەی چاودێری کۆمەڵایەتییان نییە.  توران خدر، بەڕێوەبەری چاودێری کۆمەڵایەتیی سۆران باسی لەوە کرد، "ئەوانە پێشتر نەهاتوونەتەلامان بۆ ئەوەی ناونووس بکرێن و موچەی مانگانەیان هەبێت، بەڵام خۆشبەختانە ماوەی دوومانگە بڕیارە لێژنە دروستبکرێتەوە بۆ هەموو ئەو کەسانەی رێژەی نڤیشکییان لە سەتا هەشتایە، موچەیان بۆ دابینبکرێت و بڕیارەکە ئەوانەشی لێ سودمەند دەبن. "  بەرنامەی بەرپرسیاری تۆڕی میدیایی رووداو کە شەهیان تەحسین پێشکێشی دەکات رۆژی چوارشەممە ١٦ - ٠٢ - ٢٠٢٢ تایبەت بوو بەو بابەتە.   هەڵگورد قاسم، برای نەخۆشەکان لە بەرنامەکەدا گوتی، "رێژەی نڤیشکی خوشک و براکانم ١٠٠ % ـە. ئەمیری برام لە تەمەنی شەش ساڵی باوکم بە تراکتۆر خۆی لێداوە و گەشاوی خوشکم بیرکۆڵە، پشکنینمان بۆ رێژەی نڤیشکی خوشک و براکانم کردووە، بەڵام ناویان لە مووچە نەبووە، لەساڵی ٢٠١٤ پشکنینی نڤیشکم کردووە، بەڕێژەی % ١٠٠. "  توران خدر، بەڕێوەبەری چاودێریی کۆمەڵایەتیی سۆران لە بەرنامەکەدا باسی لەوە کرد، "رێژەی نڤیشکیی سێ ئەندامی خێزانەکە ١٠٠ %، لە ساڵی ٢٠١٣ وە ناوی سێ ئەندامی خێزانەکەمان تۆمارکردووە بۆ مووچە، بەڵام لیژنەی پزیشکی لە پشکنین رێژەی نڤیشکی سێ ئەندامی خێزانەکەیان لە % ٥٠ داناوە، داواکارین لە وەزارەتی تەندروستیی دووبارە پشکنین بۆ نڤیشکان بکەنەوە، دوو مانگە بڕیارە لیژنەیەک دروستبکرێتەوە بۆ پێدانی مووچە بەو نڤیشکانەی شایستەن. "