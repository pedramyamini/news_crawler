نادییە بەرەکات، ئاوارەیەکی کوردی ئێزدییە، ئەو بەڕێکەوت ئەمڕۆ سێشەممە ٢٢ - ٠٢ - ٢٠٢٢ بووە خاوەنی منداڵی دووەم. ئەو دەڵێت پلانی بۆ ئەوە دانەنابوو، بەڵام دکتۆرەکان پێیانگوتووە کە دەبێت نەشتەرگەریی بکات و دەشڵێت: "دڵخۆش بووم کە منداڵەکەم لەم رێکەوتەدا لە دایکبوو. "  نادییە بەرەکات بە تۆڕی میدیایی رووداوی گوت: "پێشتر چوومە لای دکتۆرەکەم و گوتی دەبێت لەم بەروارەدا نەشتەرگەریی بکەیت لەبەر تەندروستیی منداڵەکەم، سوپاس بۆ خوا بە سەلامەتی منداڵەکەم لەدایکبوو، دڵخۆشم کە لە دایکبوونی منداڵەکەم کەوتە ئەم رێکەوتە. "  بەگوتەی دکتۆرەکان، خەڵکێکی زۆر لە رێکەوتە جوانەکان داوای نەشتەرگەریی منداڵبوون دەکەن، بەڵام ئەوان ئامۆژگاریی خەڵک دەکەن کە تەندروستیی منداڵەکە گرنگترە و ئەگەر سەلامەت نەبێت نەشتەرگەرییان بۆ ناکەن.  عالییە حەسەن، دکتۆری تایبەتمەندی نەخۆشییەکانی ژنان و منداڵبوونە لە دهۆک و باسی لەوە کرد: "زۆر رێکەوتی دیکە هەن کە خەڵک داوای ئەنجامدانی نەشتەرگەریی دەکەن تێیدا. کاتێک خەڵک دێنە لامان و ئەم پرسیارانە دەکەن، ئەگەر تەمەنی منداڵەکە کەم بێت و زیانی بۆ تەندروستیی منداڵەکە و دایکەکە هەبێت ئەوە نەشتەرگەرییەکە ناکەین، داواش دەکەین بڕیاری دکتۆرەکان قبوڵبکەن، چونکە ئەگەر بگونجێت خۆمان بۆیان دەکەین. "  بەپێی زانیارییەکانی تۆڕی میدیایی رووداو ئەمڕۆ لە دهۆک لە نەخۆشخانە تایبەتەکان تەنیا لەماوەی ٤ کاژێردا ٣٠ نەشتەرگەریی منداڵبوون ئەنجامدراون، هەروەها لە نەخۆشخانە حکومییەکانیش لە ماوەی ٢٤ کاژێردا ١٤ نەشتەرگەری ئەنجامدراون.