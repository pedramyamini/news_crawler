رۆژی دووشەممە ٣١ - ١ - ٢٠٢٢ سەرۆک بارزانی پەیامێکی بۆ رای گشتیی عێراق و هەرێمی کوردستان لەبارەی دۆخی سیاسیی عێراق بڵاوکردەوە و دەڵێت "لەپێناو چارەسەری گیروگرفتەكان و رەخساندنی كەشێكی گونجاو و باش بۆ پڕۆسەی سیاسیی عێراق، دەستپێشخەرییەكی سیاسیم خستووەتەڕوو. "  لە پەیامەکەدا سەرۆک بارزانی دەشڵێت "لە چوارچێوەی ئەم دەستپێشخەرییەدا پێشنیازم كردووە بەڕێزان نێچیرڤان بارزانی و محەممەد حەلبووسی سەردانی سەماحەتی سەید موقتەدا سەدر بكەن و لەسەر چۆنیێتیی بەردەوامبوونی پڕۆسەی سیاسی و نەهێشتنی كۆسپ و گرفتەكان راوێژ بكەن. "  لە بەشێکی دیکەی پەیامەکەیدا سەرۆک بارزانی هیوادارە ئەم دەستپێشخەرییە ئەنجامی ئیجابی هەبێت و "لە بەرژەوەندیی عێراق و هەموو پێكهاتەكانیدا بێت. "  کەمێک پێش ئێستا نێچیرڤان بارزانی، جێگری سەرۆکی پارتی دیموکراتی کوردستان گەیشتە شاری نەجەف بە مەبەستی کۆبوونەوە لەگەڵ موقتەدا سەدر، رێبەری رەوتی سەدر.     هەریەکە لە محەممەد حەلبووسی، سەرۆکی پەرلەمانی عێراق کە هاوکات سەرۆکی هاوپەیمانیی تەقەدووم و خەمیس خەنجەر، سەرۆکی هاوپەیمانیی سەروەریی سوننەکان لەگەڵ نێچیرڤان بارزانی - ن بۆ کۆبوونەوە لەگەڵ موقتەدا سەدر.   هەڵکەوت عەزیز، پەیامنێری تۆڕی میدیایی رووداو لەبارەی سەردانەکەی نێچیرڤان بارزانی بۆ بەغدا گوتی "بەپێی زانیارییەکانی ئێمە نێچیرڤان بارزانی گەیشتووەتە نەجەف و لەگەڵ موقتەدا سەدر کۆدەبێتەوە و بڕیارە محەممەد حەلبووسی لە کۆبوونەوەکەدا بەشدار بێت. "      پەیامنێری رووداو لە بەغدا لەبارەی ئامانجی سەرەکیی کۆبوونەوەکە دەڵێت "ئامانج لە کۆبوونەوەکە بۆ یەکخستنی نێو ماڵی شیعەکانە، لەدوای راگەیاندنی ئەنجامی هەڵبژاردنەکان و کەمکردنی کورسییەکانی چوارچێوەی هاوئاهەنگی هەریەکە لە هادی عامری، قەیس خەز عەلی و باڵی سیاسیی حەشدی شەعبی کە جۆرێک لە ناکۆکیی تووند لەنێوان چوارچێوەی هاوئاهەنگی و موقتەدا سەدر درووستبووە و هۆکارەکەیشی نووری مالیکی، سەرۆکی هاوپەیمانیی دەوڵەتی یاسایە. "    هەڵکەوت عەزیز لە بەشێکی دیکەی قسەکانیدا گوتی کە "موقتەدا سەدر سوورە لەسەر ئەوەی کە حکومەتی زۆرینەی نیشتمانی پێکبهێنرێت و لە رۆژانی رابردوودا هەم لەسەر ئاستی نێوخۆی و هەرێمی و لەسەر ئاستی ئێرانیش ئیسماعیل قائانی هاتە بەغدا و لە هەولێریش سەردانی سەرکردەکانی هەرێمی کوردستانی کردووە. "    بەپێی زانیارییەکانی پەیامنێری رووداو لە بەغدا "موقتەدا سەدر بە چوارچێوەی هاوئاهەنگی گوتووە کە جگە لە نووری مالیکی سەرکردەکانی دیکەی وەکو هادی عامری، فالح فەیاز و قەیس خەز عەلی بەشداریی گەورەترین کوتلە ببن و لەگەڵیان رێککەون، بەڵام چوارچێوەی هاوئاهەنگی رازی نەبوون و گوتیویانە کە پێشتر لەسەر چوارچێوەی هاوئاهەنگی رێککەوتین کە پێکدێن لە نووری مالیکی، هادی عامری و قەیس خەز عەلی، فاڵح فەیاز، حەیدەر عەبادی و عەممار حەکیم بۆیە ناتوانن ئەو چوارچێوەی هاوئاهەنگییە تێکبدەن. "  دەقی پەیامەکەی سەرۆک بارزانی  بەناوی خودای بەخشندە و میهرەبان  لەپێناو چارەسەری گیروگرفتەكان و ڕەخساندنی كەشێكی گونجاو و باش بۆ پڕۆسەی سیاسیی عێراق، دەستپێشخەرییەكی سیاسیم خستووەتەڕوو. لە چوارچێوەی ئەم دەستپێشخەرییەدا پێشنیارم كردووە بەڕێزان نێچیرڤان بارزانی و محەمەد حەلبووسی سەردانی سەماحەتی سەید موقتەدا سەدر بكەن و، لەسەر چۆنیەتیی بەردەوامبوونی پڕۆسەی سیاسی و نەهێشتنی كۆسپ و گرفتەكان ڕاوێژ بكەن.  هیوادارم ئەم دەستپێشخەرییە ئەنجامی ئیجابی هەبێت و لە بەرژەوەندیی عێراق و هەموو پێكهاتەكانیدا بێت.