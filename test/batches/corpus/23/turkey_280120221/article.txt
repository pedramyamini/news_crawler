لە ژێر سەرپەرشتیی قایمقامیەتی شارۆچکەی گیادین کۆنسێرتەکە بەڕێوەچوو، ئالپەر باڵجی، قایمقامی گیادین دەڵێت، "بەپێی ئەو رووپێوییانەی کردوومانن، ژنانی گیادین چالاکیی کۆمەڵایەتییان کەمە. ئینجا ئامانجمان لەم کارە ئەوەیە دایکان و ژنان بە گشتیی بەشداری بکەن و کاژێرێک گوێ لە گۆرانی کوردیی بگرن، دواتریش شانۆگەری ببینن و دیاری وەربگرن، ئینجا بگەڕێنەوە ماڵەکانیان".  تیپێکی میوزیکی ژنان بە ناوی ئەربانێ دامەزراوە. ئەو تیپە کۆنسێرت سازدەکات و گۆرانی و مەقامی کوردی پێشکێش دەکات.   لە چالاکییەکەی گیادیندا، گۆرانیی کوردیی جۆراوجۆر پێشکێشکران، هەروەها بەشێک لە چالاکییەکە تایبەت بوو بە شانۆگەری بە زمانی کوردی، لە شانۆگەرییەکەدا نواندن بۆ چەند بەسەرهات و چیرۆکێکیش کرا.  پەروین دەمیر، هاونیشتمانییەکی بەشداربووی ئاهەنگەکەیە و باسی لەوە کرد، "ئەمە بۆ ژنان زۆر گرنگ بوو، هیچ نەبێت لەبری ئەوەی لە ماڵەوە دابنیشن، دەکرێت بێینە ئەم جۆرە چالاکییانە و دڵخۆش بین. زۆر خۆش بوو و تەواوی ژنان هاتبوون".  قایمقامیەتی گیادین لە ماوەی سێ مانگی رابردوودا ئەوە سێیەمین چالاکییە بۆ ژنانی ماڵەوە سازی بدات، پلانی هەیە هەمان کۆنسێرت لە شار و شارۆچکەکانی دیکەی باکووری کوردستانیش سازبکرێت.