بارەگای بارزانی پەیامەکەی سەرۆک مەسعود بارزانیی بڵاوکردووەتەوە و تێیدا هاتووە، "بەبۆنەی یادی ٦٩ یەمین ساڵیادی دامەزراندنی ھەر دوو رێکخراوی یەکێتیی قوتابیانی کوردستان و یەکێتیی لاوانی دیموکراتی کوردستان، پیرۆزبایی خۆم ئاراستەی ھەردوو سکرتاریەتی قوتابیان و لاوان و ھەموو قوتابی و لاوانی خۆشەویستی کوردستان دەکەم و، ھیوای سەرکەوتنیان بۆ دەخوازم".  لە پەیامەکەیدا سەرۆک بارزانی ئاماژەی بەوەش کردووە، "ھەردوو رێکخراوی یەکێتیی قوتابیانی کوردستان و یەکێتیی لاوانی دیموکراتی کوردستان، هەر لە سەرەتای دامەزراندنیانەوە تاوەکو ئێستا لە قۆناخەكانی خەباتی گەلەکەماندا شوێنی پێگەیاندن و پەروەردەی کوردایەتی و نیشتمانپەروەری و هۆشیاریی نەتەوەیی بوون و لەو رێگەیەدا قوربانییان داوە و ماندووبوونی زۆریان بینیوە".  سەرۆک بارزانی دەشڵێت، "لە كاتی ئێستادا پێویستە قوتابیان و لاوان، لە جاران زیاتر شوێنکەوتووی بەھا بەرزەکانی خەبات و کوردایەتی بن و لە ھەڕەشە و تەحەدییاتەکان نائومێد نەبن. كار بۆ برەودانی فەرهەنگی پێكەوەژیان و فرەیی لە كوردستان بكەن. هاوكاتیش بە زانست و فێربوون و چالاكیی مەدەنیانە خۆیان پڕچەك بكەن و ببنە بەشێكی گرنگ لە كاروانی پێشكەوتن و پتەوتربوونی وڵاتەكەمان و دەوڵەمەندتری بكەن".