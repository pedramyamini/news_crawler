بە گوتەی کوێستان محەممەد، وەزیری کار و کاروباری کۆمەڵایەتیی حکومەتی هەرێمی کوردستان نزیکەی ١٠٠ هەزار کرێکاری بیانی لە هەرێمی کوردستانن کە ٤ % یان لە رێگەی ئەوانەوە هاتوون و ئەوانی دیکە لە رێگەی وەزارەتی ناوخۆوە هاتوون. هەر بە گوتەی وەزیری کار، نزیکەی ٩٥ هەزار هاونیشتمانیی هەرێمی کوردستان بێکارن.  محەممەد هەژار، سەرۆکی رێکخراوی بەرگری لە مافی کرێکارانی بیانی بە رادیۆی رووداوی گوت: "سێ هەزار و ٣٢٦ کرێکار لای ئێمە ناویان تۆمار کردووە بۆ ئەوەی بگەڕێنەوە وڵاتی خۆیان کە دو هەزار و ١٠٠ کەسیان لە سلێمانی و ئەوانی دیکەیشیان لە هەولێر و دهۆکن. "  سەرۆکی ئەو رێکخراوە ئاماژەی بەوە دا کە ئەوانەی دەیانەوێت بگەڕێنەوە ئەوانەن یان لە بەغداوە هاتوون یان لە سنوورەکانەوە بە قاچاخ هاتوون. بەشێکیشیان ئەوانەن کە بەهۆی تازەنەکردنەوەی کارتی نیشتەجێبوونەکەیانەوە سزای ماددیی زۆریان هاتووەتە سەر. هەندێکیشیان لەوە بێزار بوون کە ئەوەندە کار بکەن و هیچیان بە هیچ نەبێت.   بە گوتەی محەممەد هەژار، ئەوانەی پاسپۆرتیان پێ نییە ناتوانن لە فڕۆکەخانەکانەوە بچنەوە. دەبێت ئەوان لەگەڵ کۆنسوڵخانەکانیان قسە بکەن، ئەوانیش بە پارە بۆیان دەکەن لە کاتێکدا دەبێت بەخۆڕایی بۆیان بکەن و کرێی فڕۆکەکەیشیان بدەنێ. ئەوانەی ناویان نووسیوە بگەڕێنەوە بەنگلادشی، سریلانکی، نیپاڵی، تانزانی و خەڵکی چەند وڵاتێکی دیکەن.  بەپێی ئاماری رێکخراوی بەرگری لە مافی کرێکارانی بیانی، نزیکەی ٣٣ هەزار کرێکاری بیانی لە هەرێمی کوردستاندان، بەڵام ئەوان کرێکاری ئێرانی، تورکی و سوورییان ئەژمار نەکردووە، چونکە بە گوتەی خۆیان "ئەوانە کێشە و گرفتی زۆریان هەیە".   محەممەد هەژار ئەوەی خستەڕوو کە زیاد لە ١٠٠ کۆمپانیا کرێکاری بیانی دەهێننە هەرێمی کوردستان. بەشێکیان لە رێگەی وەزارەتی کار و کاروباری کۆمەڵایەتییەوە ڤیزای کاریان بۆ دەکرێت و بە فەرمی دێن، بەشێکی دیکەیشیان لە رێگەی وەزارەتی ناوخۆوە بە ڤیزای سەردان دێن. بەشێکی دیکەیشیان لە سنوورەکانەوە بە قاچاخ دێن. هەندێکیشیان کۆمپانیا وەبەرهێنە گەورەکان دەیانهێنن. بۆیە تاوەکو ئێستا ئامارێکی دروست لە بەردەستدا نییە کە چەند کرێکار لە هەرێمی کوردستاندان.  هاوکات د. عارف حیتۆ، بەڕێوەبەری گشتیی کار و دەستەبەری کۆمەڵایەتی لە وەزارەتی کار و کاروباری کۆمەڵایەتیی حکومەتی هەرێمی کوردستان گوتی: "بەپێی ماددەی ٢٣ ـی یاسای کار لە ژمارە ٢ی ساڵی ٢٠١٥ کرێکار بۆ هەرێمی کوردستان دەهێنین. پێویستە هەر کرێکارێک بەر لە دەستبەکاربوونەکەی مۆڵەتی کاری هەبێت. لە دەرەوەی ئەمە هەر کرێکارێک هاتبێت دەچێتە خانەی قاچاخییەوە. ئێمە لە بودجەی کار و کاروباری کۆمەڵایەتی ئەو بەندەمان نییە کە هاوکاریی ماددیی کرێکاری بیانی بکەین. "  بەڕێوەبەری گشتیی کار و دەستەبەری کۆمەڵایەتی ئەوەی خستەڕوو کە ئەو ئامارانەی لای ئەوانن ئەوانەن کە کرێکار بە فەرمی دێنە هەرێمی کوردستان. لە ساڵی ٢٠٢١ ـدا نزیکەی هەشت هەزار کرێکاری بیانی هێنراونەتە هەرێمی کوردستان کە تەنیا دوو هەزاریان کرێکاری پرۆژە بوون و ئەوانی دیکە خزمەتکاری ماڵان بوون.