زانکۆی زانستی پزیشکیی کرماشان بڵاویکردەوە، دۆخی ١٣ شاری ئەو پارێزگایە لە ئاستی سووردایە و ژمارەی ئەو کەسانەی بەهۆی رەوشی نەگونجاوی تەندروستییەوە لە نەخۆشخانەکان دەخەوێندرێن، بەرزبووەتەوە.  مەهدی محەممەدی، گوتەبێژی ناوەندی بەرەنگاربوونەوەی کۆرۆنای کرماشانیش دەڵێ: "ئێستا ٣٨١ کەس لە نەخۆشخانەکانی کرماشان خەوێندراون کە ٩٦ کەسیان لە بەشی چاودێریی چڕدان".  لە کرماشان تاوەکو ئێستا ٢ هەزار و ٩٧٤ کەس بە کۆرۆنا گیانیان لەدەستداوە.  لە پارێزگای سنەش، زانکۆی زانستیی پزیشکی رایگەیاند، ٩ شاری ئەو پارێزگایە لە دۆخی زۆر مەترسیدار و زۆر زۆر مەترسیداری کۆرۆنادان.  بێهروز ئەخەوان، جێگری سەرۆکی زانکۆی زانستی پزیشکی کوردستان بۆ کاروباری تەندروستی، هۆشداری داوە ئەگەر رێوشوێنە تەندروستییەکان تووندوتۆڵ نەکرێن، دۆخی کۆرۆنا لە هەموو شارەکان دەگاتە ئاستی سوور.  بە گوتەی ئەخەوان، ٣٠٩ کەس لە نەخۆشخانەکانی ئەو پارێزگایەدا بەهۆی تووشبوونیان بە کۆرۆناوە خەوێندراون.  پەروەردەی پارێزگای سنەش رایگەیاند، لەو شارانەدا دۆخی کۆرۆنایان سوورە قوتابخانەکان دادەخرێن و خوێندن لە رێگەی ئۆنلاینەوە دەبێت، بەڵام لەو گوندانەدا کە ژمارەی دانیشتوانیان کەمە خوێندن بە ئامادەبوون لە پۆلەکان دەبێت، بەڵام بە رەچاوکردنی رێوشوێنە تەندروستییەکان.  لە پارێزگای لوڕستانیش تەنیا دۆخی شاری رومشکان لە ئاستی نارنجیدایە، واتە زۆر مەترسیدارە، و سەرجەم شارەکانی دیکە دۆخی کۆرۆنایان سوور یان لە ئاستی زۆر زۆر مەترسیداری کۆرۆنادایە.   زانکۆی زاستی پزیشکیی پارێزگای ورمێش بەیانی ئەمڕۆ شەممە رایگەیاند، دۆخی ١٠ شار لە ئاستی سوور و ٦ شاریش دۆخیان نارنجییە و تەنیا شاری شوت دۆخی زەرد واتە کەمتر مەترسیدارە.  دۆخی کۆرۆنا لە سەرجەم شارەکانی پارێزگای ئیلامیش لە ئاستی سووردایە.  بەپێی دوایین نەخشەیەک کە وەزارەتی تەندروستیی ئێران لە دۆخی کۆرۆنا بڵاوی کردووەتەوە، دۆخی ٣٣٧ شار سوور، ٤٦ نارنجی و ٤٧ شار زەردە، بەڵام هیچ شارێک دۆخی شین یان بێ مەترسی نییە.