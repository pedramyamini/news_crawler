رۆژی دووشەممە ٢٤ - ٠١ - ٢٠٢٢ ئیسماعیل عەلی، گوتەبێژی دەروازەی باشماخ بە تۆڕی میدیایی رووداوی راگەیاند، هیچ کێشەیەک نەماوە و هاتووچۆی بارهەڵگرەکان ئاساییە.  گوتەبێژی دەروازەی باشماخ ئاماژەی بەوەش کرد، "خۆم لە دەروازەکەم؛ شەوی رابردوو و ئەمڕۆش بارهەڵگری ئێران هاتوون و هیچ کێشەیان نەبووە؛ هاوکات ئۆتۆمبێل لێرەشەوە چووەتە ئەودیو و هیچ گرفت نەبووە".  ئێوارەی رۆژی یەکشەممە ٢٣ - ٠١ - ٢٠٢٢ روحوڵڵا لەتیفی، گوتەبێژی گومرگی ئێران رایگەیاند، جگە لە ٧٥٠ ئۆتۆمبێلی گیرخواردووی دەروازەکە، ١٥ ئۆتۆمبێلی بارهەڵگری ئێرانی بەهۆی بەفرەوە لەنێوان سلێمانی - پێنجوێن گیریانخواردووە. لەوبارەوە گوتەبێژی باشماخ گوتی، "دوێنێ دوو کاژێر رێگەی پێنجوێن - سلێمانی داخرا، ئەویش بۆ نەهێشتنی مەترسییەکان و بەگشتی بووە نەک تەنیا بۆ بارهەڵگر، ئەگینا رێگە ئاستەنگی نەماوە و هاتووچۆ ئاساییە. ئەگەر ئۆتۆمبێلێک پەکی کەوتبێت، ئەوە شتێکی ئاساییە و ئۆتۆمبێلی تایبەتیش پەکی دەکەوێت. بەگشتی رێگەی سلێمانی - پێنجوێن ئاساییە و هیچ گرفتێکی هاتووچۆ نییە".  روحوڵڵا لەتیفی سەبارەت بە دەروازەکانی دیکە دەڵێت، رۆژانە ١٠٠ تاوەکو ١٥٠ بارهەڵگر لە دەروازەی سەیرانبەنەوە هاتووچۆ دەکەن، بەڵام ئەمە بەو مانایە نییە کە بارودۆخ ئاسایی بووبێتەوە. دەروازەی سنووریی شوشمێ لە نزیک پاوە لە پارێزگای کرماشانیش هەمان دۆخی هەیە.  لەتیفی دەشڵێت، لە دەروازەی سنووریی کێلێ لەنێوان سەردەشت و قەڵادزێ، "دوو مەتر بەفر باریوە" و هاتووچۆ وەستاوە.  لەوبارەوە ساماڵ عەبدولڕەحمان، بەڕێوەبەری گشتیی گومرگی هەرێمی کوردستان ئەمڕۆ دووشەممە ٢٤ - ٠١ - ٢٠٢٢ بە تۆڕی میدیایی رووداوی گوت، "بەهۆی بەفرەوە زۆرینەی دەروازەکان داخراون و هاتووچۆ ئەگەریش هەبووبێت زۆر کەم بووە؛ بۆ نموونە، باشماخ کراوەتەوە، بەڵام هاتووچۆی بازرگانی سستە".  بەڕێوەبەری گومرگی هەرێمی کوردستان باسی لەوەشکرد، بەهۆی زۆریی بەفرەکەوە نەتوانراوە هەموو رێگەکان پاکبکرێنەوە و گوتیشی، "رێگەیەک پاکیش بکرێتەوە، هاووڵاتییان خۆیان بەهۆی کەشوهەواوە هاتووچۆ کەم دەکەن. ئێمە لە هەوڵی بەردەوامداین بۆ ئاساییکردنەوەی تەواوی دەروازەکان".  هەر ئەمڕۆ سیروان حوسێن، گوتەبێژی دەروازەی حاجی ئۆمەران بە تۆڕی میدیایی رووداوی راگەیاند، لای ئەوان هاتووچۆی بازرگانی هەیە و "بەهۆی ئەوەی بەستنی شەقامەکان کەم ماوە، هاتووچۆی بازرگانی وەکو رۆژانی پێش بەفربارین ئاسایی نییە".  جگە لەوەی هەرسێ دەروازەی نێودەوڵەتیی باشماخ، حاجی ئۆمەران و پەروێزخان لەنێوان هەرێمی کوردستان و ئێران، چەند دەروازەیەکی نیمچە فەرمی و لاوەکیش لەنێوان هەردوولادا هەیە.