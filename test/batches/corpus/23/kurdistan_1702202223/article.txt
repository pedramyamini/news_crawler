رۆژی پێنجشەممە ١٧ی شوباتی ٢٠٢٢، بافڵ تاڵەبانی، هاوسەرۆکی یەکێتیی نیشتمانیی کوردستان لە دەباشان پێشوازیی لە ماتیوو تولەر، باڵیۆزی ئەمریکا لە عێراق و رۆبێرت پاڵادینۆ، کۆنسوڵی گشتیی ئەمریکا لە ھەرێمی کوردستان کرد و بە ئامادەبوونی ژمارەیەک لە ئەندامانی مەکتەبی سیاسیی یەکێتی، چەند پرسێک تاوتوێ کران، ئەوەش بەپێی ئەو راگەیێندراوەی نووسینگەکەی بڵاویکردووەتەوە.  لە راگەیێندراوی نووسینگەی بافڵ تاڵەبانیدا هاتووە، "گفتوگۆی ھەمەلایەنە لەسەر پرسەکانی پێکهێنانی حکومەتی نوێی عێراق، یەکڕیزیی کورد، چارەسەرکردنی گرفتە نێوخۆییەکان، پەرەپێدانی پەیوەندییە بازرگانییەکان لەنێوان ھەردوولا و گەشەپێدانی ژێرخانی ئابووریی ھەرێمی کوردستان کرا".  بافڵ جەلال تاڵەبانی ئاماژەی بۆ ویستی یەکێتی کردووە بۆ پێکهێنانی حکومەتی نوێی عێراق لەسەر بنەمای سازان و ھاوبەشیی نیشتمانی و جەختی لە خێراکردنی ھەنگاوەکانی پێکهێنانی حکومەتی نوێی عێراق کردووەتەوە بۆئەوەی ببێتە ھۆی تێپەڕاندنی دۆخەکە و زیاتر خزمەتکردنی خەڵک و چاکسازیکردن لە بەڕێوەبردن و بەڕێوەبردنی وڵات.  هاوسەرۆکەکەی یەکێتیی نیشتمانیی کوردستان لە راگەیێندراوەکەیدا جەختیکردووەتەوە لە "پێویستیی یەکڕیزیی نێو ماڵی کورد" و روونیکردەوە، "یەکێتی دەیەوێت بۆ ھەموو پرسەکان کورد خۆی ئامادە بکات، دوور لە بەرژەوەندیی تەسکی حیزبی؛ دەبێت بە یەک گوتاری کوردستانی رووبەڕووی ئەگەرەکان ببینەوە و لەسەر بنەمای ھاوسەنگیی سیاسی و بەرژەوەندیی گشتی خۆمان رێکبخەینەوە، کە بۆ ئەوە کات ماوە و پێویستە نێتێکی جیددی ھەبێت بۆ پاراستنی یەکڕیزیی کورد، کە یەکێتی لەو رووەوە ھیچ مەرجێکی نییە و دەمانەوێت ئەم ئامانجە باڵایە بەدیبێنین، کە لە خزمەتی گەلەکەماندایە".  سەبارەت بە پرسی ھەڵبژاردنی پەرلەمانی کوردستان، بافڵ تاڵەبانی لەگەڵ شاندە ئەمریکییەکە ئاماژەی بۆ ئەوە کردووە، "یەکێتی لەگەڵ ئەنجامدانی ھەڵبژاردنی پاک و بێگەردە لە کات و ساتی خۆیدا، بەڵام دەبێت داواکاریی ھەموارکردنەوەی یاسای ھەڵبژاردنی پەرلەمانی کوردستان بە ھەند وەربگیرێت و یاساکە بە شێوەیەک بێت لە خزمەتی گەشەپێدانی ھەرێمی کوردستان و پرۆسەی دیموکراسی بێت، نەک بەم شێوەیە کە کەموکورتیی زۆری تێدایە و گلەیی و تێبینیی زۆربەی لایەنە سیاسی و رێکخراوەکان و رای گشتیی لەسەرە؛ بۆیە یەکێتی لەگەڵ ھەموارکردنەوەی یاسای ھەڵبژاردندایە".  ھەر لە دیدارەکەدا، وەکو راگەیێندراوی نووسینگەی بافڵ تاڵەبانی خستوویەتیەڕوو، باسیان لە پێویستیی ھاریکاری و هاوئاهەنگیی زیاتر لەنێوان هەرێمی کوردستان و ئەمریکا کردووە، بەتایبەت لە بواری گەشەپێدانی بواری ئابووری، بازرگانی و ھەوڵدان بۆ پێشخستنی زیاتری کەرتی ئابووری لە ھەرێمی کوردستان.