بەپێی راگەیێنراوێکی بەڕێوەبەرایەتی ئاسایشی سۆران کە رۆژی چوارشەممە ٢٣ - ٢ - ٢٠٢٢ بڵاوی کردووەتەوە، دەڵێت "دواى وەرگرتنى زانیارى و بەدواداچوون هێزەکانى بنکەى نەهێشتنى ماددە هۆشبەرەکانى سۆران بە هاوبەشى لەگەڵ بنکەى ئاسایشى بازگەکانى سۆران و هەماهەنگى لەگەڵ بەڕێوەبەرایەتیی ئاسایشى ناوشار، بەپێى ماددەى ٢٥ ماددە هۆشبەرەکان توانرا چوار کەسى بەکارهێنەر و فرۆشیارى ماددە هۆشبەرەکان بە بڕى ١٢٥ گرام ماددەى هۆشبەرى جۆرى شیشە و حەشیش و کەلوپەلى بەکارهێنان دەستگیربکرێن. "  ئاسایشی سۆران ئاماژە بەوە دەدات کە لە کاتی دەستگیرکردنیان تۆمەتبارەکان رووبەڕووی هێزەکانیان بوونەتەوە و دەشڵێت "تۆمەتباران بە چەک هەوڵى رووبەڕووبوونەوەى هێزەکانى ئاسایشیان دا، بەڵام خۆشبەختانە هێزەکانمان بە لێهاتوویى توانیان رووبەڕوویان ببنەوە و هەر چوار تۆمەتبار دەستگیربکرێن و دەست بە سەر چەکەکانى جۆرى کلاشینکۆف، ٣ دانە روومانە و دەمانچەیەک دا بگرن. "  تۆمەتبارەکان بەپێی ماددە (٢٥) لەیاسای ماددەهۆشبەرەکان پەڕاوی لێکۆڵینەوەیان بۆ کراوەتەوە و رەوانەی بەردەم دادوەری لێکۆڵینەوە کراون.   بەپێی گرتە ڤیدیۆیەک کە بنکەی نەهێشتنی تاوانی سەر بە بەڕێوەبەرایەتی ماددە هۆشبەرەکانی سۆران بڵاوی کردووەتەوە تۆمەتبارەکان ماددەی هۆشبەریان لەنێو دەرگادا حەشارداوە.