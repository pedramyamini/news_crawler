ئەمڕۆ شەممە، ٢٩ی کانوونی دووەمی ٢٠٢٢، عەقید کامیل بەرزنجی، بەڕێوەبەری نشینگەی هەولێر بە تۆری میدیایی رووداوی راگەیاند، ئەو دەنگۆیانەی لە تۆڕە کۆمەڵایەتییەکان بڵاوکراونەتەوە لەبارەی راگرتنی پێدانی ڤیزا بە هاووڵاتییانی سووری راست نییە و گوتی: "پێدانی ڤیزا بەردەوامە، ئەگەر بڕیارێک بدرێت لەبارەی راگرتنیەوە، وەزارەتی ناوخۆی حکومەتی هەرێمی کوردستان ئاماژە بە هۆکارەکەی دەکات و بڵاویدەکاتەوە".   دوای هێرشی چەکدارانی داعش بۆسەر زیندانی غوێران لە حەسەکە، دەنگۆی راگرتنی پێدانی ڤیزا لە هەرێمی کوردستان بە هەڵگرانی پاسپۆرتی سووری بڵاوکرایەوە.  هاووڵاتییانی سووری، کاتێک سەردانی هەرێمی کوردستان دەکەن پێشوەخت داواکاری بۆ وەرگرتنی ڤیزا پێشکەش دەکەن و بۆ ماوەی یەک مانگ ڤیزایان پێدەدرێت، کە دەتوانێت دواتر بۆ مانگێکی دیکە درێژی بکاتەوە. دوای ئەو ماوەیە ئەگەر ئەو کەسە لە هەرێمی کوردستان بمێنێتەوە، پێویستە مافی نیشتەجێبوونی هەبێت.