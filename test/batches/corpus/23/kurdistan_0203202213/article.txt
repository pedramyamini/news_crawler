ئەمڕۆ چوارشەممە، ٢ی ئاداری ٢٠٢٢، كارمەندانی بنكەی نەهێشتنی ماددە هۆشبەرەكانی دەروازەی سنووری حاجی ئۆمەران سەر بە بەڕێوەبەرایەتی گشتیی نەهێشتنی ماددە هۆشبەرەكان، لە راگەیێندراوێکدا ئاشکرایانکرد، تۆمەتبارێکی ئێرانیان دەستگیرکردووە، کە دەیوست ماددەی هۆشبەر لە رێگەی کۆمپانیایەکی گواستنەوە رەوانەی ئوسترالیا بکات.   بەپێی راگەیێندراوەکە ئەو ماددە هۆشبەرەی کە تۆمەتبارەکە دەیویست رەوانەی دەرەوەی بکات لە جۆری کریستاڵ بووە، تواندویەتیەوە و لە نێو چەند لێف و سەرینێك شاردویەتیەوە، بەمەبەستی گواستنەوە.  هەر ئەمڕۆ  چوارشەممە بنكەی نەهێشتنی ماددە هۆشبەرەكانی دەروازەی سنووری حاجی ئۆمەران سێ کەسیان دەستگیرکرد کە زیاتر لە چوار کیلۆ ماددەی هۆشبەریان لە جۆری تریاک پێبووە.