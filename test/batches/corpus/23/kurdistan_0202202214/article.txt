رۆژی چوارشەممە ٢ی شوباتی ٢٠٢٢ لە سەلاحەدین سەرۆك مەسعود بارزانی پێشوازیی لە ئێریك شوڤالییێ، باڵیۆزی فەرەنسا لە عێراق كرد.  بەپێی راگەیێندراوی بارەگای بارزانی، لە دیدارێکدا كە ئۆلیڤییە دێکۆتینی، كونسوڵی فەرەنسا لە هەولێر ئامادەی بوو، "باڵیۆزی فەرەنسا سوپاسی سەرۆك بارزانی كرد بۆ ئەو دەستپێشخەرییەی بۆ پرۆسەی سیاسیی عێراق رایگەیاندووە و هیوای ئەوەی خواست ببێتە هۆی لابردنی كۆسپ و تەگەرەكانی بەردەم پرۆسەی سیاسیی عێراق".  پەیوەست بە بارودۆخی عێراق سەرۆك بارزانی رایگەیاندووە، "باشترین رێگە لەبەردەم لایەنە سیاسییەكان دووركەوتنەوە لە تووندوتیژی و پەنابردنە بۆ گفتوگۆ و لێكتێگەیشتنی سیاسی".  هەڕەشەكانی ئەم دواییەی چەکدارانی داعش تەوەرێکی دیکەی ئەو كۆبوونەوەیە بووە و باڵیۆزی فەرەنسا جەختی لە بەردەوامیی هاوكاری و هەماهەنگیی هاوپەیمانان لەگەڵ هێزی پێشمەرگەی كوردستان كردەوە.