ئەمڕۆ سێشەممە ١٥ - ٠٢ - ٢٠٢٢ وەزارەتی بازرگانی و پیشەسازیی لە راگەیێندراوێکدا ئاماژەی بەوە کرد، پاش هەوڵ و داواکاریی بەردەوامی وەزارەتی بازرگانی و پیشەسازی بۆ کردنەوەی دادگەی تایبەتی بازرگانی، بەپێی نووسراوی فەرمی ئەنجوومەنی دادوەریی كە له بەیانی ژمارە (١)ی ساڵی ٢٠٢٢ دەرچووە، بڕیاردرا لە سەرجەم دادگە بەراییەكاندا دادگەی تایبەت بە بازرگانی بكرێتەوە.   بەپێی راگەیێندراوەکەی وەزارەتی بازرگانی، لە بەیانەكەی ئەنجوومەنی دادوەریدا هاتووە، "لەبەر بەرژوەندی گشتیی و بە پشت بەستن بە حوكمی ماددەی ٢٢ لە یاسای دەسەڵاتی دادوەری ژمارە ٢٣ ـی ساڵی ٢٠٠٧، بڕیاردراوە بە پێكهێنانی دادگەی بەرایی لە هەر چوار ناوچەكانی تێهەڵچوونەوە لە (هەولێر، سلێمانی، دهۆك، كەركووك و گەرمیان).  هەر بەپێی راگەیێندراوەکەی وەزارەتی بازرگانی، ئەو دادگەیانە بە ناوی "دادگەی بەرایی تایبەت بە بینینی داواكانی بازرگانی" دەکرێنەوە و بەپێی بڕیارەكە دادگەكان تایبەتن بە بینینی ئەم داواكارییانە:   ١ - داواكانی بازرگانی كە یەكێك لەلایەنەكانی داوا بیانی بێت.   ٢ - ئەو ناكۆكییانەی پەیوەستە بە گرێبەستەكانی وەبەرهێنان كە مۆڵەتیان لەلایەن دەستەی وەبەرهێنان وەرگرتووە بەپێی یاسای وەبەرهێنان ژمارە ٤ ـی ساڵی ٢٠٠٦ لە هەرێمی كوردستان.   ٣ - ئەو داوایانەی پەیوەستن بە هێما بازرگانییەكان (العلامات التجاریە).   ٤ - دادوەری بەپەلە و فەرمان لەسەر داواكارییەكان (القضاء المستعجل و الاوامر علی العرائض)، تایبەت بەو بابەتانەی پەیوەندییان بەو تایبەتمەندییەكانی كە لە بڕگەی (١، ٢ و ٣)ـی سەرەوە هاتووە.