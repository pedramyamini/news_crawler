کۆمەڵێک بەراز لەسەر دەریاچەی بەستووی زرێبار بەدوای خۆراکدا دەگەڕێن. چەند باڵندەیەکیش هەر لە دەریاچەی زرێبار لە رۆژانی رابردوودا مردار بوون؛ بەگوتەی چالاکڤانانی ژینگە ئەمانە یان لەبەر برسیێتی مرداربوون یان بە خۆراکی خەڵک ژەهراویبوون.  فەریبا رەزایی، بەڕێوەبەری پاراستنی ژینگەی پارێزگای سنە دەڵێت "ئەگەر ئاژەڵەکان چوونە نێو گوندەکان یان شوێنی ژیانی خەڵک، بە دەست خۆراکیان پێنەدرێت و خۆراکیان پێنەدرێت".    لە رۆژانی رابردوودا لەبەر برسیێتی، ئاژەڵە کێوییەکان لە گوندەکان نزیکبوونەوە. لە هەندێ شوێن لە پارێزگای سنە بۆ ئەوەی رێگری لە لەنێوچوونی ئەم ئاژەڵانە بکرێ، رێکخراوی پاراستنی ژینگە ئالیکی بۆ دابینکردن.  بەڕێوەبەری پاراستنی ژینگەی پارێزگای سنە دەشڵێت "ئەمساڵ چونکە بەفر باریوە و بەفر زەوی گرتووە، دابینکردنی ئالیک هەندێ کێشەی هەبوو، بەڵام تاوەکو ئێستا نزیکەی ٢٥ تۆن ئالیک دابەشکراوە و داوامان کردووە ئالیکی زیاتریشمان بۆ دابین بکرێت".  پێشتر ئەنجوومەنی سەوزی چیای مەریوان بڵاویکردەوە، لەم دۆخە ئەستەمەدا کێشە نییە ئەگەر خواردن بە ئاژەڵ و باڵندەکان بدرێت، بەس دەبێت بزانرێت چییان پێدەدرێت و چۆن پێیان دەدرێت.  هەروەها رۆژانەش کەسانێک بە کەڵک وەرگرتن لە دۆخی باڵندە و ئاژەڵە کێوییەکان، هەوڵی راوکردنیان دەدەن. پاراستنی ژینگەی سنە هۆشداریی بەمجۆرە سەرپێچیکارانە داوە و رایگەیاندووە، چاودێرییەکانی زیاتر دەکات. بەڵام لە زۆر شوێن پاراستنی ژینگە هێزی پێویستیی بۆ بەرەنگاربوونەوەی راوچییە نایاساییەکان نییە، تەنانەت لەکاتی ئاساییشدا.  لە دەریاچەی زرێبار هۆگرانی ژینگە هەوڵدەدەن سەهۆڵی دەریاچەکە بشکێنن بۆ ئەوەی ئەو باڵندە و ئاژەڵانەی لەڕێگەی ئەم دەریاچەیەوە، خواردنی خۆیان دابین دەکەن، بتوانن درێژە بە ژیانی ئاسایی خۆیان بدەن.