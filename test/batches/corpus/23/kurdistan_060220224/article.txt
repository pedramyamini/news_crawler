هۆگر عەزیز، گوتەبێژی بەڕێوەبەرایەتیی پۆلیسی پارێزگای هەولێر ئەمڕۆ یەکشەممە ٦ - ٢ - ٢٠٢٢ لەبارەی رووداوەکەوە بە تۆڕی میدیایی رووداوی راگەیاند: "کاژێر ٩ی شەوی رۆژی شەممە ٥ی شوباتی ٢٠٢٢، دوای ئاگادارکردنەوەی پۆلیس لە هەبوونی رووداوێکی هاتووچۆ لە گوندی گەزنەی هەولێر، دەستبەجێ هێزەکانی بەڕێوەبەرایەتیی پۆلیسی پارێزگای هەولێر دەستیان بە لێکۆڵینەوە کرد".  هۆگر عەزیز گوتی: "لە لێکۆڵینەوەکاندا دەرکەوت کە شوفێرێک بە ئۆتۆمبێلێک لەجۆری تۆیۆتا لاندگرۆزەری رەنگی سپی خۆی بە کەسێک بە ناوی ئەبوبەکر شوان عەزیز، تەمەن ١٨ ساڵدا کێشاوە  کە بووەتە هۆی گیانلەدەستدانی؛ دواتر شوفێرەکە هەڵاتبوو".  سەبارەت بە شۆفێرەکە، گوتەبێژی بەڕێوەبەرایەتیی پۆلیسی پارێزگای هەولێر گوتی: "شۆفێرەکە دەستگیرکراوە و ئێستا لێکۆڵینەوەی لەگەڵ دەکرێت".