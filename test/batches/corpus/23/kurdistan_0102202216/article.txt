لە ١ی شوباتی ساڵی ٢٠٠٤ کە هاوکات بوو لەگەڵ یەکەم رۆژی جەژنی قوربان، لە هەردوو بارەگای مەڵبەندی سێی یەکێتیی نیشتمانیی کوردستان و لقی ٢ی پارتی دیموکراتی کوردستان دوو تەقینەوەی خۆکوژی روویاندا، کە بەهۆیانەوە ١٠٣ کەس لە هەردوو بارەگا شەهید بوون و ٢٤٦ کەسی دیکەش برینداربوون.  قوباد تاڵەبانی، جێگری سەرۆکی حکومەتی هەرێمی کوردستان لە وەڵامی پرسیارێکی رەنجە جەمال، پەیامنێری تۆڕی میدیایی رووداو، گوتی، "مێژووی کوردستان پڕە لە یادی تاڵ و دڵتەزێن، ئەمەش یەکێکی دیکەیە لەو یادانەی کە ساڵانە دەیکەینەوە. [رۆژی ١ی شوباتی ٢٠٠٤] کۆمەڵێک خەڵکی بەڕێزی بێتاوان لەپێناوی نەتەوە و بیروباوەڕەکەیان کوژران، بۆیە پەیامم بۆ خۆمان و میللەتەکەی خۆشمانە کە لە ناوچەیەکدا دەژیین کە هەمیشە خەڵک رقی لە ئێمە دەبێتەوە، لەبەر هەر هۆکارێک بێت، بۆیە کە دەزانین ئەوەندە کەس رقی لە ئێمەیە حەق نییە خۆمان ئەوەندە رقمان لە خۆمان بێت".  جێگری سەرۆکی حکومەتی هەرێمی کوردستان گوتیشی، "حەقە ناوبەناو یەکبگرینەوە لەپێناوی پاراستنی هەرێمەکەمان، کوردستانەکەمان و ئەو مەبدەئانەی کە رۆژانە لەپێناویان خەبات دەکەین، تاکە پەیامی من ئەوەیە".  رۆژی دووشەممە ٣١ - ٠١ - ٢٠٢٢ قوباد تاڵەبانی پەیامێکی لەبارەی رووداوەکانی ١ی شوباتی ٢٠٠٤ بڵاوکردەوە، لە بەشێکیدا نووسیویەتی، "مێژوویەكی دیکەی زامداری گەلەكەمانە كە بە كردەوەیەكی قێزەون، بە دەستی تیرۆریستان ئەنجامدرا و بەداخەوە بووە ھۆی شەھیدبوون و برینداربوونی ژمارەیەك لە ھەڵگرانی پەیامی ئاشتی و جەژنە پیرۆزە".  لە بەشێکی دیکەی پەیامەکەیدا هاتووە، "راستە ھەرگیز ئەو زامەمان ساڕێژ نابێت، بەڵام ئیرادەی بەرەنگاربوونەوەمان لەپێناو پاراستنی دەستكەوتەكانمان و بەدەستهێنانی مافەكانمانی گەورەتر كرد".