شەقامەکانی پێنجوێن وەکو فەرشێکی سپی راخراو شارەکەیان رازاندووەتەوە؛ مام محەممەد لە یادەوەریی ٦٥ ساڵەی تەمەنیدا سەرما و سۆڵەی لەم جۆرەی زۆر کەم بینیوە.  محەممەد عەبدوڵڵا، هاونیشتمانیی پێنجوێن بە رووداوی گوتم "بە بیرەوەریی من سەرمای لەم جۆرە نەبووە، تەنها بیرمە جارێک لە ساڵی ١٩٩٢ بەفرێکی وەکو ئەمە هەبوو، بەڵام ئیدی لەو کاتەوە و لە پێشتریش شتی وام نەبینیوە و بەفری ئەوەندە زۆر و سەرمای ئەوەندە زۆر نەبووە".  ژمارەی دانیشتووانی پێنجوێن نزیکەی ٥٥ هەزار کەسە، زۆرینەی دانیشتووانەکەی بۆ گەرمکردنەوەی خانووەکانیان بەهۆی کەمیی نەوت، هیتەر و زۆپای دار بەکاردەهێنن.  رەئوف ئەحمەد، دانیشتووی پێنجوێن باس لەوە دەکات، "کێشەی ئێستای پێنجوێن بێ نەوتییە، خەڵک هەیە نەوتی هیچ نییە، کارەباش ئەم رۆژانەی رابردوو ٧ بۆ ٨ کاژێر کەم کرابووەوە و بە تەواوەتی ژیانمان ناخۆش ببوو، چونکە ئەگەر کارەبا نەبێت لە پێنجوێن، ژیان زۆر سەخت دەبێت، ئێمە بۆ زستانێکی لەم شێوەیە ئەگەر کارەبا بەکارنەهێنین، پێویستمان بە چوار بەرمیل نەوتە، ئەمساڵ تەنها یەک بەرمیل نەوتمان وەرگرتووە".  فاتمە عەزیز، دانیشتووی پێنجوێن دەڵێت، "ئەو کاتەی کە کارەبا کەم ببووە، ژوورەکەمان وەکو ناو سەلاجەی لێهاتبوو، نەمدەتوانی لەنێو ژوورەکەش بجوڵێم، قاچم و هەموو گیانمان تووشی ئازار ببوو، ئەم زستانە زۆرینەی رۆژ من نەخۆش بووم و کانیۆلام بۆ هەڵواسراوە".  زۆرینەی کۆڵانەکانی پێنجوێن هاتووچۆکردن تێیاندا سەختە، شۆفێرەکانیش زنجیر لە تایەی ئۆتۆمبێلەکانیان دەبەستن بۆ بەکارهێنانیان.  عەبدوڵڵا حەمە عەلی، شۆفێر سەبارەت بە بەستنی زنجیر بۆ تایەی ئۆتۆمبێلەکەی گوتی، "هەموو ئۆتۆمبێلێک پێویستی بەوەیە کە زنجیر ببەستێت، چونکە ئەگەر ئەو زنجیرەی پێوە نەبێت، ئۆتۆمبێلەکە دەخزێت و دەیدات بە ئۆتۆمبێلی دیکەدا، تەنانەت ئەگەر ئۆتۆمبێلی دیکەش زنجیر نەبەستێت بۆ ئێمە هەر زەرەرە".  بە درێژایی یەکەم مانگی ساڵی نوێ، بەرزترین پلەی گەرما لە پێنجوێن پێنج پلەی تێنەپەڕاندووە.