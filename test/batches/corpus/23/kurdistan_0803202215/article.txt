لانە لوقمان مەمووندی، رائیدی مافپەروەر و بەرپرسی نووسینگەی بەرەنگاربوونەوەی تووندوتیژی دژی ئافرەتان و خێزان لە خەبات بە رادیۆی رووداوی راگەیاند، "ئێستا ئافرەتان هۆشیارن و ژمارەی پەیوەندی و سکاڵاکان زیاتر بوون و روو لە نووسینگەکانی بەرەنگاربوونەوەی تووندوتیژی دژی ئافرەتان دەکەن".  ئەو رائیدە مافپەروەرە ئاماژەی بەوە دا، ئەگەر ئافرەتان هەر تووندوتیژییەکیان بەرامبەر کرا، دەتوانن لەڕێگەی هێڵی ژمارە ١١٩ وە پەیوەندی بە نووسینگەکانی بەڕێوەبەرایەتیی بەرەنگاربوونەوەی تووندوتیژی دژی ئافرەتانەوە بکەن و لەوێ هاوکاری دەکرێن.  لانە لوقمان مەمووندی گوتیشی، "ئێمە نووسینگەی ئاشتەواییمان هەیە و ئەو کەسانەی نایانەوێت خێزانەکانیان بزانن، ئێمە لەڕێگەی سەنتەری خێزانییەوە کێشەکانیان بۆ چارەسەر دەکەین بەبێ ئەوەی خێزانەکانیان بزانن".  لە ماوەی رابردوودا چەندین ئافرەت تووندوتیژییان بەرامبەر کرا و هەندێکیشیان ئاکامەکەیان مەرگ بوو، کە دیارترینیان سووتاندنی ژنێک لە سلێمانی بە دەستی مێردەکەی و کوشتنی ژنێک لە هەولێر بەدەستی براکەی بوون.  بەهرە حەمەڕەش، چالاکڤانی بواری مافەکانی ئافرەتان دەڵێت، "بەپێی ئامارە فەرمی و نافەرمییەکان لە ماوەی مانگێکی رابردوودا نزیکەی ١٠ ئافرەت کوژراون. ئەمەیش هۆکاری جیاوازی هەیە، کە یەکێکیان هێرشێکی جیهانییە کە ناتوانین لە بێژنگی بدەین، بەڵکو هەمووی دێت. نە ژن، نە پیاو، نە کۆمەڵگە و نە دەسەڵات و دامودەزگاکان ناتوانن مامەڵەیەکی دروستی لەگەڵدا بکەن".  بەهرە حەمەڕەش هۆکارەکانی تووندوتیژی بۆ ئەوە گەڕاندنەوە کە "ئێمە کۆنترۆڵی یاساییمان زۆر لاوازە و کۆنترۆڵی دابونەریت زۆر بەهێزە. ئامرازەکانی رووبەڕووبوونەوەی تووندوتیژی دژی ئافرەتان کاریگەر نین. کەناڵەکانی راگەیاندن لەم بابەتەدا وەکو پێویست رۆڵ نابینن".  ئەو چالاکڤانە جەختیشی لەوە کردەوە، دەبێت حکومەت بەرنامەی زۆر جیددی بۆ رێکخستنی تۆڕە کۆمەڵایەتییەکان هەبێت؛ هەروەها دەبێت حکومەت زۆر گرنگی بە بەڕێوەبەرایەتییەکانی بەرەنگاربوونەوەی تووندوتیژی دژی ئافرەتان بدات.  لای خۆیەوە فەلاح حەسەن شنگالی، موقەدەم لە بەڕێوەبەرایەتیی بەرەنگاربوونەوەی تووندوتیژی دژی ئافرەتان لە دهۆک گوتی، "هۆکارەکانی تووندوتیژی دژی ئافرەتان زۆرن، وەکو ئابووری، ئایینی، خێزانی، کۆمەڵایەتی و... هتد. دەبێت بە حکومەت و راگەیاندنەکانەوە هەوڵ بدرێت ئەو هۆکارانەی تووندوتیژی دژی ئافرەتان نەمێنن و چارەسەر بکرێن".  فەلاح حەسەن شنگالی، لە سێ مانگی ئەمساڵدا کەیسەکانی تووندوتیژی دژی ئافرەتان لە دهۆک بەراورد بە سێ مانگی سەرەتای ٢٠٢١ کەمترن.