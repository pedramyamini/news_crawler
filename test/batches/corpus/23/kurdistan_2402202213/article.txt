ئەمڕۆ پێنجشەممە، ٢٤ ـی شوباتی ٢٠٢٢، پێشەوا هەورامی، گوتەبێژی فراکسیۆنی پارتی دیموکراتی کوردستان لە پەرلەمانی کوردستان بە تۆڕی میدیای رووداوی راگەیاند: "لەگەڵ فراکسیۆنەکانی دیکە هەموو گرفتەکان بە سازان چارەسەر دەکەین. "   هەر ئەمڕۆ نێچیرڤان بارزانی، سەرۆکی هەرێمی کوردستان بە مەرسومێکی سەرۆکایەتی، ١ ـی تشرینی یەکەمی ٢٠٢٢ ـی وەکو رۆژی ئەنجامدانی هەڵبژاردنی خولی شەشەمی پەرلەمانی کوردستان دیاریکرد.   پێشەوا هەورامی لەوبارەوە گوتی: "پێشوازی لە مەرسومەکەی سەرۆکی هەرێمی کوردستان دەکەین و بۆ ئەو مەبەستە، لەگەڵ فراکسیۆنەکانی پەرلەمانی کوردستان هاوکار و هاوئاهەنگ دەبین بۆ چارەسەرکردنی گرفتی یاسایی کۆمیسیۆنی سەربەخۆی هەڵبژاردنەکان و راپرسی لە هەرێمی کوردستان لەسەر بنەمای لێکتێگەیشتنی هاوبەش. "   کەمکردنەوەی کورسی کۆتا بە گوێرەی ژمارەی دانیشتووانی پێکهاتەکان و دابەشبوونی هەرێمی کوردستان بۆ چوار بازنە، دوو گرفتی سەرەکی نێوان فراکسیۆنەکانی پەرلەمانی کوردستانن.   یەکێتی، گۆڕان، یەکگرتوو و کۆمەڵ داوا دەکەن کوردستان بەسەر چوار بازنە دابەش بێت، ژمارەی کورسی کۆتا بە گوێرەی ژمارەی دانیشتووانی پێکهاتەکان بێت، بەڵام پارتی ئەوە رەتدەکاتەوە.   لەوبارەوە پێشەوا هەورامی باسی لەوە کرد: "لەگەڵ فراکسیۆنەکان رێککەوتوین هەموو کیشەکان بە سازان چارەسەر بکەین، بەڵام وادیارە کەمکردنەوەی کورسی کۆتا و دابەشبوونی کوردستان بەسەر چوار بازنە ئەو گرفتانە دەبن کە لە یەکترمان جیادەکەنەوە. "