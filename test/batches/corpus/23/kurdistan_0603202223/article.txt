ئەمڕۆ یەکشەممە ٠٦ - ٠٣ - ٢٠٢٢ نێچیرڤان بارزانی، سەرۆکی هەرێمی کوردستان لە پەیوەندییەکی تەلەفۆنیدا پیرۆزبایی لە عەمار حەکیم و سەرکردایەتیی نوێی رەوتی حیکمەی نیشتمانی کرد و هیوای خواست لە ئەرکەکانیدا بۆ خزمەتکردن بە گەل و وڵات سەرکەوتوو بن.  بەپێی راگەیێندراوی سەرۆکایەتیی هەرێمی کوردستان، "لە پەیوەندییە تەلەفۆنییەکەدا نێچیرڤان بارزانی جەختی لە به‌رپرسیارێتیی هاوبه‌ش و کاری پێکەوەیی لەنێوان تەواوی ھێز و لایەنە سیاسییەکان و پێکهاتەکانی عێراقدا کردەوە بۆ تێپەڕاندنی سەختییەکانی بەردەم پرۆسەی سیاسی و گفتوگۆ و لێکگەیشتن بۆ چارەسەرکردنی کێشەکان و راستەڕێکردنی پرۆسەی سیاسی".  هەر بەپێی راگەیێنداوەکە، عەممار حەکیم سوپاس و پێزانینی خۆی و سه‌رکردایه‌تیی ره‌وتی حیکمه‌ی نیشتمانی بۆ پەیوەندی و پیرۆزباییەکەی سەرۆکی هەرێمی کوردستان دەربڕیوە و داکۆکی لە پەیوەندیی دێرین و پتەوی نێوان ھەردوولا کردووەتەوە و ھیوای خواست بە ھاریکاری و لێکگەیشتنی ھەموو لایەنەکان، سەختییەکانی دۆخی ئێستای وڵات تێبپەڕێنرێن و کۆتاییان پێ بێت و به‌رژه‌وه‌ندیی باڵای وڵات، هه‌مووان پێکه‌وه کۆبکاته‌وه.