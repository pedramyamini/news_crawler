کەریم عەلی، سەرۆکی لیژنەی پیشەسازیی و وزە لە ئەنجوومەنی پارێزگای سلێمانی بە رادیۆی رووداوی راگەیاند: "کێشەی سووتەمەنی گرێکوێرەیەکە تەنیا حکومەتی هەرێمی کوردستان دەتوانێت بیکاتەوە و کردنەوەیشی قورس نییە. چارەسەرەکە ئەوەیە حکومەتی هەرێمی کوردستان خۆی نەوتی خاو بداتە پاڵاوگە ناوخۆییەکان. ئەم بڕیارەیش بە بڕیارێکی ئەنجوومەنی باڵای نەوت و گاز دەکرێت کە سەرۆکی حکومەت و جێگرەکەی سەرۆک و جێگرینی. "  سەرۆکی لیژنەی پیشەسازیی و وزە لە ئەنجوومەنی پارێزگای سلێمانی گوتیشی: "ناردنەدەرەوەی نەوتی خاو تەنیا قازانجی بۆ کۆمپانیاکانە و هێنانی نەوتی سپیی و بەنزینیش هەر کۆمپانیاکان قازانجی لێدەکەن. "  بەگوتەی کەریم عەلی، بە شەش رێگە بەنزین دێتە هەرێمی کوردستان کە هەر شەشیان تێبینیی زۆریان لەسەرە، ئەو لەوبارەوە بەمشێوەیە روونکردنەوەی دا؛  ١. بەشێکی لە ئێرانەوە دەهێنرێت کە ئۆکتانیان ١١٥ - ١٢٠ ـە. هەر تۆنێکی بەهۆی گومرگ، باج و رسووماتەوە ١٢٠ دۆلاری دەچێتە سەر.   ٢. لە پاڵاوگەی قادرکەرەمیشەوە دەهێنرێت کە ئەویش بۆ چەند کەس و کۆمپانیایەک قۆرخ کراوە.  ٣. حکومەتی هەرێمی کوردستان بە قۆرخکاری بەشێک نەوتی خاو دەداتە پاڵاوتگەکانی سنووری پارێزگای هەولێر کە ئەو بەنزینەی بەرهەمی دەهێنن تەنیا بە وێستگەکانی سنووری هەولێر و دهۆک دەدرێت و یەک لیتر لەو بەنزینە بۆ سلێمانی نایەت.  ٤. بەشێکی بەنزینیش لە رێگەی حکومەتی عێراقەوە دەهێنرێت کە ئەوەیان پێیدەگوترێت بەنزینی ٦٩٠ دیناری. ئەوەیش هیچ بەشی پێویستیی هاووڵاتییان ناکات. پارێزگای سلێمانی رۆژانە پێویستی بە نزیکەی دوو ملیۆن و نیو لیتر بەنزینە. ئەم بەنزینە ٣٥٠ هەزار لیتر بۆ سلێمانی دانراوە و هەموو رۆژێکیش نایەت.  ٥. بەشێکی دیکەیش بە قاچاخ لە ناوچەکانی حکومەتی عێراقییەوە دەهێنرێت کە بازرگانان و خاوەنی وێستگەکانی سووتەمەنی خۆیان دەیهێنن و تاوەکو دەیگەیێننە ناو هەرێمی کوردستان. هەر بازگە و مەفرەزەیەک ببینن پارە دەدەن.  ٦. رێگەیەکی دیکەیش هەیە کە حکومەتی عێراقی گرێبەستی لەگەڵ پاڵاوتگەکانی سنووری سلێمانی و هەولێر کردووە و نەوتی خاویان دەداتێ. لە بەرامبەر شایستەی دارایی خۆیاندا بڕێک بەنزین یان گازوایلیان دەداتێ و ئەوانیش لە بازاڕەکانی هەرێمی کوردستاندا ساخی دەکەنەوە.  بە گوتەی کەریم عەلی، ئاسانترین رێگە بۆ بەرگرتن بە هاتنەناوەوەی ئەو جۆرانەی بەنزین بۆ پارێزگا و شارەکانی هەرێمی کوردستان ئەوەیە کە نەوتی خاوی خۆماڵی بە پاڵاوتگە نێوخۆییەکان بدرێت.  سەرۆکی لیژنەی پیشەسازیی و وزە لە ئەنجوومەنی پارێزگای سلێمانی هەروەها گوتی: "حکومەت هیچ چاودێرییەکی هاتنەناوەوەی بەنزینەکان ناکات و رێگە خۆش دەکات بۆ ئەوەی بازرگانەکان نرخەکان زیاتر بکەن و بۆ کۆنترۆڵکردنی نرخی بەنزین و رێگرتن لە گرانبوونی هیچ رێنماییەکی نییە. "  کەریم عەلی باسی لەوەش کرد، داوایان لە وەزارەتەکانی دارایی و سامانە سرووشتییەکان کردووە پێدانی یەکە (رصید) و دەسەڵاتی مۆڵەتدانی هێنانی سووتەمەنی بە پارێزگاکان بدرێتەوە. رێنمایی بۆ کۆنترۆڵکردنی نرخ دابنرێت. هەروەها باج و گومرگ و رسووماتی سەر تەواوی هاوردەی بەنزین هەڵبگیردرێت. ئەو کۆمپانیا ناپێویستانەی لە دەروازەکاندا بوونەتە بارگرانی نەمێنن.  ئەو بەرپرسەی لیژنەی پیشەسازیی و وزە لە ئەنجوومەنی پارێزگای سلێمانی ئەوەشی خستەڕوو، ئەو رێککەوتنەی وەزارەتی سامانە سرووشتییەکان لەگەڵ وەزارەتی نەوتی عێراق باسی دەکات پێشێل کراوە. لای حکومەتی عێراق لە یاسای بودجەدا لیترێک بەنزین بە ٤٥٠ دینار دیاری کراوە و دەستووری عێراق مافی هاووڵاتییانی کورد و عەرەبی وەک یەک داناوە، کەچی نازانن بە چ دەقێکی یاسایی و دەستووری بەنزین بە ٦٥٠ دینار بە هەرێمی کوردستان دەدرێت لە کاتێکدا لە ١٥ پاریزگای عێراق بە ٤٥٠ دینار دەفرۆشرێت. ئەگەر بەنزینەکە بەنزینی عێراقە، دەبێت بە ٤٥٠ دینار بێت.