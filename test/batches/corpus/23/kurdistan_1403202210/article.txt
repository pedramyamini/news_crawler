بەپێی زانیارییەکانی رووداو، چوار مووشەک بەر ماڵەکە کەوتوون و، زیانێکی دارایی زۆر بەر شوێنەکە و چەند ماڵێکی دیکە و باڵەخانەی نووسینگەی سەرەکیی کوردستان ٢٤ کەوتووە و، پاسەوانێک و شۆفێرێکی تاکسی بریندار بوون؛ لەکاتێکدا سوپای پاسدارانی ئێران رۆژی ١٣ی ئاداری ٢٠٢٢ رایگەیاند کە "ناوەندی بەڕێوەبەرایەتیی پیلان و شەڕانگێزییەکانی زایۆنیزم"ی  کردووەتە ئامانج.  وەزارەتی دەرەوەی ئەمریکا بە تۆڕی میدیایی رووداوی راگەیاند، ئێران "زۆربەی مووشەکەکانی ئاڕاستەی ماڵی هاووڵاتییەکی عێراقی کردوون"، ئەوەش وەکو ئاماژەیەک بۆ ماڵی شێخ باز شێخ کەریم بەرزنجی، بەڕێوەبەری جێبەجێکاری کار گرووپ.  هاوکات ئەمڕۆ دووشەممە هەریەکە لە مستەفا کازمی، سەرۆکوەزیرانی عێراق و مەسرور بارزانی، سەرۆکوەزیرانی هەرێمی کوردستان سەردانی ماڵەکەیان کرد و لەنزیکەوە شوێنی بۆردوومانەکەیان بەسەرکردەوە.