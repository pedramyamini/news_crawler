بەڕێوەبەرایەتیی ئاوی هەولێر رایگەیاند، لە كۆبوونەوەی ساسان عەونی، وەزیری شارەوانی و گەشتوگوزار لەگەڵ ده‌یڤید هه‌نت، كۆنسوڵی گشتیی به‌ریتانیا و شاندێكی باڵای كۆمپانیای (بای وۆتەر)ی بەریتانی، كە بە مەبەستی تاوتوێكردن و هەڵسەنگاندنی سەرجەم كارەكانی كۆمپانیاکە كە بە گوێرەی گرێبەستێك لە سێكتەری ئاو و ئاوەڕۆی هەرێمی كوردستان لە هەولێر، سلێمانی و  دووكان كار دەكەن، بەڕێوەچوو، دوای جەختكردنەوەی وەزیری شارەوانی و گەشتوگوزار لەسەر نۆژەنكردنەوەی پرۆژەكان و تەواوكردنی سەرجەم كارە تەواونەكراوەكان، كۆمپانیای بای وۆتەر رایگەیاند كە تاوەكو كۆتایی مانگی نیسانی ٢٠٢٢ چاكسازی و پەرەپێدانی زیاتر لە پرۆژەكانی ئاوی ئیفرازی یەک و دوو لە شاری هەولێر دەكەن و چەند بەشێكی دیكەش لە پرۆژەكان دروستدەكەن، هەروەها چەند وێستگەیەكی دیکەی گواستنەوەی ئاویش لەناو پرۆژەکان دروست دەكرێن.  ئاری ئەحمەد، بەڕێوەبەری ئاو و ئاوەڕۆی هەرێمی کوردستان بە تۆڕی میدیایی رووداوی راگەیاند، پرۆژەکە پێشتر دەستپێکراوە، بەڵام لە ئاداری ساڵی ٢٠٢٠ بەهۆی بڵاوبوونەوەی کۆرۆناوە، راگیرا و ئێستا جارێکی دیکە دەستپێدەکاتەوە.  لەبارەی جێبەجێكردنی سەرجەم خاڵەكانی گرێبەستەكەی وەزارەتی شارەوانی و گەشتوگوزار كە لە ساڵی ٢٠١٥ وە لەگەڵ كۆمپانیای بای وۆتەر سەبارەت بە جێبەجێكردنی پرۆژەی ئاو و ئاوەڕۆ لە هەولێر و سلێمانی و دووكان، واژۆ كراوە، شاندی بای وۆتەری بەریتانی رایگەیاند، دوای نۆژەنكردنەوەی پرۆژەكانی ئیفرازی یەک و دوو لە هەولێر، پاشان سەرجەم ئەو وردەكارییانەی كە پێویستن لە گرێبەستەكەدا چارەسەر بكرێن، بۆ ئەو مەبەستە رێكاری پێویست دەگرنەبەر و سەرجەم خاڵەكانی گرێبەستەكە كە پەیوەندی بە پرۆژەكانی هەولێر و سلێمانی و دووكانەوە هەیە، جێبەجێ دەكەن.  ئاری ئەحمەد ئاماژەی بەوەکرد، چەند وێستگەیەكی گواستنەوەی ئاویش دروست دەكرێن كە ئەم کارانە كاریگەریی راستەوخۆیان لەسەر بەرزكردنەوەی ئاستی بەرهەمهێنانی ئاو و گرفتی كەمئاوی لە شاری هەولێر و دەوروبەری دەبێت.