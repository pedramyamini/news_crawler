لە راگەیێندراوەکەی دەروازەی ئیبراهیم خەلیلدا، کە رۆژی هەینی ٤ - ٢ - ٢٠٢٢ بەناوی کامی کەمال، گوتەبێژی دەروازەکەوە بڵاوکراوەتەوە، هاتووە، بە گوێرەی رێنوێنییەکانی حکومەتی هەرێمی کوردستان، ئەو کەسانەی لە دەروازە نێودەوڵەتییەکەوە هاتووچۆ دەکەن، دەبێت هەردوو قورچکی ڤاکسینی کۆرۆنایان وەرگرتبێت و پشکنینی کۆرۆنایان پێبێت کە ٤٨ کاژێری بەسەردا تێنەپەڕیبێت.   لە راگەیێندراوەکەدا هاتووە، ئەگەر کەسێک پشکنینی کۆرۆنای پێنەبێت، ئەو کاتە ٢٥ هەزاری لێوەردەگیرێت و لە بەرامبەردا پشکنینی کۆرۆنای لەلایەن کۆمپانیای بەرپرسیارەوە بۆ دەکرێت.   هاوکات هەر ئەمڕۆ هەینی عەباس ئیسماعیل، سەرپەرشتیاری دەروازەی نێودەوڵەتیی پەروێزخان بەوەکالەت بە تۆڕی میدیایی رووداوی گوت، ئەوانیش هەمان مامەڵە لەگەڵ گەشتیاراندا دەکەن و گوتیشی: "ئەوە بڕیاری وەزارەتی ناوخۆی هەرێمی کوردستانە؛ چۆن گەیشتبێت ئێمەش پێیەوە پابەندین و جێبەجێی دەکەین".  دەروازەی نێودەوڵەتی ئیبراهیم خەلیل، دەروازەیەکی فەرمییە لە نێوان هەرێمی کوردستان - باکووری کوردستان و تورکیادا و دەکەوێتە سنووری ئیدارەی سەربەخۆی زاخۆوە. هەروەها دەروازەی نێودەوڵەتیی پەروێزخان، یەکێکە لە دەروازە فەرمییەکانی نێوان هەرێمی کوردستان - رۆژهەڵاتی کوردستان و ئێران، دەکەوێتە ئیدارەی سەربەخۆی گەرمیانەوە.