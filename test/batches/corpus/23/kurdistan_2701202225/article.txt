هێمن محەممەد، شۆفێر لە شارۆچکەی تەقتەقەوە چووەتە باشماخ، بەڵام رێگەی گەڕانەوەی لێ گیراوە، دەڵێت "نزیکەی نیو کاژێرێک دەبێت، رێگەمان لێ گیراوە، چونکە ئەو ئۆتۆمبێلە بارهەڵگرەی پێشمانەوە چەقیوە و رێگەکەی گرتووە، شۆفڵەکەی شارەوانیی پێنجوێن لێرەدا بوو نەهات، یەکسەر رۆشت، لە ماوەی ئەم چەند رۆژەی رابردوودا رێگەی باشماخ بە تەواوەتی داخراوە و هیچ رێگەمان نەبووە بچین، چونکە داخراوە، من دوو رۆژ لەمەوبەر هاتووم لە ناحیەی گەرمک بارێک باربکەمەوە بۆ تەقتەق، بەڵام رێگەمان لێ گیراوە و ئێستاش ئەگەر بڕۆم و هیچ بەربەستیشم لەپێش نەبێت، ئەوا بە چوار کاژێر ئینجا دەگەمەوە تەقتەق".  ئەمیر کوڵانی، شۆفێرێکی دیکەی کوردی کرماشانە، ئەویش رێگەی لێ گیراوە و ئاماژەی بەوە کرد، "ئۆتۆمبێلەکەم چەقیوە و رێگەی لێ گیراوە و دوو شەوە رێگەم لێ گیراوە و چوار رۆژیشە ئۆتۆمبێلەکەم گەرمییەکەی تێکچووە و کار ناکات، هەر لە سەرما و برسێتیدا خەریکە گیانمان دەردەچێت، من دەمەوێت بچم بۆ باشماخ، بەڵام رێگەم نییە".  جگە لە ئۆتۆمبێلی بارهەڵگر، دەیان ئۆتۆمبێلی تایبەتیش رێیان لێ گیراوە. دیاری حەمەساڵح، شۆفێر و خەڵکی گوندی تاتانە باس لەوە دەکات، "ئێمە هاتووچۆی گوندەکەی خۆمان دەکەین، گوندی تاتان، ئۆتۆمبێلەکەمان زنجیریشمان لێ بەستووە، بەڵام ئاستەنگییەکە ئەوەندە زۆرە، زنجیرەکەم پچڕا".  قایمقامی پێنجوێن دەڵێت، رێگەکان زوو زوو پاک دەکرێنەوە، بەڵام بەهۆی بەردەوامیی بەفر و تووانەوەی بەفر، شەقامەکان تووشی بەستن دەبنەوە.  زانا رەحمان، قایمقامی پێنجوێن بە رووداوی راگەیاند، "دەروازەی سنووریی باشماخ تیمێکیان هەیە تایبەتە بە پاککردنەوەی رێگەی دەروازەی سنووریی باشماخ، ئەوان رێگەکانیان پاک کردووەتەوە و هاوکاریی ئێمەشیان کردووە بۆ پاککردنەوەی هەندێک گوندی نزیک لە دەروازە سنوورییەکان، ئێستا رێگەکە باشترە و هاتووچۆی پێدا دەکرێت".  بەهۆی شەپۆلی دووەمی بەفرەوە لە پێنجوێن ١٣٠ سانتیمەتر و لە باشماخیش ١٤٥ سانتیمەتر بەفر باریوە، بەهۆی ئەو کەشە ساردەی دوای بارینی بەفرەکەش دروستبووە، قەبارەی ئاڵوگۆڕی بازرگانی لەنێوان هەرێمی کوردستان و ئێران بۆ نزیک لە سفر دابەزیوە.