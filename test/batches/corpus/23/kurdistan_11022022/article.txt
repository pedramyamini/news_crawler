مایکڵ وۆڵتز، ئەندامی ئەنجوومەنی نوێنەرانی ئەمریکا لە پارتی کۆمارییەکان رۆژی ٣٠ی نیسانی ٢٠٢١ پڕۆژەیەکی رادەستی لیژنەی کاروباری دەرەوەی ئەنجوومەنی نوێنەران کردووە و تێیدا هاتووە: "دوای راپەڕینی ئاداری ساڵی ١٩٩١ی هاووڵاتیانی کوردستان، سەدام حوسێن تانک و هێلیکۆپتەرەکانی بەرامبەر هاووڵاتیانی بێتاوانی کوردستان بەکارهێنا؛ سەتان هەزار پیاو، ژن و منداڵی کورد روویانکردە سنوورەکانی باکوور و رۆژهەڵاتی عێراق، ئەوەش لە ترسی ئەوەی کە رژێمی سەدام گازی کیمیایی دژیان بەکاربهێنێت، هەروەک چۆن ٣ ساڵ پێشتر لە هەڵەبجە بەکاریهێنابوو؛ لە رۆژانی سەرەتای ئەم قەیرانەدا، رۆژانە تێکڕا زیاد لە ١٠٠٠ کوردی هەڵاتوو گیانیان لەدەستدەدا و لە بەرامبەر ئەو قەیرانەشدا ویلایەتە یەکگرتووەکانی ئەمریکا سەرۆکایەتیی گەورەترین ئۆپەراسیۆنی مرۆیی بەناوی "نەوای ئارام" کرد و لە رێگەیەوە ژیانی هەزاران کوردی لە مەرگ پاراست".   لە بەشێکی دیکەی پڕۆژەکەدا هاتووە، هەرێمی کوردستان یەکێکە لە ناوچە ئارامەکانی جیهان بۆ ئەو کەسانەی بەهۆی چەوساندنەوەی ئایینی، سیاسی و قەیرانەوە ئاوارە دەبن؛ هەروەها حکومەتی هەرێمی کوردستان و هێزی پێشمەرگەش لەو هاوبەشانەی ئەمریکان کە زۆر جێگەی متمانەن لە شەڕی دژی تیرۆر و پەڕگیرییدا.  ئەندامەکەی کۆنگرێسی ئەمریکا بە سەرنجدان لەو خاڵانەی سەرەوە داوا دەکات کە کۆنگرێس:   یەکەم: سییەمین ساڵی ئۆپەراسیۆنی نەوای ئارام بەرز رابگرێت.  دووەم: دان بە رۆڵی سەرباز، دیپلۆمات، سەرکردە سیاسییەکانی ئەمریکا و هاوبەشەکانییدا بنێت و رێزیان لێبگرێت کە هەموویان پێکەوە ئۆپەراسیۆنەکەیان سەرکەوتووانە جێبەجێکرد.  سێیەم: دان بە ئازایەتی نزیکەی ٢ ملیۆن ژن، منداڵ و پیاوی کورددا بنێت کە رووبەڕووی برسێتی و مەترسی بوونەوە، پێشوازییان لە یارمەتیدانە کرد و وەک دەرفەتێک بۆ ژیانێکی نوێ وەریانگرت؛ دەبێت ئەو کەسانە رێز لە ئازایەتییان بگیرێت.   چوارەم: کۆنگرێس جەخت لە هاوبەشی بەهێزی نێوان ئەمریکا و کورد بکاتەوە؛ جەختبکاتەوە لە رێز و پاڵپشتیی ماوەدرێژ بۆ "دۆستە کوردەکانمان، کە ئازایانە شانبەشانی ویلایەتە یەکگرتووەکانی ئەمریکا بۆ رووبەڕووبوونەوەی تیرۆر و پەڕگیری دەوەستن".   تاوەکو ئێستا ٢٧ ئەندام پاڵپشتی خۆیان بۆ ئەو پڕۆژەیە راگەیاندووە، نوێترینیان بریتییە لە جیراڵد کۆنۆڵی، ئەندامی دیموکراتی ئەنجوومەنی نوێنەرانی ئەمریکا، کە ٢٨ی مانگی رابردوو پشتگیری خۆی بۆ دەربڕیووە.   دەنگدان لەسەر پڕۆژەکە لە لیژنەکەی ئەنجوومەنی نوێنەران پێویستی بە ٢٥ دەنگە و دواتر دەدرێتە نانسی پیلۆسی، سەرۆکی ئەنجوومەنی نوێنەران بۆ ئەوەی بیخاتە دەنگدانی گشتیی ئەنجوومەنی نوێنەرانەوە. ئەگەر پڕۆژەکە لەوێ دەنگی پێویستی بەدەستهێنا، ئەو کاتە رەوانەی ئەنجوومەنی پیران دەکرێت بۆ ئەوەی لەوێش دەنگی لەسەر بدرێت.   لە هەمان کاتدا، هەڵمەتێکی دیکە لەسەر ئاستی هاونیشتمانیان بۆ بەدەستهێنانی پاڵپشتی بۆ پڕۆژەکە دەستیپێکردووە. هاونیشتمانیان دەتوانن بە ئۆنلاین پاڵپشتی خۆیان بۆی دەرببڕن.   بارزان ئەردەلان، بەڕێوەبەری کاروباری کونسوڵگەری و رەوەندی کوردی لە ئەمریکا بە (تۆڕی میدیایی رووداو)ی راگەیاند: "ماوەی هەفتەیەکە دەستمان بە هەڵمەتێک کردووە بۆ هاندانی رەوەندی کوردستانی لە ویلایەتە یەکگرتووەکان، بە مەبەستی واژۆکردنی ئەو داواکارییە و ناردنی بۆ کۆنگرێسمانەکان بۆ داوای پشتگیرییان لەو بڕیارە.  بارزان ئەردەلان گوتیشی: "پێموایە واژووکردنی ئەو داواکارییە زۆر گرنگە، چونکە بێجگە لەوەی بەرزڕاگرتنی ساڵیادی ئۆپەراسیۆنی دابینکردنی ئارامی و رێزلێنانە لە گەل و سوپای ئەمریکا، هەروەها جەختکردنەوەیە لە دۆستایەتیی دێرین و بەردەوامیی هاوپەیمانێتیی ئەمریکا و کوردستان".