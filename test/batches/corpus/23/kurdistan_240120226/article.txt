ئەمڕۆ دووشەممە ٢٤ی کانوونی دووەمی ٢٠٢٢، رێزان شێخ دلێر، راوێژکاری مەکتەبی سیاسیی یەکێتیی نیشتمانیی کوردستان لەبارەی گفتوگۆکان لەنێوان حیزبەکەی و پارتی دیموکراتی کوردستان بۆئەوەی بە یەک بەربژێر بچنە بەغدا، بە تۆڕی میدیایی رووداوی راگەیاند، وەکو یەکێتی گفتوگۆی پێویستییان لەگەڵ پارتی کردووە بۆئەوەی بە یەک بەربژێر بچنە بەغدا و "ئەوەی ماوەتەوە وەڵامی پارتییە".  رۆژی یەکشەممە ٢٣ - ٠١ - ٢٠٢٢ یەکێتیی نیشتیمانیی کوردستان بە فەرمی بەرهەم ساڵحی بۆ پۆستی سەرۆککۆماری عێراق بەربژێر کرد. پارتی دیموکراتی کوردستانیش هۆشیار زێباریی بەربژێر کردووە.  سەبارەت بە ئەگەری بەڕێوەچوونی گفتوگۆ لەنێوان پارتی و یەکێتی بۆئەوەی بە یەک بەربژێر لە کۆبوونەوەی پەرلەمانی تایبەت بە هەڵبژاردنی سەرۆککۆماردا بەشداری بکەن، رێزان شێخ دلێر گوتی، "هیواخوازین بە یەک بەربژێر بڕۆینە بەغدا و تاوەکو ئێستا دەرفەتی گفتوگۆش ماوە".  لەبارەی ئەگەری کشانەوەی بەرهەم ساڵح لە بەرامبەر ئەوەی کورد بە یەک بەربژێر بۆ پۆستی سەرۆککۆمار بچێتە بەغدا، راوێژکاری مەکتەبی سیاسیی یەکێتی رایگەیاند، "بەربژێری خۆمان ناکشێنینەوە تاوەکو دوایین سات. بڕوامان بەوەش هەیە دەنگی پێویست بەدەستدەهێنین و هەردوو حیزب [پارتی و یەکێتی] کاریان بۆ ئەوە کردووە بەربژێری خۆیان سەربخەن".  راوێژکاری مەکتەبی سیاسیی یەکێتیی نیشتیمانیی کوردستان گوتیشی، چاوەڕوانن بزانن دادگەی باڵای فیدراڵیی عێراق چی بڕیارێک دەدات لەبارەی یەکەم دانیشتنی پەرلەمانی عێراق.  رۆژی سێشەممە ٢٥ی کانوونی دووەمی ٢٠٢١، دادگەی باڵای فیدراڵیی عێراق بڕیار لەبارەی سکاڵای باسم خەشان، پەرلەمانتاری سەربەخۆ و مەحموود مەشهەدانی، پەرلەمانتاری سوننە دەدات لەبارەی نادەستووری و نایاساییبوونی دانیشتنی یەکەمی پەرلەمانی عێراق.