ئاژانسی فرانس پرێس لە راپۆرتێکدا دەڵێ: دوای زیاتر لە هەفتەیەک لە هێرشەکەی چەکدارانی داعش بۆ سەر گرتووخانەی حەسەکە و هەڵاتنی بەشێک لەو زیندانییانە و یاخیبوونی بەشێکی دیکەیان لەنێو گرتووخانەکە، ٣ هەزار و ٥٠٠ زیندانی داعش لە گرتووخانەکە خۆیان رادەستکردین، بەڵام هێشتا لە نێوان ٦٠ بۆ ٩٠ چەکداری داعش لەنێو بەندیخانەکەدا خۆیان حەشارداوە و یاخین".  هەسەدە هۆشداری دەداتە ئەو چەکدارانەی تائێستا خۆیان رادەست نەکردووەتەوە  "ئەگەر خۆیان رادەست نەکەنەوە بە هێز مامەڵەیان لەگەڵدا دەکەین".  ئاژانسی فرانس پرێس دەڵێ، بەهۆی هێرشەکەی چەکدارانی داعش بۆسەر گرتووخانەی غوێران لە شاری حەسەکە، کە لە ٢٠ی ئەم مانگەدا بوو، هەروەها بەهۆی شەڕی نێوان زیندانییەکانی داعش، کە لە گرتووخانەکەدا دەستیان بە چەک گەیشت، لەگەڵ هێزەکانی هەسەدە، ٢٣٥ کەس کوژران، هەسەدە دەڵێت؛ زۆربەی کوژراوەکان چەکداری داعشن و ژمارەیەکی کەمیان خەڵکی سڤیل و چەکداری هەسەدەن.  نەتەوە یەکگرتووەکان دەڵێت: بەهۆی ئەو هێرشە و لێکەوتەکانی نزیکەی ٤٥ هەزار کەس لە شاری حەسەکە بۆ پاراستنی ژیانیان ماڵەکانیان جێهێشت.  رۆژی پێنجشەممە ٢٠ ـی کانوونی دووەمی ٢٠٢٢، بە ئۆتۆمبێلی بۆمبڕێژکراو هێرشکرایە سەر گرتووخانەی غوێران لە حەسەکە، کە ژمارەیەکی زۆر لە گیراوی داعشی تێدایە.  دوای هەفتەیەک شەڕ و پێکدادان لە دەوروبەر و نێو گرتووخانەکە، رۆژی چوارشەممە ٢٦ - ٠١ - ٢٠٢٢ هێزەکانی سووریای دیموکرات رایگەیاند دەستیان بەسەر زیندانی سناعە لە گەڕەکی غوێرانی شاری حەسەکەدا گرتووەتەوە. بەگوێرەی هەسەدە ١٠ هەزار شەڕڤان بەشداریان لە ئۆپەراسیۆنی "چەکوشی گەلان" بۆ کۆنتڕۆڵکردنەوەی زیندانی سناعەدا کردووە.