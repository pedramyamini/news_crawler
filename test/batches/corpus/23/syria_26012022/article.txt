ئەنتۆنیۆ گۆتێرێز، سکرتێری گشتیی نەتەوە یەکگرتووەکان، گوتی، "داوا لە هەموو ئەندامانی ئەنجوومەنی ئاسایش دەکەم، گوشار بخەنە سەر هاوبەش و هاوپەیمانەکانیان تاوەکو دڵنیابن رێز لە یاسا نێودەوڵەتییەکانی مافی مرۆڤ دەگرن و نیازپاکی خۆیان دەسەلمێنن، ئەنجوومەنی ئاسایش باشترین پێگەی هەیە بۆ زامنکردنی ئەمە. "  ئەنتۆنیۆ گۆتێرێز، باسی لەوەش کرد، "چاوەڕوانی لە هەموو ئەندامانی ئەنجوومەن دەکەم رێوشوێنی پارێزگاری چڕوپڕ بگرنەبەر، هەموو ئامرازێکی بەردەستیان بەکاربهێنن بۆ ئەوەی رێگری لە زیانی تراژیدی و گیانی بە خەڵکی سڤیل بکەن. "  ئەمڕۆ چوارشەممە، ٢٦ی کانوونی دووەمی ٢٠٢٢، فەرهاد شامی، گوتەبێژی هێزەکانی سووریای دیموکرات رایگەیاند: "لەهەڵمەتی سەربازیی چەکوشی گەلاندا بەتەواوەتی گرتووخانەی سناعە لە حەسەکە لەلایەن هێزەکانمانەوە کۆنتڕۆڵکرا و سەرجەم ئەندامانی داعش خۆیان رادەستکرد. "  سیامەند عەلی، بەڕێوەبەری راگەیاندنی یەپەگەش گوتی، "هێزەکانی ئێمە لە گەڕەکی زهوور بە تەواوی لە شەڕ و پێکداداندابوون، چونکە لە گۆشەیەکی گرتووخانەکە هەندێک داعش خۆیان شاردبووەوە، لەوێش شەڕێکی قورس روویدا و باش گەمارۆدران، ئێمەش وردە وردە پێشڕەویمان کرد. "  لە سەرەتای دروستبوونی شەڕەکەوە لانیکەم ٤٥ هەزار کەسی سڤیل دەربەدەربوون، ئەوانەی لە نێو ماڵەکانیشیاندا ماوبوون، لە ترسێکی گەورەدا دەژین، دەنگی تەقە و فڕۆکەی جەنگی بەردەوام لە گوێیاندا دەزرنگێتەوە.  دایکی ئیبراهیم، دانیشتوویەکی حەسەکەیە و دەڵێت، "لەدوێنێوە بۆردوومان، پێکدادان و کوشتنی گەنجان و ئەم شتانە هەیە، بارودۆخ شێواوە. ئێمە لە ترسی بۆردوومان و پێکدادان دەربەدەربووین. "  لەگەڵ هێرشی داعش بۆ سەر گرتووخانەی غوێران لە حەسەکە، چارەنووسی خێزان و منداڵانی داعش لە ناوچەکانی ژێر کۆنتڕۆڵی بەڕێوەبەرایەتیی خۆسەر جارێکی دیکە دەبێتەوە رۆژەڤ. نزیکەی ١٠ هەزار منداڵ کە دایکیان خەڵکی ٦٠ وڵاتی جیهانن، لە کامپەکاندان، لەگەڵ ٨٥٠ منداڵی گیرخواردوو لە کامپی غوێران کە یونسێف داوای پاراستنی سەلامەتی و گەڕاندنەوەیان بۆ وڵاتانی خۆیان دەکات.