نەبەز ئیسماعیل، گوتەبێژی وەزارەتی ئەوقاف و کاروباری ئایینیی حکومەتی هەرێمی کوردستان بە رادیۆی رووداوی راگەیاند، "وەزارەتی ناوخۆ بە نووسراوی فەرمی هەموو بنکەکانی پۆلیس و دادگەکانی ئاگادارکردووەتەوە لەوەی هاوکاریی وەزارەتی ئەوقاف بکەن بۆ نەهێشتنی دیاردەی ئەنجامدانی کاری نوشتە و جادوو و فاڵگرتنەوە، بۆیە داوا لە هاونیشتمانییان دەکەین لە هەر شوێنێک دیاردەیەکی لەم جۆرەیان بینی راستەوخۆ لقەکانی وەزارەتی ئەوقافی لێ ئاگاداربکەنەوە، چونکە ئەو کارانە بوونەتە هۆکاری تێکچوونی شیرازەی زۆر خێزانی کورد و دروستکردنی کێشە".  گوتەبێژی ئەوقاف ئاماژەی بەوەش دا، "هەر کەسێک لە چوارچێوەی مزگەوت و لەژێر ناوی مامۆستای ئایینی نوشتە و جادوو بکات و کاریگەری بکاتە سەرخەڵک، راستەوخۆ رووبەڕووی دادگەی دەکەینەوە بۆ ئەوەی رێکاری یاسایی لە بەرامبەر بگیرێتەبەر".