دلۆڤان عەبدولحەمید، خاوەن کۆگای خۆراک دەڵێت، "ئێمە رۆنی شلمان بە ٨٠ هەزار دینار نەفرۆشتووە، ئەوە لە مارکێتەکانە کە بەو نرخە دەفرۆشرێت، ئێمە بە ٥٣ هەزار دینار پێمان داون و ئەوان بە ٨٠ هەزار دینار دەیفرۆشن، واتە ٢٧ هەزار دیناریان قازانجە".  نزار عەبدولڕەحمان، خاوەن کۆگای خۆراک ئاماژە بەوە دەکات، "لە کۆگاکەی خۆم بەشی مانگێک کاڵا هەیە و کێشە لە بازاڕدا دروست نابێت، بەڵام ئەگەر بەم شێوەیە بێت و خەڵک بە لێشاو شت بکڕن، ئەوا بەشی پێنج رۆژیش ناکات".  لە پارێزگای هەولێر و دهۆک بۆ کۆنترۆڵکردنی نرخ، پارێزگار و قایمقامی ئەو دوو شارە بە هەماهەنگی لەگەڵ چاودێریی بازرگانیی شارەکانیان، هەڵمەتێکی گەڕانیان بەنێو کۆگا و مارکێتەکان دەستپێکردووە.  نەبەز عەبدولحەمید، قایمقامی هەولێر دەڵێت، "ئێمە دڵنیایی بە خەڵک دەدەین کە ناهێڵین بە هیچ شێوەیەک نرخ گران ببێت، راستە نرخی رۆن و هەندێک کەلوپەل بەهۆی ئەو شەڕەوە [کە لە ئۆکراینا روودەدات] گران بووە، بەڵام ناهێڵین بازرگانەکان یاری بە نرخ بکەن".  جەهوەر عەلی، قایمقامی دهۆک داوا لە خەڵک دەکات، "لە هەر شوێنێک زانییان نرخ گران بووە، با لیژنەکانی ئێمە ئاگادار بکەنەوە، تاوەکو بتوانین لێپێچینەوە لە دووکاندار و بازرگانەکان بکەین".  لە رۆژی یەکەمی هەڵمەتەکەیاندا هەشت مارکێت لە هەولێر و دهۆک بەهۆی گرانکردنی نرخ داخران.  نرخی کارتۆنێک رۆنی شل لە ماوەی سێ رۆژدا لە ٥٢ هەزار دینارەوە بۆ ٧٥ هەزار دینار، فەردەیەک برنجی ٣٠ کیلۆگرامی لە ٥٨ هەزار دینارەوە بۆ ٦٣ هەزار دینار و فەردەیەک شەکریش لە ٤٩ هەزار دینارەوە بۆ ٥٤ هەزار دینار بەرزبوونەتەوە.