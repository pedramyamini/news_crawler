هونەر رەشید، پەیامنێری رووداو لە شێلادزێ رایگەیاند، بەپێی ئەو زانیاریانەی لە خەڵکی شارۆچکەکەوە دەست رووداو کەوتووە، ئەو کەسەی ئەو پارەیەی لە هاووڵاتییان وەرگرتووە تاوەکو ئێستا بێسەروشوێنە، ئەو بەناوی دامەزراندن و بە جلوبەرگی پۆلیسەوە ١٠٠ ملیۆن دیناری لە ٣٠٠ کەس وەرگرتووە، بەهۆی ئەوەی جلوبەرگی پۆلیسی پۆشیوە خەڵک متمانەیان پێکردووە و پارەکەیان پێداوە.  لەبارەی راستی و دروستیی بابەتەکە و بەدواداچوونیان لەسەر ئەو پرسە، رزگار عوبێد، بەڕێوەبەری ناحیەی شێلادزێ بە رووداوی گوت، "ئێمە دوور و نزیک ئاگامان لەو بابەتە نەبووە و تەنیا لە رێگەی سۆشیال میدیاوە زانیاریمان پێگەیشتووە و کەسیش نەهاتووەتە لای ئێمە و سەردانی هیچ یەکێک لە فەرمانگە میرییەکانی شێلادزێش لەسەر ئەو بابەتە نەکراوە".  بەڕێوەبەری ناحیەی شێلادزێ داوا لە خەڵکی شارۆچکەکە دەکات "ئەوانەی فێڵیان لێکراوە پەنا ببەنە بەر دادگە و رێکاری یاسایی بگرنەبەر بۆ دۆزینەوەی ئەو کەسە".  رزگار عوبێد ئاماژەی بەوەش کردووە، "ئامارێکی دروستمان لەبەردەستدا نییە کە چەند کەس پارەی داوە بەو کەسە و ئەو کەسەش بڕی چەند پارەی خەڵکی بردووە".