ئەمڕۆ سێشەممە ٠١ - ٠٣ - ٢٠٢٢ یەکێتی بەڵێندەران - لقی سلێمانی راگەیێندراوێکی شەش خاڵی بڵاوکردەوە، لە خاڵی دووەمی راگەیێندراوەکەدا هاتووە، "داواکارین حکومەتی هەرێمی کوردستان شایستە داراییەکانی پرۆژە بەردەوامەکان و پرۆژەکانی پترۆ دۆلار و بودجەکانی دیکە و پارەی ماوەی بەڵێندەران خەرجبکات. "  چەند رۆژێکە کۆمپانیاکانی کۆکردنەوەی زبڵ و خاشاک لە شاری سلێمانی و چەند قەزا و ناحیەیەک، مانگرتنیان راگەیاندووە، جێگری بەڕێوەبەری کۆمپانیای شکار بۆ خزمەتگوزاری و پاککردنەوەش دەڵێت: "پارەی دابەشکردنی مووچەی کرێکارەکانمان نەماوە و کارناکەینەوە تاوەکو پارەمان بۆ خەرج نەکەن. "  یەکێتی بەڵێندەرانی کوردستان - لقی سلێمانی هەروەها دەشڵێت، لەچەند ساڵی رابردوودا قەیرانی ئابووری تەواوی ناوچەکانی هەرێمی کوردستانی گرتووەتەوە بەبێ جیاوازی، بەڵام ئەوەی جێگەی تێڕامانە ئەوەیە، "قەیرانەکە ئەم ماوەیە سنووری پارێزگای سلێمانی گرتووەتەوە، داوا دەکەین حکومەت بە یەکچاو سەیری بەڵێندەران بکات. "  دەقی راگەیێندراوە شەش خاڵییەکەی یەکێتی بەڵێندەرانی کوردستان - لقی سلێمانی.  ١. داواکارین بەزووترین کات شایستە داراییەکانیان وەک ئەوەی لە گرێبەستەکانیاندا دیاریکراوە بۆیان خەرجبکرێت.  ٢. داواکارین حکومەتی هەرێمی کوردستان شایستە داراییەکانی پرۆژە بەردەوامەکان، پرۆژەکانی پترۆ دۆلار، بودجەکانی دیکە و پارەی ماوەی بەڵێندەران خەرج بکات.  ٣. داواکارین ئەو پارانەی لە ئێستادا ساڵانە تەرخان دەکرێت، پرۆژە وەستاوەکانی پێ چارەسەر بکرێت، نەک پرۆژەی نوێی پێ بکرێت و ئەوانیش هەر لە سەرەتادا تووشی قەیران ببنەوە و کێشە چارەسەر نەکراوەکان زیاتر بن.  ٤. بەڵێندەران لە ئەنجامی قەیرانی دارایی کە هەشت ساڵە بەردەوامە ستەمی زۆریان بەرامبەر کراوە، سەتان کۆمپانیا مایەپووچ بوون، تووشی کێشەی کۆمەڵایەتیی و دارایی گەورە بوون، لە ئێستاد کە نرخی نەوت بەرزبووەتەوە مافی خۆیانە کێشەکانیان بۆ چارەسەر بکرێت و ئاوڕی جیدییان لێ بدرێتەوە، بەردەوامبوونی ئەم بێباکییە بەرامبەرمان دۆخی کەرتی تایبەت زیاتر خراپتر دەکات و کێشەی قوڵیش بۆ داهاتووی کەرتی تایبەت دروست دەکات.  ٥. لە چەند ساڵی رابردوودا قەیرانەکە هەموو کوردستانی گرتبووەوە، بەڵام ئەوەی جێگەی تێڕامانە لە ئێستادا قەیرانەکە سنووری سلێمانی گرتووەتەوە، داواکارین لە حکومەتی هەرێمی کوردستان بە یەکچاو سەیری هەموو بەڵێندەران بکات و کێشەکانی دیکە کاریگەریی لەسەر جیاکاری بەڵێندەران نەبێت.  ٦. ئامادەباشیمان هەیە بە پێشنیار و میکانیزمی تەواو هاوکاربین بۆ چارەسەکردنی کێشەکان بەشێوەی کاتی و بەشێوەی هەمیشەیی. چەندینجار داوای درووستکردنی لیژنەمان کردووە کە دەسەڵاتی تەواوی هەبێت و بتوانێت کێشەکان چارەسەر بکات.