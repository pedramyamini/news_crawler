رۆژی سیشەممە ١٥ ـی شوباتی ٢٠٢٢ دادگەی فیدراڵیی عێراق گرێبەستە نەوتی و گازییەکانی هەرێمی کوردستانی بە نادەستووری ناساند و داوای رادەستکردنەوەی نەوتەکەشی کرد، لە کاتێکدا لە ساڵی ٢٠٠٥ ـەوە عێراق گیرۆدەی نەبوونی یاسایەکە کەرتەکە رێکبخات، هەرێمی کوردستانیش دەڵێت بە پشتبەستن بە چەند ماددەیەکی دەستووری کارەکانی کردووە.  بەشیر خەلیل حەداد، جێگری پێشووی سەرۆکی ئەنجوومەنی نوێنەرانی عێراق دەڵێت، "یەکەم هەنگاو، پێویستە دەست بە گفتوگۆیەکی چڕوپڕ بکرێت لەنێوان هەردوو حکومەتدا، لە چوارچێوەی ئامادەکردنی نووسراوێکی دەستووری لەلایەن شارەزایانی دەستوور و یاسای بواری نەوت و گازەوە. دووەم، حکومەتی هەرێمی کوردستان سکاڵایەک تۆماربکات لە دادگەی فیدراڵی لەسەر حکومەتی عێراقی کە بۆچی تاوەکو ئێستا یاسای نەوت و گاز تەشریع نەکردووە و بەشی تەواوی بودجەی هەرێمی کوردستانی نەناردووە".  بڕیارەکەی دادگەی باڵای فیدرڵیی عێراق وەڵامی دوو سکاڵای دواخراو بوو کە یەکێکیان بۆ ساڵی ٢٠١٢ و ١٠ ساڵ لەمەوبەر دەگەڕێتەوە.  سەردار عەبدوڵڵا، ئەندامی پێشووتری ئەنجوومەنی نوێنەرانی عێراق ئاماژە بەوە دەکات، "لەم کاتەدا رەوتی سەدری لەگەڵ ئەم بڕیارەی دادگەی باڵای فیدراڵیی عێراق نییە، قیاسیش تویتەکەی سەید موقتەدایە، ئەمی دیکەیان بۆ ئیستیهلاکی شەقامە، لایەنەکانی دیکەی دژە سەدر لەناو شیعەدا  دەیانەوێت هەموو لایەک ئیحراج بکەن کە ئەم بڕیارەی قبووڵە".  لەگەڵ ئەوەی لە ماددەی ١١١ ـی دەستووری عێراقدا هاتووە، نەوت و گاز موڵکی هەموو گەلی عێراقە لە سەرجەم هەرێم و پارێزگاکان، هەروەها لە ماددەی ١١٢ دا رێگەی بە بەڕێوەبردنی هاوبەشانەی نەوت و گازی دەرهێندراو لە کێڵگەکانی ئێستا لەنێوان هەرێمی کوردستان و ناوەند دەدات، بەڵام بڕیارەکەی دادگەی باڵای فیدراڵیی عێراق جۆرێکی دیکەیە و ئەم تایبەتمەندییەی لەبەرچاو نەگرتووە، لە کاتێکدا لە ماوەی هەشت ساڵی رابردوودا عێراق بە چەند قۆناخێک بەشە بودجەی هەرێمی کوردستانی بۆ ٢٠٠ ملیار دینار کەمکردووەتەوە کە ئەویش بە پچڕی و بە خاوی دەنێردرێت.  رێبوار بابکەیی، ئەندامی لیژنەی وزە و سامانە سرووشتییەکانی پەرلەمانی کوردستان دەڵێت، "سەرکردایەتیی کورد چ سەرکردایەتیی فەرمانڕەوایی ئیداری، کە بریتییە لە حکومەتی هەرێمی کوردستان و سەرۆکایەتیی هەرێمی کوردستان، پێداگربن لەسەر ئەوەی کە ئەم بڕیارە جێبەجێ ناکرێت و سازش ناکرێت، دەبێت ئەوەش لەبەرچاو بێت کە ئەگەر بێتو ئەم بڕیارە جێبەجێ بکرێت و مەلەفی نەوت و گاز رادەستی عێراق بکرێت، لە رێگەی هەمان دادگەوە ماددەی ١٤٠ یش کۆتایی پێدێت و ئەمەش چاوەڕوانکراوە".  بڕیارەکەی دادگەی باڵای فیدراڵیی عێراق ناکۆکییەکی دیکەی خستووەتە نێوان لایەنە سیاسییەکانی عێراق، بەتایبەت هەرێمی کوردستان و ناوەند لە کاتێکدا دۆخەکە پێویستی بە کەمکردنەوەی ئەو ناکۆکییانەیە کە بەهۆی کێشەی هەڵبژاردنی سەرۆککۆمار و پێکهێنانی کابینەی نوێی حکومەتەوە دروستبوون.