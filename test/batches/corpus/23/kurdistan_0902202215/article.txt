کاژێر ٠٨: ٣٠ی شەوی رابردوو، شوان عەلی، کە وەکو میدیاکار لە دەزگایەکی حیزبی کاری دەکرد، کوژرا. ئەمڕۆ چوارشەممە ٩ - ٢ - ٢٠٢٢، شۆڕش ئیسماعیل، گوتەبێژی پۆلیسی راپەڕین بە تۆڕی میدیایی رووداوی گوت: "ئێمە هێشتا لەوە دڵنیانەبووینەتەوە، کە خۆی کوشتووە یان کوژراوە".  بەڵام سەرچاوەیەک لە پۆلیسی راپەڕین بە (رووداو)ی راگەیاند: "سێ کەس بە تۆمەتی کوشتنی شوان عەلی دەستگیرکراون، کە یەکێکیان هاوژینەکەیەتی، یەکێکیشیان کچەکەیەتی، کە تەمەنی ١٤ ساڵە، لەگەڵ پیاوێک".  گوتەبێژی پۆلیس ئاماژەی بەوشکرد، ئەوان بەردەوامن لە لێکۆڵینەوەی خۆیان و گوتیشی: "ئەگەر کەسانێک بە تۆمەتی کوشتنی ئەو کەسە لەلایەن پۆلیسەوە دەستگیربکرێن و دادوەر رایانبگرێت، ئەوە مانای ئەوە نییە ئەو کەسانە بکوژەکەن".  شوانە عەلی کە فۆتۆگرافەر بوو، کارمەندی مەڵبەندی ٢٤ی یەکێتی بووە لە رانیە، کار و چالاکییەکانی ئەو مەڵبەندەی لە پەیجی مەڵبەندی ئەو حیزبە لە تۆڕە کۆمەڵایەتییەکان بڵاودەکردەوە.  سەر لە بەیانی ئەمڕۆ چوارشەممە تەرمی ئەو فۆتۆگرافەرەی مەڵبەندی راپەڕین بەخاکسپێردرا. مەلا ئاری، ئەندامی سەرکردایەتی یەکێتی نیشتمانی کوردستان و لێپرسراوی مەڵبەندی ٢٤ ـی راپەڕین، رایگەیاند: "لەدەستچوونی هەڤاڵ شوانە کارەساتێکی شۆکئامێز بوو".  بۆ رووداوەکەش مەلا ئاری رایگەیاند کە ئەوان وەک مەڵبەند بەدوای کەیسەیدا دەچن و لەگەڵ ئەوەدان بە زووترین کاتدا ئەنجامی لێکۆڵینەوە هەر چییەک بێت ئاشکرا بکرێ.