وریا ئەحمەد بە تۆڕی میدیایی رووداوی راگەیاند، "لە ساڵی ٢٠١٢ ـەوە گرێبەستمان لەگەڵ بەڵێندەری سەرەکی کردووە، بەڵام خزمەتگوزارییە تایبەتەکانی تەواو نەکردووە، بۆ نموونە قیرتاو و شۆستەی شەقامەکان. ئەم خانووە دوو نهۆمییانە ١٠٢ خانوون، چوار ماڵیان تەواوکراون. "  لە کۆی ٤٠ پڕۆژەی نیشتەجێبوونی وەبەرهێنان لە کەرکووک، تاوەکو ئێستا نزیکەی ٢٠ پڕۆژەیان تەواونەکراون و خەڵک هەر لە چاوەڕوانیدا ماونەتەوە.  لە بەشێکی ئەو پڕۆژانەی ساڵانێکی زۆرە کارکردن تێیاندا راگیراوە، ئێستا ئەو کۆمپانیایانەی وەریانگرتووەتەوە دەیانەوێت زوو کارەکانی تەواو بکەن، گەرچی حکومەتیش هێشتا خزمەتگوزارییەکانی پێ نەگەیاندوون.   محەممەد شاکر، وەبەرهێنە و دەڵێت، "کۆمپانیایەک پێش ئێمە کاری کردبوو، بەڵام کوالێتییەکەیمان بەدڵ نەبوو، بە هاوئاهەنگیمان لەگەڵ دەستەی وەبەرهێنانی کەرکووک، هەندێ خانوومان رووخاندووە، خانووەکانی دیکەش هەمووی بە کوالێتیی ئەندازیاری تەواو دەکەین. "  دەستەی وەبەرهێنانی کەرکووک لە لایەک لە هەوڵدایە حکومەت رازی بکات پڕۆژە خزمەتگوزارییەکان ئەنجام بدات، لە لەلایەکی دیکەش لیژنەی پێکهێناوە و سزای ئەو وەبەرهێنانە دەدات بەڵێنەکانیان جێبەجێ ناکەن.  عەبدولستار بەرزنجی، سەرۆکی دەستەی وەبەرهێنانی کەرکووکە و رایگەیاند، "سەردانی زۆربەیمان کردووە، بە هیچ شێوەیەک لە هیچ وەبەرهێنەرێکی قبووڵ ناکەین کوالێتیی خراپ بەکاربهێنێت، ئەگەر بەکاری بهێنێت لیژنەی تەکنیک بڕیار دەدەن بڕوخێندرێت و جارێکی دیکە دروستبکرێتەوە. "  لە ساڵانی رابردوو بەهۆی رووداوە نەخوازراوەکانی وەک شەڕی داعش، هێرشی ١٦ ـی ئۆکتۆبەری ٢٠١٧، قەیرانی دارایی و بڵاوبوونەوەی ڤایرۆسی کۆرۆنا، زۆربەی کاری ئەو پڕۆژانە پەکیان کەوت. خەڵکیش متمانەیان بە کۆمپانیاکان نەما بڕی ئەو قیستانەی لەسەریان بوون، نەیاندایەوە کۆمپانیاکان.