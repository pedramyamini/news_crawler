تاوەکو ئەمڕۆ زیاتر لە ٨٠ % ی هاوبەشانی کارەبا لە هەرێمی کوردستان پێوەری زیرەکیان بۆ بەستراوە، بەڵام رۆژی شەممە ١٢ - ٠٢ - ٢٠٢٢ بەستنی پێوەر گەیشتە پێنجوێن و هەر لە سەرەتاوە رووبەڕووی ناڕەزایی بووەوە.  سۆران کەریم، دووکاندارێکی پێنجوێن دەڵێت، "ئێمە پێوەری زیرەکمان ناوێت، نامانەوێت، نامانەوێت". غەریب سلێمان، خانەنشین دەڵێت، "گلەییمان زۆر لە حکومەت هەیە، کە دێت پێوەری زیرەک بۆ ئێمە دەبەستێت، ٣٧ ساڵ کارمەندی نەخۆشخانە بووم، ٢٨ مانگ مووچەم لای حکومەتی هەرێمە، پێنج فلسی پێنەداوم، ئەویش دێت و پێوەری زیرەکمان بۆ دادەنێت و دەمانچەوسێنێتەوە".  دوای رێگریکردن لە بەستنی پێوەر لە پێنجوێن، وەزارەتی کارەبا رایگەیاند، "هەمووان دەزانن کە لە پێنجوێن بەهۆی بەفر و سەرمای سەختی ناوچەکە، کاتەکانی پێدانی کارەبا لە هەموو ناوچەکانی دیکەی هەرێمی کوردستان زیاتر بووە. رێگرییەکان بۆ مەرامێکی تایبەتی بووە و هیچ پەیوەندییەکی بە پرۆژەی پێوەری زیرەکەوە نییە".  توانا فارس، مامۆستا لە پێنجوێن ئاماژە بەوە دەکات، "لە پێنجوێن ٥٣ هەزار دانیشتوو هەیە، هیچ ماڵێک ١٦ ئەمپێر زیاتری نییە، ئەو ١٦ ئەمپێرە بە کاتژمێر بۆ ئێمە دانراوە و بەشمان دەکات و پێویستمان بە پێوەری زیرەک نییە".  بەرزان عەلی، هاونیشتمانییەک کە بەشداریی لە ناڕەزایەتییەکانی دژ بە بەستنی پێوەری زیرەک نەکردووە، دەڵێت، "من لەو خۆپێشاندانەدا نەبووم کوێرایی شەیتان دابێت، بە تەمەنم ئەوە یەکەمجار بوو درەنگ خەبەرم ببێتەوە تاوەکو هاتم تەواو ببوو. وەکو پێوەری ئاوەکەی لێدێت، سوێند بە خوا چوار رۆژ ئاومان نەبوو، هەمووی لێی کردەوە، لە هەزار ماڵ چوار ماڵ نەیماوە".  قایمقامی پێنجوێن دەڵێت، پرۆژەکەیان وەستاندووە و داوا دەکەن، بە شێوەی ئارەزوومەندانە بێت و هەر کەسێک نەیویست ناچار نەکرێت پێوەر ببەستێت.  زانا عەبدولڕەحمان، قایمقامی پێنجوێن رایگەیاند، "بەم تووندوتیژییە ناتوانین پێوەری زیرەک دابنێین، پرۆژەکە بۆ خزمەتکردنە، خزمەتکردنی بەزۆر گوشار لەسەر هاووڵاتییان ناکرێت".  جگە لە پێنجوێن، لە چەند شوێنێکی دیکەی هەرێمی کوردستان، بەستنی پێوەر لە سەرەتاوە ناڕەزایی لێکەوتووەتەوە و دواتر بەستراوە.