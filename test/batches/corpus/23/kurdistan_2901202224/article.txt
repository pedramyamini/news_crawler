رێزان عەبدولڕەحمان لە دایکبوونی ساڵی ١٩٧٨ ـە و خەڵکی سلێمانییە، ئەو هاوسەرگیری لەگەڵ پیاوێکی خەڵکی دهۆک کردبوو بە ناوی جاسم، هەروەها کوڕەکەی کە ناوی بیلال جاسم محەممەدە تەمەنی ٢٠ ساڵە. هەروەها خوشکەکەیشی ناوی سومەیەیە و تەمەنی ٢٢ ساڵە بەیەکەوە لە مانگی ١٢ی ساڵی رابردوو لە ئیجەدا خنکان.  لە کاتی هێنانەوەی تەرمەکانیان بۆ فڕۆکەخانەی نێودەوڵەتیی هەولێر "باوکی منداڵەکان رێگەی نەداوە کە منداڵەکان لەگەڵ دایکیان بەخاک بسپێردرێن" و دایکەکە بۆ سلێمانی نێردرایەوە و خوشک و براکەش لە دهۆک بەخاک دەسپێردرێن.   حسێن عەبدولڕەحمان، برای رێزان عەبدولڕەحمان بە تۆڕی میدیایی رووداوی راگەیاند "لەلایەن پیاوەکەیەوە [هاوژینی رێزان] ناخۆشی کەوتە نێوانمان، هەرچەندە بە خۆشی ئێمە چووینە لایان، بەڵام ئەوان رێگەیان نەدا تەرمەکان بەیەکەوە بە خاک بسپێردرێن. "  بڕیارە تەرمی رێزان کاژێر ٠٨: ٠٠ی بەیانی رۆژی یەکشەممە ٣٠ - ١ - ٢٠٢٢ لە گۆڕستانی راپەڕین لە سلێمانی بەخاک بسپێردرێت.   برای رێزان باسی دوایین پەیوەندی خوشکەکەی لەگەڵ ماڵەوەیان و هاوژینەکەی کرد و گوتی "دوایین پەیوەندیی تەلەفۆنی رێزان لە رۆژی ٢١ی ١٢ بووە لەگەڵ خوشکەکەی و هاوژینەکەی و منداڵەکانی. رووداوی خنکانەکەش لە ٢٣ی مانگ لەڕێگەی تەلەڤزیۆنەوە زانیمان، هەرچەندە هاوژینەکەی پێشتر ئاگاداری رووداوەکە بوو بەڵام لە ئێمەی شاردبوویەوە. "  ئەیوب نەسری، پەیامنێری تۆڕی میدیایی رووداو لە دهۆک گوتی، تەرمی خوشک و براکە لە گۆڕستانی شاخکێ بە خاک دەسپێردرێت. بڕیاربوو دایکیان لەگەڵ ئەوان بە خاک بسپێرن، بەڵام کەسوکاری رێزان داوایان کردبوو لە سلێمانی بە خاک بسپێردرێن.   رۆژی ٢٣ - ١٢ - ٢٠٢١ بەلەمێک کە ژمارەیەک کۆچبەری کوردیشی تێدابوو لە دەریای ئیجە نقوومبوو. ژمارەیەک کۆچبەر لەو بەلەمە گیانیان لەدەستدا کە ٩ کەسیان کورد بوون، سێ کەس لەوان خەڵکی پارێزگای دهۆکن و ئەندامی یەک خێزانن.   رووداوەکە رۆژی ٢١ ـی مانگی رابردوو روویدا، کاتێک بەلەمێکی کۆچبەران لە تورکیاوە بەرەو یۆنان بەرێکەوت، ٩ کۆچبەری کورد گیانیان لەدەستدا کە سێ کەسیان خەڵکی دهۆک بوون؛ دایك، کچێک و کوڕەکەی بوون.  جاسم محەممەد، بەتەنیا ماوەتەوە و لەلای دایکی دەژی و دەڵێت، "لە ژیانمدا زۆر ناڕەحەتی و ناخۆشیم بینیوە، بەڵام ئەم رووداوە ناخۆشترین کارەسات بوو بۆ من. "