رۆژی دووشەممە ٦ - ٣ - ٢٠٢٢، بەشدار حەسەن، یەکێک لە پارێزەرانی خۆبەخشی هەردوو دەستگیرکراوەکە، بە تۆڕی میدیایی رووداوی راگەیاند، دادگاییەکە بەگوێرەی ماددەی یەک لە یاسای ژمارە ٢١ی ساڵی ٢٠٠٣ی پەرلەمان، لەلایەن سەرۆکایەتی دادگەی تاوانی دووی هەولێرەوە بەڕێوەچوو.  یاسای ژمارە ٢١ی ساڵی ٢٠٠٣ تایبەتە بە هەموارکردنەوە و لە کارخستنی چەند مادەیەکی یاسای ژمارە ١١١ی ساڵی ١٩٦٩ یاسای سزاکانی عێراق.  یەکێک لەو مادانەی لەکارخراوە، مادەی ١٥٩ی یاساکەیە و ئەم دەقە شوێنەکەی گرتووەتەوە: "هەر کەسێک بە دەستی ئەنقەست و بە هەر شێوەیەک لە کارێک تێوەبگلێت، بە مەبەستی زیانگەیاندن بە ئاسایش، سەقامگیری و سەروەری دامودەزگاکانی هەرێمی کوردستان و ببێتە هۆی کەوتنەوەی ئەو زیانە، بە بەندکردنی هەتاهەتایی یان کاتی سزا دەدرێت. "     بەشدار حەسەن دەڵێت، دادگەی دووی تاوانی هەولێر، لەسەر ئەو ماددەیەی، کە لەلایەن ئاسایشی هەولێرەوە بۆی نێردرابوو، هەر یەکێکیانی بە دوو ساڵ بەندکردن سزاداون. گوتیشی: "سەرەڕای تێبینیمان لەسەر حوکمەکە، ئەو بەڵگانەی کە ئاسایش پێشکەشی کردبوون لە بەرامبەر بێریڤان ئەیوب و عەبدولموتەڵیب رەمەزان، بەڵگەکان بڕواپێهێندراو نەبوون، بەڵام دادگە بڕوای وابوو کە دەبێت بۆ ماوەی دوو ساڵ حکوم بدرێن".  بەشدار حەسەن باسی لەوەشکرد، ئەوان لە بەیانییەوە رێکارەکانی ئازادکردنی مەرجی دەستپێدەکەن و گوتیشی: "لەبەرئەوەی لە هەر ساڵێک سێ مانگیان بۆ کەمدەکرێتەوە، ئازادکردنی مەرجیی دەیانگرێتەوە، بەو پێیەش دوو ساڵ حکوم دەبن، ٦ مانگی لێ کەمدەکرێتەوە بە ئازادکردنی مەرجی، واتە ساڵێک و ٦ مانگ دەمێنێتەوە، خۆشیان ماوەی ساڵێک و نزیکەی ٥ مانگە دەستگیرکراون، مانگێکیان دەمێنێت و دواتر ئازاد دەکرێن".  بەگوتەی بەشدار حەسەنی پارێزەر،: هەردوو سزادراو ئەو تۆمەتانەیان رەتکردووەتەوە کە دراوەتە پاڵیان.  بێریڤان ئەیوب هاونیشتمانییەکی خەڵکی شاری دهۆکە، بەشدار حەسەن دەڵێت، بێریڤان لە دادگە گوتویەتی، "ئەو تۆمەتانەی سەرم ناڕاستن، ئەوەی هەیە لە فەیسبووک پۆستم کردووە و رەخنەم گرتووە".  عەبدولموتەلیب رەمەزان، هاونیشتمانییەکی رۆژئاوای کوردستانە، پێشتر لە رۆژئاوای کوردستان شەڕڤانی یەپەگە بووە و لە ساڵی ٢٠١٦ ـەوە لە هەرێمی کوردستان نیشتەجێیە، بەشدار حەسەن دەڵێت: "عەبدولموتەڵیبیش هەموو تۆمەتەکانی رەتکردەوە".  رۆژی ١٦ - ٢ - ٢٠٢١ دادگەی تاوانی هەولێر، بە تۆمەتی "تێکدانی ئاسایشی نیشتمانی" هەریەک لە شێروان شێروانی، ئەیاز کەرەم، گوهدار حەمەدەمین، هاریوان عیسا و شڤان سەعیدی بە یەکی شەش ساڵ زیندانیکردن سزادا. رۆژی رۆژی چوارشەممە ٢٣ - ٠٢ - ٢٠٢٢ بەشدار حەسەن بە تۆڕی میدیایی رووداوی راگەیاند، بە مەرسوومێکی نێچیرڤان بارزانی سەرۆکی هەرێمی کوردستان، سزای چوار لە دەستگیرکراون ٦٠ % کەمکرایەوە و کەسەکەی دیکەشیان ٥٠ % سزاکەی کەمکرایەوە، بەوهۆیەوە لە شەش مانگی داهاتوودا ئازاد دەکرێن.  رۆژی سێشەممە ٢٢ - ٢ - ٢٠٢٢، ئومێد حەجی فەتاح، ناسراو بە ئومێد بەرۆشکی، دوای بەسەربردنی سزاکەی کە نزیکەی ساڵێک حەوت مانگ بوو ئازادکرا، هەروەها بەدەل بەرواری دوای تەواوکردنی سزاکەی، کە یەک ساڵ بوو، لە رۆژی ٢٠ - ١٠ - ٢٠٢١ ئازاد کرا. هەردوو ئازادکراو هۆکاری سەرەکی سزاکەیان هاندانی خەڵک بۆ خۆپیشاندان لە دهۆک بوو.