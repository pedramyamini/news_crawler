بەشێک لە خەڵک گلەیی ئەوە دەکەن کە کارەباکە کەمە و گومانیان هەیە کە ٣٠ ئەمپێر بێت. سەرکەوت عەبدوڵڵا، پیشەی سەرتاشییە، ئەگەر کارەبای نیشتمانیش هەبێت، موەلیدەکەی خۆی دادەگیرسێنێت.  سەرکەوت عەبدوڵڵا دەڵێت، "گیزەرێک پێدەکەی فیوز دەکات، ئێستا ناتوانین گیزەر پێبکەین ئاوی ساردمان هەیە ئاوی گەرممان نەماوە.. بە قسەی ئەوان ٣٠ ئەمپێرە، بەڵام بڕواناکەم و کەمترە".  سەفین عەزیز، شۆفێری تەکسییە و دەڵێت، "بارودۆخمان تاوەکو دوایین پلە خراپە لەگەڵ ئەم کارەبایە، بە راستی هەینی من میوانم هەبوو کارەباکە ١٠ خولەک جارێک دەهاتە خوارەوە".  ئالان رەمەزان، فەرمانبەرێکە و دەڵێت، "گیزەر و جلشۆر تەحەمول ناکات، سپلیتێک لەگەڵ گڵۆپ تەحەمول ناکات، باوەڕ ناکەم ٢٠ ئەمپێریش بێت، زیاتر لە ١٠٠ جار تەلەفۆنم بۆ کردوون ئینجا هەڵدەگرن".   عەلی حەمە ساڵح، پەرلەمانتاری کوردستان دەڵێت، "ئەگەر کارەبا ٢٤ کاژێر بێت یان ٢٠ کاژێر بێت بە ٤٠ ئەمپێر یان ٣٥ ئەمپێر رەنگە بۆ خەڵک بەس بێت. ئەو ماڵانەی کە پێیان وایە ٣٠ یان ٣٥ ئەمپێر ناگات، دەبێت سەردانی فەرمانگەکانی کارەبا بکەن و کێشەکەیان بۆ چارەسەربکرێ".  پڕۆژەی بەستنی پێوەری زیرەکی کارەبا لە ٢٠٢٠ دەستیپێکردووە، تاوەکو سەرەتای مانگی رابردوو نزیکەی ٨٠ % ـی پڕۆژەکە تەواوبووە کە نزیکەی ملیۆنێک و ١٥٠ هەزار پێوەری زیرەکە.