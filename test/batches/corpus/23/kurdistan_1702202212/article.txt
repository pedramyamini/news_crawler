ئەیوب نەسری، پەیامنێری رووداو لە دهۆک رایگەیاند، لە چەند رۆژی رابردوودا نرخی بەنزین لە شارەکانی هەرێمی کوردستان بەرزبووەتەوە، پێش چەند رۆژێک نرخی یەک لیتر بەنزینی نۆرماڵ لە دەوروبەری دهۆک ٨٥٠ دیناربوو، بەڵام ئێستا نرخەکەی بەرزبووەتەوە بۆ نزیکەی ٩٠٠ دینار، خاوەن بەنزینخانەکانیش پێشبینی ئەوە دەکەن نرخەکەی هێشتا بەرز ببێتەوە.  بەهۆی گرانبوونی نرخی بەنزین ئەمڕۆ پێنجشەممە ١٧ - ٠٢ - ٢٠٢٢ بەشێک لە شۆفێران بە گشتی و شۆفێرانی تەکسیی لە دهۆک بۆ ماوەیەک گردبوونەوە و رێگەی نێوان دهۆک - هەولێریان گرت، دواتر هێزی ئەمنی چوونە شوێنەکە و رێگەکەیان کردەوە.  شۆفێرانی تەکسیی ناڕازین لە بەرزبوونەوەی نرخی بەنزین و گلەیی ئەوان لەوەیە داهاتەکەیان تەنیا بەشی بەنزینەکە دەکات، بەمەش ناتوانن بژێوی خێزانەکانیان بە کاری تەکسیی دابینبکەن، ئەگەر کرێی تەکسیش لەسەر خەڵک گران بکەن، ئەوا خەڵک هاتووچۆ بە تەکسیی ناکەن.