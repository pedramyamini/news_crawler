شەوی هەینی ٢٥ - ٠٢ - ٢٠٢٢ نەخۆشخانەی فریاکەوتنی شەهید هەژار لە کەلار راگەیێندراوێکی بڵاوکردەوە، لە راگەیێندراوەکەدا باسی لەوە کردووە، منداڵێک کە دەستی بەر ئامێری کارەبایی قیمەکردنەوە کەوتبوو، گەیێندراوەتە نەخۆشخانەکەیان و دواتر رەوانەی بەشی نەشتەرگەریی کراوە.  لە راگەیێندراوەکەیدا، نەخۆشخانەکە باسی لەوە کردووە، "دوای ئەنجامدانی چارەسەری سەرەتایی بۆ ئەو منداڵە تەمەن ٣ ساڵانەیە، بە مەبەستی ئەنجامدانی نەشتەرگەری رەوانەی بەشی نەشتەرگەریی گشتیی نەخۆشخانەکە کراوە بۆ ئەوەی دەستی لە نێو ئامێرەکە دەربهێنرێت. "  لە کۆتایی راگەیێندراوەکەیدا، نەخۆشخانەی فریاکەوتنی شەهید هەژار ئاماژەی بەوە کردووە، ئەوە چەندین جارە حاڵەتی لەو جۆرە دەگەیێندرێتە نەخۆشخانەکەیان، هەروەها دەشڵێن، "داوا لە گشت لایەک دەکەین کە ئاگاداری منداڵەکانیان بن بۆ ئەوەی ئەو جۆرە حاڵەتانە دووبارە نەبنەوە. "