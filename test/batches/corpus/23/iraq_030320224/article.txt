ئەمڕۆ پێنجشەممە، ٣ ـی ئاداری ٢٠٢٢، شێرزاد جاف، کۆنسوڵی عێراق لە پۆڵەندا بە تۆڕی میدیایی رووداوی گوت: "ئەو خوێندکارە کورد و عێراقییانەی کە بەهۆی شەڕی نێوان رووسیا و ئۆکراینا بۆ پۆڵەندا هەڵاتوون، دەتوانن بەردەوامیی بە خوێندنی زانکۆیان لە پۆڵەندا بدەن، ئێستا وەزارەتی خوێندنی باڵای ئۆکراینا دەرفەتی بۆ ئەو خوێندکارانە رەخساندووە کە لە زانکۆکانی ئۆکراینا دەیانخوێند بۆ ئەوەی دەست بە خوێندن بکەنەوە لەپۆڵەندا. "  کۆنسوڵی عێراق لە پۆڵەندا گوتیشی، "هەموو ئۆکراینییەک راستەوخۆ لە زانکۆکانی پۆڵەندا وەردەگیرێت، ئەوانەشی خەڵکی وڵاتانی دیکەن وەکو عێراق و هەرێمی کوردستان دەتوانن لە وێبسایتی وەزارەتی خوێندنی باڵای پۆڵەندا زانیاریی خۆیان پێشکێش بکەن و بەشەکانیان دیاری بکەن بۆ ئەوەی بەردەوامی بە خوێندن بدەن".  ئەمڕۆ پێنجشەممە، ٣ی ئاداری ٢٠٢٢، باڵیۆزخانەی پۆڵەندا لە بەغدا رایگەیاند، لە ٢٤ ـی شوباتی ٢٠٢٢ ەوە تاوەکو ٢ ـی ئادار ٥٥٩ خوێندکاری عێراقی ئەوانەی لە زانکۆکانی ئۆکراینا دەیانخوێند گەیشتوونەتە پۆڵەندا، ئاشکراشیکرد: "هەموو ئاسانکارییەک بۆ ئەو خوێندکارە عێراقییانە بە هاوئاهەنگی لەنێوان وارشۆ و پاسەوانی سنووریی پۆڵەندا و باڵێوزخانەی عێراق لەو وڵاتە بۆ ئەو مەبەستە دەکرێت".   بەگوتەی کۆنسوڵی عێراق لە پۆڵەندا، نزیکەی نیوەی ئەو قوتابیانە هاونیشتمانیی خەڵکی هەرێمی کوردستانن.  شێرزاد جاف لە رێگەی تۆڕی میدیایی رووداوەوە ئاگاداری ئەو خوێندکارە کوردانەی زانکۆکانی ئۆکراینا کە گەیشتوونەتە پۆڵەندا دەکاتەوە مافی مانەوەیان نوێ بکەنەوە و لەو بارەوە گوتی: "مافی مانەوەی ١٥ رۆژ بەو خوێندکارانە دراوە و دەبێت لەماوەیەکی نزیکدا هەوڵبدەن مافی مانەوەی زیاتر دەستبخەن کە پۆڵەندا بۆیان دەکات و رەنگە بۆ سێ مانگ بێت".