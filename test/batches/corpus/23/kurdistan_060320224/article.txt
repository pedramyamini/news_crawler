رۆژی یەکشەممە ٦ - ٣ - ٢٠٢٢، فەیسەڵ حوسێن، بەڕێوەبەری دابەشکردنی کارەبای سۆران بە تۆڕی میدیایی رووداوی گوت، دوای تەواوبوونی هێڵی کارەبای سۆران - شەقڵاوە، دۆخی کارەبای ناوچەکە هاوشێوەی شوێنەکانی دیکە ئاسایی بووەتەوە.  پێشتر توانای گواستنەوەی هێڵی کارەبای شەقڵاوە - سۆران ١٠٠ مێگاوات کارەبا بووە بۆ سۆران، لەم ساڵەوە بەرزبووەتەوە بۆ ١٧٠ مێگاوات. فەیسەڵ حوسێن دەڵێت، دوای تەواوبوونی هێڵە نوێیەکە، هەردوو هێڵەکە بەکاردەهێنن و گوتیشی: "لەکاتی بەفر بارینەکەی مانگی رابردوودا هێڵە کۆنەکە کێشەی تێکەوت، راستەوخۆ کارەبامان گواستەوە هێڵە نوێیەکە و نەمانهێشت یەک ماڵ بێکارەبا بێت".  پرۆژەکانی باشترکردنی توانای گواستنەوەی کارەبا لە سنووری سۆران، تێچووەکەیان ٧.٥ ملیۆن دۆلار بووە.  بەڕێوەبەری دابەشکردنی کارەبای سۆران ئاماژەی بەوەش کرد، بەهۆی گواستنەی وێستگەی کارەبایان بۆ سەر وێستگەیەکی نوێ، ئەمڕۆ یەکشەممە کارەبای نیشتمانی گوندەکانی گردخێوەت، بێلەنگر، شاوراو و هەودیان دەکوژێنەوە و هەوڵدەدەن بە چەند کاژێرێک کاری گۆڕینی وێستگەکە چارەسەر بکەن.  وەکو هەموو شار و شارۆچکەکانی دیکەی هەرێمی کوردستان، لە دەڤەری سۆرانیش لەگەڵ کارەبای نیشتمانیدا موەلیدە ئەهلییەکانیش کارەبا دەدەنە هاونیشتمانیان، بۆ مانگی رابردوو، نرخی یەک ئەمپێر کارەبای موەلیدە لە قەزای سۆران و ناحیەی دیانا لەنێوان ١٠ هەزار دینار بۆ ١٠ هەزار و ٥٠٠ دینار بووە.