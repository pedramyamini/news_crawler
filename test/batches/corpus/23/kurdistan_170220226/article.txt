ئینعام سابر تەمەن ٤٩ ساڵ و خەڵکی موسڵە، لە ٢٠٠٩ ـەوە لە هەولێر دەژی و نیشتەجێی گەڕەکی هەولێری نوێیە، شەوان کاژێر دوو شەو بە ئۆتۆمبێلەکەی لە گەڕەکی هەولێری نوێیە هەر لەو گەڕەکە و ناوچەی پیشەسازی باکوور بە دوای سەگە بێلانەکاندا دەگڕێت تاوەکو بەرەبەیان و زیاتر لە ١٢٠ کیلۆ خواردنیان پێدەدات.  ئینعام سابر، خاوەنی سێ کچ و کوڕێکە و ژنی ماڵەوەیە، ئەو لەبارەی چیرۆکی هاوسۆزیی لەگەڵ سەگە بێلانەکان بۆ تۆڕی میدیایی رووداو گوتی، ئێوارەیەک دەگەڕامەوە بۆ ماڵ بینیم سەگێک لە نێو زبڵداندا لە برسان بە داوی خواردن دەگەڕێت و هیچی دەست نەکەوت، ئەمەش سەرنجی منی راکێشا، بینیم دایبییەکی بەکارهاتووی منداڵانی لابوو و دەیویست بیخوات، ئەمەش زۆر کاریگەری لە سەر دەروونی دروستکردووە، بۆیە لەم رۆژە بڕیاریدا یارمەتی ئەو سەگانە بدات.  ئاماژەی بۆ ئەوەشکرد، سەرەتا رۆژانە بەخواردنێکی کەم دەستمپێکرد، دواتر لەگەڵ هاوژینەکەم بەداوی کۆکرندەوەی خواردن لە گۆشتفرۆش و چێشتخانەکان گەڕاین، ئێستا کۆمپانیایەک بە خواردنی ئامادەکراو یارمەتیمان دەدات ئەو ئێسک و چەوریانەی دەمێنێتەوە بۆمان هەڵدەگڕێت، ئەم کۆمپانیاییە دەزانێت ئەو ئەو کارە دەکات.  ئەوەشی خستەڕوو: "شەوانە دەرچوونم هەیە، چونکە خەڵک خەوتوون و سەگەکان بێ ترس لە مرۆڤەکان نزیک دەبنەوە و خواردن دەخۆن، جگە لە وەش خەڵکانێک هەن لە بڕی خواردنیان بۆئامادە بکەن، رێگری لەوەش دەکەن من یان کەسێکی دیکە خورادنیان بۆ دابین بکەین".  گوتیشی "شەوانە ناترسم، چونکە ئاسایش بەرقەرارە و هەولێر لە رووی ئەمنییەوە زۆر بەهێزە".  ئینعام سابر کە هاوسۆزییەکی زۆری بۆ سەگە بێلانەکان هەیە دەڵێت، هاوسەرکەی پێشتر حەزی بە ئاژەڵ و سەگ نەبووە، بەڵام بەهۆی ئەوەوە ئێستا ئەویشی بووەتە ئاژەڵدۆست و زۆر پاڵپشتی دەکات، ساڵی یەکەم خەوی شەوان لەگەڵیدا دەردەچوو و دواتر ئۆتۆمبێلی بۆی کڕیوە و فێری شوفێری کردووە، ئەمەش تەنیا بۆ ئەوەی ئەو کارەی پێبکات و یارمەتی سەگەکان بدات.  ئەو ئاژەڵدۆستە، داوا لە خەڵک دەکات گۆشت و ئێسقانی کە فڕێیدەدەن، باشتر وایە لە شوێنێکی وا فڕێی بدەن کە ببێتە ژەمە خواردنیک بۆ ژەمارەیەک سەگ و پشیلەی برسی.  جگە لە پێدانی خواردن، بەشێکیان بەهۆی برسیەتییەوە و خواردنی نا تەندروست، تووشی کێشەی تەندروستی دەبن، بۆیە ئەو هێلکە و شیریان وەک چارەسەر پێدەدات، ئەو دەڵێت "سەگەکان زۆر بە وەفان، هەر کاتێک من دەبینن دەزانن خواردنم بۆیان هێناوە و جاری وا هەبووە زیاتر لە سەت سەگ لە دەرووبەرم کۆبوونەتەوە".