دەستەی دەستپاکی عێراق لەسەر وەرگرتنی پارەی زیادە لە قەپانەکانی کەرکووک، وەبەرهێنەر ئەحمەد عەبدلواحید، خاوەنی پرۆژەکەیان دەستگیرکرد و دواتر لە بەرامبەر بڕی ١٠٠ ملیۆن دیناری عێراقی بە کەفالەت ئازادکرا. دوای گرتنەبەری رێکاری یاسایی دژی کارمەندانی قەپانەکە و خاوەنەکەی بەڵێننامەیان پێ پڕکردوونەتەوە و داوایانکردووە لەو پارەیەی بۆیان دیاریکراوە زیاتر وەرنەگیرێت.  عەبدولستار عوسمان، سەرۆکی دەستەی وەبەرهێنانی کەرکووک ئاماژەی بەوە کرد، "رێنماییمان بۆ هاتووە ئەو پارانە کەمبکرێتەوە. بۆ نمونە لە ٢٠ هەزارەوە بکرێتە ٥ هەزار دینار، بڕیارەکە هاتووە بۆ پارێزگای کەرکووک و دواتر گەیشتووەتە ئێمە، ئێمەش وەبەرهێنەرەکەمان ئاگادارکردووەتەوە لەسەر ئەوە، چەند جارێک ئاگادارمان کردەوە دیارە سەرپێچی هەبوو، بەڵام چارەسەر کرا. "  دەستەی وەبەرهێنانی کەرکووک، لایەنی بەرپرسە لەو پرۆژەیە و چەندین جار بە نوسراوی فەرمی ئاگادارییان کردوونەتەوە کە دەبێت بۆ هەرئۆتۆمبێلێک ئەگەر بارەکەی یاسایی بوو تەنها پێنج هەزار دینار وەربگیرێت.  سوار سەلام، شۆفێری بارهەڵگرە و دەڵێت، "ئۆتۆمبێلی بارهەڵگر لێرە ٢٠ هەزاری لێ وەردەگیرێت، هەموو کاروانێک ئەو پارەیە وەردەگرن، ئەو بڕیارە لە دوای ١٦ ـی ئۆکتۆبەرەوە جێبەجێدەکرێت. "  فازڵ عەباس، شۆفێری بارهەڵگرە و باسی لەوە کرد، "لە بەغدا پێنج هەزار و لە سلێمانیش سێ هەزار وەردەگرن، تەنیا لێرە لە کەرکووک ٢٠ هەزار دینارە، داوادەکەین ئەو بڕە پارەیە کەمبکرێتەوە و وەکو ئەوەی سلێمانی لێبکرێت. "  لە شەش رێگەی سەرەکی چوون بۆ کەرکووک کە سیستەمی قەپانی تێدا جێگیرکراوە، لەگەڵ ئەوەی کە بڕیارەکەیان بۆ چووە، بەڵام تاوەکو ئێستا هەمان پارەی رابردوو لە شۆفێرانی بارهەڵگر وەردەگیرێت.