هێرۆ شامل، دایکی دانەرە و گوتی، "دراوسێیەکمان تەلەفۆنی کرد و گوتی تەرمی دانەر دۆزراوەتەوە، نەبەز چوو بە ڤایبەر وێنەی جلەکانی بۆ ناردم، یەکسەر گوتم ' خۆیەتی تەرمی دانەرە،' سوپاس بۆخوا کە خوا تەرمەکەی پێدامەوە. "  دانەری تەمەن ١٠ مانگ تەنیا ئێسک و پرووسک و جلەکانی مابووەوە، بەشێکی زۆری تەرمەکەی لەنێو قوڕولیتەدا شیببووەوە. دوای ئەوەی باوکی دەگاتە شوێنی رووداوەکە و جلەکانی کوڕەکەی دەبینێت، یەکسەر ناسیویەتییەوە.   نەبەز ساڵح، باوکی دانەرە، دەڵێت، "چوومە شوێنی رووداوەکە و سەیری تەرمەکە و جلەکانم کرد، ناسیمەوە کە تەرمی دانەرە، تەنیا ئێسک و پروسکی مابوو. "  کاژێر ٠٧: ٠٠ ـی بەیانی ئاری و ئاوەڵزاواکەی لەڕێگەی چوونەسەر کار، شوێنەواری تەرمی دانەری تەمەن ١٠ مانگیان لەنێو قوڕ و لیتە و قامیشەکانی گوندەکەیان دۆزیوەتەوە و تیمەکانی بەرگریی شارستانی و لایەنە ئەمنییەکانی سنوورەکەیان ئاگادار کردووەتەوە.  ئاری مەهدی، دانیشتووی گوندی سۆربەشە و دەڵێت، "ئەمە شوێنی دەست و سەروقاچەکانیەتی لەنێو قوڕ و لیتەکەدا، هێشتا قژی ماوە لەنێو قوڕەکەدا، دواتر تیمەکانی بەرگریی شارستانی و لایەنەکانمان لە دۆزینەوەی تەرمی دانەر ئاگادار کردووەتەوە، باوکی دانەریش هات گوتی، ئەمە جلەکانی دانەرە. "  دانەری تەمەن ١٠ مانگ لە لافاوەکەی ١٧ - ١٢ - ٢٠٢١ دا لەگەڵ ١١ کەسی دیکە گیانیان لەدەستدا، ٠٦ - ٠١ تەرمی ئومێدی تەمەن ٢٠ ساڵان دۆزرایەوە و بە دۆزینەوەی تەرمی دانەریش، کۆتایی بە گەڕان و پشکنینی ٥٨ رۆژە هات.   تەرمی دانەر لە گۆڕستانی قوشتەپە بە خاک سپێردرا.