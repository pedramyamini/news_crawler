محەممەد عەزیز، گوڵفرۆشێکی هەولێرە و بە تۆڕی میدیایی رووداوی راگەیاند، "زیاتر گوڵی سوور دەفرۆشرێت. نرخی گوڵەکان لە ٤٠ هەزارەوە دەستپێدەکات. گرانترینیشمان تاوەکو ئێستا هەزار و ٢٠٠ دۆلار بووە. "  زۆربەی گوڵفرۆشەکان لەبەر ڤالانتاین داوای گوڵی تایبەتییان لێدەکرێت، بە چاوخشاندنێکیش بە بازاڕدا دەردەکەوێت بازاڕیان زۆر خۆشترە لە جاران.  رێباز عەبدولڕەحمان، گوڵفرۆشێکی دیکەیە و دەڵێت، "لە ڤالانتاین بازاڕمان زۆر جیاوازی هەیە و ئەگەر تۆ بڵێی سەتا چەند دەتوانم بڵێم ١٠٠ % بازاڕمان جیاوازیی هەیە. "  کڕیارەکانی گوڵ لە رۆژی ڤالانتاین بۆ هەر کەس گوڵ بکڕن، هەموو یەک قسەیان هەیە، ئەویش خۆشویستنە.   باخان هیوا، خوێندکارە و دەڵێت، "بە دڵنیاییەوە هەستێکی خۆشە، جا منداڵ بۆ دایک و باوک یان دایک و باوک بۆ منداڵ یان هەر هاوسەر بۆ خێزانی خۆی بکڕێت. گرنگ ئەوەیە ئەو خۆشەویستییە هەبێت. "  خوێندکارێکی دیکەش بەناوی دەرباز عەبدولڕەحمان دەڵێت، دەکرێت هاوڕێ بۆ هاوڕێ گوڵ بکڕێت یان هەر کەسێک بۆ خۆشەویستەکەی، "من پێم وایە خۆشەویستی یەک رۆژ نەبێت، بەڵکو هەوڵدەدەین هەموو رۆژەکانمان خۆشەویستیی تێدابێت. "  بەپێی ئامارەکانی وەزارەتی کشتوکاڵی هەرێمی کوردستان، ساڵانە زیاتر لە ٣٠ ملیۆن گوڵی سرووشتی هاوردەی هەرێمی کوردستان دەکرێت. تەنیا مانگێکیش بمێنێت بۆ ڤالانتاین هاوردەکردنی گوڵ زیاتر لە ٥٠ % زیاد دەکات.