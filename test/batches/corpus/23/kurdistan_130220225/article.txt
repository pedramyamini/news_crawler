پارسوو لە گۆشتی بەرخ، برنج، پیاز، سیر، دارچین، بیبەری رەش و چەند کەرستەیەکی دیکە دروستدەکرێت و ماوەی نزیکەی ٥ کاژێر گۆشتەکە لەڕێی هەڵمەوە دەکوڵێت.   لە ئێستاوە هەوڵ بۆ بە بازاڕکردنی بەرهەمە خۆماڵییەکانی ئامەد بۆ وەرزی گەشتیاری دەستیپێکردووە.  محەممەد کایا، سەرۆکی ژووری بازرگانی و پیشەسازیی ئامەد دەڵێت، "لە بابەتی تۆمارکردنی بەرهەم و خواردنەکانمان بەتایبەتی لە دوو ساڵی رابردوودا لە هەوڵێکی زۆر جیددیداین. ئەو خواردن و بەرهەمانەی لە ماڵەکاندا و لە شوێنکارە بچووکەکاندا ساڵانێکە دروستدەکرێن و دەفرۆشرێن، ئێمە بازاڕکاریان بۆ دەدۆزینەوە و هەوڵدەدەین تۆماریان بکەین".  پارێزگاکانی باکووری کوردستان و تورکیا لە رکابەریدان بۆ ئەوەی زۆرترین خواردنە کولتوورییەکانیان وەکو براندی خواردن تۆماربکەن. لایەنی پەیوەندیدار جەخت لەوە دەکاتەوە، ئەو خواردنانەی لە باووباپیرانەوە و بە شێوەی دەستاودەست هاتوون، بیانخاتە بازاڕەوە، تۆماریان بکات و نەمرییان پێ ببەخشێت.   ژووری بازرگانی و پیشەسازیی ئامەد رۆڵی سەرەکیی هەیە لە تۆمارکردنی خواردنەکان.  لە ئامەد پێشتر تەنیا ٦ جۆر خواردن وەکو براندی شارەکە تۆمارکرابوون، بەڵام لە نیسانی ٢٠٢١ ەوە تاوەکو ئێستا، ٢٣ خواردن تۆمارکران کە بەمشێوەیە ئامەد بووە خاوەنی ٢٩ براندی خۆراکی.   سەرۆکی ژووری بازرگانی و پیشەسازیی ئامەد دەشڵێت، "ئێستا خەڵک لە ژێر ناوی گەشتی خواردن و کولتوور دەڕۆنە شارە جیاوازەکان، لە ٣ - ٤ رۆژدا هاوشانی دیمەنەکان، تام و چێژی خواردن و بەرهەمەکان بە گشتی تاقیدەکەنەوە. ئەمە هاوکارێکی گرنگی بازرگانییە بۆ ئەو ئامانجەی ئێمە دامانناوە کە پێشوازیکردنە لە ٥ ملیۆن گەشتیار. جا لێرەدا فرۆشتنی خواردنێک کە پاتێنتی خۆی هەبێت، جیاوازترە لە فرۆشتنی بەرهەمی ئاسایی و قازانجیشی زیاترە".  هەموو ئەمانە لەکاتێکدان ژووری بازرگانی و پیشەسازیی ئامەد، ١٥ خواردنی دیکەی نوێی هێناوەتە پێشەوە و ئامادەی کردوون تاوەکو پێشکێشی فەرمانگەی براندە خۆراکییەکانی تورکیایان بکات. بەتایبەتیش هاوکاریی ئەو هاونیشتمانییانە دەکرێت کە هەوڵدەدەن لە بەرهەمە خۆماڵییەکانەوە، خواردنی نوێ بە ناندینی ئامەد ببەخشن یان خواردنە کولتوورییەکان زیندوو بکەنەوە.