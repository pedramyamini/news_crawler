رۆژی دووشەممە ١٤ - ٠٢ - ٢٠٢٢، عومەر گوڵپی، ئەندامی لیژنەی دارایی پەرلەمانی کوردستان بە تۆڕی میدیایی رووداوی گوت، "کێشەی نەبوونی پارە لە بانکەکاندا تەنیا لە سنووری سلێمانی هەیە؛ راستە بەگشتی سستی لە دابەشکردنی مووچە هەیە، بەڵام نەبوونی پارە لە بانکەکانی هەولێر و دهۆک نییە و کاتێک حکومەتی هەرێمی کوردستان گوتی مووچە دابەش دەکرێت، لە بانکەکانی هەولێر و دهۆک بێ گرفت دابەشدەکرێت".  ئەو ئەندامەی لیژنەی دارایی پەرلەمانی کوردستان ئاماژەی بەوەش کرد، وەزارەتی دارایی لیژنەیەکی بۆ هۆکاری نەمانی پارە لە بانکەکانی سلێمانی پێکهێناوە، بەڵام هیچ زانیارییەکی بە پەرلەمانتاران و هاونیشتمانیان نەداوە.  عومەر گوڵپی باسی لەوەش کرد، "زۆرجار دەگوترێت سیولە نەماوە لە بانکەکاندا، ئەوە هیچ راست نییە، چونکە بانکەکانی هەرێمی کوردستان تەنیا کاریان وەکو قاسەیەک وایە. ئەی ئەو داهات و پارەیە چی لێدێت کە هەیە؟ "  بە گوتەی ئەندامەکەی لیژنەی دارایی پەرلەمانی کوردستان، لە هەرێمی کوردستاندا کێشەی کەمیی پارە بۆ مووچە و بەگەڕخستنی وەزارەتەکان نییە و ئەوەی لە بانکەکانی سلێمانی روودەدات "کێشەیەکی گەورەیە". ئاماژەی بەوەش کرد، ئەمڕۆ دووشەممە لیژنەکەیان کۆدەبێتەوە و هەوڵدەدات ئەو بابەتە بکاتە مژاری کۆبوونەوەکەیان.  یەکێک لەو گرفتانەی بەهۆی نەبوونی پارە لە بانکەکاندا دروستبووە، نەمانی پارەیە لە بانکی راپەڕین و نەدانی مووچەی کرێکارانی پاککەرەوەیە.  حەوت رۆژە کرێکارانی پاککەرەوە لە سنووری ئیدارەی راپەڕین بەردەوامن لە مانگرتن، ئەوەش بووەتە هۆی کۆبوونەوەی زبڵێکی زۆر لە ناوچەکە.  دوێنێ، ئاسۆ عومەر، سەرپەرشتیاری کۆمپانیای گارێکس کە پاککردنەوەی ناوچەکەیان لەئەستۆیە، بە تۆڕی میدیایی رووداوی گوت، "چەندین رۆژە بەدوای وەرگرتنی شایستە داراییەکانمانەوەین، بەڵام پێمان نادەن و تاوەکو ئێستا هیچمان بۆ نەکراوە".  هەروەها رێباز پیرۆت، جێگری بەڕێوەبەری شارەوانییەکانی راپەڕین رایگەیاند، "فەرمانی خەرجکردن و چەکمان بۆ بانک ناردووە کە شایستە داراییەکانی کۆمپانیا خەرج بکرێت، بەڵام لە بانک دەڵێن پارەمان نییە و لە سنووری ئیدارەی راپەڕینەوە بە هەموو لایەک خەریکین ئەم کێشەیە چارەسەر بکەین".