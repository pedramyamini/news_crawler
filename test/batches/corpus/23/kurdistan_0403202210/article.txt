شیلان جەوهەر، پووری رێوارە و دەڵێت، "هەستێکی خۆشمان هەیە، ئەو کاتەی کە رۆیشت دایک و باوکی لەگەڵ بوون، بەڵام ئێستا بە تەنیایە، بۆیە هەم هەستێکی خۆشمان هەیە هەم ناخۆش، لە ٢١ - ١ - ٢٠٢٢ مانگێک دوای لەدەستدانی خوشکم، دایکیشم لە خەمی خوشکم جەڵتە لێیدا و مرد. "  بەشێک لە دانیشتووانی شاری کۆیە باوەشی خۆیان بۆ هاتنەوەی رێوار کردەوە و بەخێرهاتنیان کرد.  رێوار گەڕایەوە ماڵی داپیر و باپیرەی و لەگەڵ ئەوان دەژی.  رێوا رێبوار بە رووداوی گوت، "زۆر دڵم خۆشە کە بە باپیرە و کەسوکارم شادبوومەتەوە، زۆر دەستخۆشی لە خەڵکی شاری کۆیە دەکەم کە هاتن بەرەو پێشوازیم، ئێستا کە بە کەسوکارم شادبوومەتەوە تەندروستیم زۆر زۆر باشە. "  مام عەبدوڵا، باپیری رێوارە و باس لەوە دەکات، "زۆر دڵخۆشم و هەست دەکەم ئێستا هەموو دونیا هی منە و دەستخۆشی لە حکومەت و هەر سێ سەرۆکایەتییەکەی هەرێمی کوردستان دەکەم کە زۆر بە هانامانەوە هاتن. "  داپیری رێواریش ئاماژەی بەوە کرد، "رێوارمان بۆ هاتەوە دایک و بابیشی بە مردن بێت یان بە ژیان بۆمان بگەڕێنەوە. "  رۆژی ٢١ - ١٢ - ٢٠٢٢ بەلەمێکی کۆچبەران کە لە تورکیایەوە بەرەو یونان بەڕێکەوت و لە دەریای ئیجەدا نقوومی ئاو بوو، رێوار لەگەڵ خێزانەکەیدا لە نێو بەلەمەکەدا بوون، باوک، دایک و دوو برای تەمەن هەشت ساڵ و یەک ساڵی خنکان. رێوار رزگاریی بوو و بڕیاری داوە لە کۆیە لەگەڵ کەسوکاری بژیت.