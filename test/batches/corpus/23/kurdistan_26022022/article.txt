گەشتە ئاسمانییەکانی فڕۆکەخانەی سنە ماوەی نزیکەی ٢ هەفتەیە راوەستاوە و دوایین گەشت رۆژی ١٣ - ٠٢ - ٢٠٢٢ ئەنجامدراوە.   لەم ساڵانەی دواییدا لە فڕۆکەخانەی سنەوە ٦ رۆژ لە هەفتەدا گەشتی ئاسمانی ئەنجام دەدرا، بەڵام زستانی ئەمساڵ گەشتەکان بۆ ٢ گەشت لە هەفتەدا کەم بوونەوە و ئێستاش بە یەکجاری راوەستاوە و خەڵک لە کرماشانەوە گەشت دەکەن.  ئەمیر عەباس نەزەری زادە، بەڕێوەبەری فڕۆکەخانەی سنە هۆکاری راوەستانی گەشتە ئاسمانییەکانی فڕۆکەخانەکەی بۆ کێشەیەکی دارایی دەگەڕێنێتەوە کە لەنێوان کۆمپانیای دابینکەری خزمەتگوزاری لەگەڵ دوو کۆمپانیای هێڵە ئاسمانییەکان روویداوە.  ئیسماعیل زارعی کوشا، پارێزگاری سنە، دەڵێت، لە هەوڵدان گەشتە ئاسمانییەکان ئاسایی ببنەوە، بۆ ئەو مەبەستەش هەفتەی رابردوو لە تاران لەگەڵ لایەنە پەیوەندیدارەکان چەندین کۆبوونەوەمان هەبووە و هیوادارین لە داهاتوویەکی نزیکدا هەواڵی خۆش ببیستین.  بەپێی راپۆرتی بەڕێوەبەرایەتیی فڕۆکەخانەی سنە، لە ١١ مانگی رابردوودا لەم فڕۆکەخانەیەوە ٤٥٤ گەشتی هاتن و چوون ئەنجام دراوە و بەگشتی ٢٧ هەزار گەشتیار کەڵکیان لەو گەشتانە وەرگرتووە.  لە ساڵانی رابردوودا فڕۆکەخانەی سنە گەشتی ئاسمانی بۆ کیش لە باشووری ئێران، سلێمانی لە هەرێمی کوردستان و تاران هەبوو، بەڵام ساڵی ٢٠٢١ گەشتەکان تەنیا بۆ تاران و بەپێچەوانەوە بوو.  گەشتەکانی فڕۆکەخانەی سنە لە بەرەبەری نەورۆزدا راگیراوە کە هاتووچۆی خەڵک، بەتایبەت خەڵکی بازرگان، لەم ماوەیەدا زیاتر دەبێت.  لە پارێزگای سنە لە ساڵی ٢٠٠٥ ەوە هەوڵ دەدرێت فڕۆکەخانەیەکی دیکە لە شاری سەقز دروست بکرێت، هاوینی ساڵی رابردوو بوو کە قۆناخی یەکەمی ئەم فڕۆکەخانەیە تەواو بوو و بڕیارە ساڵی داهاتوو کارەکانت فڕۆکەخانەکە تەواو بێت.