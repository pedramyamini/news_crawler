کاژێر ١٠: ٠٠ی شەوی ٢١ - ١٢ - ٢٠٢١ بەلەمێکی کۆچبەران لە نزیک دوورگەی فۆلیگاندروس لە دەریای ئیجە بە ٧٠ کۆچبەرەوە نوقم بوو، لەو رووداوە تەنیا ١٣ کۆچبەر رزگاریان بوو کە حەوتیان کورد بوون، لە کۆی ئەو ٥٧ کەسەی بێسەرشوێنبوونە زیاتر لە ٣٠ کۆچبەریان کوردن و تەرمی ١٢ کۆچبەریش دەرهێندراون.  ئەمڕۆ چوارشەممە ٢٦ - ٠١ - ٢٠٢٢، ژمارەیەک لە کەسوکاری ئەو بێسەروشوێنبووانە لەبەردەم ئەنجوومەنی وەزیرانی هەرێمی کوردستان گردبوونەوە و داوایاکەیان ئاڕاستەی حکومەتی هەرێمی کوردستان، کۆنسوڵخانەی یۆنان لە هەرێمی کوردستان و نەتەوە یەکگرتووەکان کرد.  کەسوکاری بێسەروشوێنبووەکان دەڵێن، لە کوردستان پشکنینی DNAیان وەرگیراوە و رەوانەی یۆنان کراوە.  بە گوتەی کەسوکاری ئەو بێسەروشوێنبووانە، زیاتر لە هەفتەیەک دەبێت شاندێک لەلایەن فەرمانگەی پەیوەندییەکانی دەرەوەی حکومەتی هەرێمی کوردستان چووە بۆ یۆنان.