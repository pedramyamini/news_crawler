کورتەباڵاکان کێشەی کار و سەرچاوەی داهاتیان هەیە، بۆیە ئەو ناوەندە دەیەوێت یارمەتیی کورتەباڵاکان بدات بۆئەوەی ببنە خاوەن کاری خۆیان، کورتەباڵاکان لەو ناوەندە فێری کار دەکرێن، ئەوانەی کارێک دەزانن لەڕووی داراییەوە پشتگیرییان دەکرێت، لەڕووی کۆمەڵایەتی و لە دامودەزگا حکومییەکان و هەروەها دامەزراندنیان کارئاسانییان بۆ دەکرێت.  تاوەکو ئێستا ئەو ناوەندە ٤٠ ئەندامی هەیە، ئەوان گلەییان لە کۆمەڵگە هەیە کە بە چاوی بەزەیی تەماشایان ناکەن. بۆیە لەو کۆبوونەوەیەدا باس لەوە کرا، هەوڵبدرێت روانگەی خەڵک و هەڵسوکەوتیان بەرامبەر کورتەباڵاکان بگۆڕدرێت، دیاردەی هەڵاواردنی جەستەیی بەرامبەریان بنبڕ بکرێت.  کورتەباڵاکان لە کۆبوونەوەکەدا بێکارییان وەکو کێشەیەکی گرنگ لە قەڵەمدا و گلەییان لەوە کرد، شارێکی وەکو سەردەشت شوێنی تایبەت بۆ وەرزشی کورتەباڵاکانی لێ نییە.  لوقمان خوسرەوپوور، قایمقامی سەردەشت بە وەکالەت نەبوونی هەلی کاری بۆ کورتەباڵاکان وەکو کێشەیەکی گرنگی ئەوان لە قەڵەمدا و ئامادەیی دەربڕی لە هەموو روویەکەوە، بەتایبەت بۆ رەخساندنی هەلی کار، هاوکاریی کورتەباڵاکان بکرێت.  ئەوان هیوادارن بە کردنەوەی ئەم جۆرە ناوەندانە دەرگای هیوایەکیان بەڕوودا بکرێتەوە.