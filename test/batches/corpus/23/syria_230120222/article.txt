گوتەبێژی هەسەدە دەڵێت، رۆژی یەکشەممە ٢٣ - ٠١ - ٢٠٢٢ داعش دوو هێرشی ئەنجامداوە؛ یەکێکیان لە دەرەوەی حەسەکەوە بۆ سەر زیندانەکە و دەوروبەری؛ ئەوی دیکەشیان لە گەڕەکەکانی نێو حەسەکە لە نزیک زیندانەکەوە بووە بۆ شکاندنی گەمارۆکە و یارمەتیدانی ئەو چەکدار و ئەندامانەی داعش لەنێو زیندانەکەدان.  سیامەند عەلی، بەڕێوەبەری ئۆفیسی زانیاریی یەپەگە رایگەیاند، "بێگومان ئەم هێرشە یەکێکە لە مەترسیدارترین هێرشەکانی داعش لە ماوەی سێ ساڵی رابردوودا، دوای ئەوەی هێزەکانمان بەکرێگیراوانی داعشیان لە باغۆز وەدەرنا. داعش توانیویەتی ریزەکانی یەکبخاتەوە و هەموو تواناکانی بەکاربهێنێت بۆ ئەنجامدانی ئەم هێرشەی کە بە چاوی خۆمان دەیبینین. داعش ئۆتۆمبێلی گوللەنەبڕ و بۆمبڕێژکراوی بەکارهێناوە؛ ١٠٠ خۆکوژی بەکارهێنا بۆ ئەنجامدانی ئەم هێرشە. دۆخی نالەباری گرتووخانەکانیشی قۆستووەتەوە. دۆخی جەنگ ئێستا بەم جۆرەیە، شەڕ لەنێوان هێزەکانمان و بەکرێگیراوانی داعش لە گەڕەکی زهوور بەردەوامە. ئەوان خۆیان لەنێو هەندێک باڵەخانە و شوێنی دیکە شاردووەتەوە. بڵاوکردنەوەی هێزی دژەتیرۆریش بەردەوامە. ئەو شوێنانەی ئەوان کۆنترۆڵیان کردبوو، بەهۆی بۆردوومانی ئاسمانییەوە بەسەریاندا رووخا".  نزیکەی ٥٠٠٠ چەکداری پێشووی داعش لە گرتووخانەی غوێران زیندانین؛ ٦٠٠ کەسیان تەمەنیان لەژێر ١٨ ساڵە. گوتەبێژی فەرماندەی گشتیی هێزە چەکدارەکانی عێراق بە تۆڕی میدیایی رووداوی راگەیاند، زیاد لە ٣٠٠٠ کەسی نێو زیندانەکە عێراقین.  شەڕڤانان دەڵێن، توانیویانە لانیکەم ٢٠٠ کەسی هەڵاتوو دەستگیربکەنەوە. هەڤاڵ ئیدریس، شەڕڤان دەڵێت، "نامانەوێت بیانکوژین؛ دەمانەوێت خۆیان بەدەستەوە بدەن. فڕۆکەش ئەوان دەکاتە ئامانج، شەڕڤانانیش گەمارۆی داون. لە ئێوارەی یەکەم رۆژی پێکدادانەکە، هەندێک چەکداری داعش توانییان هەڵبکوتنە سەر گەڕەکی غوێران، شەڕڤانانیش لەنێو هەسەدە و ئاسایش تاوەکو ئەمڕۆ بەنێو غوێڕان دەسوڕێنەوە. شتێکی وا نەماوە ناوچەکە کۆنترۆڵ بکەین".  بەگوێرەی ئامارەکانی هەسەدە، لە پێنجشەممەوە ٢٧ شەڕڤان شەهید بوون؛ زیاتر لە ١٧٠ چەکدار و ئەندامی داعشیش کوژراون. فڕۆکە جەنگییەکانی هاوپەیمانان لە ئاسمانەوە پشتیوانیی شەڕڤانان دەکەن، نزیکەی ١٠ هەزار شەڕڤان و ئەندامی هێزی ئاسایشی نێوخۆش لەسەر زەوی هەوڵدەدەن دۆخەکە کۆنترۆڵ بکەن.