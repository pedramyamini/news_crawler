ئەمڕۆ شەممە، ٢٦ی شووباتی ٢٠٢٢، نەوزاد شێخ کامیل، بەرێوەبەری گشتیی بازرگانیی هەرێمی کوردستان بە تۆڕی میدیایی رووداوی راگەیاند، سبەینێ پارەی گەنمی جووتیاران دەگاتە هەرێمی کوردستان، کۆی گشتیی پارەی ٢٠٢١ گەنمی جووتیاران بە ٦٥ ملیار و ٧٦٤ ملیۆن و ٦٠٧ هەزار دینار خەمڵێندراوە، لەو بڕەش تاوەکو ئێستا بڕی ٢١ ملیار و ٥٦٧ ملیۆن و ٩٢٨ هەزار دیناری پارەی ٢٠٢١ گەنمی جووتیاران لای حکومەتی عێراق ماوە.   نەوزاد شێخ کامیل ئاماژەی بەوە کرد، پشکی هەولێر لە بەشی مانگی ١٠ پارەی گەنمی جووتیاران، ملیارێک و ٦٨ ملیۆنە، سلێمانی ملیارێک ٦٧٢ ملیۆن و دهۆک ١٦٢ ملیۆنە، هەروەها لە بەشی مانگی ١١ پشکی هەولێر سێ ملیار و ١٥٥ ملیۆنە، سلێمانی ١٠ ملیار و ٩٨٩ ملیۆن، دهۆک، ٩٩٠ ملیۆن دینارە.   بەیانیی رۆژی پێنجشەممە، ٢٤ی شووباتی ٢٠٢٢، ڤلادیمیر پووتین، سەرۆکی رووسیا لە گوتارێکی تەلەڤزیۆنیدا هێرشی سەربازیی بۆسەر ئۆکراینا راگەیاند، هەرێمی کوردستانیش مامەڵەی بازرگانی لەگەڵ ئۆکراینا هەیە، لەو بارەوە، نەوزاد شێخ کامیل گوتی، "هیچ بڕیاێکمان نەداوە بۆ راگرتنی کاری بازرگانی لەگەڵ ئۆکراینا".  لە بەشێکی دیکەی قسەکانیدا نەوزاد شێخ کامیل ئاماژەی بەوەشکرد، ئەو بارودۆخەی لە ئۆکراینا روودەدات بەشێوەیەکی گشتی کاریگەری هەیە لەسەر هەموو ئەو وڵاتانەی کە کاری بازرگانییان لەگەڵ دەکەن، بەڵام سەبارەت بە هەرێمی کوردستان کاریگەرییەکەی کەمترە.   بەگوتەی نەوزاد شێخ کامیل، "هەندێک بازرگان لە هەرێمی کوردستان هەن خۆیان بڕیاریان داوە کاری بازرگانی لەگەڵ ئۆکراینا رابگرن، بەهۆی ئەو بارودۆخەی لە وڵاتەکە هەیە، بەڵام بە شێوەیەکی فەرمی لەو بارەوە ئێمە هیچ بڕیارێکی راگرتنی کاری بازرگانیمان لەگەڵ ئۆکراینا نەداوە. "