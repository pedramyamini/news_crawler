سەرچاوەیەك لە مەكتەبی سیاسیی یەكێتی بە  تۆڕی میدیایی رووداوی راگەیاند:  "دوای نیوەڕۆی ئەمڕۆ چوارشەممە، مەكتەبی سیاسیی یەكێتی لە شاری سلێمانی كۆدەبێتەوە. تەوەری سەرەکیی کۆبوونەوەکەش پرسی سەرۆککۆمارو و دووبارە دەستپێکردنەوەی گفتوگۆکانە لەگەڵ ئەو لایەنە سیاسییانەی کە پەیوەندیدارن بە پرسی سەرۆککۆمارەوە، بە ئامانجی رەواندنەوەی ئەو گرژییانەی بەهۆی ئەو پۆستەوە دروست بوون".   سەرچاوەكە ئەوەشی روونكردەوە،  ئامانجمان لەم کۆبوونەوە سوودوەرگرتنە لەو دەرفەتەی  دووبارە هاتووەتە پێشەوە بۆ گفتوگۆكردن لەگەڵ پارتی و گوتیشی: "پۆستی  سەرۆككۆمار یان هەر پۆستێكی دیكە هی ئەوە نییە دۆخی كوردستانی پێتێكبدرێت  هەوڵێكیش هەیە كە دووبارە دەرگای گفتوگۆ بكرێتەوە بۆ گەیشتنە رێككەوتن لەگەڵ  پارتی و لایەنەكانی دیكەی عێراقیش".   دووبارە كردنەوەی دەرگای خۆبەربژێرکردن بۆ پۆستی سەرۆككۆمار دەرفەتێكە بۆ  لایەنە ناكۆكەكان بەتایبەت یەكێتی و پارتی تاوەكو بە رێككەوتن پۆستی  سەرۆككۆماری عێراق یەكلایی بكەنەوە، ئامانجێكی كۆبوونەوەكەی ئەمڕۆی مەكتەبی  سیاسی یەكێتییش هەر لەو چوارچێوەدایە.     دوای ئەوەی رۆژی ٧ی شووبات پەرلەمانی عێراق نەیتوانی بۆ دەنگدان بە  سەرۆككۆماری   كۆببێتەوە، رۆژی سێشەممە ٠٨ - ٠٢ - ٢٠٢٢ جارێکی دیکە سەرۆکی پەرلەمانی عێراق دەرگای خۆبەربژێرکردنی بۆ پۆستی سەرۆککۆماری عێراق بۆ ماوەی ٧٢ کاژێر کردەوە. وادەکەش ئەمڕۆ چوارشەممە دەستپێدەکات و رۆژی هەینی کۆتایی دێت.  پەرلەمانی عێراق لە رۆژی ١٠ - ٠١ - ٢٠٢٢ دەرگای خۆ بەربژێرکردنی بۆ پۆستی سەرۆککۆماری عێراق کردەوە، ٢٦ کەس سیڤی خۆیان پێشکەشکرد، پەرلەمان تەنیا یەکێکیانی رەتکردەوە.  هەر یەک لە هۆشیار زێباری، لەلایەن پارتی و بەرهەم ساڵح لەلایەن یەکێتی بۆ ئەو پۆستە بەربژێر کرد، بەڵام رۆژی یەکشەممە، دادگای باڵای فیدڕاڵیی عێراق، رێکارەکانی خۆبەربژێرکردنی هۆشیار زێباری بەشێوەیەکی کاتی راگرت.