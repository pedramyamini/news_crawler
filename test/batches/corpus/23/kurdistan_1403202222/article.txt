ئەمڕۆ دووشەممە ١٤ ى ئادارى ٢٠٢٢ مستەفا کازمى، سەرۆکوەزیرانى عێراق بە یاوەرى شاندێک سەردانى هەرێمى کوردستانی کرد و لەگەڵ سەرۆک مەسعود بازرانی، کۆبووەوە.  لە تویتێکدا کە لە ئەکاونتى تایبەتى خۆى لە تویتەر بڵاوی کردووەتەوە، سەرۆک بارزانی ئاماژەى بەوەداوە لەگەڵ مستەفا کازمى، چەندین پرسیان تاوتوێکردووە، کە رووبەڕووى عێراق و هەرێمى کوردستان دەبنەوە و زیاتر باسیان لەو ھێرشە کردووە، کە کرایە سەر هەولێرى پایتەخت.  سەرۆک مەسعود بارزانى ئاشکرایکردووە لەگەڵ سەرۆکوەزیرانی عێراق رێککەوتوون لەسەر پێکهێنانى لیژنەیەکى لێکۆڵینەوەى تایبەت لەبارەى راستى ئەو رووداوە.  رۆژی ١٣ ى ئادارى ٢٠٢٢، بە ١٢ مووشەکی بالیستی هێرش کرایە سەر شاری هەولێرى پایتەختى هەرێمى کوردستان، دواتر سوپاى پاسدارانى ئێران بەرپرسیاریێتیى خۆى لەو ھێرشە راگەیاند و گوایە بنکەیەکی ئیسرائیلیان کردووەتە ئامانج، بەڵام سەرۆکایەتی ئەنجوومەنی وەزیرانی هەرێمی کوردستان رەتیدەکاتەوە هیچ بنکەیەکی ئیسرائیلی لە هەولێر هەبێت.