رۆژی شەممە ٠٥ - ٠٢ - ٢٠٢٢ سەرۆک بارزانی لە پیرمام پێشوازیی لە هومام حەموودی، سەرۆكی ئەنجوومەنی باڵای ئیسلامیی عێراق و شاندێكی یاوەری كرد. بارەگای بارزانی لەبارەی دیدارەکەوە راگەیێندراوێکی بڵاوکردەوە و بەپێی راگەیێندراوەکە، لە کۆبوونەوەکەدا جەخت لە هاوئاهەنگیی و بەردەوامیی پەیوەندیی نێوان لایەنە سیاسییەكان كراوەتەوە.  لە راگەیێندراوەکەی بارەگای بارزانیدا هاتووە، "لە دیدارەكەدا دوایین پێشهات و گۆڕانكارییەكانی ناو پرۆسەی سیاسیی عێراق تاوتوێ كراوە و رۆشنایی خراوەتەسەر هەنگاوە دەستوورییەكانی دوای هەڵبژاردنی ئەنجوومەنی نوێنەرانی عێراق. "  لە کۆتایی راگەیێندراوەکەدا باس لەوە کراوە، "پەیوەندییە مێژووییەکانی نێوان پێکهاتەکانی عێراق تاوتوێکراوە و جەخت لە نزیکبوونەوە و هاوئاهەنگیی زیاتری لایەنە سیاسییەکان کراوەتەوە، ئەوەش لەپێناو تێپەڕاندنی ئاڵنگارییەکان و پێشخستنی پرۆسەی سیاسیی لە عێراق. "