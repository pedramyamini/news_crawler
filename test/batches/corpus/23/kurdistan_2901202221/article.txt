شەوی رابردوو شێخ خاڵس بەرزنجی، کەسایەتیی دیاری شاری هەولێر و یەکەم بەڕێوەبەری پەروەردەی هەولێر لەدوای راپەڕین کۆچی دواییکرد.  نێچیرڤان بارزانی، سەرۆکی هەرێمی کوردستان لە پەیامێکدا رایگەیاند: "بۆ کۆچی دواییی خوالێخۆشبوو شێخ خالس بەرزنجی، کەسایەتیی دیاری هەولێر و پەروەردەکاری بەئەزموونی کوردستان، پرسە و سەرەخۆشی لە خانەوادە و کەسوکاری بەڕێزیان و لە پەروەردەکارانی کوردستان دەکەم، هاوسۆز و هاوخەمیانم".  سەرۆکی هەرێمی کوردستان لە پەیامەکەیدا دەڵێت: "خوالێخۆشبوو دڵسۆزانە ساڵانێکی درێژی تەمەنی بە خزمەتی پەروەردە و پەروەردەکاران بەخشی و لەمبارەیەوە جێپەنجەی دیارە. لە خوای مەزن داواکارم گیانی بە بەهەشت شاد بکات و ئارامی و دڵنەوایی بە خانەوادە و کەسوکاری ببەخشێت".  شێخ خاڵس شێخ جەواد شێخ مارف بەرزنجی کاژێر ٠٧: ٠٠ ـی ئێوارەی دوێنێ هەینی ٢٨ - ٠١ - ٢٠٢٢، دوای تێکچوونی رەوشی تەندروستی و گواستنەوەی بۆ نەخۆشخانە، لە یەکێک لە نەخۆشخانەکانی شاری هەولێر لە تەمەنی ٩٢ ساڵیدا کۆچی دواییکرد.  ئەمڕۆ شەممە ٢٩ - ٠١ - ٢٠٢٢، تەرمی شێخ خاڵس بەرزنجی، کەسایەتیی دیاری شاری هەولێر و برا گەورەی شێخانی گوندی هەرەجە و کۆیە، لە رێوڕەسمێکدا بە ئامادەبوونی کەسوکارەکەی لە زێدی خۆی بە خاکسپێردرا.  لوقمان بەرزنجی، ئامۆزای شێخ خاڵس بە رووداوی گوت: ""شێخ خاڵس، کەسایەتییەکی ناسراوی هەولێر و کوردستان و دەتوانم بڵێم عێراقیش بوو، ساڵی ١٩٥٠ خوێندنی لە بەغدا لەگەڵ گوڵبژێرێک لە رووناکبیران تەواوکردووە، لەوانە؛ دکتۆر جەمال نەبەز، دکتۆر عیزەدین مستەفا رەسوول، دکتۆر حسام فوئاد و دکتۆر مارف خەزنەدار، هەروەها رۆڵێکی گەورەی لەبواری پەروەردە و فێرکردندا هەبووە".