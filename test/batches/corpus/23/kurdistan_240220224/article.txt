رۆژی سێشەممە، سەعید جەشنی، هاونیشتمانی خەڵکی شاری دێلۆرانی ئیلام چەند رۆژ دوای ئازادبوون لە گرتووخانەی ئەو شارە گیانی لەدەستدا.  جەشنی لە ساڵی ٢٠١٥ تاوەکو کۆتایی ٢٠١٦ لە باشووری کوردستان بووە و وەکو پێشمەرگەی پارتی ئازادی کوردستان لە شەڕ دژی داعش بەشدار بووە.  خەلیل کانیسانانی، بەرپرسی پەیوەندییەکانی ئەو حیزبە بە تۆڕی میدیایی رووداوی راگەیاند: "سەعید جەشنی دوای گەڕانەوەی بۆ نێوخۆ چەندجار لەلایەن هێزە ئەمنییەکانەوە دەستبەسەرکراوە و هەندێک تۆمەتی وەکو هەوڵدان بۆ کوشتنی پەرلەمانتارێکی پێشووی کرماشانی دراوەتەپاڵ. ئەمجاریش ماوەیەک پێش دەستبەسەرکراوە و دوای چەند رۆژ بەندکران، لە سەرەتای ئەم هەفتەیە ئازاد کراوە. دوای ئازادکردنی گیانی لەدەستداوە، بۆیە پێمانوایە ژەهرخوارد کراوە و بەو هۆیە گیانی لەدەستداوە".  خەلیل کانیسانانی گوتیشی: "هێزە ئەمنییەکان رێگەیان نەداوە بۆ روونبوونەوەی هۆکاری گیانلەدەستدانی، توێکاری بۆ جەستەی سەعید چەشنی بکرێت و خێزانەکەیان ناچارکردووە رۆژی سێشەممە بەخاکی بسپێرن".  سەعید جەشنی ساڵی ١٩٨٦ لە گوندی زەڕین ئاوای دێلۆران لەدایکبووە.