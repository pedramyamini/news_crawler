ئەمڕۆ یەکشەممە، ٣٠ی کانوونی دووەمی ٢٠٢٢، مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان، لە پەیجی خۆی لە تۆڕی کۆمەڵایەتی فەیسبووک نووسینێکی بەناونیشانی"كوردی نەزانەكانی پەرلەمانی عێراق"، بڵاوکردووەتەوە، تێیدا دەڵێت: "زۆربەی ئەندامانی پەرلەمانی عێراق، عەرەبییەكەیان پرتەپرت دەكات".  مەلا بەختیار هەروەها نووسیویەتی: "سەیر ئەوەیە زمانی كوردیش نازانن. بۆ نموونە: لە تابلۆی پەرلەماندا نووسراوە.. (الدورة النیابیة الخامسة)، ئەمە بەمشێوەیە وەرگێڕدراوە: (خولی پەرلەمانیی پێنجەم)، لەكاتێكدا دەبێت بنووسرێ: (پێنجەمین خولی پەرلەمان) پێنجەكە بۆ خولەكەیە.. نەك بۆ پەرلەمان".  نووسینەکەی مەلا بەختیار، لەکاتێکدایە رۆژی ٠٩ - ٠١ - ٢٠٢٢، لە یەکەم دانیشتنی خولی پێنجەمی ئەنجوومەنی نوێنەرانی عێراق، دەستەی سەرۆکایەتیی ئەنجوومەنی نوێنەران هەڵبژێردران و پەرلەمانتارانیش سوێندی یاساییان خوارد.  لە پەرلەمان پێویستە پەرلەمانتاری نەتەوە و پێکهاتەکانی دیکەی ناعەرەب هاوشێوەی زمانی دایک، زمانی عەرەبی بە ئاخاوتن و نووسین بەباشی بزانێت، چونکە گفتوگۆکانی ئەنجوومەنی نوێنەرانی عێراق بە زمانی عەرەبین، بەڵام هەندێک رەخنەی ئەوە دەگرن بەشێک لە بەربژێرەکانی پێشوو و پەرلەمانتارەکانی ئێستا زمانی عەرەبی بە باشی نازانن و ئەوەش بە کەمتەرخەمی حیزبەکانیان دەزانن، چونکە دواجار کاریگەریی لەسەر دۆزی کورد و بەرگریکردن لە مافەکانی دەبێت.  لەهەڵبژاردنی ئەنجوومەنی نوێنەرانی عێراق لە ١٠ی ئۆکتۆبەری ٢٠٢١، لایەنە کوردستانییەکان ٦٣ کورسییان لەکۆی ٣٢٩ کورسی ئەنجوومەنی نوێنەران بەدەستهێنا، لە خوولەکانی رابردوو گرتەی ڤیدیۆیی قسەکردنی هەندێک پەرلەمانتاری کورد لەتۆڕە کۆمەڵایەتییەکان بڵاوکرانەوە، کە تێیدا رەخنە لە ئاستی قسەکردنیان بە زمانی عەرەبی گیرابوو.