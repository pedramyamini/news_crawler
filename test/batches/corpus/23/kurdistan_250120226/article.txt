ئەمڕۆ سێشەممە ٢٥ی کانوونی دووەمی ٢٠٢٢، سەرکەوت ئەحمەد، گوتەبێژی پۆلیسی سلێمانی بە تۆری میدیایی رووداوی راگەیاند، هاونیشتیمانییەک لە بنکەی پۆلیسی چوارچرا سکاڵای لەسەر سێ کەس تۆمارکرد، کە لە رێگەی فاڵگرتنەوە فێڵیان لێکردووە و بڕی ٦٠٠ دۆلاریان لێسەندوە.   هەروەها ئاماژەی بەوەکرد، ئەو سێ کەسە خەڵکی سلێمانین و لەلایەن پۆلیسەوە دەستگیرکراون، بۆیان دەرکەوتووە ماوەی شەش مانگە پەیجێکی فەیسبووکیان دروستکردووە و لە بەرامبەر بڕێک پارە فاڵ  دەگرنەوە.   گوتەبێژی پۆلیسی سلێمانی گوتی ئەو سێ کەسە یەکێکیان لە دایکبووی ١٩٩٣ یە، دووانەکەی دیکەش لە دایکبووی ١٩٩١ ن، لێکۆڵینەوە لەگەڵیاندا بەردەوامە بۆ ئەوەی بزانین تەنیا خۆیان ئەو کارە دەکەن یاخود گرووپێکی دیکە هاوکاریانە.