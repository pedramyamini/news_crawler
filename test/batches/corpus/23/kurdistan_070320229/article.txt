رۆژی دووشەممە ٠٧ - ٠٣ - ٢٠٢٢ عەلی تەتەر، پارێزگاری دهۆک بۆ رێگریکردن لە زیادبوونی نرخی پێداویستییەکان و رۆن و خۆراک سەردانی بازاڕی دهۆکی کرد و رایگەیاند، هەر کەسێک لە بازاڕ و مارکێتەکان نرخی کاڵا و کەلوپەل و خۆراک زیادبکات بە تووندی سزای دەدەن و رووبەڕووی یاسای دەکەنەوە.  سەردانی پارێزگاری دھۆک بۆ بازاڕ لە کاتێکدایە کە نرخی ھەندێک پێداویستی خۆراک لە بازاڕەکانی ھەرێمی کوردستان بەھۆی شەڕی رووسیا و ئۆکراینا گرانبوو.  لیژنەی قایمقامییەتی قەزای ناوەندیی دهۆکیش سەردانی دووکان و مارکێتەکانی ناو گەڕەکەکانی دهۆکیان کرد و مارکێتێکیان لە گەڕەکی زرکا داخست ئەمەش بەهۆی ئەوەی "نرخی رۆنی شل (زەیت)ی گرانکردووە.   ئارزا مستەفا، ئەندامی لیژنەی بەدواداچوونی بازاڕ لە قایمقامییەتی دهۆک بە تۆڕی میدیایی رووداوی راگەیاند " لە سەردانی ئەمڕۆماندا مارکێتێک کە نرخی رۆنی شلی گرانکردبوو دامانخست و بە بڕێک پارە سزادرا. "  بە گوتەی ئەو ئەندامەی لیژنەی بەدواداچوونی بازاڕ لە قایمقامییەتی دهۆک، خاوەنەکەی ٣٠ کارتۆن رۆنی شلی لە کۆگەدا شاردبوویەوە و نرخی هەر کارتۆنێکی لە ٦٠ هەزار دینارەوە کردبووە ٨٠ هەزار دینار، هەروەها هەر بووتڵێکی یەک لیتری بە چوار هەزار و ٢٥٠ دینار فرۆشتبوو.  رۆژانە سێ لیژنەی سەر بە قایمقامییەتی قەزای ناوەندیی دھۆک بەدواداچوون بۆ بازاڕ دەکەن بۆ رێگریکردن لە بەرزبوونەوەی پێداویستییەکانی خواردن.