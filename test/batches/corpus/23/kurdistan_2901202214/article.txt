ئومێد رەسووڵ، سەرپەرشتیاری رێکخراوی چەتری هەمووان بە رادیۆی رووداوی راگەیاند: "لە ساڵی ٢٠١٨ دا رێکخراوەکەمان دامەزراندووە و لەو ساڵەوە لە ناوچە شاخاوییەکاندا، بە تایبەتی لە ناوچەی پشدەر لە سنووری راپەڕین، خواردن بۆ ئاژەڵ و باڵندە کێوییەکان دادەنێین. "  سەرپەرشتیاری رێکخراوی چەتری هەمووان ئاماژەی بەوە دا، ستافەکەیان خۆبەخشانە ئەو کارە دەکەن. گەنم و نان دەکڕن، زۆر جاریش هاووڵاتییان خۆیان دەستپێشخەریی دەکەن و بۆیان دەبەن.   ئومێد رەسووڵ گوتی: "ساڵانە سێ بۆ چوار جار ئەم هەڵمەتە رادەگەیێنین. لە هاوینانیشدا لە کاتی کەمئاویدا ئاو بۆ ئاژەڵ و باڵندە کیوییەکان دادەنێین. "   سەرپەرشتیاری ئەو رێکخراوە باسی لەوە کرد، ئەوان تەنیا کاری ژینگەپارێزی ناکەن، بەڵکو لە بواری هاریکاریی مرۆییشدا کار دەکەن؛ ساڵانە نەوت، جلوبەرگ، پێداویستیی خوێندن بەسەر هاووڵاتییان و خوێندکاراندا دابەش دەکەن.   ئومێد رەسووڵ گوتیشی: "لە ساڵی ٢٠٢١ ـدا هەڵمەتی چاندنی هەزار نەماممان لە سنووری ئیدارەی راپەڕین ساز کردووە و خۆشبەختانە ئێستا بەشێکی زۆریان گەورە بوون. "