موعەمەر تاکس، سەرۆکی کۆمەڵەی هاریکاری و هاوئاهەنگی کولتوور و هونەری فەقێ تەیران لە هەژماری تایبەتی خۆی لە تۆڕی کۆمەڵایەتی تویتەر رایگەیاند، بۆ ئەو قوتابیانەی نیشتەجێی وانن و تەمەنیان لە نێوان ١١ - ١٧ ساڵانە بێ بەرامبەر خزمەتگوزاری زمانی کوردی پێشکەش دەکەن.   موعەمەر تاکس ئاماژەی بەوەداوە، گوتنەوەی وانەی زمانی کوردی دەستیپێکردووە و لە هەفتەیەکدا یەک رۆژ بەشێوەیەکی راستەوخۆ لە پۆلدا بێت.   ئەمساڵ لە باکووری کوردستان و تورکیا بۆ یەکەمینجار کەمپینێكی بەرفراوان بۆ هەڵبژاردنی وانەی زمانی کوردی لە چوارچێوەی دەستنیشانکردنی وانەی بژاردەدا بەڕێوەچوو.   لە ٣ی کانوونی دووەمی ٢٠٢٢ ـەوە ناونووسین بۆ دەستنیشانکردنی وانەی بژاردە دەستیپێکرد؛ وادەکە رۆژی ٢١ی کانوونی دووەم  کۆتایی دەهات، بەڵام وەزارەتی پەروەردەی تورکیا رۆژی پێنجشەممە ٢٠ی کانوونی دووەم رایگەیاند، بەهۆی نالەباریی کەشوهەوا، قوتابیان ناتوانن بچنە قوتابخانە، بەو هۆیەوە و لەسەر بنەمای ئەو داواکارییانەش کە ئاراستەیان کراوە، بڕیاریان دا وادەی دەستنیشانکردنی وانەی بژاردە تاوەکو کاژێر ١٧: ٠٠ی رۆژی ٧ی شوبات درێژبکەنەوە.     هەرچەندە لە رۆژی ٧ی شوباتەوە پرۆسەی ناونووسین بۆ هەڵبژاردنی وانەی زمانی کوردی کۆتاییهاتووە، بەڵام تاوەکو ئێستا وەزارەتی پەروەردەی تورکیا هیچ داتایەکی فەرمی لەبارەی وانەی بژاردەی زمانی کوردی بڵاونەکردووەتەوە.   لە سیستمی پەروەردەی تورکیادا، تورکی تاکە زمانی فەرمی خوێندنە. لە ساڵی ٢٠١٢ ـەوە زمانی کوردی وەک وانەی بژاردە لە قوتابخانەکاندا دەخوێندرێت، بەڵام بە هۆکاری جیاواز پرۆسەکە بەفەرمیش نەبێ، بە کردەیی راگیراوە.  قوتابیانی پۆلەکانی ٥ - ٦ - ٧ و ٨ دەتوانن لە چوارچێوەی دەستنیشانکردنی وانەی بژاردەدا وانەی زمانی کوردی هەڵبژێرن. بەگوێرەی سیستمی خوێندن لە وانەی بژاردە، ئەگەر ١٠ قوتابی داوای خوێندن بە هەر زمانێکی بژاردە بکەن، پۆلێکی تایبەتیان بۆ دەکرێتەوە.