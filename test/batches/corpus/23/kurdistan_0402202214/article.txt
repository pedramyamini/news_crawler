ئەحمەد تەپەتۆڵەکەیی، جووتیارێکی هەڵەبجەییە و ساڵانێکی زۆرە لەناو ئاو و ئاودێرى، بژار و کشتوکاڵدا ژیانى گوزەراندووە، ئەم ساڵانەى دوایی بە چەند کردارێکى جیاواز و خۆماندووکردنێکى زیاتر بەرهەمەکانى بە بڕتر بوون. ئەو جووتیارە لە دوایین داهێنانیدا، توورێکی بەرهەمهێناوە کە وەکو خۆی دەڵێت، یەکەمجارە لە کوردستان بەو کێش و گەورەییە بینرابێت.  ئەحمەد تەپەتۆڵەکەیی بە رووداوی گوت، "ئەم توورە ساڵى رابردوو لە لێکدانى دوو توورى سوور و سپى دروستبووە و بە پەینێکى زۆر ئاوا گەورە دەرچووە، بۆ ٧ دۆنم من ٨٥ گەڵابە پەینم بەکارهێناوە، بێجگە لەوەى ئەمساڵ وەرزى باران و تەڕایی بوو. سیحری ئەم توورە ئەوەیە کە من پەینێکی زۆرم پێداون، بەجۆرێک بە شۆفڵ بڵاومکردووەتەوە. "  توور یەکێکە لە بەرهەمە پڕخواستەکانى زستانە و ساڵانە کوردستان بەشى زیاتر لەخۆى بەرهەم دەهێنێت، هەر ئەو زۆری بەرهەمەش هۆکارە بۆ هەرزانى نرخەکەى و کەم بازاڕی، بە جۆرێک جوانترین توور کیلۆى لە ٢٥٠ دینار تێپەڕ ناکات.  رزگار ئەحمەد، جووتیارە و باسی لەوە کرد، "لەم سنوورە ئیشى توور ئەوەندە زۆر بووە بە دەگمەن کرێکارمان دەست دەکەوێت، جارى وایە دوو رۆژ بەدوایدا دەگەڕێین ناچارین لە شارەکانی دیکەوە کرێکار دەهێنین. هەتا وەرز ساردتر بێت خواست لەسەر توور زیاد دەبێت. "   لە چاندن تاوەکو چاودێریی و هەڵکەندن، شۆردنەوە و بارکردن، گواستنەوە و بە پارەکردن، توور بەرهەمێکى تاقەتپڕووکێن و ماندووکەرە، بەو حاڵەشەوە دەشتى شارەزوور زۆرینەى بە توور کراوە.  ستار مەحموود، بەڕێوەبەرى گشتیی کشتووکاڵى هەڵەبجە گوتی، "لەم سنوورە نزیکەى ٢٠٠ جووتیار کاری بەرهەمهێانی توور و شێلم دەکەن، ساڵانە رووبەرى ٤٠٠ دۆنم زەوى بەو دوو بەرهەمە دادەچێنرێت و دەنێردرێتە بازاڕەکان. "  لە ١٠ ساڵى رابردوودا زۆرینەى جوتیارانى کورد وەکو وڵاتانى دەرەوە پەنایان بردووەتە بەر خانووى پلاستیکى و بەکارهێنانى دەرمانى کیمیایی بۆ بەرهەمهێنانى زیاتر و چوار وەرزە.