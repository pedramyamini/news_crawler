مەحما خەلیل، ئەندامی ئەنجوومەنی نوێنەرانی عێراق لە فراکسیۆنی پارتی دیموکراتی کوردستان بە رادیۆی رووداوی راگەیاند، "دۆخی شنگال زۆر خراپە؛ خەڵکەکەی ناتوانن بگەڕێنەوە و پێکەوەژیانی تێدا نەماوە. پەکەکە چۆڵی ناکات و تورکیایش دەستی لێناپارێزێت. بۆردوومانکردنی شنگال لەلایەن فڕۆکە جەنگییەکانی تورکیاوە کارەساتێکە و پەکەکە دەرگای ئەو کارەساتەی کردووەتەوە".  ئەو ئەندامەی ئەنجوومەنی نوێنەرانی عێراق لە فراکسیۆنی پارتی کە پێشتر قایمقامی شنگال بووە، ئاماژەی بەوەش کرد، "نزیکەی هەشت هێزی جۆراوجۆر لە شنگالدان کە هەیانە سەر بە حەشدی شەعبییە، هەیانە سەر بە پەکەکەیە و هەیشیانە سەربەخۆیە. پەکەکە و حەشدی شەعبی رێگرن لەوەی ئاسایشێکی باش لە شنگالدا بێتە ئاراوە".  مەحما خەلیل ئەوەشی خستەڕوو، ئەو هێزانە هەڵسوکەوتیان لە شارەکەدا باش نییە، ئەگەر باش بووایە خەڵکە ئاوارەکەی شنگال دەگەڕانەوە، ئێستا نزیکەی ٧٥ % ی خەڵکی شنگال ئاوارەن.  بە گوتەی ئەو پەرلەمانتارە، حکومەتی عێراق بەرامبەر شنگال کەمتەرخەمە و رێککەوتنی شنگالی جێبەجێ نەکردووە.  مەحما خەلیل لەبارەی رێککەوتنی شنگالەوە گوتی، "ئەو رێککەوتنە مرەکەبی سەر کاخەزە و پەکەکە رێگرە لە جێبەجێکردنی. ئەو رێککەوتنە ئومێدی خەڵکی شنگال بوو کە دەیتوانی ئاسایشێکی باش بۆ شارەکە بهێنێتە ئاراوە".  پەرلەمانتارەکەی پارتی ئەوەشی خستەڕوو، دۆخی خوێندن لە شنگالدا خراپە؛ کەلوپەلی پێویستی لێ نییە و بە دوو زمان خوێندنی تێدا دەخوێندرێت کە کوردی و عەرەبین. پێشتر ٤٥ قوتابخانەی کوردی و ٣٠ قوتابخانەی عەرەبی هەبوون، ئێستا قوتابخانە کوردییەکان کەم بوونەتەوە.