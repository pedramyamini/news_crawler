عومەر وەلی، بەڕێوبەری پلاندان و بەداوادچوونی ئیدارەی گەرمیان بە رادیۆی رووداوی راگەیاند: "لە سنووری ئیدارەی گەرمیان ٦٤ پرۆژەی تەواونەکراو هەن کە بەهۆی قەیرانی داراییەوە کاریان تێدا ناکرێت. زۆربەیان پرۆژەی خزمەتگوزارین لە کەرتەکانی، ئاو، رێگەوبان، تەندروستیی و چەند کەرتێکی دیکە. "  بەڕێوبەری پلاندان و بەداوادچوونی ئیدارەی گەرمیان ئاماژەی بەوە دا، ئەو پرۆژە تەواونەکراوانەی گەرمیان گوژمەی گشتییان ٤٨٢ ملیار دینارە، لەو پارەیە نزیکەی ٩٩ ملیار دیناری بۆ بەڵێندەران خەرجکراوە. ئێستا بۆ تەواوکردنیان پێویستیان بە زیاتر لە ٣٨٣ ملیار دینارە.  مانگی تشرینی یەکەمی ٢٠٢١ مەسرور بارزانی، سەرۆکوەزیرانی هەرێمی کوردستان سەردانی گەرمیانی کرد، نزیکەی ١٦ ملیار دیناری تەرخانکرد کە بە نەختینەیی بۆ بڕێک لە پرۆژە تەواونەکراوەکانی ئەو ئیدارەیە خەرجبکرێت.   عومەر وەلی، گوتی: "بە داخەوە تاوەکو ئێستا رێکار و شێوازی جێبەجێکردنی خەرجکردنی ئەو پارەیە نەگەیشتووەتە گەرمیان و پرۆژەکانیش نەکەوتوونەتە کار. "   ئەو کۆمپانیایانەی پرۆژەکانیان تەواو نەکردووە ئامادەنین کار بکەن تاوەکو حکومەت پارەیان پێدەدات.  عومەر وەلی، باسی لەوەش کرد: "کۆمپانیاکان چەندین ساڵ کاریان کردووە، بەڵام شایستە داراییەکانیان وەرنەگرتووە و ئامادەنین کار بکەن. وەزارەتی داراییش لە دوو رێگەوە؛ بەڕێوەبەرایەتیی کۆمپانیاکان و بەڕێوەبەرایەتیی باج و دەرامەت، داوای دانەوەی قەرز لە کۆمپانیاکان دەکەن لە کاتێکدا خۆیان پارەیان لای حکومەتە. "  ئەو پرۆژانە لە ساڵانی ٢٠١٢ و ٢٠١٣ وە لەگەڵ بەڵێندەراندا گرێبەستیان بۆ کراوە. ئێستا کە ساڵی ٢٠٢٢ ە، تەواونەبوونی ئەو پرۆژانە، بە تایبەتی ئەوانەی ناو گەڕەکەکانی کەلار، رزگاری و کفری، بووەتە مایەی بێزاریی هاونیشتمانییان. ئەو پرۆژانەیش بریتین لە قیرتاوکردن و دانانی تۆڕی ئاو.