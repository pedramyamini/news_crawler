لەبارەی بایکۆتکردنی دەوامەوە لەلایەن بەشێک لە فەرمانبەرانی پارێزگای سلێمانی، یەکێتی فەرمانبەرانی کوردستان - لقی سلێمانی لە راگەیێندراوێکدا ئەوەی خستووەتەڕوو، "پێویستە مووچەخۆران درێژە بدەن بە بایکۆتکردنی دەوام تاوەکو حکومەت سەرجەم شایستە داراییەکانی مووچەخۆران دابین بکات، ئەم بایکۆتکردنەی مووچەخۆران تەنیا با لەسەر مووچە نەبێت، بەڵکو لەسەر گرانبوونی بازاڕ و بەنزین و نەوت و وەرگرتنی باجی زۆر و نەبوونی کارەبا و شتی دیکەش بێت".  رۆژی سێشەممە ٨ی ئاداری ٢٠٢٢، یوسف عوسمان عەوێنەیی، سەرۆکی یەکێتیی فەرمانبەرانی کوردستان بە تۆڕی میدیایی رووداوی گوت، "ئێمە وەکو یەکێتیی فەرانبەران، داوا لە حکومەتی هەرێمی کوردستان دەکەین، مووچەی فەرمانبەران دابەش بکات و لەوە زیاتر دوانەکەوێت، چونکە ئەوە بژێویی ژیانی ئەوانە و دەبێت هەموو شایستە داراییەکانی فەرمانبەران بدرێتەوە، ئێمە تاوەکو ئاستی بایکۆتکردن لەگەڵ مافەکانی فەرمانبەرانین، بەڵام هێشتا لە دەستەی باڵای یەکێتیی فەرمانبەران هیچ بڕیارێکمان بۆ بایکۆتکردن نەداوە".  ماوەیەکە لە هەندێک لە فەرمانگەکانی پارێزگای سلێمانی و بەهۆی پێنەدانی مووچەکانیانەوە کە زیاتر لە ٤٠ رۆژ دەبێت نەدراوە، بەشێک لە فەرمانبەران بایکۆتکردنی دەوامیان راگەیاند و چەند رۆژێکە لەو پارێزگایە بەشێک لە مامۆستایانیش ناچنە هۆڵەکانی خوێندنەوە.  حکومەتی هەرێمی کوردستان هۆکاری دواکەوتنی مووچەی مانگی شوباتی ٢٠٢٢ی ی مووچەخۆرانی بۆ ئەوە گەڕاندووەتەوە کە حکومەتی بەغدا ٢٠٠ ملیار دیناری مانگانەی نەناردووە بۆ هەرێمی کوردستان.  یەکێتیی فەرمانبەرانی کوردستان، رێکخراوێکی کۆمەڵگەی مەدەنییە، لە ساڵی ١٩٩٤ دامەزراوە و پێش قەیرانی دارایی لە شارەکانی هەرێمی کوردستان بارەگای هەبوو، بەڵام ئێستا بەشێک لە بارەگاکانی داخستووە.