ئەمڕۆ چوارشەممە، ٢٦ی کانوونی دووەمی ٢٠٢٢، هیمداد شاهین، گوتەبێژی جووڵانەوەی نەوەی نوێ رایگەیاند: "سەرەتای هەفتەی داهاتوو ئەنجوومەنی سیاسیی نەوەی نوێ بڕیاری کۆتایی دەدات لەسەر یەکلاییکردنەوەی پرسی پۆستی سەرۆککۆمار کە ئایا کاندیدی نەوەی نوێ بەردەوام دەبێت یاخود جوڵانەوەکە بڕیارێكی تر دەدات".  رۆژی پێنجشەممە ١٣ - ٠١ - ٢٠٢٢ رێبوار ئەوڕەحمان، ئەندامی ئەنجوومەنی نوێنەرانی عێراق لە فراکسیۆنی جووڵانەوەی نەوەی نوێ لەلایەن جووڵانەوەکەوە وەکو بەربژێر بۆ پۆستی سەرۆککۆماری عێراق ناو و سیڤی و پێداویستییەکانی رادەستی ئەنجوومەنی نوێنەرانی عێراق کرد.  بەپێی سەرچاوەیەکی نزیک لە رێبوار ئەوڕەحمان، ئەندامی ئەنجوومەنی نوێنەرانی عێراق لە فراکسیۆنی جووڵانەوەی نەوەی نوێ، ناوبراو بەربژێری نەوەی نوێ دەبێت بۆ پۆستی سەرۆککۆمار.  رێبوار ئەوڕەحمان لەدایکبووی ساڵی ١٩٧٨ی شاری سلێمانییە و ئەزموونی چەندین ساڵی لە راگەیاندن و رۆژنامەڤانیدا هەیە و پێشتر پێشکێشکار بووە.  بە خۆبەربژێرکردنی ئەو پەرلەمانتارە ٢٦ کەس خۆیان بۆ پۆستی سەرۆککۆمار بەربژێر کردووە، کە ١١ لەوان کوردن.  بەپێی ئەو عورفە سیاسییەی لە دوای ساڵی ٢٠٠٣ وە لە عێراق هەیە، پۆستی سەرۆککۆماری عێراق پشکی کوردە، لە ٢٠٠٥ ەوە ئەو پۆستە بەدەست یەکێتییەوەیە، بەڵام ئەمجارە پارتیش پێداگیریی لەسەر وەرگرتنی ئەو پۆستە دەکات و بۆ ئەم مەبەستەش هۆشیار زێباری بەربژێر کردووە.