نوورەدین عوسمان سەعید، بەڕێوەبەری گشتیی ئەزموونەکان لە وەزارەتی پەروەردە بە رادیۆی رووداوی راگەیاند: "لەو قوتابییانەی کە بەشداریی لە تاقیکردنەوە بەراییەکاندا دەکەن، هەشت هەزار و ٧٨٨ خوێندکاریان لە زانستی، شەش هەزار و ٤٩٢ یان لە وێژەیی و ٤٢٢ قوتابیش لە خوێندنی پیشەیی و ئیسلامین. "  تاقیکردنەوەی بەرایی پۆلی ١٢ ـی ئامادەیی رۆژی ٢٠٢٢/٠٢/١٩ دەستپێدەکات کە بۆ بەشەکانی زانستی و وێژەیی لە رۆژی ٢٠٢٢/٠٢/٢٧ تەواو دەبێت و بۆ بەشە پیشەییەکان لە ٢٠٢٢/٠٢/٢٨ تەواو دەبێت. تاقیکردنەوەکان رۆژانە لە کاژێر ٠١: ٠٠ ـی نیوەڕۆ دەستپێدەکات و هەموو رێنماییەکان لەلایەن وەزارەتی پەروەردەوە دەرچوون و ئامادەکارییەکان تەواو بوون.  نوورەدین عوسمان سەعید گوتی: "لەبەر ئەوەی خوێندکارانی تاقیکردنەوە بەراییەکان هەریەکەیان لە شار و شارۆچکەیەکەوە دەگەنە ئەو خوێندنگەیەی لە ناوەندی پارێزگاکان یان قەزاکاندان و شوێنیان دوورە، تاقیکردنەوەکان لە کاژێر ٠١: ٠٠ ـی نیوەڕۆدا دانراون. ئەم تاقیکردنەوانە وەک تاقیکردنەوە گشتییە وەزارییەکانی کۆتایی ساڵ نین کە لە هەموو شار و شارۆچکەیەکدا بکرێن. "  بەگوتەی بەڕێوەبەری گشتیی ئەزموونەکان لە وەزارەتی پەروەردە، هۆکارێکی دیکەیش لەبەر ئەوەیە تاقیکردنەوەکان کار نەکەنە سەر دەوامی ئەو خوێندنگانەی تاقیکردنەوەکانیان تێدا دەکرێت و ئەو مامۆستایانەی چاودێری تاقیکردنەوەکانن.  نوورەدین عوسمان سەعید ئاماژەی بەوەش دا، ئەمساڵ لیژنەی باڵای تاقیکردنەوەکان کاری خۆی دەکات بۆ ئەوەی وەک ساڵانی پێشوو هەڵە و کێشە لە پرسیارەکاندا نەبن و هەر ساڵێکیش هەر هەڵەیەک لە پرسیاردا هەبووبێت لە بەرژەوەندیی خوێندکار بڕیار دراوە.  رۆژانی یەکشەممە ٢٠٢٢/٠٢/١٣ و دووشەممە ٢٠٢٢/٠٢/١٤ بەشێکی خوێندکارانی پۆلی ١٢ ـی ئامادەیی لە سلێمانی و دەڤەری راپەڕین گردبوونەوە و داوایان کرد پرۆگرامی خوێندیان بۆ کەمبکرێتەوە یان کاتی خوێندنیان بۆ زیاد بکرێت.  نوورەدین عوسمان سەعید لەو بارەوە ئاماژەی بەوە کرد: "ئەمساڵ دەوامی خوێندن ئاسایی بووە و کەمکردنەوەی پرۆگرامیش پەیوەندیی بە لیژنەیەکی تایبەتی وەزارەتی پەروەردەوە هەیە. پێموانییە ئەمساڵ مامۆستایان نەتوانن پرۆگرامەکان تەواو بکەن. تاوەکو ئێستا هیچ بڕیارێک لەبارەی دەستکاریکردنی پرۆگرامەکانەوە نییە. "