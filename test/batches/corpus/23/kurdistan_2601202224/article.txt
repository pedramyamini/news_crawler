عەلى حوسێن، هاونیشتمانى دەڵێت، " کاتى وا هەیە شەو کارەبا دێتەوە دوو سێ کاژێر هەیە و دەبڕێت، شەشى بەیانى بۆ هەشت یان بانگى بەیانى دێتەوە و یەکسەر دەبڕێت". جەمال محەممەد، دووکاندار باس لەوە دەکات، "ئێستا کارەباى موەلیدە لە نیشتمانی زیاترە و باشترە، موەلیدە ١٦ - ١٧ کاژێر هەیە، بەڵام نیشتمانی ٤ - ٥ کاژێر".  لە هەرێمى کوردستان نزیکەى ٨٠ % ی پێوەرى زیرەک دانراون، پلانەکە بۆ ئەوەیە بەکارهێنانى کارەبا کەم بکرێتەوە و بە یەکسانیش دابەشکردن پەیڕەو بکرێت. پێش وەرزى زستان ئەو ماڵانەى پێوەرى زیرەکیان بۆ دانرابوو، دەیانتوانى تاوەکو ٤٠ ئەمپێر کارەبا بەکاربهێنن، بەڵام وەرزى زستان کەمکرایەوە بۆ ٣٠ ئەمپێر.  هاونیشتمانییەک ئاماژە بەوە دەکات، "وەزیرى کارەبا وتبووى ١٦ کاژێر کارەبا لە دهۆک دەدرێت، من پێموانییە ئەو قسە دروستبێت، چونکە ئەوپەڕى ٣ - ٤ کاژێر هەیە".  بە گوتەى بەڕێوەبەرى کۆنترۆڵى کارەباى کوردستان، سێ هۆکارى سەرەکى گرفتن بۆ کەمبوونەوەى کارەبا و ئاماژە بەوە دەکات، خواستى بەکارهێنانى کارەبا دوو هێندەى بەرهەمهێنانە لەم وەرزەدا، خەڵک کارەبا بۆ بۆیلەر و هیتەر زیاتر بەکاردەهێنن، بەفر و سەرما بەشێک لە وێستگەکانى بەرهەمهێنانى لەکارخستبوو.  وەزارەتى کارەباى هەرێمى کوردستان بۆ وەرزى زستانى ئێستا تواناى بەرهەمهێنانى سێ هەزار و ٥٠٠ مێگاوات کارەباى هەیە، بەڵام بەکارهێنانى کارەبا نزیکە لە ٧٠٠٠ مێگاوات، ئەوەش وایکردووە پێدانى کارەبا لەنێوان ٨ تاوەکو ١١ کاژێردا بێت.