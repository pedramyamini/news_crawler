خەلیل کاهرامان، سەرۆکی کۆمەڵەی ئیمام و خەتیبە و دەڵێت، "ئەو کۆمپانیایانەی کاریان لەگەڵدا دەکەین لە کۆنیا و ئاکساراین. ئەو فەرشانەی دەیانچنین بۆ ئەوانی دەنێرین و ئەوانیش بەپێی ئەو گرێبەستەی کردوویانە دەیاننێرنە ئیسپانیا و ئەمریکا. لێرەوە داهاتێک دەستدەخەین کە بەشێکی بۆ ئێمەیە".  بۆ پەرەدان بە تواناکانیان، خولێکی راهێنان بۆ ژنانی کانیاخەزالان بە سەرپەرشتی سێ راهێنەر کراوەتەوە.   مەریەم ئێکین، راهێنەری چنینی فەرشە و باس لەوە دەکات، "ئێستا ٣٦ بەشداربوومان هەیە. سێ راهێنەرین لێرە، دیاربەکرییەک و دوو ئورفەیی. ئەو فەرشەی ئێمە دروستی دەکەین جیاوازە و شێوازەکەی دەگەڕێتەوە بۆ سەردەمی عوسمانییەکان. ئەم شێوازە چنینە دەگمەنە و مەترسیی لەنێوچوونی لەسەرە، هەر بۆیەش فەرشەکانمان وەکو کەلەپوور سەیردەکرێن".  ئەو فێرخوازانەی لەو کۆمەڵەیەدا دەستبەکاربوون، مانگانە نزیکەی ٤ هەزار لیرە وەردەگرن کە دەکاتە نزیکەی ٢٨٠ دۆلار.   زەینەب تووڕ، فێرخوازە و گوتی، "لێرە فێری چنینی فەرش دەبین، راهێنەرمان هەیە، پێشتر لە ماڵەوە بێکار دادەنیشتین و بێزار دەبووین، بەڵام ئێستا فەرش دەچنین".   ئەو فەرشانە لەسەر شێوازی [ئوشاک] دروستدەکرێن کە مێژووەکەی بۆ سەدەکانی ١٤ - ١٥ دەگەڕێتەوە و زیاتر لە نێو کۆشک و تەلارەکاندا هەبوون. سەرپەرشتیارانی ئەو خولە گرێبەستیان لەگەڵ چەند ناوەندێکی ئەمریکی و ئیسپانی کردووە بۆ ئەوەی بە شێوەیەکی بەردەوام فەرشیان پێ بفرۆشن.