ئەو جووتیارە کوردە هەفتەی پێشوو قسەی بۆ تۆڕی میدیایی رووداو کرد و رایگەیاند، چەند جارێک لەلایەن هێزە ئەمنییەکانی ناوچەکەوە دەستگیرکراوە و رێگەی پێنادەن کار بکات؛ گوتیشی، هەفتەی پێشوو دەستبەسەر کراوە و بۆ ماوەیەک دەست بەسەر تراکتۆرەکەیشیدا گیراوە.  لە گوندی شەناغە چەند هێزێک رێگری لە کێڵانی زەوی جووتیارانی کورد دەکەن. هێزە سەربازییەکان کە سەر بە فەرماندەیی ئۆپەراسیۆنەکانی کەرکووکن، بە خەڵکەکەیان گوتووە ئەوان لەسەر داوای راکان جبووری، پارێزگاری بە وەکالەتی کەرکووک فەرمانیان پێکراوە هەموو جووڵەیەکی کارکردن لەو گوندە رابگرن.  محەممەد ئیسماعیل، موختاری گوندی شەناغە بە تۆڕی میدیایی رووداوی راگەیاند، شەوی رابردوو ئازاد تراکتۆرەکەی هەڵکردووە و لەناو شەناغە سوڕاوەتەوە؛ لەوکاتەدا هێزێکی سوپا کە لە نزیک مزگەوتی گوندەکە جێگیرکراون دەستگیریان کردووە.  موختاری گوندەکە دەشڵێت، "دوای ئازادکردنی، ئازاد بەدڵشکاوییەوە بەرەو هەولێر بەڕێکەوتووە، بەڵام لە رێگە وەرگەڕاوە و راستەوخۆ گیانی لەدەستداوە کە ئۆباڵی رووداوەکە لە ئەستۆی ئەو هێزەدایە کە نەیهێشتووە کار بە تراکتۆرەکەی بکات. "  زیاتر لە ٣٠٠ خێزان لە شەناغە نیشتەجێبوون، بەڵام ئێستا تەنیا ٣٠ ماڵ لە گوندەکە ماونەتەوە، پێنج هەزار دۆنم زەوی لە سنووری گوندەکە هەیە کە لە تەواوی ئەو زەوییانە کێڵان و تۆوکردن قەدەخەکراوە.