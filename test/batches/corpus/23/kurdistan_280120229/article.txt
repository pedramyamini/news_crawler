هونەر فەخرەدین، بەرپرسی پرۆژەکان لە رێکخراوی هاوکاریی ئەڵمانی بە تۆڕی میدیایی رووداوی راگەیاند، "شەوی رابردوو ئۆفیسەکە کە لە باڵەخانەیەکی حکومییە، لە تەنیشت بنکەی ئاگرکوژێنەوەی کفری لەلایەن چەند کەسێکەوە سووتێندرا".  بەرپرسی پرۆژەکان لە رێکخراوی هاوکاریی ئەڵمانی ئاماژەی بەوەش کرد، "ئۆفیسەکە بە تەواوەتی سووتاوە و کتێبخانەیەکی گەورە و هۆڵی سیمینار بە هەموو پێداویستییەکانەوە و ژمارەیەکی زۆر فەرشی تایبەت کە بۆ چالاکی کڕیمان لەگەڵ هەموو پێداویستییەکانی دیکە سووتێندراون".  هونەر فەخرەدین باسی لەوەش کرد، چالاکییەکانی ئەوان لە سنوورەکە هەمەجۆرە، "لە هەموو بوارێک چالاکی دەکەین، گومانمان لە کەس نییە، زیانە مادییەکان مەزەندە دەکرێت بە ٦٠ هەزار دۆلار، پۆلیس دەستیکردووە بە لێکۆڵینەوە لە رووداوەکە".