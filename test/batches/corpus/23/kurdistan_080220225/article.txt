رۆژی سێشەممە ٨ - ٢ - ٢٠٢٢، پەیام فەتحوڵڵا، بەرپرسی پلاندانان لە بەڕێوەبەرایەتیی گشتیی چاکسازییەکانی هەرێمی کوردستان، بە تۆڕی میدیایی رووداوی راگەیاند، لە ساڵی ٢٠١٤ ەوە رێککەوتنێک لەنێوان عێراق و ئێراندا کراوە بۆ رادەستکردنەوەی زیندانییەکان، لەو چوارچێوەیەدا دوێنێ ١٠ زیندانی رادەستی ئێران کراونەتەوە.  بە گوتەی پەیام فەتحوڵڵا، ئەو ١٠ کەسە سزاکانیان جۆراوجۆر بووە. گوتیشی: "زۆرینەی ئەوانەی ئێرانین و سزادراون و دەنێردرێنەوە ئەو وڵاتە، کەیسەکانیان ماددە هۆشبەرە".  ئەوانەی نێردراونەتەوە بۆ ئێران، چوارەمین کاروانن و لە ساڵانی رابردوودا سێ کاروانی دیکە نێردراونەتەوە بۆ ئەو وڵاتە، بەرپرسی پلاندانان لە بەڕێوەبەرایەتی گشتیی چاکسازییەکانی هەرێمی کوردستان دەڵێت، لە ئێرانیشەوە دوو کاروان سزادراو لە رابردوودا نێردراونەتەوە بۆ هەرێمی کوردستان، کە ژمارەیان ١٢ سزادراو بووە.  تاوەکو ئێستا ١٤٢ سزادراو رادەستی ئێران کراونەتەوە، لە کاروانی یەکەمدا ٩٤ سزادراو، کاروانی دووەم ١٠ سزادراو، کاروانی سێیەم ٢٨ سزادراو و لە دوایین کاروانیشدا ١٠ سزادراو.  هەروەها دەروازەی نێودەوڵەتیی حاجی ئۆمەران کە زیندانییەکانی لێوە نێردراوەتەوە، لە راگەیێندراوێکدا رایگەیاند، مەسعود باتێلی، سەرپەرشتیاری دەروازەکە، بەئامادەبوونی بەڕێوەبەران و بەرپرسانی فەرمانگە پەیوەندیدارەکان، پێشوازییان لە ئەحمەد نەجمەدین، بەڕێوەبەری گشتیی چاكسازییەکانی هەرێمی کوردستان، نەسروڵڵا رەشنوودی، سەركونسوڵی كۆماری ئیسلامیی ئێران لە شاری هەولێر، عەبدوڵڵا ئاکرەیی، بەڕێوەبەری گشتی پەیوەندییەکانی ئێران - هەرێمی کوردستان و سەید کەمال عەبدوڵڵاهی، نوێنەری وەزارەتی دادی كۆماری ئیسلامی ئێران کردووە.  دەروازەکە راشیگەیاند، لە مەراسیمێکدا حكومەتی هەرێمی كوردستان ١٠ زیندانیی رادەستی كۆماری ئیسلامی ئێران كردەوە، بۆ ئەوەی ماوەی سزاکانیان لە گرتووخانەکانی ئێراندا تەواو بکەن.  بەپێی راگەیێندراوی دەروازەکە ئەمە قۆناخی چوارەمە لە پرۆسەی ئاڵوگۆڕكردنی زیندانیان لەنێوان هەرێمی كوردستان و كۆماری ئیسلامیی ئێران لە رێگەی دەروازەی نێودەوڵەتیی حاجی ئۆمەران.  ئاڵوگۆركردنی زیندانیان لەنێوان حكومەتی هەرێمی كوردستان و كۆماری ئیسلامیی ئێران بەپێی رێككەوتنێكە كە لەنێوان كۆماری عێراقی فیدراڵ و كۆماری ئیسلامیی ئێران پاڵپشت بە یاسای ژمارە (٦)ی ئەنجوومەنی نوێنەرانی عێراق، كە لەساڵی (٢٠١٤)دا دەرچووە، پاڵپشت بەم یاسایە رێككەوتن لەنێوان حكومەتی هەرێمی كوردستان و كۆماری ئیسلامیی ئێران كراوە بۆ ئاڵوگۆڕکردنی زیندانیان.