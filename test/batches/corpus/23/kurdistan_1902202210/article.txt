نووسینگەی رۆژنامەڤانیی بافڵ تاڵەبانی، هاوسەرۆکی یەکێتیی نیشتمانیی کوردستان راگەیێنراوێکی لەبارەی دەرماڵەی خوێندکارانی زانکۆ و پەیمانگەکان بڵاوکردووەتەوە و دەڵێت "بافڵ جەلال تاڵەبانی لەسەر ئەم پرسە و دووبارە ناڕەزایی خوێندکاران، لە پەیوەندی بەردەوامدایە و ھەموو ھەوڵێکی خستۆتەگەڕ بۆ چارەسەرکردنی،  بەڵێن بە خوێندکارانی ئازیز دەدات کە لە ماوەی سێ رۆژی داھاتوودا ئەم کێشەیە چارەسەر بکرێت و دەبێت بەبێ ھیچ ئاستەنگێک پاڵپشتی خوێندکاران خەرج بکرێت لەپێناو وەرگرتنی مافی خوێندكاران و رانەگرتنی خوێندن لە زانكۆكاندا. "  نووسینگەی رۆژنامەوانی بافڵ تاڵەبانی ئاماژە بەوە دەدات کە "لە سەرەتای دروستبوونی ناڕەزایەتییەكانی خوێندكارانەوە، بافڵ جەلال تاڵەبانی ھەر زوو ھات بەدەنگ داواکاری رەوای خوێندکاران و بەڵێنی چارەسەركردنی كێشە و كەموكورتییەكانی بەشەناوخۆییەكان و زانكۆكانیدا، لە پێشوودا ئەو بەڵێنانە بوون بە كردار و هەمووان بە چاوی خۆیان بێ جیاوازی كردارەكانیان بینی. "  لە کۆتایی راگەیێنراوەکەدا هاتووە "  ئەگەر تاوەكو ئەم چەند رۆژە ئەم گرفتە چارەسەر نەكرا بافڵ جەلال تاڵەبانی خۆی پشتیوانی لە خوێندكاران دەكات بۆ دەربڕینی ناڕەزایەتییەكانیان بە شێوەیەكی مەدەنی. "  بە پێی نووسراوێکی وەزارەتی دارایی و ئابووریی هەرێمی کوردستان کە رۆژی ٣ی ئەم مانگە بڵاوکراوەتەوە. بڕیاریدا مانگانە ٤٠ هەزار دینار بداتە ئەو قوتابیانەی ناوەوەی شار کە لە زانکۆلاین وەرگیروان و ٦٠ هەزار دیناریش بداتە ئەو قوتابیانەی کە لە دەرەوەی شار لە زانکۆ لاین وەرگیراون.  دەقی راگەیێندراوەکەی وەزارەتی دارایی  ١ - خەرجکردنی مانگانە ٤٠ هەزار دینار وەک پاڵپشتی بۆ قوتابیان و خوێندکارانی ناوەوەی شار، ئەوانەی لە زانکۆلاین وەرگیراون.  ٢ - خەرجکردنی مانگانە ٦٠ هەزار دینار وەک پاڵپشتی بۆ قوتابیان و خوێندکارانی دەرەوەی شار، ئەوانەی لە زانکۆ لاین وەرگیراون.  ٣ - بڕی گوژمەی ماوە بۆ دابینکردنی خزمەتگوزاریی بەشەناوخۆییەکان دەبێت بە مەرجێک لە ریگەی سیستەمی نوێی ئۆنلاین (سیستەمی بەڕێوەبردنی دارایی کوردستان KFMS پێشکێش بە بەڕێوەبەرایەتیی گشتیی ژمێرکاری / بەڕێوەبەرایەتی خەرجییەکان بکرێت.  ٤ - خەرجکردنی بڕەکانی ئاماژەپێکراوی سەرەوە لەسەر بودجەی ئاسایی زانکۆ و پەیمانگەکان دەبێت لە (التبرعات و الاعلانات)  ٥ - ئەم پاڵپشتییە لە رێکەوتی ١ - ١ - ٢٠٢٢ بۆ ساڵی خوێندنی ٢٠٢١ - ٢٠٢٢ خەرج دەکرێت.