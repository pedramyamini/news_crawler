بەگوێرەی راگەیێندراوێک كه لەلایه‌ن پارێزگای مووش بڵاوكراوه‌ته‌وه، لە کاژێر ٠٠.٠١ ـی ١٤ ـی شوباتی ٢٠٢٢ تاوەکو کاژێر ٢٣: ٥٩ ـی ١٨ ـی شوباتی داهاتوو، بۆ ماوەی پێنج رۆژ له سنووری پارێزگای مووش به شارۆچكه و ناوچه‌كانییەوە، هەموو جۆرە گردبوونه‌وه، خۆپیشاندان، رێپێوان و مانگرتن، هه‌ڵدانی چادر و چالاكی هاوشێوه قه‌ده‌خەیە.  لە راگەیێندراوەکەدا هاتووە، لە کاتێکدا ئۆپەراسیۆنە سەرکەوتووەکانی هێزە ئەمنییەکان دژ بە گەریلاکانی پەکەکە لە ناوخۆی وڵاتدا بەردەوامن، لەلایەن رێکخراوە نایاساییەکان و پاشکۆکانیانەوە لەڕێگەی تۆڕە کۆمەڵایەتییە جیاوازەکاندا بانگەشە بۆ ئەنجامدانی چالاکی جەماوەری دەکرێت.  بەو هۆیەوە و بە مەبەستی پاراستنى بنەما سەرەكييەكانى كۆمار، يەكپارچەيى جيانەكراوه‌ى دەوڵەت و نەتەوە، پێشێلنەکردنی ماف و ئازادى ئەوانى ديكە، ئاسايشى خەڵك و بەرقەراركردنى ئارامى، رێگرتن لە تاوان، پاراستنى ماف و ئازادى خەڵك، رێگرتن لە هەر رووداوێكى نەخوازراو پارێزگاری مووش بڕیاری قەدەخەی خۆپیشاندان و گردبوونەوەی داوە.   لە راگەیێندراوەکەدا ئاماژە بەوە دراوە، بڕیاری قەدەخەکردنەکە ئەو چالاکییانە ناگرێتەوە کە لەلایەن قایمقامەکانی سنووری پارێزگای مێردین رێگەیان پێدەدرێت.