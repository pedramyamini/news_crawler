حەجی جەعفەر شیلانی، تەمەنی ٥٥ ساڵە و ١٥ ساڵە سەرپەرشتیاری پرۆژەی نێرگزی پرۆژەی بابلۆیە لە دهۆک. ئەو بە تۆڕی میدیایی رووداو راگەیاند، "هەموو کەسێک دەتوانێت نێرگز بچێنێت و ئەو بەرهەمە زیاد بکەین، خەڵک دەتوانن لە نێو ماڵدا یان لە باخەکانیان گوڵە نێرگز بچێنن، ئەوە وادەکات ژینگەکەمان خاوێن بێت و جوانییەکیش دەدەینە زەوییەکانمان. "  سەباح عەبدولعەزیز، وەکو گەشتیارێک چووەتە پرۆژەکە و باس لەوە دەکات، "سەرەتا دەستخۆشی لە خاوەنی پرۆژەکە دەکەین و هیوادارین ئەو جۆرە پرۆژانە بەردەوام هەبن بۆ ئەوەی خەڵک بێنە تێدا و سەردانی ئەو شوێنە خۆشانە بکەن. "  دلڤین ئەحمەد، گەشتیارێکی دیکەیە و بۆ بینینی دیمەنە سەرنجڕاکێشەکانی پرۆژەکە چووەتە ئەوێ و دەڵێت، "ئێمە حەز دەکەین ئەمجۆرە پرۆژانە بەردەوام هەبن و خێزانەکانیش بێن و سەردانی ئەو شوێنە خۆشە بکەن. "  رۆژی چوارشەممە ٠٢ - ٠٣ - ٢٠٢٢ لە میانی بەشداریکردنی لە کردنەوەی سێیەمین ڤێستیڤاڵی نێرگز لە پرۆژەی بابلۆ، پارێزگاری دهۆک رایگەیاند، "گرنگیی زیاتر بەو ڤێستیڤاڵە دەدەین و وادەکەین کە لەسەر ئاستی عێراق، هەرێمی کوردستان و ناوچەکە ببێتە ڤێستیڤاڵێک کە نێوبانگی خۆی هەبێت. ئەم شوێنە بەردەکەوێت کە ڤێستیڤاڵێکی سەرکەوتووی تێدا ئەنجامبدرێت. "  بەگوتەی سەرپەرشتیاری پرۆژەکە، ئامانجیان لە ڤێستیڤاڵەکە بۆ ئەوەیە کە سەرنجی زیاتری گەشتیاران رابکێشن و هەروەها گرنگیی بە پاراستن و جوانیی ژینگەش بدەن.  دلاوەر مەشهود، سەرپەرشتیاری پرۆژەکە هەروەها باسی لەوەش کرد، "نامانەوێت بازرگانیی بەم پرۆژەیەوە بکەین، بەڵکو ئەو کارەمان کردووە بۆ ئەوەی ببێتە سومبولێک بۆ دهۆک، ٩٥ % ـی گوڵە نێرگزەکان خۆماڵین. "