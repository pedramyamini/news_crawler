دیاری رەسوڵ، بەڕێوەبەری کۆمپانیای گارێکس بە تۆڕی میدیایی رووداوی راگەیاند، ماوەی چوار مانگە شایستە داراییەکانیان وەرنەگرتووە و زیاتر لە ملیارێک دیناریان لای حکومەتە.   کرێکار و شۆفێرانی پاککەرەوەی سنووری ئیدارەی راپەڕین ٨٠٠ کەسن، مووچەی مانگانەیان نزیکەی ٣٠٠ ملیۆن دینارە، کۆمپانیاکە دەڵێت، چوار مانگە حکومەت شایستە داراییەکانی پێنەداون و بەهۆیەوە ژینگەپارێزان مانیان گرتووە و تا پارەیان بۆ خەرج نەکرێت دەست بەکارکردن ناکەنەوە.  بەڕێوەبەری کۆمپانیاکە گوتیشی، ئێستا لەلایەن بەرپرسانی شارەوانیی راپەڕینەوە هەوڵێکی جدی هەیە بۆ چارەسەرکردنی کێشەکە و بەڵێنمان پێدراوە ئەمڕۆ چارەسەر بکرێت.   ئیدارەی راپەڕین ١٥ شارەوانیی هەیە، رۆژانە ٣٣٠ تۆن زبڵ و خاشاکی تێدا کۆدەکرایەوە بەڵام بەهۆی مانگرتنی ژینگەپارێزانەوە، هەموو سوچێکی شار پڕ بووە لە زبڵ و خاشاک. سیمای شارەکە تێکچووە و بۆنێکی ناخۆش سەرتاپای کۆچە و کۆڵانەکانی داگرتووە.