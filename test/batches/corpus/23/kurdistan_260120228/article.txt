رێناس جانۆ، ئەندامی شاندی پارتی لە بەغدا و ئەندامی پێشووتری پەرلەمانی عێراق بە رادیۆی رووداوی راگەیاند: "ئێمە چەندە گرنگە کەسێکمان هەبێت بەربژێری پۆستی سەرۆککۆماری عێراق بێت، گرنگتر لامان راستکردنەوەی رێڕەوی سیاسییە. ئێمە لەلایەن هاوپەیمانەکانمان گلەیی ئەوەمان لێدەکرێت کە لە بەغدا بە شێوەیەکی کارا بەشداریی پرۆسەی سیاسیمان نەکردووە. "  ئەو ئەندامەی شاندی پارتی ئاماژەی بەوە دا، ئێستا کە پارتی دێتەوە ناو پرۆسەی سیاسیی عێراق، مەبەستیان راستکردنەوەی ئەو رێڕەوە سیاسییەیە. حکومەتی ناوەندی و حکومەتی هەرێمی کوردستان لە زیاتر لە کەناڵێکەوە پێکەوە دەبەسترێنەوە. دەبێت ئەو کەناڵانە پاک بکرێنەوە و زیاتر گرنگییان پێبدرێت بۆ ئەوەی کێشە و گرفتەکان چارەسەر بکرێن.  چەند رۆژێکە شاندی پارتی بۆ دانوستاندن لەگەڵ لایەنە عێراقییەکان لە بەغدایە بۆ ئەوەی پشتگیری بۆ هۆشیار زێباری، بەربژێری پارتی بۆ پۆستی سەرۆککۆماری عێراق بە دەست بهێنێت.  جانۆ پێیوایە، هەر بەو جۆرەی سەرۆکی پەرلەمان و هەردوو جێگرەکەی هەڵبژێردران، هەمان شێوە ئەوەیش بەسەر هەڵبژاردنی سەرۆککۆماردا جێبەجێ ببێت و ئەو هێزانەی دەستیان داوەتە دەستی یەک بتوانن ئەوە یەکلایی بکەنەوە.  ئەندامەکەی شاندی پارتی جەختی لەوە کردەوە کە هیچ لایەنێکی عێراقی ڤیتۆی لەسەر بەربژێرەکەیان بۆ سەرۆککۆمار نییە. بە پێچەوانەوە، پێیانخۆشە؛ تەنانەت ئەو لایەنانەیشی کە هێشتا لایان روون نییە لە بەرامبەریانن یان لەگەڵیانن.   بەهۆی ئەو ململانێ و ناکۆکییەی لەنێوان پارتی و یەکێتیدا لەسەر پۆستی سەرۆککۆماری عێراق سەری هەڵداوە، بەشێکی شارەزایانی سیاسی پێیانوایە یەکلابوونەوەی پۆستەکە بۆ هەر لایەکیان وادەکات لایەکەی دیکەیان گرفت دروست بکات و ببێتە مایەی دابڕانیان.  رێناس جانۆ گوتی: "دەبێت ئەوە بزانین کە پرۆسەی سیاسی واتە ئەم بزێوییەی کە ئێستا لەنێوان لایەنەکاندا هەیە. دەبێت ئەمە بە سرووشتی وەربگیردرێت. ئەمە سرووشتی پرۆسەی سیاسییە لە هەر وڵاتێکدا؛ لایەنە براوەکان هەوڵ دەدەن بەپێی ئەنجامەکەیان پلە و پێگە بەرزەکانی دەسەڵات بە دەست بهێنن. "  رێناس جانۆ ئەوەی خستەڕوو کە پارتی و یەکێتی پێکەوە قۆناخی سەخت و خۆشیان تێپەڕاندووە و نەبینراوە ئەم جۆرە پرسانە لەبەردەم دانوستاندنی سیاسیی نێوانیاندا ببنە بەربەست و، ئەم قۆناخە بۆ هەردووکیان هەستیارە. گوتیشی: "ئێمە هیچ لێکدابڕانێک لەنێوانماندا نییە و گفتوگۆمان هەر بەردەوامە و بڕیاری راوەستاندنی گفتوگۆ نەدراوە. "  ئەندامەکەی شاندی پارتی لە بەغدا گوتی: "ئێستا کە ئێمە لێرەین بۆ بەشداریکردن لە پرۆسەی دەستنیشانکردنی سەرۆککۆمار، بە مانای ئەوە نایەت کە ئێمە هەموو دەرگاکانی دیکەی گفتوگۆمان لەگەڵ لایەنە کوردی و عێراقییەکاندا داخستبن. گفتوگۆ و دانوستاندن کراوە دەبن. ئەگەر لایەنێکیش پۆست ببەخشێت ئەوە پارتییە پارتی لە خولی پێشووتردا پۆستی جێگری سەرۆکی پەرلەمان کە مافی خۆی بوو بە گۆڕانی بەخشی. پارتی لە بەخشینی پۆستەکان ئەزموونی هەیە. پارتی لەم بابەتەدا هیچ گرێیەکی نییە و دەرگای دانوستاندن کراوە دەبێت. "