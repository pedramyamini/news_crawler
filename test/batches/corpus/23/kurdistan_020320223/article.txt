رێکخراوی هەنگاو بۆ مافەکانی مرۆڤ بڵاویکردەوە، لە پارێزگای کرماشان سێ کۆڵبەر کوژراون و شەشی دیکەش بریندار بوون، لە پارێزگای سنە دوو کۆڵبەر کوژراون و پێنجی دیکەش بریندار بوون و لە پارێزگای ورمێش کۆڵبەرێک گیانی لەدەستداوە.  شەش کەس لەو کۆڵبەرانە بە تەقەی راستەوخۆی هێزەکانی ئێران، ٤ کەسیان بە تەقینەوەی مین و ئەوانی دیکەشیان بە رووداوە سرووشتییەکان و رووداوی هاتووچۆ گیانیان لەدەستداوە و برینداربوون.  ساڵی رابردوو لە ٥٢ کۆڵبەر گیانیان لەدەستدابوو و ١٦٣ کۆڵبەری دیکەش بریندار ببوون.  کۆڵبەرەکان دەڵێن، بەهۆی بێکاری و نەبوونی سەرچاوەی دیکەی بژێوی، بە ناچار روو لە ناوچە سنوورییەکان دەکەن.  بەپێی ئامارە نافەرمییەکان، نزیکەی ٧٠ هەزار کەس لە دانیشتووانی ناوچە سنوورییەکان بژێوییان پەیوەستە بە ئاڵوگۆڕی بازرگانییەوە.  رۆژی دووشەممەی رابردوو، ئیبراهیم رەئیسی، سەرۆککۆماری ئێران بۆ "رێگری و بەرەنگاربوونەوەی قاچاخ" وەزارەتی ناوخۆی راسپارد "بازاڕچە سنوورییەکان چالاک بکرێن و رێکبخرێنەوە" و "رێوشوێنێک بۆ رێکخستنەوەی ئەو کاڵایانە دابنێت کە کۆڵبەرەکان" دەیگوازنەوە.