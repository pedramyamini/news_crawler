بەپێی راگەیێندراوێکی وەزارەتی ناوخۆی تورکیا، بەرەبەیانی ئەمڕۆ چوارشەممە ٢ی ئاداری ٢٠٢٢ ئۆپەراسیۆنی ئەرەن زستان - ٢٩ لە دژی گەریلاکانی پەکەکە بە بەشداری ٥٧١ کارمەندی هێزە ئەمنییەکان، فەرماندەیی هێزەکانی جەندرمە و هێزی گوندپارێزان بەڕێوەچوو. هێزەکانیش بەسەر ٣٨ تیم دابەشکران.  وەزارەتی ناوخۆی تورکیا ساڵانە ئەو جۆرە ئۆپەراسیۆنانە ئەنجامدەدات، ئۆپەراسیۆنەکانی زستانە دژ بە گەریلاکانی پەکەکە ساڵی رابردوو، رۆژی ٢ی کانوونی دووەمی ٢٠٢١ بەناوی زنجیرە ئۆپەراسیۆنەکانی "ئەرەن" دەستیانپێکرد. تائێستا زنجیرە ئۆپەراسیۆنەکانی "ئەرەن" بە چەندین قۆناخ تێپەڕیوون.  لە ساڵی رابردووەوە، ١٦ قۆناخی دیکەی ئۆپەراسیۆنی زستانە لە دژی گەریلاکانی پارتی کرێکارانی کوردستان "پەکەکە" لە ناوچە جیاوازەکانی باکووری کوردستان بەڕێوەچوون.  رۆژی ٥ی کانوونی یەکەمی ٢٠٢١، ناوەندی چاپەمەنی و راگەیاندنی هێزەکانی پاراستنی گەل "هەپەگە" روونکردنەوەیەکی بڵاوکردەوە و رایگەیاند "سوپای داگیرکەری تورک لە چیای مەرجانی دێرسم دەستی بە ئۆپەراسیۆن کرد. گەریلاکانی هەپەگە بە تووندی وەڵامیان دایەوە و لە ئەنجامدا سەربازێک کوژرا".   دوای شکستهێنانی پرۆسەی چارەسەری پرسی کورد لە کۆتاییەکانی ساڵی ٢٠١٥ دا، شەڕی کۆڵان بەکۆڵان لە نێوان سوپا و هێزە ئەمنییەکانی تورکیا لە دژی گەریلاکانی پەکەکە لە شەش پارێزگای باکووری کوردستان روویدا کە بە شەڕی خەندەق ناسرا و تاوەکو نیسانی ٢٠١٦ی خایاند.   لەم قۆناخە بەدواوە و لە سەرەتای ساڵی ٢٠١٧ ـەوە ژووری ئۆپه‌راسیۆنه‌كانی وه‌زاره‌تی ناوخۆی توركیا پێنج جۆر زنجیرە ئۆپەراسیۆنی ئەمنی و سەربازیی لە باکووری کوردستان بەناوەکانی "شکێنەر، تەڵە، هەورە برووسکە، باگۆک و ئەرەن" لە دژی گەریلاکانی پەکەکە لە زۆربەی ناوچە شاخاوییەکان و دوورەدەستەکان لە باکووری کوردستان دەستپێکردووە و هەندێک لە ئۆپەراسیۆنەکان تاوەکو ئێستا بەردەوامن.