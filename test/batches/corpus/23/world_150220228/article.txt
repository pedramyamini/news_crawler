بەگوێرەی میدیای سکۆتلەندی، کوڕەکە ناوی کاروان مزوورییە، هەستاوە بە هەڕەشەکردن لە کچی ئەفسەرێکی سەربازی و داوای لێکردووە ٥٠ هەزار دۆلاری بۆ بنێرێت بۆ ئەوەی وێنە و ڤیدیۆی رووتی کچەکە لە ئینتەرنێت لاببات.   کچەکە پێشتر خۆشەویستی کوڕەکە بووە، دوای تێکچوونی پەیوەندییەکەیان، گەڕاوەتەوە عێراق کە باسنەکراوە خەڵکی کام شارە.   دادگەی شاری دەندی بە تاوانی هەڕەشەکردن و ناوزڕاندن، بڕیاریدا ٤٧ مانگ کوڕەکە زیندانی بکرێت. هەروەها بە گوێرەی بڕیاری دادگە، بۆ ماوەی ٢٠ ساڵ کاروان مزوریی نابێت بە هیچ شێوەیەک پەیوەندیی بە کچەکەوە بکات یان لێی نزیک بێتەوە.   لۆرنا درومۆند، دادوەری دادگەکە بڕیاریدا دوای ئازادکردنیشی، تاوانبارەکە بۆ ماوەی ١٢ مانگ لە ژێر چاودێریی پۆلیسدا بمێنێتەوە "بۆ ئەوەی زیان بە خەڵک نەگەیێنێت. "  شایەتحاڵەکان بە دادگەی شاری دەندییان گوت، کاروان مزووری ئامانجی ئەوە بووە لەڕێگەی بڵاوکردنەوەی وێنە و ڤیدیۆی رووتی کچە تەمەن ٢٣ ساڵەکەوە، کچەکە و خێزانەکەشی تووشی "ئابڕووچوون و شەرمەزاربوون" بکات.  دادوەر درومۆند گوتی، روونە کە بڵاوکردنەوەی ئەو وێنە و ڤیدیۆیانە بووەتە هۆی ئازارێکی "یەکجار گەورە" بە کچەکە و خێزانەکەشی، هەروەها بەهۆی کولتوور و ئایینی ناوچەی ژیانیشیان، دۆخەکە بۆ ئەوان سەختتر بووە.  بەگوێرەی میدیای سکۆتلەندی، ژنە دادوەرەکە بە تاوانبارەکەی گوتووە، "تۆ بەرپرسیارانە مامەڵەت نەکردووە و هیچ پەشیمانیشت پیشان نەداوە. ئەمانە سەرپێچیی گەورەن و کاریگەریی خراپیان لەسەر کچەکە و تەواوی خێزانەکەی جێهشتووە. پاڵنەری ئەو تاوانەت تێربوونی سێکسیی نەبووە، بەڵکو شەرمەزارکردن و ئابڕووبردن و تۆڵەسەندنەوە بووە. روونە کە کچەکە و خێزانەکەی، بەهۆی رەفتارەکانت، ئازاری زۆریان چەشتووە. "  هەروەها بەگوێرەی میدیای سکۆتلەندی، ژنە داوەرەکە بە تاوانبارەکەشی گوتووە، "کچەکە دەڵێت، کاریگەریی تاوانەکەت زۆر گەورە بووە لە سەر ژیانی. تۆ لە نێو خەڵکدا ئەوت شکاندووە و ئابڕووت بردووە. ترس و شەرمەکەی هێشتاش بەردەوامە. روونیشە کە بەهۆی کولتووری دەوروبەرییەوە، ئازارەکەی گەورەتر بووە. "  کاروان مزووری بۆ ماوەی زیاتر لە ساڵێک ڤیدیۆی ئەو کچە خوێندکارەی لە فەیسبووک و شوێنەکانی دیکەی ئینتەرنێت بڵاوکردبووەوە. دواتر تاوانبارەکە دەستیکردووە بە راکێشانی سەرنجی خەڵک بۆ ڤیدیۆکان و هەڕەشەی لە باوکی کچەکە کردووە کە پێویستە ٥٠ هەزار دۆلاری بۆ بنێرێت تاوەکو دەست لە کارە قێزەونەکەی هەڵبگرێت و وێنە و ڤیدیۆی دیکەی کچەکەی لێ بڵاونەکاتەوە.   لۆرا ئەپۆستالۆڤا، لێکۆڵەر لە دادگەی دەندی، بە دادگەکەی گوت: "کچەکە تەمەنی ٢٣ ساڵە و خوێندکارە. تۆمەتبار گرتەیەکی ڤیدیۆیی کچەکەی لە کاتی سەرشۆردن تۆمارکردووە. وێنە و ڤیدیۆی کچەکە بە رووتی لە نێو سەرشۆرەکەدا، بۆ هاوڕێ و خێزانەکەی نێردراون. دەموچاوی بە روونی دیار بووە. ڤیدیۆکە پیشانیدەدات کە کچەکە کاری سێکسی دەکات. کچەکە خۆی نەیناردوونی. "   تۆمەتبار تاکە کەس بوو بتوانێت بچێتە نێو هەژماری فەیسبووکی کچەکە. لە کۆتایی ساڵی ٢٠١٩ دا ژمارەیەک هاوڕێ و ئەندامی خێزانی کچەکە رایانگەیاند، "وێنە و ڤیدیۆکانیان بۆ نێردراون. "  ئەو لێکۆڵەرە هەروەها دەشڵێت: "کچەکە پێیوایە کە تۆمەتبارەکە بەرپرسیار بووە لەو کارە. بۆ ماوەی ١٣ مانگ، وێنە و ڤیدیۆی رووتی کچەکە لە ئینتەرنێت و چەندین هەژمار مانەوە. شاهیدێک پێیوایە تۆمەتبارەکە وەکو تۆڵەسەندنەوەیەک وێنە و ڤیدیۆکانی دژی خێزانی کچەکە بڵاوکردوونەتەوە. بڵاوکردنەوەکە بەردەوام بوو تاوەکو ئەو کاتە لە ٥ ـی شوباتی ٢٠٢١ دەستگیرکرا. کاتێک کە کامێراکە وێنەکە نزیکدەکاتەوە، رووخساری سکاڵاکارەکە دیاردەکەوێت. "  شاهێدەکان بە دادگەکەیان گوتووە کە لە هەندێک لە وێنە رووتەکانی کچەکەدا، کاروان مزووری بە ئیمۆجی و نووسین، شوێنە هەستیارەکانی کچەکەی داپۆشیوە. تاوانبارەکە دانی بەوەدا نا کە بەبێ رەزامەندیی کچەکە، وێنە و ڤیدیۆی کچەکەی بڵاوکردوونەتەوە.   هەروەها دانی بەوەدا نا کە لە ماوەی نێوان ساڵی ٢٠١٩ و شوباتی ٢٠٢١ بە بڵاوکردنەوەی وێنەی کچەکە، وێنەی ماڵی کچەکە و وردەکاریی تایبەتی، هەڕەشەی لە کچەکە کردووە و هەراسانیکردووە. جگە لە ئابڕووبردن، تاوانێکی دیکەش لە سەر کاروان مزووری ساخبووەتەوە، کە ئەویش بریتییە لە چاوسوورکردنەوە لە باوکی کچەکە بۆ ئەوەی پارەی بۆ بنێرێت.  دەستەی دادگەکە گەیشتە ئەو ئەنجامەی کە تاوانبار هەڕەشەی لە باوکی قوربانییەکە کردووە بەوەی کە ئەگەر لە عێراقەوە پارەی بۆ نەنێرێت، ئەوا وێنەی زیاتری رووتی کچەکەی بڵاودەکاتەوە.   هەروەها تاوانێکی دیکەی پارەسەندن بە زۆر لەسەر کاروان مزووری ساخبووەتەوە. تاوانبار لە شوێنی کارەکەی هەڕەشەی لە پیاوێکی دیکە کردووە کە ئەگەر ٨ هەزار پاوەندی پێنەدات، ئەوا وێنەی ساختەی سێکسیی ئەندامانی خێزانی لە تۆڕە کۆمەڵایەتییەکان بڵاودەکاتەوە.