شەمێ ئیسماعیل، تەمەنی ٤٣ ساڵ بوو، ساڵی ١٩٩٣ لەگەڵ تۆمەتبار ژیانی هاوژینی پێکهێناوە. ساڵی رابردوو هاوژینەکەی ژنی دووەم دەهێنێت، بەگوتەی برایەکی کوژراوەکە لەوکاتەوە کێشە کەوتووەتە نێوانیان، هەر بەگوتەی ئەو برایەی تۆمەتبار، کاژێر یەکی شەو لەسەر ئەوەی تۆمەتبار داوای پارەی لە خوشکەکەی کردووە و ئەویش گوتوویەتی پارەیان نییە، بووەتە شەڕیان و بەوهۆیەوە کوشتوویەتی.  ناسر ئیسماعیل، برای شه‌مێ باسی لەوە کرد، "پێشتریش کێشەی خێزانییان هەبووە، بەڵام هەرگیز باوەڕمان نەدەکردن بگاتە ئەو ئاستە، ئەو پیاوە باش نەبوو، قومارچی بوو، خواردنەوە کحولییەکانی دەخواردەوە. جارێک خوشکەکەمم هێنایەوە، خزم و کەسوکاری هاتن تاوەکو بردیانەوە، دواتر ئەو نەیدەهێشت تەنانەت بێتەوە ماڵمان. "  بەگوێرەی بەدوادچوونەکانی بەڕێوەبەرایەتیی کۆچ و کۆچبەران و وەڵامدانەوەی قەیرانەکان کە سەرپەرشتیی کەمپەکە دەکەن، رووداوەکە درانگانی شەو روویداوە و دەستبەجێ ژنەکە گیانی لەدەستداوە.  پیر دیان، بەڕێوەبەری کۆچ و کۆچبەران و وەڵامدانەوەی قەیرانەکان گوتی، "پێشتریش ئەو خێزانە کێشەیان هەبوو، وادیارە ئەو پیاوە بەو درەنگی شەوە نەیتوانیوە کێشەکەیان چارەسەر بکات و بڕیاری کوشتنی داوە، ئەو کەمپە ئارامە و هیچ کێشەیەکی ئەوتۆی تیا نییە، ئەوەش کە روویداوە کێشەیەکی کۆمەڵایەتیی بووە و تاوانبارەکە خۆی رادەستی پۆلیس کردووە. "  تۆڕی میدیایی رووداو پەیوەندیی بە کەسوکاری تۆمەتبارەکەوە کرد، ئەوان بە رووداویان گوت، خۆیان لە شوێنێک شاردووەتەوە بۆ ئەوەی کێشەکە گەورەتر نەبێت و داوا دەکەن یاسا کێشەکەیان چارەسەر بکات.