دکتۆر ئومێد عەلی، بەڕێوەبەری نەخۆشخانەی شار هۆشداری دەدات لەوەی زۆربەی ئەو دەرمانانەش ماویانە تاوەکو کۆتایی مانگی شوبات بەسەردەچن و دەڵێت، "بەشێک لە دەرزییە زۆر گرنگەکان کە دەبێت رۆژانە بۆ نەخۆشی بەکاربهێنین نەماون، بۆ نموونە ئێمە لێرە لە بەشی فریاکەوتنی خێرا، تەنها دوو دەرزیی میتازۆلابمان هەیە کە بۆ بێهۆشکردن بەکاردێت، لە کاتێکدا نەخۆشی وا هەیە لە رۆژێکدا دەبێت ٢٠ دەرزیی بۆ بەکاربهێنین و بۆ هەموو نەشتەرگەرییەک پێویستمان دەبێت، بەڵام ئێستا نیمانە".  بەڕێوەبەری نەخۆشخانەی شار وردتر باسی کێشەکانی بۆ رووداو کرد و ئەوەی خستەڕوو، شێوازی گرێبەستی حکومەت لەگەڵ کۆمپانیاکان پێویستی بە پێداچوونەوەیە.  د. ئومێد عەلی دەڵێت، "ئەو پێداویستییانەی ئێستا کەموکوڕیمان هەیە تێیاندا، ئەوانەن کە نەخۆش لە نەبونیاندا دەمرێت، ئێمە جاری وا هەبووە دەرمانی ماوە بەسەرچوومان بەکارهێناوە بۆ نەخۆش، چونکە نە لە نەخۆشخانە هەمانبووە و نە لە بازاڕیش هەبووە، بۆیە بە ناچاری بە خێزانەکەیمان گوتووە ئەم دەرزیە بەکاردەهێنین کە ماوەکەی بەسەرچووە، بەڵام دەمانەوێت نەخۆشەکەتان نەمرێت".  لە دەرمانخانەی نەخۆشخانەکە دەرمانەکانی "کۆکە، قوڕگ ئێشە، تا، هەڵامەت، خەستبوونەوەی خوێن و زۆری دیکە" نەماون.  زیاتر لە ١٠٠ کۆمپانیا بۆ دابینکردنی دەرمان و پێداویستیی پزیشکی گرێبەستیان لەگەڵ حکومەت هەیە، ئێستا وەزارەتی دارایی ٢٠ ملیار دینار قەرزداری ئەوانە، بە تەنیا خاوەن کۆمپانیایەک یەک ملیار لەو پارەیەی لای حکومەتە.  کامەران ئەحمەد، خاوەنی کۆمپانیاکانی دەرمان بە رووداوی راگەیاند، "حکومەت زۆر دەمێکە دەستی دەستی بە ئێمە دەکات، بۆیە ئێمە وەکو کۆمپانیاکانی دەرمان بڕیارمانداوە تاوەکو حکومەت ئەو پارانەی لەسەر ئەژماری بانکییەکانمان هەیە، نەماندەنێ؛ ئێمەش ئیدی لەدوای ٢٨ی شوباتەوە دەرمان بە حکومەت نادەین".  د. ئاسۆ حەوێزی، گوتەبێژی وەزارەتی تەندروستی بە رووداوی راگەیاند، "حکومەت شایستە داراییەکان هەر خەرج دەکات، ئەو دواکەوتنەش کە روویداوە بەهۆی سەختیی باری داراییەوەیە، خۆ ئەو کۆمپانیایانە رۆژێک و دوو رۆژ نییە کار لەگەڵ ئێمە دەکەن، بەڵکو بەردەوام پێکەوە کار دەکەین، بۆیە هیوادارم ئەوانیش دان بە خۆیاندا بگرن تاوەکو کێشەکان چارەسەر دەکرێن".  هەمان کێشە لە سلێمانی، هەڵەبجە و ئیدارەکانی گەرمیان و راپەڕین بەردەوامە، تەندروستیی سلێمانی هۆشداری دەدات لەوەی ئەگەر بێتو ئێستاش حکومەت گرێبەست بۆ کۆمپانیاکان بکات، کارەکە ئەوەندە دواکەوتووە ئەوان دوای سێ مانگی دیکە دەرمانەکان دەگاتە دەستیان، تاوەکو ئەو کاتە دەبێت چاوەڕێی دەستی خێرخوازان بین.