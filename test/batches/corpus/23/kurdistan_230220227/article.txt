رۆژی چوارشەممە ٢٣ - ٠٢ - ٢٠٢٢، ئاسۆ کەمال، بەڕێوەبەری کەشناسیی سلێمانی بە تۆڕی میدیایی رووداوی راگەیاند، "ئەمڕۆ کەشوهەوا جێگیر دەبێت و سبەی پلەکانی گەرما بەرز دەبێتەوە".  بەڕێوەبەری کەشناسیی سلێمانی گوتیشی، لە رۆژی هەینی و شەممەی داهاتووەوە، شەپۆلێکی بارانبارین هەرێمی کوردستان دەگرێتەوە، بەڵام "شەپۆلەکە لاواز دەبێت و بارانی ماوە کورت و مامناوەند دەبارێت".  ئاسۆ کەمال ئاماژەی بەوەش کرد، بەگشتی بارانبارینی ئەمساڵ کەمە، "تاوەکو ئەمڕۆ رێژەی بارانبارین لە سنووری سلێمانی نەگەیشتووەتە رادەی ساڵانی رابردوو".  بەگوێرەی ئاماری کەشناسیی سلێمانی، وەرزی بارینی رابردوو تاوەکو ئەمڕۆ ٣٦٣ میلیمەتر باران بووە، بەڵام ئەمساڵ تاوەکو ئەمڕۆ چوارشەممە ٣١٤.٩ میلیمەتر باران باریوە.  ساڵانە بۆ وەرزێکی ئاسایی پێویستە ٧٠٠ میلیمەتر باران ببارێت، ئاسۆ کەمال دەڵێت، لە نیوە کەمتر ببارێت پێی دەگوترێت "وشکەساڵی"، ئەگەر نزیکەی ٥٠٠ میلیمەتریش ببارێت دەگوترێت، ساڵی "کەمبارانی".