رۆژی یەکشەممە ٦ - ٣ - ٢٠٢٢، موقەدەم ئازاد تەها، گوتەبێژی هاتووچۆی دهۆک، بە تۆڕی میدیایی رووداوی گوت، کاژێر ١١: ٤٠ی شەوی رابردوو، لەسەر رێگەی سێمێل - کۆمەڵگەی موقبلێ، ئۆتۆمبێلێکی تایبەت لە جۆری سۆناتا و ئۆتۆمبێلێکی بارهەڵگر لە جۆری فۆرت ژمارەی تورکیا پێکیانداداوە و لە ئەنجامدا کەسێک گیانی لەدەستداوە و کەسێکیش بەسەختی بریندار بووە.  گوتەبێژی هاتووچۆی دهۆک گوتیشی، بەرەبەیانی ئەمڕۆ یەکشەممە کاژێر ٠٣: ٠٠، لەسەر رێگەی سەرەکی دێرەبین و لە دووڕێیانی سحێلا، شۆفێری بارهەڵگرێک کۆنترۆڵی لەدەستداوە و وەرگەڕاوە و گڕی گرتووە، بەهۆیەوە کەسێک بە سەختی برینداربووە و زیانی ماددیش بە ئۆتۆمبێلەکە گەیشتووە.  رۆژی ١ و ٢ی ئەم مانگە، لە دوو رووداوی جیاوازدا، دوو بارهەڵگر لە سنووری پارێزگای دهۆک وەرگەڕان و لە ئەنجامیاندا شەش کەس برینداربوون.  بەگوێرەی ئامارەکانی هاتووچۆی هەرێمی کوردستان، ساڵی رابردوو لە هەرێمی کوردستان ٤١١٩ رووداوی هاتووچۆ روویانداوە و بەهۆیانەوە ٦٦٢ کەس گیانیان لەدەستداوە و ٧١٢١ کەسیش بریندار بوون.