منداڵیکی کچی رۆژهەڵاتی کوردستان وەک لە سەرەتای ڤیدۆکەدا دەبینرێت، دەڵێت، "نا بۆ کڕینی ماسی سوور. "، ئەو مەبەستی ئەو ماسییە سوورانەیە کە لە پارێزگاکانی باکوور و ناوەندی ئێران، وەکو هەلیکارێک بۆ پەیداکردنی بژێوی خەڵک بەرهەمدێت و بە هەموو ئێراندا بڵاودەبێتەوە. چەند ساڵە ئەو کولتوورە خۆی گەیاندووەتە کولتووری هاونیشتمانیان لە رۆژهەڵاتی کوردستانیش.  شەکیبا رەشیدی، هاونیشتمانییەکی رۆژهەڵاتی کوردستانە و باس لەوە دەکات، "ماسی سوور لە کلتووری کورددا بوونی نییە، چونکە لەسەردەمی قاجاری شەبا هاتووەتە سەر سفرەی فارسەکان، بۆیە منیش دەڵێم، نا بۆ کڕینی ماسیی سوور. "  لە کولتووری ئێراندا، ماسی سوور وەکو سیمبولێکی سەرکەوتن، میهرەبانی و بژێوی سفرەکان، دەخرێتە نێو حەوزی شوشەوە و لە نەورۆزدا لەسەر سفرەکان دادەنرێت. ژینگەپارێزانی رۆژهەڵاتی کوردستان داوا دەکەن خەڵک لە کڕینی ماسی سوور دوور بکەونەوە.  ژینگەپارێزانی ئەنجوومەنی پاژینی بانە بەیەکەوە دەڵێت، "نا بۆ کڕینی ماسیی سوور، نا بۆ کڕینی ماسیی سوور. "  چەند ساڵە ژمارەیەک لە ئەنجوومەنە ژینگەپارێزییەکانی رۆژهەڵاتی کوردستان، لە دوایین مانگی زستانەوە، کەمپینێک بۆ نەکڕینی ماسی سوور رێکدەخەن و لەڕێگەی بڵاوکردنەوەی ڤیدیۆی منداڵانەوە، هەوڵ بۆ سڕینەوەی ئەو نەریتە لە کولتووری کوردەواری دەدەن.  منداڵانی ژینگەپارێزانی بانە بەیەکەوە و بەیەک دەنگ دەڵێن، "ئەمساڵ ماسی سوور ناخۆین، نا بۆ کڕینی ماسیی سوور. "  ئەمساڵیش ئەو کەمپینە لە ئێستاوە چالاکییەکانی دەستپێکردووە و بەگوتەی چالاکڤانانی بواری ژینگە، منداڵان داوا لە دایکوباوکەکانیان دەکەن، ماسی سووریان بۆ نەکڕن.