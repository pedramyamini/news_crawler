بەگوێرەی ئەو ئامارەی کشتوکاڵی گەرمیان بڵاویکردووەتەوە، تاوەکو ١٠ - ٢ - ٢٠٢٢، هیچ قەزا و شارۆچکەیەکی گەرمیان وەرزی بارینی ساڵی رابردووی تێنەپەڕاندووە، لەنێویاندا لە کەلار ٨٢.١ میلیمەتر باران باریوە، لەکاتێکدا وەرزی بارینی رابردوو تاوەکو ١٠ - ٢ - ٢٠٢١،  لەکەلار ١١١.٣ میلیمتەر باران باریبوو.  رۆژی شەممە ١٢ - ٢ - ٢٠٢٢، حوسێن حەمەکەریم، گوتەبێژی وەزارەتی کشتوکاڵ و سەرچاوەکانی ئاوی هەرێمی کوردستان، بە تۆڕی میدیایی رووداوی راگەیاند، بەگوێرەی رێژەی بارانبارین ئەمساڵیش مەترسیی وشکەساڵی لە گەرمیان هەیە.  سەبارەت بە ناوچەکانی دیکە، گوتەبێژی وەزارەتی کشتوکاڵ گوتی، "لەشوێنەکانی دیکە رێژەی بارانبارین باشە، هەرچەندە کاتی بارانبارین دواکەوتووە، بەڵام ئێستا دڵخۆشکەرە. "  بۆ ئەوەی رێژەی پێویست ببارێت و وشکەساڵیی رانەگەیێندرێت، وەزارەتی کشتوکاڵ دەڵێت، دەبێت دوو مانگی داهاتووش بارانی "باش" ببارێت. حوسێن حەمەکەریم گوتیشی، "ئەگەر مانگی سێ و چوار باران نەبارێت، نەک تەنیا گەرمیان بەڵکو لە هەموو هەرێمی کوردستان ئەگەری وشکەساڵیی هەیە. "  رێژەی پێویست بۆ ساڵێکی ئاسایی و دوور لە وشکەساڵیی لە هەرێمی کوردستان، بارینی ٧٠٠ میلیمەتر بارانە، ئەگەر کەمتر لەنیوە ببارێت وشکەساڵیی دەبێت، هەروەها زیاتر لە ٥٠٠ میلیمەتر ببارێت ئەوە وشکەساڵیی پێناگوترێت و بە ساڵی کەمبارانی ناودەبرێت.  بەراورد بە وەرزی بارینی رابردوو، ئەم وەرزە تاوەکو ئەمڕۆ شەممە ١٢ - ٢ - ٢٠٢٢، جگە لە ئیدارەی گەرمیان، لە هەر چوار پارێزگاکەی هەرێمی کوردستان، زیاتر لە وەرزی بارینی رابردوو باران باریوە.