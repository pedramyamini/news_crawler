تووندوتیژیی خێزانی لە ئێران و رۆژهەڵاتی کوردستان لە پلەی دووەمی تووندوتیژییە کۆمەڵایەتییەکاندایە.  چالاکڤانانی مافەکانی ژنان لەو باوەڕەدان کە بۆ کەمکردنەوەی تووندوتیژیی دژی ژنان شێڵتەرەکان دەتوانن رۆڵی باش بگێڕن، بەڵام لە سەرانسەری ئێراندا تەنیا ٢٧ شێڵتەر هەیە و شوێنی ١٣٥ ژن دەبێتەوە.  زۆرینەی ژنانیش نازانن شوێنێكی وەها هەیە کە ژیانیان تێیدا پارێزراو دەبێت.  زۆرینەی کۆمەڵناس و چالاکڤانانی مافەکانی مرۆڤ و ژنان لەو باوەڕەدان یاساکانی ئێران رێگەخۆشکەر نین بۆئەوەی تووندوتیژی کەمبکات، هەرچەندە هەوڵی زۆری چالاکڤانانیش لەو بوارەدا هەیە، بەڵام هەوڵەکانیان نەبوونەتە هۆکاری جێگیرکردنی کولتووری دژی تووندوتیژی.  بەگوێرەی ئامارەکانی هەنگاو، لە ساڵی ٢٠٢١ دا لانیکەم ٤٣ ژن لە شارە جیاجیاکانی رۆژهەڵاتی کوردستان کوژراون، کە ٢٣ حاڵەتی بەهۆی کێشەی خێزانییەوە بووە.