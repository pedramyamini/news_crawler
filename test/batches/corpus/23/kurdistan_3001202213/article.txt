ئەمڕۆ یەکشەممە ٣٠ - ٠١ - ٢٠٢٢، شاندێکی باڵای ئۆپەراسیۆنە هاوبەشەکان سەردانی هەرێمی کوردستانیان کرد و لە بانی مەقانی چەمچەماڵ لەگەڵ شاندی باڵای وەزارەتی پێشمەرگە و فەرماندەی میحوەرەکان کۆبوونەوە.  لیوا عەبدولخالق تەڵعەت، نوێنەری هەرێمی کوردستان لە فەرماندەیی ئۆپەراسیۆنە هاوبەشەکانی عێراق، لەبارەی ئامانجی کۆبوونەوەکە قسەی بۆ پێشەوا بەختیار، پەیامنێری رووداو لە چەمچەماڵ کرد و رایگەیاند: "کۆبوونەوەکە بۆ بەردەوامیدان بوو بەو هاوئاهەنگی و کاری هاوبەشەی لەنێوان هێزەکانی پێشمەرگە و سوپای عێراقدا هەیە، بە تایبەتی لە بارودۆخی ئێستا کە جموجووڵەکانی داعش بەردەوامن، بە تایبەتیش لەو ناوچانەی کە بۆشایی ئەمنین لەنێوان سنووری هەرێمی کوردستان و حکومەتی ناوەند".  بە گوتەی عەبدولخالق تەڵعەت بەردەوامیدان بە هاوئاهەنگی و کاری هاوبەشی نێوان هێزەکانی پێشمەرگە و سوپای عێراق "بۆ ئەوەیە کۆنترۆڵی زیاتری ئەو شوێنانە بکرێت، کە تاوەکو ئێستا نەتوانراوە کۆنترۆڵ بکرێت، هەروەها ئاستی گۆڕینەوەی زانیاری هەواڵگری زیاتر بکرێت و دابەزێندرێتە خوارەوە".  سەبارەت بەو بڕیارانەی لە کۆبوونەوەکەی ئەمڕۆ دراون، نوێنەری هەرێمی کوردستان لە فەرماندەیی ئۆپەراسیۆنە هاوبەشەکانی عێراق گوتی: "بڕیاردرا لە میحوەرەکانی یەک، دوو، سێ و چوار هاوئاهەنگی و کاری هاوبەش هەبێت، ئەگەر ئۆپەراسیۆن بکرێت بە هاوبەشی لەنێوان سوپای عێراق و هێزەکانی پێشمەرگە بێت. لە میحوەری پێنجیش ئێستا لەبەر نالەباری کەشوهەوا بڕیاردرا لە داهاتوودا ئۆپەراسیۆنی هاوبەش بکرێت".  لەبارەی کارەکانی پێکهێنانی دوو لیوا هاوبەشەکەی نێوان سوپای عێراق و وەزارەتی پێشمەرگە، لیوا عەبدولخالق تەڵعەت گوتی: "کارەکانی پێکهێنانی ئەو دوو لیوایە کۆتایی پێهاتووە، تەنیا لەسەر مووچەکانیان ماوە، لەلایەن سەرۆکوەزیرانی عێراقەوە بڕیار لەسەر مووچەکانیشیان دراوە، تەنیا ماوە مووچەکانیان دابەش بکرێت و بودجەیەکی تایبەتیان بۆ دابنرێت بۆ ساڵی ٢٠٢٢ ".  سەبارەت بە هاتنی چەکدارە هەڵاتووەکانی داعش لە گرتووخانەی سناعە لە حەسەکە و دەربازبوونیان بۆ نێو خاکی عێراق و پلان و بەرنامەکانیان بۆ رووبەڕووبوونەوەی ئەو چەکدارانە، لیوا عەبدولخالق تەڵعەت گوتی: "زانیاری هەن ئەوانەی لە کۆبوونەوەکە باسکران، فەرماندە سەربازییەکانی ئەو میحوەرانە گوتیان کە هێزی داعش لەو ناوچانە زیادیکردووە، بۆیە دەبێت میحوەرەکان زیاتر تووندوتۆڵ بکرێنەوە، لەو سنوورانەی داعش دەتوانێت جموجووڵەی تێدا بکات هێزی زیاتری بۆ ببرێت، بۆ ئەمەش پێویستیان بە هاوئاهەنگییە لەگەڵ هێزەکانی پێشمەرگە، چونکە ئەو ناوچانەی لەنێوان پێشمەرگە و سوپای عێراقدا هەیە، سوپا ناتوانێت وا بە ئاسانی پڕی بکاتەوە".