کوێستان محەممەد، وەزیری کار و کاروباری کۆمەڵایەتیی هەرێمی کوردستان سوپاسنامەیەک بۆ سەرجەم کارمەندانی ژنی وەزارەتەکەی دەنێرێت کە تێیدا پیرۆزبایی هەشتی مارس رۆژی جیهانیی ژنانیان لێدەکات و سوپاسیان دەکات بۆ ماندووبوونیان لە "راپەڕاندنی ئیش و کارەکان بە شێوەیەکی رێکوپێک".  هەروەها لە سوپاسنامەکەدا وەزیری کار و کاروباری کۆمەڵایەتیی بڕیاریداوە بە "پێشخستن بۆ ماوەی یەک مانگ بە مەبەستی سەرمووچە و بەرزکردنەوەی مووچەی" سەرجەم کارمەندانی ژن لە دیوانی وەزارەت و سەرجەم بەڕێوەبەرایەتییە گشتییەکانی سەر بە وەزارەت".  ئاریان ئەحمەد، گوتەبێژی وەزارەتی کار و کاروباری کۆمەڵایەتیی لەوبارەوە بە تۆڕی میدیایی رووداوی راگەیاند: "ئەو سوپاسنامەیە هەم سوودی مەعنەویی بۆ فەرمانبەران هەیە هەم ماددی، لەبەر ئەوەی هەر فەرمانبەرێک سوپاسنامەیەکی هەبێت لە کۆتایی ساڵ بۆ پێشخستنی سەرمووچە و مووچە بەرزکردنەوە، بە مانگێک بۆی هەژمار دەکرێت، ئەگەریش سزادرابێت بەو سوپاسنامەیە هەڵدەوەشێتەوە".  گوتەبێژی وەزارەتی کار و کاروباری کۆمەڵایەتیی روونکردنەوەی زیاتری دا و گوتی: "ئەگەر فەرمانبەرێک لە کۆتایی ساڵ ١١ مانگ خزمەتی هەبێت بەو سوپاسنامەیە ١٢ مانگەکەی بۆ تەواودەکرێت و دەتوانێت رێکارە کارگێڕییەکانی تەواوبکات".