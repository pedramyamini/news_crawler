ئەمڕۆ پێنجشەممە ٢٤ ـی شوباتی ٢٠٢٢، دیلان رەشاد، گوتەبێژی وەزارەتی گواستنەوە و گەیاندن بە تۆڕی میدیایی رووداوی راگەیاند: "بەپێی پیشبینییەکانی بەڕێوەبەرایەتیی گشتی كەشناسیی و بومەلەرزەزانی هەرێمی کوردستان شەپۆلێکی بارانبارین هەرێمی کوردستان دەگرێتەوە، ئەوەش لە ئەنجامی کاریگەریی نزمە پەستانی دەریای سپی ناوەڕاست دروستدەبێت و ئاسمانی هەرێمی کوردستان لە رۆژانی داهاتوو ناسەقامگیربوون بەخۆیەوە دەبینێت. "  ئەو گوتەبێژەی وەزارەتی گواستنەوە و گەیاند گوتیشی: "بەپێی پێشبینییەکانی کەشناسی لە درەنگانی شەوی پێنجشەممە لەسەر هەینی ئاسمانی هەرێمی کوردستان بە گشتیی بۆ هەوری تەواو دەگۆڕێت، نمە باران سەرەتا لە ناوچە شاخاوییەکان دەست پێدەکات، بۆ بەیانی رۆژی هەینی لە کاتەکانی  بەرەبەیان تاوەکو دوای نیوەڕۆ شەپۆلێکی لێزمە باران دەبێت و هەندێکجار هەورە تریشقەشی لەگەڵ دەبێت. "  هەروەها باسی لەوەش کرد: "پێشبینی دەکرێت بڕێکی کەم بۆ مام ناوەند لە تەواوی ناوچەکانی هەرێمی کوردستان باران ببارێت، هەروەها کاریگەریی دابارین بۆ رۆژی شەممەش بەردەوامی دەبێت بە شێوەی نمەباران لە ناوچە جیاجیاکانی هەرێمی کوردستاندا، بڕی بارانبارین زیاتر ناوچە شاخاوییە سنوورییەکانی باکووری هەرێمی کوردستان دەگرێتەوە. "  دیلان رەشاد، گوتەبێژی وەزارەتی گواستنەوەی گەیاندنی حکومەتی هەرێمی کوردستان هەروەها باسی لەوەش کرد: "ئەگەری چالاکبوونی خێرایی با لە کاتەکانی درەنگانی شەوی پێنجشەممە تاوەکو کاتەکانی دوای نیوەڕۆی رۆژی هەینی هەیە و پێشبینی دەکرێت خێرایی با بگاتە سەروی ٤٠ کیلۆمەتر لە کاژێرێکدا بە ئاڕاستەی گۆڕاو. "  لەبارەی پلەکانی گەرماشەوە بەڕێوەبەرایەتی گشتیی كەشناسیی و بومەلەرزەزانی هەرێمی کوردستان پێشبینی دەکات، پلەکانی گەرما نزمبوونەوەیەکی کەم بەخۆیەوە ببینێت بە (٢ - ٣) پلەی سیلیزی.  سەبارەت بە شاری هەولێر، دیلان رەشاد، گوتەبێژی وەزارەتی گواستنەوەی گەیاندنی حکومەتی هەرێمی کوردستان بە رووداوی راگەیاند: "ئەگەری بەرزبوونەوەی ئاو لەکاتەکانی بەیانی زوو کاتژمێر ٤ تاوەکو ٧ی بەیانی رۆژی هەینی هەیە. ئەوەش زیاتر ناوچەکانی باکوور و باکووری خۆرئاوی شاری هەولێر دەگرێتەوە. "