پارێزگاری سەمسوور رایگه‌یاند، دوای ده‌رچوونی ئه‌نجامی پشكنینی دەیان كه‌س به پۆزه‌تیڤ و توشبوونیان بە جۆری گۆڕاوی نوێی ئۆمیکرۆن، فه‌رمانگه‌ی گشتیی پاراستنی ته‌ندروستیی سەمسوور، بڕیاری كه‌ره‌نتینکردنی ٤٧٥ ماڵ لە چەندین گەڕەک و باڵەخانەی سەر بە شارەکە داوه بۆ ماوه‌ی ١٤ رۆژ.  له‌و ماوه‌یه‌شدا سه‌رجه‌م هاتن و چوونه‌كان بۆ شوێنە کەرەنتینکراوەکان قه‌ده‌خه ده‌كرێن و هێزه‌كانی جه‌ندرمه راستەوخۆ به‌دواداچوون بۆ پێشێلكارییه‌كانی شكاندنی كه‌ره‌نتینه‌كه ده‌كه‌ن.  به‌پێی ئاماره فه‌رمییه‌كان، له‌ماوەی ٢٤ کاژێری رابردوودا لە باکووری کوردستان و توركیادا، ٤٥٢ هەزار و ٣٦٣ پشكنينى ڤایرۆسی کۆرۆنا ئەنجامدراوە. ئه‌نجامی پشكنینی ١٠٨ هەزار و ٥٦٣ كەس پۆزەتيڤ بووه و ٢٦٦ تووشبووش بەهۆی ڤایرۆسەکەوە گيانیان لەدەستداوە و ٨٨ هه‌زار و ٦٤٧ تووشبووش چاكبوونه‌ته‌وه.  هەروەها ژماره‌ی ئه‌و قورچکانەی ڤاكسین كه تاوەکو ئێستا له باکووری کوردستان و توركیا به‌كارهێنراوه، ١٤٣ ملیۆن و ٤٧٨ هه‌زار و ٩٨٥ قورچکە.