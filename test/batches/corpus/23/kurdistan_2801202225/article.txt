دەوروبەری کاژێر ٠٧: ٣٠ی ئێوارەی رۆژی ٢٠ی کانوونی دووەم، داعش تەقینەوەیەکی گەورەی لە نزیک دەروازەی گرتووخانەی غوێران ئەنجامدا. دواتر شەڕ و پێکدادان لە نێوان هێزی پاسەوانی بەندیخانەکە و چەکدارانی داعش کە لە باشووری شارەکەوە چووبوونە نزیک گرتووخانەکە دروستبوو. دوای نزیکەی هەفتەیەکیش لە شەڕ و پێکدادان هەسەدە گرتووخانەکەی کۆنترۆڵکردەوە.  رێکخراوی داعش لە راگەیێندراوێکدا کە ئەمڕۆ هەینی ٢٨ - ١ - ٢٠٢٢ لە گرووپێکی تێلێگرام بڵاوکراوەتەوە، دەڵێت، بە دوو ئۆتۆمبێلی بارهەڵگری بۆمبڕێژکراو هێرشەکەیان دەستپێکردووە و ئاماژە بەوەش دەکات، دوای تەقینەوەی ئەو دوو بارهەڵگرە ١٢ خۆکوژی دیکە چوونەتە نێو بەندیخانەکە.  هەسەدە دەڵێت، هەر رۆژی ٢٠ی مانگ چەکدارانی داعش سێ تەنکەری نەوتیان لە نزیک زیندانەکە تەقاندەوە بۆ ئەوەی دووکەڵ ئاسمان داپۆشێت تاوەکو فڕۆکە جەنگییەکان نەیانبینن و نەتوانن بۆردوومانیان بکەن. هاوکات لەگەڵ ئەوە، ئەندامانی داعشی نێو زیندانەکە دەستیان بە یاخیبوون و رووبەڕووبوونەوەی هێزە ئەمنییەکان کرد، هێرشیان کردە سەر تیمە پزیشکی و چێشتلێنەر و پاسەوانەکانی نێو زیندانەکە و هەوڵی هەڵاتنیان دا.  هێزەکانی هاوپەیمانیی نێودەوڵەتی لە سەرەتای پێکدادانەکەوە بە بۆردوومانکردنی گرتووخانەکە پاڵپشتیی هەسەدەیان کرد.   جۆن کێربی، گوتەبێژی وەزارەتی بەرگریی ئەمریکا لە کۆنگرەیەکی رۆژنامەڤانیدا رایگەیاند: "زنجیرەیەک هێرشی ئاسمانیمان ئەنجامدا بۆ ئەوەی چەکدارەکانی داعش بە وردی بکەینە ئامانج کە لە باڵەخانەکانی ناوچەکەوە هێرشیان دەکردە سەر هەسەدە".  رۆژی چوارشەممە ٢٦ - ٠١ - ٢٠٢٢ هەسەدە بە بەشداری هەزاران شەڕڤان لە ئۆپەراسیۆنێکدا بەناوی "چەکوشی گەلان" دوایین بەشی گرتووخانەی غوێرانی لە حەسەکە کۆنتڕۆڵکردەوە و لە دەستی بەندکراوە یاخییبووەکانی دەرهێنا.  بە گوێرەی زانیارییەکانی هەسەدە، لانیکەم ٢٠٠ چەکداری خۆکۆژ لە هێرشەکەدا بەشداربوون، بەشێکیان لە ناوچەکانی سەرێ کانی، گرێ سپی و عێراقەوە چووبوون. لە گەڕەکەکانی غوێرانی رۆژهەڵات، زهوور و گۆڕەپانی پانۆڕاما، شەڕ و پێکدادانی قورس روویدا. بەهۆی ئەو شەڕ و پێکدادانەوە نزیکەی چوار هەزار کەس لە دەوروبەری گرتووخانەکە ئاوارەبوون و بۆ ماوەی هەفتەیەکیش قەدەخەی هاتووچۆ لە حەسەکە راگەیێندرا.  وەک هەسەدە دەڵێت، لانیکەم ١٧٥ ئەندام و چەکداری داعش کوژران؛ ١٦٠ یان ئەو چەکدارانە بوون کە لە دەرەوەوە هێرشیان کردبووە سەر زیندانەکە و ١٥ی دیکەش ئەوانە بوون کە هەوڵیاندا لە زیندانەکە هەڵبێن؛ هەروەها ٥٥٠ چەکداری داعشیش خۆیان رادەستکرد و رادەستکردەوە و ٢٧ شەڕڤانیش لە شەڕەکەدا شەهید بوون.  داعشیش لە بڵاوکراوەکەیدا دان بە کوژرانی هەموو هێرشکارەکانی خۆی بۆ سەر بەندیخانەی غوێران لە حەسەکەدا دەنێت.