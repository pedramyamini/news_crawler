موراد ئۆزمەن، پزیشک لە نەخۆشخانەیەکی سێرتی باکووری کوردستان لەوبارەوە گوتی: "چەند کەیسێکی وەهامان بینیوە، بەڵام ئەمەیان گەورەترینیان بوو. نەخۆشەکە هاتە لام و باسی لە ژانە سک و بوونی گرێ کرد. هەروەها لە ماوەی دوو مانگدا ١٥ کیلۆ لە کێشی کەمیکردبوو. لە پشکنینەکان دەرچوو کە نەخۆشیی تاڵەموو خواردنی هەیە. ویستمان لە رێگەی کامێرای ناوەوە دەریبهێنین، بەڵام بەهۆی بەرزیی بەبەردبوونی مووەکەوە نەمانتوانی؛ بڕیارماندا نەشتەرگەری بۆ بکەین. ئەو مووە تۆپەڵەیە کە گەدە و دوانزەگرێی گرتبوو لەڕێگەی نەشتەرگەرییەوە دەرهێنرا. ئێستا تەندروستیی نەخۆشەکەمان باشە".  تاڵەموو خواردن نەخۆشییەکی دەگمەنە کە [Trichophagia] تریکۆفاجیا ناوە زانستییەکەیەتی. بە تێپەڕبوونی کات زیان بە گەدە و دواتریش ریخۆڵەی نەخۆشەکە دەگات.  موراد ئۆزمەن خواردنی تاڵەموو بە جۆرێک نەخۆشیی ناودەنێت. ئەو دەڵێت: "ئەگەر ساڵانێکی زۆر بەردەوام بێت، تۆپەڵە و رەق دەبێت. ئەوکاتەش بەهۆی ئەوەی گەدە توانای دەرهاوێشتنی ئەو بە بەردبووەی نابێت، پێویستە لەڕێگەی کامێرا دەربهێنرێت، ئەگەرنا دەبێت نەشتەرگەریی بکرێت".  پێشتر ئەم جۆرە کەیسانە لە سێرتی باکووری کوردستانەوە دەنێردرانە شارەکانی دیکە، بەڵام ئێستا بەهۆی بوونی پسپۆڕی و پێداویستیی پێشکەوتووەوە، هەر لە نەخۆشخانەکانی سێرت نەشتەرگەرییەکە دەکرێت.