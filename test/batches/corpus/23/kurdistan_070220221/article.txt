هێڤیدار ئەحمەد، جێگری سەرۆكی لیژنەی دارایی لە پەرلەمانی كوردستان رایگەیاند، " ٣٦ % ی کارەبای هەرێمی کوردستان دەدزرێت؛ کێ دەیدزێت؟ کەسێک کە خانوویەکی ١٠٠ یان ٢٠٠ مەتریی یەک نهۆمیی هەیە کارەبا دەدزێت؟ خەڵکی هەژار لەم هەرێمی کوردستانە لە هەموو کەس زیاتر پابەندی بڕیارەکانی حکومەتی هەرێمی کوردستانن؛ بەو خەڵکە بڵێ: پێوەر ببەستە، دەیبەستێت؛ پارە بدە، دەیدات؛ سەرە بگرە، دەیگرێت. هەموو شتێک دەکات. ئەو کارەبایەی کە دەدزرێت هەموو مانگێک لەسەر حکومەتی هەرێمی کوردستان ٢٨ ملیار دینارە".  بەگویرەی ئامارەکانی وەزارەتی کارەبای هەرێمی کوردستان، لەم وەرزەدا خواست لەسەر کارەبا نزیكەی ٧٠٠٠ مێگاواتە، بەڵام بەرهەمهێنانی كارەبا نزیكەی سێ هەزار و ٧٠٠ مێگاواتە، بەوەش لەنێوان ١١ بۆ ١٢ کاژێر کارەبای نیشتمانی دەدرێتە هاونیشتمانیان.  یاسین شێخ ئەبوبكر، وەزیری كارەبا لە كابینەكانی شەش و حەوتی حکومەتی هەرێمی کوردستان لە بەرنامەکەدا بەشداربوو، گوتی، "هاووڵاتییش نازانێت کارەبا بەکاربهێنێت؛ ئەم بانگەشەیە ناکەم کە ئەوان نازانن، بەڵام من لەو ئەنجامەی کە بڕی کارەبا دابەشی دانیشتووان دەکەم، تێبینی دەکەم کە هاونیشتمانی شەش بۆ هەشت هێندە لە هاووڵاتیی دراوسێکانمان زیاتر کارەبا بەکاردەهێنێت؛ بەکارنەهێنانی دروستی کارەبا یەکێکە لە کێشەکان؛ بێگومان ئەمەش بە حکومەتی هەرێمی کوردستان چاک دەبێت".  لە هەرێمی کوردستان ١٣ وێستگەی کارەبا کە توانای بەرهەمهێنانی دوو هەزار مێگاوات کارەبایان هەیە بەهۆی نەبوونی سووتەمەنی پێویستەوە کار ناکەن.  محەممەد ئەمین هەورامانی، سەرۆكی رێكخراوی وزە و گەشەپێدانی بەردەوام بۆ پاراستنی ژینگە، ئاماژەی بە یەکێک لە هۆکارەکانی کەمیی کارەبا کرد و گوتی، بەکارهێنانی کارەبایە لەبری سووتەمەنی.  سەرۆكی رێكخراوی وزە و گەشەپێدانی بەردەوام بۆ پاراستنی ژینگە دەڵێت، "ئێمە نەمانتوانیوە گاز بگەیێنینە ماڵان و چێشتخانەکان؛ گاز لە کۆرمۆر و چەمچەماڵەوە بە ئۆتۆمبێل دەهێنین و رێگەوبانەکان و ژینگە خراپ دەکەین تاوەکو بگاتە هەولێر و دهۆک".  لە هەرێمی کوردستان، لەگەڵ کارەبای نیشتمانیدا، موەلیدە ئەهلییەکانیش کارەبا دەدەنە هاونیشتمانیان، بەڵام بە هەردوو کارەباکەوە نەتوانراوە ٢٤ کاژێر کارەبا دابینبکرێت.  دڵشاد سادق، سەرۆكی ئەنجوومەنی موەلیدە ئەهلییەكانی پارێزگای هەولێر لە بەرنامەکەدا گوتی، نزیکەی پێنج هەزار موەلیدەی ئەهلی لە هەرێمی کوردستاندا هەن.  شارەزایەک لە بواری بەرهەمهێنانی كارەبادا لە بەرنامەکەدا گوتی، هەموو کێشەکان بە حکومەتی هەرێمی کوردستان چارەسەر ناکرێن.  سالار عومەر، شارەزا و وەبەرهێن لە بواری بەرهەمهێنانی كارەبا ئەوەی خستەڕوو، "حکومەت بوێریی ئەوەی نییە بڕیار بدات؛ من دەزانم چارەسەر لە کوێیە؛ وەبەرهێنانێکی ئەوتۆمان نییە بەشی ئەو هەموو پرۆژانە بکات؛ بەرهەمهێنانی کارەبامان کەمە؛ ئەگەر کێشەکان چارەسەر نەکرێن، بەرهەمهێنانیش زیاد بکات بێ سوودە؛ شۆڕشێكمان دەوێت لە بواری کارەبادا؛ دەبێت حکومەت بێتە سەر هێڵ و بڕیارێک بدات".  حکومەتی هەرێمی کوردستان وەکو رێگەچارەیەک بۆ بەفیڕۆنەچوونی کارەبا، سەرقاڵی بەستنی پێوەری زیرەکە و زۆرینەی کارەکانی تەواو کردووە؛ تاوەکو ئێستا زیاتر لە ملیۆنێک و ٢٠٠ هەزار پێوەری زیرەک بۆ هاوبەشانی کارەبا بەستراون، ئەوەش ٨٥ % ی کۆی هاوبەشانی کارەبایە.