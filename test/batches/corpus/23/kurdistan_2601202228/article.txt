سەرچاوەیەک لە یەکێتیی نیشتمانی کوردستانەوە بە تۆڕی میدیایی رووداوی راگەیاند، بڕیارە ئەنجوومەنی سەرکردایەتی بە سەرۆکایەتی بافڵ تاڵەبانی، هاوسەرۆکی یەکێتی رۆژی شەممەی داهاتوو ٢٩ - ٠١ - ٢٠٢٢ کۆببێتەوە و تاوتوێی گرفتە نێوخۆییەکانی حیزب بکات.  مستەفا چاوڕەش، ئەندامی سەرکردایەتیی یەکێتیی نیشتمانیی کوردستان بە رووداوی راگەیاند، لە کۆبوونەوەی رابردووی ئەنجوومەنی سەرکردایەتی کە تێیدا دەنگ بە بەربژێری فەرمی یەکێتی درا بۆ پۆستی سەرۆککۆمار، بڕیاردرا کە رۆژی شەممەی داهاتوو کۆبوونەوەیەکی دیکە بکرێت، بەڵام تاوەکو ئێستا ئەندامانی سەرکردایەتی بە فەرمی ئاگادار نەکراونەتەوە و بافڵ تاڵەبانیش، بە سەرۆکایەتی شاندێک لە بەغدایە.  لەدوای گۆڕانکارییە نێوخۆییەکانی یەکێتییەوە لە ٨ی تەممووزی ٢٠٢١، ئەنجوومەنی سەرکردایەتی یەکێتی کۆنەبووبووەوە، بەڵام رۆژی یەکشەممە ٢٣ - ٠١ - ٢٠٢٢ بۆ یەکلاییکردنەوەی بەربژێری فەرمی یەکێتی بۆ پۆستی سەرۆککۆمار لە سلێمانی کۆبووەوە و بە تێکڕای دەنگ، بەرهەم ساڵحیان وەکو بەربژێری فەرمی هەڵبژارد.  ئەگەر رۆژی شەممە، ئەنجوومەنی سەرکردایەتیی کۆببێتەوە، دەبێتە یەکەم کۆبوونەوە لەدوای رووداوەکانی ٨ی تەممووز کە لەبارەی گرفتە نێوخۆییەکانەوە بکرێت.  رۆژی هەشتی تەممووزی ٢٠٢١ کێشەکانی نێوان هاوسەرۆکانی یەکێتی تەقینەوە، کاتێک بافڵ تاڵەبانی سەرۆکی دەزگای دژە تیرۆری یەکێتی و سەرۆکی دەزگای زانیاری گۆڕین، پاشان دەسەڵاتەکانی هاوسەرۆک لە لاهوور شێخ جەنگی سەندرانەوە.  رۆژی ٢ - ١١ - ٢٠٢١، یەکێتی نیشتیمانی کوردستان بڕیاری دوورخستنەوەی لاهوور شێخ جەنگی و سێ ئەندامی سەرکردایەتی لەریزەکانی دا کە ئەوانیش" ئاڵا تاڵەبانی، ژینۆ محەمەد، شادومان مەلا ساڵح"بوون، لەگەڵ سڕکردنی ئاراس شێخ جەنگی لە ئەندامێتی سەرکردایەتیی ئەو حیزبە.