ناوچە سنوورییەکانی رۆژهەڵاتی کوردستان کێشەی ئابووریی قووڵیان هەیە؛ کارگە و کارخانەیان لێ نییە، کشتوکاڵ و ئاژەڵداریی پەرەسەندووشیان نییە. دانیشتووانەکەیان بەدرێژایی ساڵانێکی زۆر پشتیان بە سنوورەکان بەستبوو، بۆیە داخستنی لەناکاوی دەروازە سنوورییەکان دانیشتووانی هەردوو دیوی سنووری رووبەڕووی کێشە کردەوە.  داخستنی دەروازە سنوورییە نیمچە فەرمییەکان کاریگەریی دیکەی هەبووە، لەوانەش کۆڵبەری لە رێگە دژوار و مەترسیدارەکان و کۆچی خەڵکی ناوچە سنوورییەکان.  لە شارێکی بچووکی وەک سەردەشت، بەگوتەی کەمال حوسێن پوور، پەرلەمانتار، لە ٥ مانگی کۆتایی ساڵی ٢٠٢٠ دا هەزار کەس لەو شارەوە کۆچیان بۆ وڵاتانی دیکە کردووە. ئەم رەوتە هێشتا درێژەی هەیە.  لەم ساڵانەدا کە رەوشی ئابووری خراپتر بووە، هەڵاوسان بەرزبووەتەوە، هەموو شت گرانتر بووە، داهات کەمبووەتەوە، ئاستی توانای کڕینی خەڵک دابەزیوە، دۆخی ژیانی خەڵکی ناوچە سنوورییەکان خراپتریش بووە.