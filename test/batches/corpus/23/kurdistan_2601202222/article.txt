لە بەیاننامەکەی فەرمانگەی پەیوەندییەکانی دەرەوەدا هاتووە، "بە مەبەستی بەدواداچوون بۆ پرسی دۆزینەوەی چارەنووسی ئەو کۆچبەرانەی کە لە ئەنجامی ژێرئاوکەوتنی سێ بەلەم لەنزیک دوورگەکانی یۆنان لە دەریای ئیجە و پرسی (رێوار)ی تەمەن ١١ ساڵ و گەڕاندنەوەی ٩ تەرم، رۆژی هه‌ینی ٢١ی كانوونی دووه‌م / یه‌نایه‌ری ٢٠٢٢ شاندێکی فەرمانگەی پەیوەندییەکانی دەرەوە لە ئەسینای پایتەختی یۆنان سەردانی وەزارەتی کاروباری پەنابەر و کۆچبەرانی کۆماری یۆنانی کرد و لە کۆبوونەوەیەکدا پرسی بەدواداچوون و دۆزینەوەی چارەنووسی قوربانیانی بازرگانیکردن بە مرۆڤ تاوتوێ کرا".  فەرمانگەی پەیوەندییەکانی دەرەوە ئاماژەی بەوەش کردووە، بۆ هەمان مەبەست ئەمڕۆ لە فەرمانگەیان کۆنسوڵی گشتیی یۆنان لەگەڵ نوێنەری کەسوکاری بێسەروشوێنەکان کۆبووەوە و "دڵنیای کردن کە حکومەتی یۆنان هەوڵەکانی چڕ کردووەتەوە و لە نزیکەوە چاودێریی دۆخەکە دەکەن بۆ دۆزینەوەی چارەنووسی ئەو کۆچبەرانە، هەر لەو دیدارەدا کەسوکاری بێسەروشوێنەکان یاداشتنامەیەکیان ئاراستەی حکومەتی کۆماری یۆنان کرد".  بەپێی بەیاننامەکەی فەرمانگەی پەیوەندییەکانی دەرەوە، کۆنسوڵی گشتیی یۆنان کەسوکاری بێسەروشوێنانی دڵنیاکردووەتەوە کە "فەرمانگەی پەیوەندییەکانی دەرەوە و وەزارەتی دەرەوەی عێراقی فیدراڵ لەگەڵ حکومەتی وڵاتەکەی بەردەوام لە پەیوەندیدان و پێشتریش یاداشتنامەیەکیان لەڕێگەی سەرۆکایەتیی پەرلەمان و فەرمانگەی پەیوەندییەکانی دەرەوە بەدەستگەیشتووە".  فەرمانگەی پەیوەندییەکانی دەرەوە ئەوەشی خستووەتەڕوو، لە چەند رۆژی داهاتوودا لەسەر ئەرک و راسپاردەی مەسرور بارزانی، سەرۆکی حکومەتی هەرێمی کوردستان تەرمی نۆ لەو قوربانیانەی کە ناسراونەتەوە دەگەڕێندرێنەوە هەرێمی کوردستان، دەشڵێت، "بەداخەوە بەهۆی خراپیی کەشوهەوا و هەڵوەشاندنەوەی گەشتە ئاسمانییەکان، پرۆسەکە چەند رۆژێک دواکەوت".