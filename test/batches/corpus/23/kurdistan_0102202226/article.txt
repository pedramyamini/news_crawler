رۆژی سێشەممە ١ - ٢ - ٢٠٢٢، سالار عه‌زیز، گوته‌بێژى به‌ڕێوبه‌رایه‌تیى ئاوى ده‌وروبه‌رى گه‌رمیان بە تۆڕی میدیایی رووداوی راگەیاند، پڕۆژەکان لەکاتی سەردانی مەسرور بارزانی، سەرۆکی حکومەتی هەرێمی کوردستان بڕیاریان لەسەر دراوە.  سالار عەزیز دەڵێت، پڕۆژەی ئاوی ناحیەی باوەنوور لەلایەن حکومەتی هەرێمی کوردستانەوە بودجەی زیاتر لە ٨٠٠ ملیۆن دیناری بۆ تەرخانکراوە و ئاگاداری بۆ کراوە بۆ تەندەری کۆمپانیاکان و لە ماوەیەکی نزیکدا دەچێتە بواری جێبەجێکردنەوە.  گوته‌بێژى به‌ڕێوبه‌رایه‌تیى ئاوى ده‌وروبه‌رى گه‌رمیان ئاماژەی بەوەکرد، پڕۆژەکە سەرەتا سوودی بۆ دانیشتووانی ناحیەی باوەنوور دەبێت، کە ساڵانێکی زۆرە بەدەست خراپی و کەمیی ئاوی خواردنەوە دەناڵێنن.  ناحیەی باوەنوور سەرچاوەی ئاوی خواردنەوەیان رووباری سیروانە، لەهەمان سەرچاوەوە ئاو بۆ پڕۆژەکە دابیندەکرێت و دەپاڵێورێت و پاشان دابەشی ماڵان دەکرێت. سالار عەزیز دەڵێت، دەیانەوێت لە داهاتوودا پڕۆژەکە فراوانبکەن و بیگەیێننە گوندەکانی سنوورەکە.  گوته‌بێژى به‌ڕێوبه‌رایه‌تیى ئاوى ده‌وروبه‌رى گه‌رمیان ئاماژەی بەوەشکرد، پڕۆژەیەکی هاوشێوە بۆ سەنتەری قەزای کفری دەچێتە بواری جێبەجێکردنەوە و گوتیشی، "زیاتر لە ٨٠٠ ملیۆن دیناری بۆ تەرخانکراوە".  بۆ پڕۆژەکەی کفری، ئاوی بەنداوی باوەشاسوار بەکاردەهێندرێت و دوای پاڵاوتن دابەشی ماڵان دەکرێت.