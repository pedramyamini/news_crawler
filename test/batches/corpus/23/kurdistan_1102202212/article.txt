بەشێک لە کارگەکانی بەرهەمهێنانی تەحین لە پارێزگای دهۆک، جگە لە کونجی نێوخۆیی کە بەهای یەک تۆنی نزیکەی چوار ملیۆن دینارە، کونجی لە هەریەک لە وڵاتانی ئۆزبەکستان، هیندستان، رۆمانیا، سووریا و عێراقیش هاوردە دەکەن، بەراورد بە هەرێمی کوردستان کونجی ئەو وڵاتانە هەرزانترە و نرخی یەک تۆنی دوو ملیۆن دینارە.  وەڵات تارق، خاوەنی کارگەیەکی بەرهەمێنانی تەحینە و بە رووداوی گوت، "ئەو کونجییەی ئێمە بەکاری دەهێنین بەشی زۆری نێوخۆییە و لە بەردەڕەشەوە بۆمان دێت، بەڵام بەرهەمی کەمە و هەندێکجار ناچار دەبین لە ناوەڕاست و خوارووی عێراقیش هاوردەی بکەین. "  توانای بەرهەمهێنانی کارگەکانی تەحین لە دهۆک لە نێوان ٣٠٠ کیلۆگرام بۆ ٧٠٠ کیلۆگرامە لە رۆژێکدا، بەگوتەی خاوەنی کارگەکان، پێداویستی نێوخۆ بۆ تەحین زیاتر لە ٢٠ هەزار تۆنە، ئەوەی دەمێنێتەوە هەناردەی وڵاتی تورکیا دەکرێت.  هەڤاڵ بۆسەلی، خاوەنی کارگەیەکی بەرهەمهێنانی تەحینە لە زاخۆ و باسی لەوە کرد، "ئەوە ٢٦ ساڵە ئەو کارە دەکەین، شارەکەمان لەسەر سنوورە، بۆیە بەشێک لە بەرهەمەکانمان رەوانەی تورکیا دەکەین، رۆژانە لەم کارگەیە دەتوانین زیاتر لە  ٧٠٠ کیلۆ تەحین بەرهەمبهێنین. "   لە بازاڕ جۆرەها بەرهەمی تەحینی نێوخۆیی دەبینرێت، کێبڕکێیەکی زۆر لە نێوان بەرهەمە نێوخۆییەکاندا هەیە و بەرهەمی دەرەکی خواستی کەمتری لەسەرە.  كاروان حه‌یده‌ر، فرۆشیاری تەحینە و ئاماژە بەوە دەکات، "تەحین لە دەرەوە نایەت، خەڵکی ئێرە زیاتر حەز بە تەحینی خۆماڵی  دەکات، تەحینی زاخۆ کیلۆی بە ٧ هەزارە و خواستێکی زۆری لەسەرە. تەحینی هەرزانتریشمان هەیە و کیلۆی بە ٥ هەزارە. "  زۆرترین کارگەی بەرهەمهێنانی تەحین لە پارێزگای دهۆک دەکەوێتە سنووری قەزای ئامێدی کە ٢٤ کارگەیە، لە زاخۆش ١٢ کارگە هەیە، کارگەکانی دیکەش دەکەونە ناوچەکانی دیکەی سنووری پارێزگاکە.