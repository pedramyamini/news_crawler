بەشی کۆنترۆڵی بەڕێوەبەرایەتیی هاتووچۆی سلێمانی رۆژی هەینی ١١ - ٠٢ - ٢٠٢٢ بە تۆڕی میدیای رووداوی راگەیاند، بەهۆی ئەو شەپۆلە بەفربار و بارانەی کە پارێزگاکەی گرتووەتەوە و لەپێناو سەلامەتی گیانی شۆفێران، هەردوو رێگەی سەرەکیی چوون بۆ شاخی گوێژە و چیای ئەزمڕ دادەخرێت.  هۆرڤان رەفعەت، پەیامنێری تۆڕی میدیایی رووداو لە سلێمانی رایگەیاند، لەماوەی ٢٤ کاژێری رابردوودا لە سەنتەری شاری سلێمانی ١٠ ملم باران و سێ سانتیمەتر بەفریش لە چیای ئەزمڕ باریوە، حەوت ئۆتۆمبێل کە لە شاخی گۆیژە بەهۆی دروستبوونی تەمێکی زۆرەوە گیریانخواردبوو لەلایەن تیمەکانی هاتووچۆی سلێمانییەوە رزگارکران.  بەشی کۆنترۆڵی بەڕێوەبەرایەتیی هاتووچۆی پارێزگای سلێمانی بە رووداوی گوت، "تەمومژێکی زۆر لەسەر ئەو دوو رێگەیە دروستبووە و بەفریش باریوە، بۆیە تاوەکو ئەو کاتەی رێگەکان سەلامەت دەبن بۆ هاتووچۆکردن هەر بە داخراوەیی دەمێننەوە. "