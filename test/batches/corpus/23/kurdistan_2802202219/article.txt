ئەم دوو گەنجە دوای چەند ساڵێک لە دەرچوونیان لە زانکۆ بڕیاریاندا ببن بە خاوەن کاری خۆیان و هەلی کاریان بۆ ١١ گەنجی دیکەش دابینکردووە.  ئازاد جاف، خاوەنکارە و دەڵێت، "دەتوانم بڵێم لە قۆناخی سەرەتاییدا بە دڵخۆشییەوە ئێستا نزیکەی ٢٠٠ هەزار بەکارهێنەرمان هەیە، ١٠٠ هەزار لە سیستمی ئای ئۆ ئێس و ١٠٠ هەزار لە ئەندرۆید، بە نزیکەیی رۆژانە پێنج بۆ شەش هەزار کەس سەردانی ئەپلیکەیشنەکە دەکات. "   لە زانکۆی کوردستان، رۆژی ٢٨ - ٢ - ٢٠٢٢ بە هاوبەشی لەگەڵ دەزگای روانگە پێشانگەیەکی تایبەت بە درووشمی بەهێزکردنی پێگەی گەنجان لەپێناو پاڵپشتیکردنیان بەڕێوەچوو، پێشانگەکە تایبەت بوو بەو قوتابی و دەرچووانەی زانکۆی کوردستان کە سەرکەوتووبوون لە دامەزراندنی بزنسی خۆیان.  ئازاد و ئالانیش کە دەرچووی زانکۆی کوردستانن لە ساڵی ٢٠١٠، لە پێشانگەکە پایایان زیاتر بە سەردانیکاران ئاشناکرد.    ئالان بە رووداوی گوت، "ئەمە باشە بۆ ئێمە، چونکە زیاتر لەگەڵ قوتابییەکانی دیکە کۆدەبینەوە، بەتایبەت ئەوانەی کاری خۆیان هەیە لە دوای ئەوەی زانکۆیان تەواوکرد. "   لە پێشانگەکەدا ٢٦ قوتابی و ١٧ دەرچووی زانکۆی کوردستان لە کاژێر ١٠: ٠٠ ـی بەیانی بۆ ٠٥: ٠٠ ـی ئێوارە بەرهەم و کارەکانیان نمایشکرد. بەرهەمەکانیش جۆراوجۆر بوون.   جێگر دەربەندی، خاوەن کارە و لە پێشانگەکە بەشداربوو دەڵێت، "ئەم ئیڤێنتەی ئەمڕۆ بێگومان کاریگەریی زۆر و پاڵپشتییەکی زۆر گەورەیە لە زانکۆی کوردستانەوە بۆ قوتابی و دەرچووانیان بۆ ئەوەی زیاتر بەیەکدییان بناسێنێت. "  لەیلا مەجید، خاوەن کارە و ئاماژە بەوە دەکات کە زانکۆی کوردستان، "پێشانیدا کە زانکۆ چۆن دەتوانێت پاڵپشتیی قوتابییەکانی خۆی بکات یان دەرچووی زانکۆی کوردستانن. "  رێکخەرانی ئەو پێشانگەیە پێیان وایە پێشانگەکە دەبێتە دەرفەت و هاندەریش بۆ چەندین گەنجی دیکەش کە چاو لەو خاوەنکارانە بکەن و بیرۆکەکانیان بکەنە بزنس.    بێڵ رامێڵ، سەرۆکی زانکۆی کوردستان رایگەیاند، "باوەڕمانوایە ئێمە بەرپرسیارییەتیمان هەیە بۆ ئەوەی خوێندکاران و دەرچووان ئامادەبکەین و بیان بەستینەوە بە جیهانی کار. بچنەدەرەوە، سەرکەون و خزمەتی بەرەوپێشچوونی کوردستان بکەن. "  پێشانگەکە بە سپۆنسەریی کۆمپانیای فۆر بریدج و سپۆنسەریی میدیایی تۆڕی میدیایی رووداو بەڕێوەچوو.