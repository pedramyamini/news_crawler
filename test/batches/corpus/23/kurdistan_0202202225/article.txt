رزگار محەممەد، قایمقامی قەزای مەخموور دەڵێت، "زۆربەی دانیشتووانی کەمپەکە هەر ئەو پەنابەرانەن کە ساڵی ١٩٩٨ هاتوونە و خێزانەکانیان فراوانبووە و ژمارەیان زۆربووە، بەڵام بەشێکی دیکە لە خەڵکەکە بەم دواییە هاتوونەتە نێو کەمپەکە، هەندێکیان هەیە رەگەزنامەی عێراقیان هەیە و تێشیاندا هەیە رەگەزنامەی سووریان هەیە. "  لە سەرەتای ٢٠١٧ وە هەشتەم جارە کەمپەکە و دەورووبەری بۆردوومان بکرێت. دوای بۆردوومانەکەی شەوی یەکی شوبات کە هاوکاتبوو لەگەڵ بۆردوومانی فڕۆکە جەنگییەکانی تورکیا لە چیای شنگال و دێرکێی رۆژئاوای کوردستان بە بیانووی هەبوونی بنکەکانی پەکەکە، شانەی راگەیاندنی ئەمنیی عێراق لە راگەیەندراوێکدا داوای لە لایەنی تورکی کرد رێز لە دراوسێیەتی بگرێت و بەپێی رێککەوتننامە نێودەوڵەتییەکان ئەو پێشلکارییانە رابگرێت.   لیوا عەبدوڵڵا رەمەزان، فەرماندەی فیرقەی ١٤ ـی سوپای عێراق بە رووداوی گوت، "دۆخەکە زۆر ئارام و جێگیرە، ئەوەی کە دوێنی روویدا لایەنی تورکی هەستا بە بۆردوومانی کەمپی پەکەکە، ئەوە حکومەتی فیدڕاڵی لە بەیاننامەیەکدا ئیدانەیکرد. "  کەمپی پەنابەرانی مەخموور کە دانیشتووانەکەی پێی دەڵێن کەمپی شەهید رۆستەم جودی، سەرەتا لە دەشتی قەراج بوو، بەڵام بەهۆی نەبوونی سەرچاوەی ئاوییەوە، ساڵی ١٩٩٨ گواستراوەتەوە بۆ بناری چیای قەرەچووخ، ئەو کات ٦ هەزار کەسی سڤیل تێیدا نیشتەجێبوون.   رەشید قادر، ئاگادارە لە دروستکردنی کەمپی مەخموور و باسی لەوە کرد، "سەرەتا بەس مەدەنی بوون، بەڵام دوای هاتنی داعش، ئەوانەی شەڕی داعشیان کردوو بوونە چەکدار، ئینجا نازانین چۆن بووە و چۆن نەبووە، ئەوان دیارە چەکداربوونە بۆیە شەڕی داعشیان کردووە. "  کەمپی مەخموور تایبەتە بە هاونیشتمانیانی باکووری کوردستان، کەمپەکە لەلایەن لیژنەی پەنابەرانی وەزارەتی ناوخۆی عێراق سەرپەرشتی دەکرێت و بەگوێرەی ئامارەکانیان نزیکەی ١٠ هەزار کەس تێیدا نیشتەجێن. بەهۆی فراوانبوونی کەمپەکەوە ئێستا بووەتە بەشێک لە سنووری شارەوانی مەخموور.