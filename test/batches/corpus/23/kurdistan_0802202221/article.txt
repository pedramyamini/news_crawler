عادل مەلا ساڵح، گوتەبێژی وەزارەتی کاروباری شەهیدان و ئەنفالکراوانی هەرێمی کوردستان رۆژی سێشەممە ٠٨ - ٠٢ - ٢٠٢٢ بە تۆڕی میدیایی رووداوی راگەیاند، ئەو خوێندکارانەی کە کچ و کوڕی شەهید و ئەنفالکراوان و زیندانییانی سیاسین و کرێی خوێندنیان نەدراوە، لە ماوەی ١٥ رۆژدا مامەڵەکانیان بکەن بۆ پێدانی کرێی خوێندن پێیان، گوتیشی، "ئەو خوێندکارانەی لە ساڵی ٢٠١٩ - ٢٠٢٠ ـەوە کرێی خوێندنیان بۆ خەرجنەکراوە دەتوانن مامەڵەکانیان بکەن بۆ وەرگرتنی پارەکە".  هاوکات وەزارەتی کاروباری شەهیدان و ئەنفالکراوان لە راگەیێندراوێکدا ئاماژەی بەوە کردووە، "سەرجەم خوێندکار و قوتابیانی کوڕ و کچی شەهیدان و ئەنفالکراوان، زیندانیکراو و گیراوی سیاسی (خۆی یان یەکێک لە منداڵەکانی) کە لە زانکۆ، پەیمانگە و قوتابخانەکان دەخوێنن لەناو هەرێمی کوردستان بەپێی یاسا و رێنوێنییەکانی وەزارەتی کاروبارى شەهیدان و ئەنفالکراوان، زیندانیکراو و گیراوی سیاسی سوودمەند دەبن بۆ ساڵانی خوێندنی ٢٠١٩ - ٢٠٢٠ بەرەو خوار".  وەزارەتی کاروباری شەهیدان ئاماژەی بەوەش کردووە، "ئەوانەی مامەڵەیان نەکردووە یان نەیانهێناوە، لە ماوەی ١٥ رۆژدا، واتە لە رۆژی یەکشەممە ١٣ - ٠٢ - ٢٠٢٢ تاوەکو ٢٨ - ٠٢ - ٢٠٢٢، سەردانی بەڕێوەبەرایەتییە گشتییەکانی کاروباری شەهیدان و ئەنفالکراوان لە (هەولێر - سلێمانی - دهۆک)، بەڕێوەبەرایەتیی کاروباری زیندانیە سیاسییەکان و بەڕێوەبەرایەتیی کاروبارى شەهیدان و ئەنفالکراوانى کەرکووک بکەن بۆ کارى پێویست، بە پێچەوانەوە خۆیان بەرپرس دەبن و مافی داواکردنیان نامێنێت".