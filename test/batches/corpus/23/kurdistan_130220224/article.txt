ئەمڕۆ یەکشەممە ١٣ - ٠٢ - ٢٠٢٢، عەبدولواحید ئەحمەد، سەرۆکی شارەوانیی هەولێر لە کۆنگرەیەکی رۆژنامەڤانیدا لەبارەی ئامانجی هەڵمەتەکە رایگەیاند: "هەڵمەتەکە بۆ نەهێشتنی ئەو زێدەڕۆیانەیە کە کراوەتە سەر شۆڵدەر و شۆستە و شەقامە گشتییەکان".  بەگوتەی عەبدولواحید ئەحمەد "بەهیچ شێوەیەک رێگە نادرێت سەر شۆستە و شەقامەکان بگیرێت، لە میانی هەڵمەتەکەش ئاگاداری دووکاندار و هاووڵاتیان دەکەینەوە و کە ناکرێت سەر شۆستە و شەقامەکان بگیرێت و ببێتە بەربەست لەبەردەم هاتووچۆی هاووڵاتیاندا".  سەرۆکی شارەوانیی هەولێر ئاماژە بەوە دەدات کە ئەو هۆشدارییەی ئەوان "بۆ ماوەی سێ رۆژ بەردەوام دەبێت و لە دوای ئەو وادەیە هەر دووکاندارێک سەر شۆستە و شەقامەکانی گرتبێت، رێکاری یاسایی بەرامبەر دەگیرێتەبەر".