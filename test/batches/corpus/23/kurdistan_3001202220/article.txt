ئەمڕۆ یەکشەممە ٣٠ - ٠١ - ٢٠٢٢ سەرچاوەیەک لە وەزارەتی دارایی بە تۆڕی میدیایی رووداوی راگەیاند، سبەی دووشەممە ٣١ - ٠١ - ٢٠٢٢ مووچەی مانگی کانوونی دووەمی ٢٠٢٢ی وەزارەتی کاروباری شەهیدان و ئەنفالکراوان، هێزەکانی بەرگری و فریاکەوتن و زێرەڤانی لەگەڵ بەڕێوەبەرایەتی دامودەزگا نەوتییەکان دابەشدەکرێت.  رۆژی سێشەممەی هەفتەی رابردوو دەست بە دابەشکردنی مووچەی مانگی کانوونی دووەمی ئەمساڵ کرا، یەکەم وەزارەت کە مووچەی وەرگرت، وەزارەتی تەندروستی بوو.  رۆژی ٠٢ - ٠١ - ٢٠٢٢ دەست بە دابەشکردنی مووچەی مانگی ١٢ی ٢٠٢١ کرا، بەڵام دابەشکردنەکە خاو بوو. جووتیار عادل، گوتەبێژی حکومەتی هەرێمی کوردستان رایگەیاند، هەر کاتێک بەغدا ٢٠٠ ملیار دینارەکە بنێرێت، دابەشکردنی مووچە خێراتر دەکرێت.  دوای ئەوەی کە بودجەی ٢٠٢١ لە کۆتایی مانگی ئادار پەسند کرا، بەهۆی هەندێک کێشەی تەکنیکییەوە، یاساکە نەچووە واری جێبەجێکردنەوە و بڕە بودجەی هەرێمی کوردستان لەلایەن بەغداوە نەنێردرا، دواتر ٢٠٠ ملیار دینار وەکو سولفە بۆ هەرێمی کوردستان دیاریکرا، بەڵام لە چەند مانگی رابردوودا چەند جارێک ناردنی ئەو پارەیە دواکەوت و ئەوەش کێشەی لە کاتی دابەشکردنی مووچەدا دروستکرد.  رۆژی ١٩ی ئەم مانگە حکومەتی عێراق بڕی ٢٠٠ ملیار دیناری خستە سەر هەژماری بانکیی حکومەتی هەرێمی کوردستان و بەوەش حکومەت دەستی بە دابەشکردنی مووچەی فەرمانبەران کرد.  لە هەرێمی کوردستاندا یەک ملیۆن و ٢٥١ هەزار و ٤٥١ مووچەخۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بەبێ لێبڕین، مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.