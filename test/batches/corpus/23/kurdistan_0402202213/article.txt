ئەمڕۆ هەینی ٤ - ٢ - ٢٠٢٢، سعود مستۆ، بەڕێوەبەری کاروباری ئێزدییان لە وەزارەتی ئەوقاف و کاروباری ئایینیی هەرێمی کوردستان بە تۆڕی میدیایی رووداوی راگەیاند، "رابیتەی بانکەکانی عێراق پێشتر لە موسڵ و بەغدا پڕۆژەی زۆری هەبووە؛ ئەمجارە بەشێکی بچووکی پەرستگەی لالش نۆژەن دەکەنەوە".  رابیتەکە ٢٥٠ ملیۆن دیناری بۆ جێبەجێکردنی نۆژەنکردنەوەکە تەرخانکردووە و بڕیارە لە رۆژانی داهاتوودا دەستبەکارەکانیان بکەن.  سعود مستۆ دەڵێت، ئەوان هاوکاری و کارئاسانیی زۆر بۆ هەموو ئەو کەس و لایەنانە دەکەن کە بیانەوێت لە پەرستگەی لالشدا نۆژەنکردنەوە یان پڕۆژە جێبەجێبکەن.  حکومەتی هەرێمی کوردستان لە ساڵانی رابردوودا چوار پڕۆژەی لەنێو پەرستگەکەدا جێبەجێکردووە؛ بەڕێوەبەری کاروباری ئێزدییەکان لە وەزارەتی ئەوقاف دەڵێت، ئێستا پڕۆژەی پێنجەم لە جێبەجێکردندایە و بریتییە لە دروستکردنی دەروازەیەک بۆ پەرستگەکە.  لە ماوەکانی رابردوودا، جڤاتی رووحانی ئێزدییان داوای لە حکومەتی هەرێمی کوردستان کرد کە بایەخی زیاتر بە پەرستگەی لالش بدات، بەتایبەتی لە نۆژەنکردنەوە و دروستکردنی پڕۆژەی نوێ.  ئەوە لەکاتێکدایە، بە گوێرەی راگەیێندراوی وەزارەتی ئەوقاف و کاروباری ئایینی هەرێمی کوردستان، ئەمڕۆ هەینی ٤ - ٢ - ٢٠٢٢ "پشتیوان سادق، وه‌زیری ئه‌وقاف و كاروباری ئایینی بە یاوەریی میر و باباشێخی ئێزدیان و پێکهاتە ئایینیەکان، سەردانی پەرستگەی لالشی کرد و ئامانجی سەردانەکەی ئەنجامدانی پڕۆژەی نۆژەنکردنەوەی بنکەی لالش بوو کە بە چاودێریی مەسرور بارزانی، سەرۆکی حکومەتی هەرێمی کوردستان نۆژەن دەکرێتەوە".