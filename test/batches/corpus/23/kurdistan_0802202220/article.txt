ئێسک و پرسکەکەی هاشم لە بەسرە رادەستی براکەی کرایەوە، رووفاتەکەش گەڕێندرایەوە و لە گۆرستانی رەحیماوا بەخاکسپێردرایەوە.  ناجی عەزیز بە ساڵێک لە براکەی بچووکترە، ئەو دەیان ساڵە بەدوایدا وێڵە؛ لە کاتی رادەستکردنەوەی رووفاتی براکەیدا ئەو رادیۆیەشیان پێداوەتەوە کە هاشمی برای بەر لە دوایین ماڵئاوایی بۆ زانینی هەواڵەکان لەگەڵ دەستی خۆی بردبوو.  ناجی عەزیز، برای شەهیدەکە دەڵێت، "بۆ براکەم پرسیارم کرد، گوتیان گۆڕیومانەتەوە، تەرمی ئێرانی دراوە و تەرمی عێراقی وەرگیراوەتەوە، یەکێک لەو تەرمانە براکەی من بوو، لە شەلانچە کاتی خۆی لە سەربازی هەموو سەربازێک قورسێک لە دەستی دەکرا و ناوەکەی لەسەر بووە، بەو قورسە براکەی من دۆزرایەوە، ئەو رادیۆیە لە گیرفانی بووە کە کوژراوە".  رووفاتی ئەو سەربازە کوردە لەگەڵ ٦٢٩ رووفاتی دیکەی سەربازانی عێراقی بە چەند قۆناخێک لە ئێران وەرگیراونەتەوە و ئێستا لە قەزای زوبێرن لە پارێزگای بەسرە.  رێکخراوی مانگی سووری عێراقی و دەزگای مافی مرۆڤ خەریکی رادەستکردنەوەیانن بە کەسوکارەکانیان.  کەسوکاری هاشم بۆ دووەم جار پرسەیان بۆ داناوە، باوکی هاشم ساڵی ٢٠٠٧ هەر بەو حەسرەتەوە سەری نایەوە کە چاوەڕێی گەڕانەوەی کوڕەکەی بووە.  گوڵی خان عەزیز، خوشکی سەربازە دەڵێت، "دوایین جار هاتەوە گوتی: شوێنم زۆر مەترسیدارە گەردنم ئازادکەن و گەردنتان خۆش و ئازادبێت، رۆیشت و گوتی تاوەکو سەر شەقامەکە وەرن لەگەڵم، ئێمەش رۆیشتین؛ ئەو ساڵی ١٩٨٦ فەوتا، ئێمە لە ساڵی ١٩٨٧ راگواستراین".  هاشم لە ساڵی ١٩٨٦ کە بێسەروشوێن بوو، گەنجێکی تازە هەڵکەوتووی گوندی قوتان بوو، تەمەنی ئەوکات ٢٢ ساڵان بوو، وێڕای ئەو دۆخەی کەسوکارەکەی تێکەوتبوون، ئەوکات کەوتنە بەر شاڵاوی تەعریب و دەربەدەر کران لەسەر دەستی رژێمی بەعس.