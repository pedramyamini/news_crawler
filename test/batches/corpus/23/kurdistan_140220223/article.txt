مەسعود خوڕەم نیا، فەرماندەی پۆلیسی پارێزگای ورمێ دەڵێت، "لە ١٠ مانگی رابردوودا ٥٣ باندی قاچاخی ماددە هۆشبەرەکان ئاشکرا کراون و ئەندامەکانیان رادەستی لایەنە دادوەرییەکان کراون".  لە ماوەی ئەو ١٠ مانگەدا، بە گوتەی فەرماندەی پۆلیسی پارێزگای ورمێ، " ٣٩٠ قاچاخچیی گەورە و دوو هەزار و ١٩٨ فرۆشیاری ماددە هۆشبەرەکانیش گیراون".  پارێزگای ورمێ بەهۆی ئەوەی لەنێوان وڵاتانی ئێران و تورکیادا هەڵکەوتووە، رێڕەوێکی سەرەکییە بۆ گواستنەوەی ماددە هۆشبەرەکان لە ئاسیاوە بەرەو ئەوروپا.  بەپێی راپۆرتی پۆلیسی ورمێ، ساڵی ٢٠٢٠ یش ١٣٨ باندی قاچاخیی ماددە هۆشبەرەکان گیراون و ١٤ هەزار و ٢٥٠ کەسی دیکەش بە تۆمەتی پەیوەندیدار بە ماددە هۆشبەرەکان گیراون. هەر لە ساڵی ٢٠٢٠ دا زیاتر لە ١٠ تۆن ماددەی هۆشبەر دەستی بەسەردا گیرابوو.  محەممەد سادق موعەتمیدیان، پارێزگاری ورمێ ماوەیەک لەمەوبەر بەبێ ئەوەی باس لە ژمارەی ئالوودەبووان بە ماددە هۆشبەرەکانی ئەو پارێزگایە بکات، گوتی "ئەو ئامارانەی لەبەردەستدان، جێگەی نیگەرانیی قووڵن".  لە راپۆرتی هاوینی ساڵی ٢٠١٩ی پارێزگای ورمێدا هاتووە، ٣ % ی کۆی دانیشتووانی ئەو پارێزگایە گیرۆدەی ماددە هۆشبەرەکانن. بەپێی راپۆرتی تۆماری باری کەسێتیی پارێزگای ورمێش، ژمارەی دانیشتووانی ئەو پارێزگایە لە بەهاری ساڵی ٢٠٢٠ دا سێ ملیۆن و ٤١٦ هەزار کەس بووە.