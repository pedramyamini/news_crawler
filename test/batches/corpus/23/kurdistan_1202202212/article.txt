شێڵتەری ئاژەڵانی بێلانەی سلێمانی کە ماوەیەک کراوەتەوە، نزیکەی ٥٠٠ سەگی لەخۆ گرتووە، رۆژی یەکی شوباتی ٢٠٢٢ رووداو ڤیتییەکی لەسەر شێڵتەرەکە کرد و تێیدا ئاماژەی بە بڵاوبوونەوەی نەخۆشییەک لەنێو سەگەکاندا کرد.  دوێنێ هەینی، دەیان سەگ لەنێو شەڵتەرەکە مرداربوون و تاوەکو ئێستاش هۆکارەکەی بە فەرمیی ئاشکرا نەکراوە. لەیلا عومەر، سەرۆکی شارەوانیی سلێمانی لە راگەیێندراوێکدا ئاماژەی بەوە کرد، "زۆر بەداخەوە ئێمە زۆر دڵگرانین بە روودانی ئەو کارەساتەی دوێنێ شەو لە شێڵتەری ئاژەڵانی بێلانە روویدا و کۆمەڵێک ئاژەڵ لەنێوچوون، پێتان رادەگەیێنین ئێمە وەک سەرۆکایەتیی شارەوانیی سلێمانی بڕیارماندا بە راگرتنی کاری کۆکردنەوە و وەرگرتنی ئاژەڵانی بێلانە".  توانا ئەمین، سەرۆکى کەمپەینی پاراستنى سەگەکانی شێڵتەرەکەی سلێمانییە و گوتی، "بەداخەوە لاشەی ٨٠ سەگی شێڵتەرەکەمان بینی، لە ناخەوە دڵتەنگ و تووڕەین، تاوەکو دەرکەوتنی ئەنجامی لێكۆڵینەوەکان دەوستین و دواتر هەڵوێستی تووندی خۆمان دەبێت. "  سەرۆکى کەمپەینی پاراستنى سەگەکان گوتیشی، "ئەم شێڵتەرە وێرانەیە، یەک حەب، یەک مەقەست، یەک دەرمانى لێ نییە، بەشێک لە سەگەکان تووشى نەخۆشى و گەڕى هاتوون، ئەم کەمپەینەمان بۆ ئەوەیە لێرە ژوورێکى پزیشکى و داودەرمانیان بۆ دروستبکەین. "  سەرۆکی شارەوانیی سلێمانی ئاماژەی بەوەش کردووە، ئێمە چەند کاژێرێکی کەم بەر لەو رووداوە و لە رۆژی پێنجشەممە ١٠ - ٢ - ٢٠٢٢ دەستبەکار بووین، لەھەمان رۆژدا داوامان لە بەرپرسی شێڵتەرەکە کرد راپۆرتێکی کورت و پوختمان بۆ ئامادە بکات و پێشنیاز و داواکاریی پێداویستیی و کەموکووڕییەکانی شێڵتەرەکەمان بۆ بکاتە پاکێجێک بۆ ئەوەی ئێمەش لای خۆمانەوە ھەرچیمان پێ بکرێت جێبەجێی بکەین.  لەبارەی مرداربوونی سەگەکانیش لەیلا عومەر دەڵێت: "ھەر ئەمڕۆ نوێنەر و بەرپرسی پەیوەندیدارمان راسپاردووە بەدواداچوونی پێویست بکات و چەند سامپڵ و نموونەیەک بنێردرێت بۆ پشکنین بۆ ڤێتەرنەری و تاقیگەی تایبەتمەند، بۆ ئەوەی ھۆکارەکانی ئەو کارەساتە دیاریی بکەین".  شێڵتەرەکەی سلێمانی، نزیکەی ٥٠٠ سەگى تێدا کۆکراونەتەوە، رۆژانەش تیمێکى شارەوانیى ٢٠ تاوەکو ٤٠ سەگ لە کۆڵانەکاندا دەگرن و دەیانبەنە ئەوێ. چالاکوانان و ئاژەڵدۆستان داوای هاریکاریی و دابینکردنى چارەسەر، دەرمان و پێداویستیی پزیشکى بۆ سەگە بێلانەکانی شێڵتەرەکە دەکەن.  گرفتى گەورەى ئەو سەگانە نەبوونی جێگەی مانەوەیە بۆ پاراستنیان لە سەرما و گەرما، چونکە بەجۆرێک دروستکراوە زیاتر لە پەرژین و زەوییەکى جیاکراوە دەچێت، هەر بۆیە بڵاوبوونەوەى نەخۆشیی لە سەگێک ئەگەری تووشبوونى سەتانى دیکەشى هەیە.  تابلۆ حەسەن، پزیشکى ڤێتەرنەرییە و باسی لەوە کرد، "سەگ پێویستى بەوەیە لە ساڵێکدا سێجار ڤاکسین بکرێت، پاشان حەبى کرمی پێبدرێت، ئەم شوێنە دەبوو وا دروستبکرێت کە جێگەى بەچکە، دایک، گەورە و بچووک، نێر و مێ بە جیا بوایە. "  شارەوانیی سلێمانى سەرپەرشتیی ئەو پرۆژەیە دەکات، ئەوەش لەڕێگەى تیمێکى ٣٠ کەسی لە پاسەوان، کارگوزار، شۆفێر و تیمى سەگ کۆکردنەوە. سامان ساڵح، سەرپەرشتیارى شێڵتەرى سەگەکانە و گوتی، "کەموکورتیمان زۆرە، داوا دەکەین دەمانچەى بەنجمان بۆ دابین بکرێن. تیمەکان فراوان بکرێن، نەک وەکو ئێستا کە گەڕەکێک لە سەگ پاک دەکەینەوە، بۆ بەیانى سەگەکانى گەڕەکى دیکەى بۆ دێن. "  دوای بەدواداچوونى رووداو بۆ ئەو کێشەیە، بەڕێوەبەرایەتى ڤێتەرنەریی سلێمانى، بڕیاریدا لەم هەفتەیەدا تیمێکى پزیشکییان بۆ پێدانى حەب، دەرزى و پەرچکردنى گوێ و جیاکردنەوەى سەگەکان بنێرێتە شێڵتەرەکە.