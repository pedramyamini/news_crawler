ئەمڕۆ پێنجشەممە ١٠ - ٠٢ - ٢٠٢٢ سەرچاوەیەک لە وەزارەتی دارایی بە رووداوی راگەیاند، رۆژی یەکشەممە ١٣ - ٠٢ - ٢٠٢٢ مووچەی مانگی ١ی ساڵی ٢٠٢٢ی وەزارەتەکانی سامانە سرووشتییەکان، پلاندانان، پیشەسازی و بازرگانی لەگەڵ گواستنەوە و گەیاندن دابەشدەکرێ.  ئەمڕۆ پێنجشەممەش مووچەی وەزارەتی ئەوقاف و کاروباری ئاینی، دیوانی چاودێری دارایی، دەستەی مافی مرۆڤ، ناوچەکانی دەرەوەی هەرێم، دەستەی ژینگە، دەستەی وەبەرهێنان، دەستەی دەستپاکی، کۆمیسیۆنی هەڵبژاردن و دەزگای مین دابەش دەکرێن.  رۆژی ٢٥ - ٠١ - ٢٠٢٢ دەست بە دابەشکردنی مووچەی مانگی کانوونی دووەمی ئەمساڵ کرا، یەکەم وەزارەت کە مووچەی وەرگرت، وەزارەتی تەندروستی بوو.  رۆژی ٠٢ - ٠١ - ٢٠٢٢ دەست بە دابەشکردنی مووچەی مانگی ١٢ی ٢٠٢١ کرا، بەڵام دابەشکردنەکە خاو بوو. جووتیار عادل، گوتەبێژی حکومەتی هەرێمی کوردستان رایگەیاند، هەرکاتێک بەغدا ٢٠٠ ملیار دینارەکە بنێرێت، دابەشکردنی مووچە خێراتر دەکرێت.  دوای ئەوەی بودجەی ٢٠٢١ لە کۆتایی مانگی ئادار پەسندکرا، بەهۆی هەندێک کێشەی تەکنیکییەوە، یاساکە نەچووە واری جێبەجێکردنەوە و بڕە بودجەی هەرێمی کوردستان لەلایەن بەغداوە نەنێردرا، دواتر ٢٠٠ ملیار دینار وەکو سولفە بۆ هەرێمی کوردستان دیاریکرا، بەڵام لە چەند مانگی رابردوودا چەند جارێک ناردنی ئەو پارەیە دواکەوت و ئەوەش کێشەی لە کاتی دابەشکردنی مووچە دروستکرد.  لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.