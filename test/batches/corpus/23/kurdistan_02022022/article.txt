خێزانەکە شەش کەس بوون و دوای مانگێک مانەوە لە تورکیا، ویستویانە لە رێگەی یۆنانەوە بگەنە ئەوروپا، بەڵام لە نزیک دوورگەی ئەنتیکیسرای یۆنان بەلەمەکەیان نقوومبوو و سێ کەسیان خنکان و سێ کەسی دیکەشیان رزگاریان بوو.  یاسین عوسمان، برای یەکێک لە قوربانییەکانە، ئەو دەڵێت، "تکای زۆرم کرد، بەڵام نەمتوانی لەو کۆچکردنە پەشیمانیان بکەمەوە".  یاسین عوسمان بە تۆڕی میدیایی رووداوی راگەیاند، "لە ماڵ و لە پارە و لە هیچ شتێکی دیکەیان کەم نەبوو، زۆر هەوڵیاندا بە رێگەیەکی باش و ئارام بڕۆن، بەڵام بۆیان نەکرا و ئەم رێگەیەیان هەڵبژارد، زۆر تکام لێکردن بەم رێگەی مەرگەدا نەڕۆن، بەڵام سوودی نەبوو، ئەوان لە ٢٣ - ١٢ دەرچوون هەموو وەسیەتێکیان کرد، عەزیمەی خوشکم هەموو شتێکی گوت و منیشی کردە وەکیلی هەموو شتێکی، ئەو کات دەبوو بزانم ئەوانە ناگەنە جێگە و دەخنکێن".  راز کاروانی تەمەن نۆ ساڵ کە یەکێکە لە قوربانییەکان هەڵگری کۆنیشانەکانی داون بووە و خێزانەکەی ویستویانە بۆ وەرگرتنی خزمەتگوزاریی زیاتر بۆ ئەو منداڵەیان بچنە ئەوروپا، بەڵام لە دەریای ئیجە لەگەڵ ئاشتی جوبرەئیلی دایکی تەمەن ٣٥ ساڵ و عەزیمە عوسمانی نەنکی تەمەن ٥٦ ساڵ  دەخنێکن و دوو برا و باوکشی رزگاریان دەبێ.  سەرکەوت سابیر کەس و کاری قوربانییەکان دەڵێت، "ئەم خێزانە منداڵێکیان نەخۆش بوو، ویستیان بیگەیێننە ئەوروپا و چارەسەری بۆ بکەن، شەش کەس بوون، ئامۆزایەکی من و کچەکەی و کچەزاکەی و زاوا و دوو منداڵی دیکە، زاواکەمان توانیویەتی دوو منداڵی رزگار بکات و کاتێک گەڕاوەتەوە نەیتوانیوە ئامۆزاکەم و کچەکەی و کچەزاکەی رزگار بکات و گیانیان لەدەستداوە".  لە ٢٣ - ١٢ - ٢٠٢١ بەهۆی تێکشکانی بەلەمێک لە دەریای ئیجە، نۆ هاونیشتمانی باشووری کوردستان خنکان کە دوێنی سێشەممە یەکی شوبات تەرمی پێنج قوربانییان لە رێگەی فڕۆکەخانەی هەولێرەوە هێنرانەوە هەرێمی کوردستان و تەرمی دوو قوربانییان نێردراونەوە بۆ رانیە و سێ قوربانییەکەی دیکەش بۆ کەرکووک.