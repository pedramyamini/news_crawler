ئەمڕۆ چوارشەممە، مونا نەبی قەهوەچی، سکرتێری پەرلەمانی کوردستان بە تۆڕی میدیایی رووداوی راگەیاند: "کۆبوونەوەکەی رۆژی ٨ی ئەم مانگەی سەرۆک فراکسیۆنەکانی پەرلەمانی کوردستان کۆدەنگییەکی باش و لێکنزیکبوونەوەیەکی پۆزەتیڤی دروستکردووە، چاوەڕوانین نزیکبوونەوەی زیاتریش لە بۆچوونی فراکسیۆنەکاندا بەدی بێت".  قەهوەچی گوتیشی: "ئەمڕۆ بەشێکی فراکسیۆنەکانی پەرلەمان بۆچوونەکانیان لەبارەی پرسەکانی هەڵبژاردن و کۆمیسیۆن و یاسای هەڵبژاردنی پەرلەمانی کوردستان و دەستووری هەرێمی کوردستان پێشکەشکردبوو، رۆژی یەکشەممەش بەشێکی دیکەیان بۆچوونی خۆیان پێشکەشدەکەن، فراکسیۆنەکان دەیانەوێت پێکەوە گەڵاڵەنامەیەک لەبارەی ئەو پرسانەوە رێکبخەن و بەواژۆی خۆیانەوە پێشکێشی دەستەی سەرۆکایەتیی پەرلەمانی کوردستانی بکەن بۆ ئەوەی کاری لەسەر بکەین، بۆ هەر پرسێک ژمارەیەک پێشنیازی لایەنەکان دەخرێنە نێو گەڵاڵەنامەکەوە و چاوەڕوان دەکرێت بەمنزیکانە ئێمەش بیانخەینە گفتوگۆوە".  سەبارەت بە بۆچوونی لایەنەکان، مونا نەبی قەهوەچی، سکرتێری پەرلەمانی کوردستان، گوتی: "هەموو لایەنەکان لەگەڵ ئەوەدان کە هەڵبژاردنی پەرلەمانی کوردستان لەوادەی خۆیدا بکرێت و دوانەکەوێت، هەموو لایەنەکان لەگەڵ ئەوەن یاسای هەڵبژاردن هەموار بکرێتەوە، هەروەها هەموو لایەنەکان جگە لە نەوەی نوێ ئەوانی دیکە بەباشیان زانیوە کە هەرێمی کوردستان دەستووری خۆی هەبێت، ئیدی لێژنەکە دروستبکرێتەوە و کار لەسەر ئەو پرسە بکرێت".  رۆژی ٨ی شوباتی ٢٠٢٢، سەرۆکی فراکسیۆنەکانی پەرلەمان بۆ جاری پێنجەم کۆبوونەوە بۆ تاوتوێکردنی پرسی هەڵبژاردن و یاسای هەڵبژاردن و کۆمیسیۆنی باڵای سەربەخۆی هەڵبژاردن و راپرسی، سەرۆکایەتیی پەرلەمانی کوردستانیش رۆژی ١٠ی شوباتی وەکو دوا وادە دیاریکرد بۆ ئەوەی لایەنەکان بۆچوونی خۆیان لەبارەی ئەو پرسانەوە بخەنە بەردەستی دەستەی سەرۆکایەتی.  بەپێی یاسای هەڵبژاردن، دەبێت لە ٣٠ ـی ئەیلوولی ٢٠٢٢ هەڵبژاردنی خولی شەشەمی پەرلەمانی کوردستان بەڕێوەبچێت، ئەگەر لایەنەکان لەبارەی هەڵبژاردنەوە بگەنە رێککەوتن، کۆمیسیۆن شەش مانگی پێویستە بۆ ئامادەکاری هەڵبژاردن، شێروان زرار، گوتەبێژی کۆمیسیۆنیش دەڵێت، دەبێت تاوەکو رۆژی ٣١ ـی ئادار کۆمیسیۆن بۆ ئەو ئەرکە راسپێدرابێت، ئەگەرنا هەڵبژاردن لە وادەی خۆیدا ناکرێت.