ئەنجوومەنی هاوئاهەنگی رێکخستنە پیشەییەکانی مامۆستایانی ئێران لە تویتەری خۆیدا بڵاوی کردووەتەوە، کەژاڵ کەریمی، هاوژینی شەعبان محەممەدی، رۆژی چوارشەممە ١٦ - ٠٢ - ٢٠٢٢ نامەی فەرمی داواکاری گشتیی سنەی پێبووە، بەڵام لەگەڵ ئەوەشدا هێزە ئەمنییەکانی ئێران رێگەیان پێنەداوە چاوی بە هاوژینەکەی بکەوێت.  ئەو ئەنجوومەنە دەڵێت، کەژاڵ کەریمی زۆر هەوڵیداوە تاوەکو زانیارییەکی لەسەر رەوشی تەندروستیی هاوژینەکەی دەستبکەوێت، بەڵام سەرکەوتوو نەبووە. شەعبان محەممەدی نزیکەی دوو هەفتەیە رێگەی پێنەدراوە  پەیوەندیی بە کەسوکارەکەیەوە بکات.  شەعبان محەممەد، چالاکڤانی مامۆستای خەڵکی مەریوان، رۆژی ٣٠ - ٠١ - ٢٠٢٢ لەلایەن هێزە ئەمنییەکانی ئێرانەوە دەستبەسەرکرا.  چالاکڤانانی مامۆستا دەڵێن، هاوکات لەگەڵ زیاتربوونی ناڕەزایەتیی مامۆستایان گوشاری دامەزراوە ئەمنییەکان بۆ سەریان زیاتر بووە.  مامۆستای قوتابخانەکانی رۆژهەڵاتی کوردستان ماوەیەکی زۆرە ناڕەزایەتی دەردەبڕن و داوا دەکەن، مووچەکانیان زیاد بکرێت، مووچەی مامۆستا خانەنشینەکان لەگەڵ فەرمانبەرانی دیکەی حکومەت هاوتا بکرێت، یاسای پلەبەندیی جێبەجی بکرێت و زمانی کوردی لە قوتابخانەکان بخوێنرێت.