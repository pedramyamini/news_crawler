رۆژی شەممە ٢٩ - ١ - ٢٠٢٢ ئه‌نجوومه‌نی باڵای کۆمەڵی دادگەریی کوردستان راگەیێنراوێکی لەبارەی پۆستی سەرۆککۆماری عێراق بڵاوکردەوە و دەڵێت "پۆستی سه‌رۆكایه‌تیی كۆماری عێراق ئیستیحقاقێكی نه‌ته‌وه‌ی كورده و ته‌نها مافی لایه‌نێكی دیاریكراو نییه، پێیمان باش بوو، پێشتر هه‌موو لایه‌نه كوردستانییه‌كان له‌سه‌ر ته‌نها یه‌ك بەربژێر رێك بكه‌وتنایه. "  ئه‌نجوومه‌نی باڵای کۆمەڵی دادگەریی کوردستان دەشڵێت "هیچ لایه‌نێك مافی ئه‌وه‌ی نییه به ناوی كورده‌وه رێككه‌وتن له‌گه‌ڵ لایه‌نه‌كانی عێراق بكات له‌سه‌ر ئه‌و پرسه، یان هه‌ر پرسێكی دیكه. "  لە بەشێکی دیکەی راگەیێنراوەکەدا ئاماژە بەوە دراوە کە ئەوان چاوه‌ڕوانن "تاوەکو دوایین كۆبوونه‌وه‌ی ئه‌نجوومه‌نی نوێنه‌رانی عێراق بۆ دیاریكردنی سه‌رۆككۆمار لایه‌نه كوردییه‌كان له‌سه‌ر یه‌ك بەربژێر یه‌كلاببنه‌وه و ئه‌ویش دواتر وه‌ك نوێنه‌ری نه‌ته‌وه‌یه‌ك مامه‌ڵه بكات و مافه ده‌ستورییه‌كانی خه‌ڵكی كوردستان له ئه‌جێندای سه‌ره‌كی كاراكانی بێت، له‌سه‌روو هه‌موویانه‌وه جێبه‌جێكردنی مادده‌ی ١٤٠. "  بەپێی دەستووری عێراق لەماوەی ٣٠ رۆژ دوای یەکەم کۆبوونەوەی پەرلەمانی نوێ دەبێت سەرۆککۆمار هەڵبژێردرێت. سەرۆککۆماری هەڵبژێردراویش لەماوەی ١٥ رۆژدا بەربژێری گەورەترین بلۆکی پەرلەمانی بۆ پێکهێنانی حکومەت رادەسپێرێت، ئەویش پێویستە لە ماوەی ٣٠ رۆژ کابینەکەی پێشکێشی پەرلەمان بکات.  بڕیارە رۆژی ٣١ی مانگ، ناوی بەربژێرانی سەرۆککۆماری عێراق بەفەرمی رابگەیێنرێت کە ٢٦ کەسن، رۆژی حەوتی مانگیش شەڕی بەدەستھێنانی کۆشکی سەلام کۆتایی دێت کاتێک سەرۆکەکەی ھەڵدەبژێردرێت.