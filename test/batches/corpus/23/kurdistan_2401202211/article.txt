رۆژی دووشه‌ممه ٢٤ - ٠١ - ٢٠٢٢ نێچيرڤان بارزانى، سه‌رۆكى هه‌رێمى كوردستان پێشوازیى له دادوه‌ر هنرى خوورى، وه‌زيرى دادى لوبنانى و شاندێكى ياوه‌رى كرد كه له سه‌رۆكى ئه‌نجوومه‌نى دادوه‌ريى لوبنان، ياريده‌ده‌رى ئه‌منيدارى گشتيى كۆمكارى عه‌ره‌بى و ژماره‌يه‌ك له راوێژكاران پێكهاتبوو و به بانگهێشتێك بۆ به‌شدارى له يادى رۆژى دادوه‌ريى عێراقدا، سه‌ردانى به‌غدايان كردبوو.  له بەشێکی کۆبوونەوەکەدا کە وه‌زيرى دادى هه‌رێمى كوردستان ئاماده‌ى بوو، تيشك خرايه سه‌ر سيستم و دۆخى ده‌سه‌ڵاتى دادوه‌رى و دادگاكان و لێكچوونيان له لوبنان و عێراق و هه‌رێمى كوردستان، بوارى هاريكاريى نێوان ده‌سه‌ڵاتى دادوه‌ريى لوبنان و عێراق و سوودوه‌رگرتن له ئه‌زموونه‌كانى يه‌كتر خرايه به‌ر باس، هه‌روه‌ها جه‌خت له گرنگيى سه‌ربه‌خۆييى ده‌سه‌ڵاتى دادوه‌رى كرايه‌وه و هه‌ردوولا هاوڕا بوون كه سه‌ربه‌خۆیی دادوه‌رى بنه‌ماى ده‌وڵه‌تدارييه.  دوايين پێشهاته‌كانى دۆخى سياسى و ئه‌منى له عێراق و لوبنان ته‌وه‌رێكى ديكه‌ى کۆبوونەوەکە بووە، لەوباره‌يه‌وه شاندى لوبنانى پوخته‌يه‌كيان ده‌رباره‌ى هه‌وڵه‌كانى حكومه‌تى لوبنان بۆ تێپه‌ڕاندنى دۆخى سه‌ختى ئێستاى ئابووريى وڵاته‌كه و قه‌يرانه‌كان خسته‌ڕوو، هه‌روه‌ها باسيان له دەستپێشخه‌رييه‌كى كۆمكارى عه‌ره‌بى بۆ پشتيوانيى ده‌سه‌ڵاتى دادوه‌ريى لوبنانى له دۆخى ئێستايدا كرد.  نێچيرڤان بارزانى سه‌ردانى شانده‌كه‌ى بۆ عێراق و هه‌رێمى كوردستان به "گرنگ له قه‌ڵه‌م دا" و هيواى خواست هاريكاريى عێراق و هه‌رێمى كوردستان له‌گه‌ڵ لوبنان له بوارى دادوه‌ريدا پته‌وتر بكرێت؛ ئاماژه‌ى به رۆڵى ره‌وه‌ندى لوبنانى له هه‌رێمى كوردستان كرد، به‌تايبه‌تيش له بواره‌كانى ئاوه‌دانكردنه‌وه و خزمه‌تگوزارى و بانكداريدا.  دۆخى ئاواره و په‌نابه‌ران له هه‌رێمى كوردستان و لوبنان و چه‌ند پرسێكى ديكه‌ى جێى بايه‌خى هاوبه‌ش، ته‌وه‌ری ديكه‌ى کۆبوونەوەکە بوو.