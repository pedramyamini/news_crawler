ئاری حەسەن، هاونیشتمانییەکی خەڵکی هەڵەبجەیە و تەمەنی ٣٩ ساڵە. حەوت ساڵ لەمەوبەر نەشتەرگەریی چاندنی گورچیلەی بۆ کراوە، لەو کاتەوە تاوەکو چوار مانگ لەمەوبەر لە نەخۆشخانەی شار لە سلێمانی دەرمانی دوای نەشتەرگەرییەکەی کە پێویستە رۆژانە بەکاری بهێنێت، تەنیا بە ٥٠٠ دینار وەریدەگرت، بەڵام ئێستا بەهۆی نەمانی دەرمان لە نەخۆشخانەکانی سلێمانی، لە بازاڕەکاندا بە نرخێکی گرانتر و بە ئەستەم دەستی دەکەوێت.  ئاری حەسەن بە تۆڕی میدیایی رووداوی گوت، "مانگانە لانیکەم ٢٠٠ دۆلارم پێویستە بۆ کڕینی دەرمان لەو بازاڕە بێ کوالێتییەی لە هەرێمی کوردستاندا هەیە کە کەس نازانێت دەرمانەکە لە کوێوە دەهێنرێت. "  ئەوانەی دەچنە دەرمانخانەکان بۆ کڕینی دەرمان، درک بە بەرزبونەوەی نرخەکەی دەکەن کە بۆ هەر جۆرە دەرمانێك بەڕێژەیەکی جیاواز نرخەکەیان گرانبووە. ئیسماعیل هەنارەیی، پارێزەرە و ئاماژەی بەوە کرد، "ئەمڕۆ هاتوومەتە نەخۆشخانە بۆ ئەوەی نەشتەرگەری بۆ کەسێکمان بکەین، بەڵام دەبینم دەرمان زۆر زۆر گرانبووە، ئەویش بەهۆی نەمانی پارەیە لە بانکەکان. "  کەمبونەوەی دەرمان هەموو نەخۆشخانەکانی سنووری پارێزگای سلێمانی گرتووەتەوە، نەخۆشخانەی منداڵانی سلێمانیش بەدەست کەمی دەرمانەوە دەناڵێنێت، بەڕێوەبەرەکەشی دەڵێت، ئەگەر وابڕوات دەرمان لە چەند رۆژی داهاتوودا لە نەخۆشخانەکە نامێنێت.  پشدەر عەبدوڵڵا، بەڕێوەبەری نەخۆشخانەی منداڵانی سلێمانی بە رووداوی گوت، "کێشەمان زۆرە لە دەرمانە درێژ خایەنەکان، ئەگەر کەرتی گشتیی لاوازبێت و دەرمان لە نەخۆشخانەکان نەمێنێت، خەڵک روو دەکاتە نەخۆشخانە تایبەتەکان، ئەوەش کاریگەریی دەبێت لەسەر بەرزبوونەوەی نرخی دەرمان. "  لە نەخۆشخانەکانی سلێمانی تەنیا کێشەی کەمی دەرمان نییە، بەڵکو کەمیی پێداویستییە پزیشیکییەکان کێشەیەکی دیکەی کەرتی تەندروستیی شارەکەیە، کۆمپانیاکانی دەرمانیش ٢٠ رۆژە مانیان گرتووە و بڕیاریان داوە تاوەکو شایستەی دارایی وەرنەگرن، دەرمان بۆ نەخۆشخانەکان دابین نەکەن.