مەحموود محەممەد، گوتەبژێری پارتی دیموکراتی کوردستان لە کاتی بەشدارییکردنی لە بوولتەنی کاژێر ١٢: ٠٠ کە سەنگەر عەبدولڕەحمان پێشکێشی دەکات لەبارەی دەستپێشخەرییەکەی سەرۆک بارزانی و سەردانی نێچیرڤان بارزانی بۆ نەجەف گوتی " ئەو بابەتە دەمێکە لەسەر مێزی گفتوگۆیە لەنێوان سەرۆک بارزانی و لایەنەکانی شیعی و سوننی، ئەمەش بۆ ئەوەی سەرۆک کێشەکان چارەسەر بکات، لە کۆبوونەوەی ١٥ رۆژ پێش ئێستای مەکتەبی سیاسیی باسی لێوەکرا، ئەم کێشەیە کێشەی نێوخۆی ماڵی شیعەیە کە تاوەکو ئێستا چارەسەر نەکراوە و بە هەڵواسراوی ماوەتەوە و سەرۆک بارزانیش ئەم دەستپێشخەرییەی ئەنجامدا کە بەڕێز کاک نێچیرڤان بارزانی سەردانی نەجەف بکات و گرژیی لەنێوان لایەنەکان دروست نەبێت. "  بڕیارە کەمێکی دیکە ناوی ٢٦ بەربژێر بۆ پۆستی سەرۆککۆماری عێراق رابگەیێنرێن و پەیامنێری رووداو دەڵێت، هیچ کێشەیەکی یاساییان نەبووە.   گوتەبژێری پارتی دیموکراتی کوردستان لەبارەی پۆستی سەرۆککۆماری عێراق و بەربژێری پارتی دیموکراتی کوردستان دەڵێت " ئەوەی تاوەکو ئێستا ئێمە بڕیارمان لەسەرداوە هەر ئەوەیە کە کاک هۆشیار زێباری وەک بەربژێری پارتی دیموکراتی کوردستان لە پشکی کوردستان بۆ سەرۆککۆماری بەربژێر بکرێت و هیچ شتێکیش لەبارەی کشانەوەی نییە. "  لەبارەی سەردانی ئیسماعیل قائانی، فەرماندەی فەیلەقی قودسی سوپای پاسدارانی ئێران بۆ هەولێر و کۆبوونەوەی لەگەڵ سەرۆک بارزانی گوتی " قائانی دەمێکە لە بەغدایە و چەندین جاریش هاتووەتە هەولێر و سەردانی سەرۆک بارزانی کردووە، داوایان لە سەرۆک بارزانی کردووە رۆڵ ببینێت بەهۆی ئەو رێزەی لە سەرتاسەری عێراق لێی دەگرن بۆ ئەوەی بتوانێت کێشەکانی نێو ماڵی شیعە چارەسەربکات. "  لە وەڵامی پرسیارێکی سەنگەر عەبدولڕەحمان کە ئایا سەرۆک بارزانی دەیەوێت نێو ماڵی شیعە رێکبخاتەوە؟ مەحموود محەممەد دەڵێت "لەم قۆناخەدا بەرژەوەندی لەوەدایە کە هەم سووننە و هەم شیعە و هەم کورد یەکڕیز بن چونکە هەرسێ لا بەرپرسیاریێتی نیشتمانییان هەیە و لەو ئاڵەنگارییانەی رووبەڕوویان بووەتەوە چارەسەربکرێت، بۆیە سەرۆک بارزانی پێی باش بووە کە نێو ماڵی شیعە رێکبخرێت. بۆیە عێراق پێویستی بەم هەموو شەڕ و نەبوونی خزمەتگوزارییە نییە. "  دوای سەردانەکەی بۆ نەجەف ئایا نێچیرڤان بارزانی سەردانی هیچ لایەنێک دەکات بۆ نموونە لەنێوخۆی هەرێمی کوردستان نیازی نییە سەردانی یەکێتی بکات؟ مەحموود محەممەد دەڵێت "تاوەکو ئێستا هیچ بەرنامەیەک دانەنراوە و دەمێنێتەوە سەر ئەوەی گفتوگۆ بکەین لەسەر ئەو بابەتە، لە مەکتەبی سیاسییش هیچ بەرنامەیەکی کۆبوونەوەمان نییە. "