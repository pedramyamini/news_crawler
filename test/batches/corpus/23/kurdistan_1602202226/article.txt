نیاز ئەحمەد، لە بازاڕی مۆبایلفرۆشانی هەولێر ناوێکی ناسراوە، دووکانی تایبەت بە فرۆشتنی کارتە ئۆنڵاینەکانی هەیە، ئەو بە تۆڕی میدیایی رووداوی راگەیاند، "من نزیکەی دەفتەرێک دۆلار لەو بارۆدۆخە زیانمکردووە، لە کۆتاییەکانی ساڵی ٢٠٢١ ئەوە روویدا و کتوپڕ گووگڵ پلەی وەستا. "  گووگڵ پلەی یەکێکە لە خزمەتگوزارییەکانی کۆمپانیای گووگڵ، تایبەتە بە دابەزاندنی ئەو ئەپانەی تایبەتن بە سیستمی ئەندرۆید، یوسف عەبدوڵلا، کۆفرۆشی گووگڵ پلەیە و باس لەوە دەکات، "ئەوەی توانیمان خۆی لە ٢٠٠ بۆ ٢٥٠ دۆلار دەدات بۆ سەپڵایەری خۆمان بگەڕێنینەوە بۆ ئەمریکا. "  تۆڕی میدیایی رووداو هۆکاری لە کارکەوتنی ئەم کارتانەی لە کۆمپانیای گووگڵ پرسی، مەروە خۆست جارکاس، گوتەبێژی کۆمپانیای گوگڵ لە وەڵامی رووداودا گووتی، "خزمەتگوزاری گفت کارتمان لە عێراق بەردەست نییە، هیچ کاتێکی دیاریکراومان لەبەردەست نییە کە بیڵێن کەی ئەو خزمەتگوزارییە بەردەست دەبێتەوە، چونکە ناردنی بەرهەمەکانمان بۆ بازاڕەکان کاتێکی زۆری پێویستە، دەمانەوێت دڵنیا ببینەوە لە سەرکەوتنی خزمەتگوزارییەکانمان، ئەو کەسانەی کە گیفت کارتەکانیان لەڕێگەی دەستی سێیەمەوە کڕیوە بۆ زانیاری زیاتر پەیوەندی بە فرۆشیارەکانەوە بکەن. "  گووگڵ پلەی بە هەزاران ئەپی بەخۆڕایی و بە پارە دەگرێتەوە، جگە لەوەش بەشی ڤیدیۆ و پەرتووکی تێدایە، زیاتر لە شەش مانگە کارتەکانی گووگڵ پلەی لە سەرتاسەری عێراق بلۆککراون، بەکارهێنەرانی  پارەیەکی زۆریان بە فیڕۆ چووە، جگە لەوەش فرۆشیارانی گیفت کارتەکانی گووگڵ پلەی زیانمەند بوون.