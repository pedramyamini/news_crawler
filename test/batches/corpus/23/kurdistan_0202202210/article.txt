لەدوای ١٦ی ئۆکتۆبەری ٢٠١٧ ئەو عەرەبە هاوردانەی پێشتر قەرەبووشیان وەرگرتبوو، ناوەناوە دەگەڕێنەوە سەر زەوی جووتیارانی کورد و هەوڵدەدەن داگیری بکەن، خاوەن مافەکان دەڵێن ئیدارەی شارەکە و خودی راکان جبووری پاڵپشی گەڕانەوەی ئەو هاوردانە دەکەن.   مام قەحتان پێنج دەیەی تەمەنی بە جووتیاری و لە گوندی یەنگیجەی داقووق بەڕێکردووە، ئەو هەراسانی دەستی عەرەبی هاوردەیە و دەڵێت '' چاویان بڕیوەتە زەوی گوندەکەمان.  مام قەحتان  گرتە ساتی هێرشی عەرەبە هاوردەکان نیشان دەدات، کە بە پشتیوانیی هێزە عێراقییەکان و بۆ جاری دووەم لەماوەی مانگی رابردوودا هاتوونەتە سەریان و داوای زەوی کوردانی گوندەکەیان لێکردوون و ئەوانیش بە دار و بەرد راویان ناون.  قەحتان جومعە دانیشتووی گوندی یەنگیجە بە تۆڕی میدیایی رووداوی راگەیاند ' "من لە کۆتایی شەڕەکە گەیشتم و گوتیان عەرەبەکان لەگەڵ دادوەرێک هاتوون بۆ دیاریکردنی زەوییەکانمان و تا من گەیشتم راویان نابوون، ئەوان پێیان گوتووین  لە گوندەکە دەربچەن، لەکاتێکدا ئەمانە زەوی ئێمەیە، من دڵ بەچی خۆش کەم؟ من ئەمڕۆ زەوییەکەم تۆ بکەم و سبەی عەرەبی هاوردە داگیریی بکات؟ ".  عومەر ئەمین دانیشتووی گوندی یەنگیجە دەڵێت '' زەوییەکەی من لە دادگە درایە عەرەبی هاوردە. بەڵام دادگە گوێ بۆ فەرمانگەی کشتوکاڵ دەگرێ و هەر نووسراوێکی بۆ بنێرێت ئەو بەوە کار دەکات، من ٣٠ دۆنم زەویم رۆیشتووە و ئامۆزایەکیشم بەناوی ئەرکان بابە عەلی، ئەویش ٣٠ دۆنمی دەستی بەسەردا گیراوە".  دوای ئەوەی لە ناوەڕاستی مانگی رابردوو، ئەم پارێزەرە توانی چوار هەزار دۆنم زەویی کورد لە رێگەی دادگاوە لە عەرەبی هاوردە وەربگرێتەوە، هاوردەکان گوشارەکانیان زیاتر کردووە و پاڵپشت بە نووسراوی پارێزگاری کەرکووک بەوەکالەت داوای ١٣٦ دۆنم زەویی کورد دەکەن.  شکار مەردان پارێزەری جووتیاران گوتی '' توانیمان چوار هەزار دۆنم زەوی لە کەرتی تاڵەبانییەکان بگەڕێنینەوە کە موڵکی تاڵەبانییەکان بوو و تاپۆیان هەبوو، دوای ئەوە هاوردەکان کە زانیان کە مەترسیی لەدەستدانی زەوییەکانیان هەیە و رەنگە ناچار بە رۆیشتن بکرێن، بۆیە کێشە دروست دەکەن و هەڵدەکوتنە سەر زەویی کورد".  پرسی تەعریبکردنی زەوی کورد لەسنووری کەرکووک، دوای هێرشەکانی ١٦ی ئۆکتۆبەر سەریهەڵداوە و ئەو عەرەبە هاوردانەی داوای زەویی کورد دەکەن، گرێبەستی سەردەمی بەعسیان هەیە و لەهەندێک ناوچەی کەرکووک هەوڵەکانیان بۆچووەتەسەر.