بەیانیی ئەمڕۆ چوارشەممە کاژێر ٠٨: ٥٠ خولەک شنیار، ئەو ژنەی کە هاوژینەکەی "سووتاندبووی"، بەهۆی زۆریی رێژەی سووتاوییەکەیەوە گیانی لەدەستدا.  مەسرور بارزانی، سەرۆکوەزیرانی هەرێمی کوردستان لە پەیامێکدا کە رۆژی چوارشەممە بڵاویکردەوە دەڵێت "زۆر نیگەران و خه‌مبارم به رووداوەکانی ئەم دواییەی تووندوتیژی دژ بە ژنان و ئافرەتان لە هەرێمی کوردستان. لێره‌دا دووباره‌ی ده‌كه‌مه‌وه كه هیچ شه‌ڕەفێک له ژن كوشتندا نییه. "  سەرۆکوەزیرانی هەرێمی کوردستان سەبارەت بە "سووتانی شنیار ئەنوەر لەلایەن هاوژینەکەی"ـەوە و دواتر گیانلەدەستدانی دەڵێت "لەگەڵ وەزیری ناوخۆ لەسەر رووداوی دڵته‌زێنی شنیار خان گفتوگۆمان كرد و ستایشی كارمه‌ندانی پۆلیسم کرد بۆ دەستگیرکردنی تاوانباره‌كه و پشتگیریی خۆمم بۆ سزادانی تاوانباران دووپات کردەوە. "  لە بەشێکی دیکەی پەیامەکەدا ئاماژەی بەوەداوە "تەنیا لەم ساڵەدا، ٩ ئافرەتی بێتاوان لە ئەنجامی تووندوتیژی خێزانییەوە کوژراون، ئەم تاوانانە ده‌بێت بووەستن و وەک خەڵکی کوردستان، نابێت قبووڵی بکەین، وەک حکومەتیش ئێمە ھاوکار و پاڵپشتی دادگە دەبین لەسەپاندنی تووندترین سزا بۆ ئەم تاوانانە. "   مەسرور بارزانیی دڵنیایی دەدات لە پاراستنی ژنان و کچان و منداڵان کە لە مەترسیدان و دەشڵێت "من سوورم لە سەر پاراستنی هەموو ژن و کچ و منداڵێک كه له مه‌ترسیدان. دەزانم کە پێویستی بە کات و پابەندبوونێكی جیدی هەیە، ھەربۆیە بنبڕکردنی ئەم دیاردە نامرۆڤانەیە، پێویستی بە به‌شداریی هه‌موومان هەیە وەک چالاکانی کۆمەڵگەی مەدەنیی و به‌رپرسان و کەسایەتییە ئاینیی و کۆمەڵایەتییەکان، ھەروەھا پێویستمان بە ئەنجامدانی چاكسازیی لە سیستەمی دادوەریدا ھەیە. ئێمە ھەموو ھەوڵی خۆمان دەخەینەگەڕ بۆ کۆتاییھێنان بەم تاوانانە. "  بەرەبەیانی رۆژی شەممە ١٩ - ٠٢ - ٢٠٢٢ شنیار هونەری ٢١ ساڵ بە گڕی ئاگرەوە لە ماڵەکەی خۆیەوە هەڵات و هانای بۆ دراوسێکانی برد تاوەکو ئاگرەکەی جەستەی بکوژێننەوە. دوای کوژاندنەوەی ئاگرەکەش بە دراوسێکان و خەسویی گوتووە، "هاوژینەکەم سووتاندمی".  پۆلیسی سلێمانی گوتەی لەو ژنە وەرگرتووە و گوتوویەتی، "مێردەکەی نەوتی پێدا کردووە و سووتاندوویەتی". باوکی شنیاریش بە رووداوی راگەیاندبوو، "پێموایە لە کاتی رووداوەکەدا هاوژینی شنیار سەرخۆش بووە".  شنیار هونەر دوو منداڵی لەدوای خۆی جێهێشت، منداڵە گەورەکەی چوار ساڵە و بچووکەکەی دوو ساڵە، هاوژینەکەیشی ٢٥ ساڵە. بە گوتەی پۆلیسی سلێمانی، هاوژینەکەی شنیار ویستوویەتی بچێتە دەرەوەی وڵات، بەڵام دەستگیرکراوە.   هەروەها، پارێزەری دۆسیەی شنیار هونەر رایدەگەیێنێت، تۆمەتباری سەرەکیی دۆسیەی شنیار دەستگیرکراوە و فەرمانی دەستگیرکردن بۆ تۆمەتبارێکی دیکەش دەرچووە.  ئاودێر عه‌لى، پارێزه‌رى دۆسیەی شنیار هونه‌ر له كۆنگره‌یه‌كى رۆژنامه‌ڤانیدا رایگه‌یاند، "تۆمه‌تبارى سه‌ره‌كیى دۆسیه‌كه ده‌ستگیركراوه و لێكۆڵینه‌وه له‌گه‌ڵى به‌رده‌وامه، هەروەها فه‌رمانى ده‌ستگیركردن بۆ تۆمه‌تبارى دووه‌میش ده‌رچووه". ئەو پارێزەرە گوتیشی، تۆمەتبارەکە چۆنێتی ئەنجامدانی تاوانەکەی گێڕاوەتەوە و رێکارەکانی لێکۆڵینەوە بەردەوامن.