رزگار مستەفا، دانیشتوویەکی شێلادزێیە و ٢٨ هەزار مەتر زەویی لە باوک و باپیرییەوە بۆ ماوەتەوە، دەورووبەری زەوییەکانی ئەو پرۆژەی بازرگانیی لەسەر دروستکراوە، بەڵام بە بیانووی هەبوونی کێشە لەسەر زەوییەکەی، رێگە بەو نەدراوە پرۆژەی لەسەر دروست بکات. سێ مانگ پێش ئێستا کەسێک کە خۆی وەکو کەسایەتییەکی پلەدار ناساندووە، چووەتە لای و داوای بەڵگەنامەکانی لێکردووە بۆ ئەوەی کێشەکەی بۆ چارەسەر بکات، ئیدی لەو کاتەوە ئەو چارەنوسی زەوییەکەی نازانێت.  رزگار مستەفا بە رووداوی گوت، "پێشتر لەسەر کێشەی زەوییەکەم چەند جار چوومەتە لای لایەنە پەیوەندیدارەکان، هەر دەیانگوت ئەمڕۆ سبەی. دواتر کەسێک هاتە لام و خۆی وەکو کەسایەتییەکی پلەدار ناساند و گوتی من کێشەکەت بۆ چارەسەر دەکەم. منیش بەڵگەنامەکانم رادەستی کرد، بەڵام نازانم کێشەکەی بۆ من یان بۆ خۆی چارەسەر کردووە. داوا دەکەم لێکۆڵینەوە لەو رووداوە بکرێت و لایەنە پەیوەندیدارەکان بێنە سەرخەت. "  نزیکەی ٣٠٠ کەس لە ناحیەی شێلادزێی سەر بە قەزای ئامێدی، ١٥٠ ملیۆن دیناریان داوەتە هەمان کەس، بەگوتەی خەڵکی سنوورەکە، ئەو کەسە بەڵێنی دامەزراندنی پێداون.  نەزیر ئەبوبەکر، دوکاندارە لە شێلادزێ و دەڵێت، "هەریەکێک و ٥٠٠ هەزاری داوەتە ئەو کەسە، ئەویش بەڵێنی پێداون کە لەماوەی مانگێک تاوەکو مانگ و نیوێک مامەڵەکانیان تەواو بکات و دابمەزرێندرێن. دوای ١٥ رۆژ تەلەفۆنی چەند کەسێکی کردووە کە یەکێک لەوان کوڕی من بوو، پێی گوتن لەم چەند رۆژە دەچنە سەر دەوامی خۆتان، دواتر خۆی ونکرد. "   بەڕێوەبەرایەتیی ناحیەی شێلادزێ رایدەگەیێنێت، ئەوان ئاگاداری هیچ کەسێک بەو ناوەوە نەبوون کە بەناوی حکومەتەوە داوای پارەی لە خەڵک کردبێت بۆ دامەزراندنیان، ئەوانەی پارەیان پێی داوە دەتوانن سکاڵا تۆمار بکەن.  رزگار عوبێد، بەڕێوەبەری ناحیەی شێلادزێ بە رووداوی راگەیاند، "هیچ بەڵگەنامەیەکی فەرمیی لە نێوان ئەم هاووڵاتییانە و ئەو کەسەدا نییە کە پارەکەی لێ بردوون، ئەو کەسە بە بیانووی جیا جیا توانیویەتی متمانە بۆ خەڵک دروست بکات و پارەیان لێوەربگرێت. داوا دەکەین کە خەڵک هۆشیاربن و ئەوانەی کە زیانیان کردووە بچن لە دادگە سکاڵا تۆمار بکەن. "  بەگوێرەی زانیارییەکانی تۆڕی میدیایی رووداو، ئەو کەسەی کە بە فێڵ پارەی لە خەڵک وەگرتووە، فەرمانبەری حکومەتە. رووداو پەیوەندی بە لایەنی بەرپرسی ئەو کەسەوە کرد، بەڵام لەسەر ئەو بابەتە هیچ روونکردنەوەیەکی نەدا. کەسوکاری ئەو فەرمانبەرە بە رووداویان گوت، دوو رۆژە لە ماڵ چووەتە دەرەوە و زانیارییان لە بارەیەوە نییە.