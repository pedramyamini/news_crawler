ئەمڕۆ شەممە ٠٥ - ٠٢ - ٢٠٢٢ کۆنگرەی ١٢ ـەمی بزووتنەوەی ئیسلامیی کوردستان لە هۆڵی سەعد عەبدوڵڵا لە هەولێر بەڕێوەچوو. ئەحسەن حەسەن، گوتەبێژی بزووتنەوەی ئیسلامی بە تۆڕی میدیایی رووداوی راگەیاند، کامیل حاجی عەلی ٢٦٤ دەنگی بەدەستهێناوە و ٢٧٦ دەنگیش سپی بوون. بەو پێیەش نەیتوانیوە زۆرینەی سادەی دەنگەکان بەدەستبهێنێت.  پێش بەڕێوەچوونی پرۆسەی دەنگدان، عیرفان عەلی عەبدولعەزیز و کامیل حاجی عەلی بە رووداویان راگەیاند، رێککەوتنیان واژۆکردووە کە ئەنجامی کۆنگرەکە هەرچییەک بێت، قبووڵیانە.  عیرفان عەلی عەبدولعەزیز لە بەشێکی دیکەی قسەکانیدا ئاماژەی بەوە دا، هەر لە سەرتاوە لەگەڵ کامیل حاجی عەلی بووە و هەتا مردن پێکەوە دەمێننەوە.  بزووتنەوەی ئیسلامیی کوردستان ساڵی ١٩٨٧ لە شاری سنەی رۆژهەڵاتی کوردستان لەلایەن کۆمەڵێک مامۆستای ئایینی و بە سەرکردایەتیی مەلا عوسمان عەبدولعەزیز دامەزرا، ئێستا عیرفان عەلی عەبدولعەزیز رابەری گشتیی بزووتنەوەکەیە. بزووتنەوەی ئیسلامی یەکەم حیزبی چەکداری ئیسلامی بوو تاوەکو ساڵی ٢٠٠١ کە بڕیاریاندا چیدیکە چەکدار نەبن و ئاڵا و لۆگۆی حیزبەکەشیان گۆڕی و لە ٢٠٠٣ بەیەکجاری چەکیان دانا.