ئەمڕۆ دووشەممە ٠٧ - ٠٣ - ٢٠٢٢، د. عەلی تەتەر، پارێزگاری دهۆک لە کۆنگرەیەکی رۆژنامەڤانیدا، لەبارەی گرانبوونی نرخی ئارد و زەیت لە بازاڕەکاندا رایگەیاند، "گرانبوونی ئارد و زەیت لە بازاڕدا پەیوەندی بە بۆرسەی جیهانییەوە هەیە و ئەو دوو ماددە خۆراکییە بەهۆی شەڕی رووسیا و ئۆکرایناوە گرانبوون، بەڵام هۆکارێکی دیکەی گرانبوونی ئەو ماددە خۆراکییانە پەیوەندی بەو حاڵەتە سایکۆلۆژییەوە هەیە کە لای میللەتی ئێمە هەیە، ئەویش کڕینی زیاد لە پێویستی ئەو ماددە خۆراکییانەیە لە بازاڕدا، ئەمەش بووەتە هۆکارێک بۆ دروستبوونی قەیران".  پارێزگاری دهۆک خەڵکی پارێزگاکەی دڵنیا دەکاتەوە "ماددە خۆراکییەکان لە بازاڕدا بە بەردەوام دەبێت، بۆ نموونە لەو مانگەدا ١٣ هەزار تۆن ئارد تەنیا لە پارێزگای دهۆک دابەش دەکرێت، لەگەڵ ١١٠٠ تۆن زەیت. بەشەخۆراکی دوو مانگ بە یەک مانگ دابەش دەکرێت. بەپێی ئەو گرێبەستەشی کە کراوە کە بۆماوەی ٥ ساڵە، ماددە سەرەکییەکانی وەکو شەکر، برنج، زەیت، دۆشاوی تەماتە، فاسۆلیا و ئاردی نۆک، هەندێکجاریش دەکرێتە نیسک. ئەو ماددە خۆراکییانە تاوەکو ٥ ساڵی دیکە گەرەنتییە بەخۆڕایی بەسەر خەڵک دابەش دەکرێت".  بەگوتەی عەلی تەتەر، سبەی کۆبوونەوەیەکی دیکە لەگەڵ بازرگانانی ئارد و زەیت و رۆن دەکەن و "داوایان لێدەکەین لە هێنانی ئەو ماددە خۆراکییانە بەردەوامبن".  عەلی تەتەر هۆشداری دەداتە بازرگانان و خاوەن مۆڵ و دووکانەکان و دەڵێت، "ژوورێکی ئۆپەراسیۆنمان پێکهێناوە بۆ چاودێریکردنی بازاڕ، لە ئەمڕۆوە لە سنووری هەموو قەزا و ناحیەکان چاودێرییەکی چڕی بازاڕ دەکەین، داوا لە خەڵک دەکەین کەسێک ئیستغلالی ئەو شەڕە نەکات و ماددە خۆراکییەکان گران بکات، هەر کەسێک یاری بە قووتی خەڵک بکات، دەبێت چاوەڕێی ئەوەبێت کە تووشی قورسترین سزاش ببێت. هیوادارین کەس تووش نەبێت، هیواداریشین کەس بیری لێنەکاتەوە".