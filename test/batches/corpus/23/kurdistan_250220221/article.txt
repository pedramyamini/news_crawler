بەختیار کەریم، گوتەبێژی حیزبی سۆسیالیست دیموکراتی کوردستان، بە تۆڕی میدیایی رووداوی گوت: "بڕیارە رۆژانی ٥ و ٦ی ئاداری ٢٠٢٢، حیزبی سۆسیالیست دیموکراتی کوردستان کۆنگرەی حەوتەمی خۆی لەشاری هەولێر بەئامادەبوونی نزیکەی ٩٠٠ بۆ ١٠٠٠ ئەندام ببەستێت".  بە گوتەی بەختیار کەریم، لێژنەی ئامادەکاریی کۆنگرە هەموو رێوشوێن و ئامادەکارییەکانی بەستنی کۆنگرەیان تەواوکردووە و چاوەڕوانی رۆژی کۆنگرەن.  سەبارەت بەو گۆڕانکارییانەی ئەگەریان هەیە لە کۆنگرەدا بکرێن، گوتەبێژی حیزبی سۆسیالیست دیموکراتی کوردستان، گوتی: "کۆنگرەی حەوتەمی حیزب بۆ پێداچوونەوەیە بە پەیڕەو و پڕۆژە و کارەکانی لە ماوەی نێوان کۆنگرەی رابردوو تاوەکو ئەم کۆنگرەیە، ئێمە پڕۆژەی خۆڕێکخستنەوە و گۆڕانکارییەکانمان خستووەتە بەردەم مەکتەبی سیاسی و بڕیاری لەسەردراوە و چاوەڕوانین کۆنگرە و ئەندامانی کۆنگرە بڕیاری لەسەر بدەن".  بەپێی پەیڕەوی ناوخۆی حیزبی سۆسیالیست دیموکراتی کوردستان، ئەندامانی مەکتەبی سیاسی، ئەنجوومەنی سەرکردایەتی، ئەنجوومەنی جێبەجێکردن، بەرپرسی مەڵبەند و مەکتەبەکان راستەوخۆ دەبنە ئەندامی کۆنگرە.  سەبارەت بە بەربژێرانیش بۆ پۆستی سکرتێری حیزب، بەختیار کەریم ئاشکرای کرد ژمارەیەک کەس خۆیان بۆ پۆستی سکرتێری حیزب هەڵبژاردووە و گوتی: "کاک محەممەدی حاجی مەحموودیش دەتوانێت خۆی بۆ پۆستەکە بەربژێربکاتەوە، چونکە بەپێی پەیڕەوی ناوخۆی حیزب سکرتێری حیزب دەتوانێت بۆ چەند خولێک خۆی هەڵبژێرێت و دیارینەکراوە ئەو خولانە چەندن، بۆیە بەئاسایی دەتوانێت خۆی بەربژێر بکات، بەڵام لەگەڵ ئەوەشدا چەند کەسانێک فۆرمیان بۆ پۆستی سکرتێری حیزب پڕکردووەتەوە".  حیزبی سۆسیالست دیموکراتی کوردستان، کە لە ساڵی ١٩٧٦ یەکەمجار بە ناوی بزووتنەوەی سۆسیالستی کوردستان، دامەزراوە، لە پەیڕەو و پرۆگرامەکەیدا خۆی وەکو حیزبێکی نیشتمانی و نەتەوەیی دەناسێنێت، حیزبەکە تاوەکو ئێستا شەش کۆنگرەی بەستووە، ئەوانیش:   - کۆنگرەی یەکەم،  لە ١٢ - ٥ - ١٩٨١ لەدۆڵه‌توو.  - کۆنگرەی دووەم، ١٥ تاوەکو ١٩ی تشرینی دووەمی ١٩٩٤ لە ھەولێر.  - کۆنگرەی سێیەم، لە ٢٧ تاوەکو ٣٠ی تشرینی دووەمی ١٩٩٩ لە سلێمانی.    - کۆنگرەی چوارەم، لە ٦ تاوەکو ٨ی کانوونی یەکەمی ٢٠٠٣ لە سلێمانی.  - کۆنگرەی پێنجەم، لە ٨ و ٩ی ئابی ٢٠٠٥ لە سلێمانی.  - کۆنگرەی شەشەم، لە ٦ تاوەکو ٨ی ئایاری ٢٠١١ لە هەولێر.