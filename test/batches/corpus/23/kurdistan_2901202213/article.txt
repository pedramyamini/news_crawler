حەجی ئیبراهیم، دانیشتوویەکی گوندی هرورێی سەر بە ناحیەی کانی ماسێ لە سنووری قەزای ئامێدییە، ئەمڕۆ دوای تۆپبارانکردنی تورکیا و زیانگەیاندن بە پوورە هەنگەکەی، ڤیدیۆیەکی لە تۆڕە کۆمەڵایەتییەکان بڵاوکردەوە و داوای لە حکومەت کرد کە بە هانایەوە بچێت.  حەجی ئیبراهیم بە تۆڕی میدیایی رووداوی راگەیاند، لە تۆپبارانەکەی شەوی رابردوو کە کاژێر ٠٩: ٣٠ بوو زیان بەر ٢٠ پوورەی هەنگی کەوتووە و خۆیشیان لە ترسان خەویان لێنەکەوتووە.  ساڵح حەمدی، بەڕێوەبەری ناحیەی کانی ماسێ لەو بارەوە بە تۆڕی میدیایی رووداوی راگەیاند، "بۆردوومان و تۆپبارانی ناوچەکانی ئێمە بەردەوامە، شەوی رابردووش گولەتۆپێک لە نزیک خانووی هاونیشتمانییەکی گوندی هرورێ کەوتووەتە خوارەوە و زیانی گیانی نەبووە، بەڵام زیانی ماددی هەبووە. "  لە نیسانی ٢٠٢١ تورکیا لە هەرێمی کوردستان دەستی بە ئۆپەراسیۆنێک کردووە. تاوەکو ئێستا لە ١٥ خاڵی سنووری هێزەکانی تورکیا جێگیرکراون، لە ماوەی سێ ساڵیشدا نزیکەی ٣٣ هاونیشتمانیی سڤیل لە سنووری پارێزگای دهۆک گیانیان لەدەستداوە.