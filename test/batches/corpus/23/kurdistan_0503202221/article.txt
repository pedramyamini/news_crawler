زیاتر لە دوو رۆژە شەپۆلێکی خۆڵبارین هەرێمی کوردستان و بەشێک لە ناوچەکانی دیکەی عێراقی گرتووەتەوە، ئەمڕۆ شەممە ٥ ـی ئاداری ٢٠٢٢، دکتۆر بژار مووسا، گوتەبێژی تەندروستیی هەولێر بە رووداوی راگەیاند، "لە ماوەی دوو رۆژی رابردوودا بەهۆی خۆڵبارین ٢٠ هاونیشتمانی سەردانی بەشی راوێژکاری فریاکەوتنی رۆژهەڵاتیان کردووە کە تووشی نیشانەکانی هەناسەتەنگی، کۆکە و پژمین بوون و چارەسەری پزیشکیان بۆ کراوە و گەڕاونەتەوە ماڵەوە. "  سامان لەتیف، گوتەبێژی تەندروستی پارێزگای سلێمانیش بە رووداوی راگەیاند، "لە ماوەی دوو رۆژی رابردوو، یەک کەس داخل کراوە کە پیاو بووە و تەمەنی نزیکەی ٤٠ ساڵ بووە و تەندروستی جێگیرە، تەنیا پێویستی بە هەندێک ئۆکسجین بووە، دوای وەرگرتنی ئۆکسجین گەڕێنراوەتەوە ماڵەوە. "   پاریزگەی هەڵەبجەش یەکێکی دیکەیە لەو پاریزگایانەی کە خۆڵبارین تێدا روویداوە و ژمارەیەک هاونیشتمانی لە نەخۆشخانە بۆ ماوەیەکی دیاریکراو خەوێنراون.   د. سەعدی رەفعەت محەمەد، بەڕێوەبەری کارگیڕیی فریاکەوتنی هەڵەبجە بە رووداوی راگەیاند، سێ هاونیشتمانی سەردانی نەخۆشخانەیان کردووە، یەکێک لەوانە بۆ خۆی نەخۆشی هەناسەتووندی  "رەبۆ" هەبووە و ئەو رۆژە تەندروستیی تێکچووە، دوو کەسی دیکەش بۆ نێو کاژێر داخڵی نەخۆشخانە کراون و دوای وەرگرتنی چارەسەر گەڕاونەتەوە ماڵەوە.   لە گەرمیان زۆرترین هاونیشتمانی سەردانی نەخۆشخانەیان کردووە بە مەبەستی وەرگرتنی چارەسەر، لەو بارەوە د. سیروان محەمەد، بەڕێوەبەری گشتیی تەندروستیی گەرمیان بە رووداوی رایگەیاند، لە رۆژی پێنجشەممەوە ٣ ـی ئاداری ٢٠٢٢، تاوەکو ئەمڕۆ، ٢٨ کەس سەردانی نەخۆشخانەی کردووە بە مەبەستی وەرگرتنی چارەسەری پزیشکی.   ئاماژەی بەوەش کرد، لەو ژمارەیە ١٥ یان منداڵ بوون، پێنج کەسیان ژن و هەشت کەسی دیکەیان پیاو بوون، هەموویان دوای وەرگرتنی چارەسەر گەڕاونەتەوە ماڵەوە، ئێستا هیچ کەس لە نەخۆشخانە نییە.   هەمزە رەزیکی، گوتەبێژی بەڕێوەبەرایەتی گشتیی تەندروستیی دهۆکیش بە رووداوی راگەیاند، "هیچ حاڵەتێک لە دهۆک نەبووە کە بەهۆی خۆڵبارین سەردانی نەخۆشخانەی کردبێت".   ماوەی دوو رۆژە خۆڵبارین عێراق و هەرێمی کوردستانیشی گرتووەتەوە، د. سەیف بەدر، گوتەبێژی وەزارەتی تەندروستیی عێراق بە رادیۆی رووداوی راگەیاند، "لەم چەند رۆژەی رابردوودا بەهۆی خۆڵبارینەوە لە شارەکانی عێراق ٥ هەزار کەس سەردانی نەخۆشخانەکانیان کردووە کە زۆرینەیان تووشی هەناسەتووندی بوون، بە لایەنی کەمەوە دوو کەسیش مردوون، هەردووکیان کەسانی بەتەمەنن و یەکێکیان لە نەجەف و ئەوەی دیکەش لە بەغدا بووە.