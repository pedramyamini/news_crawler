رۆژی یەکشەممە ١٣ - ٠٢ - ٢٠٢٢ ئەنجوومەنی شوورای بزووتنەوەی ئیسلامیی کوردستان یەکەم کۆبوونەوەی لەدوای کۆنگرەی ١٢ کرد. عەبدوڵڵا وەرتی، ئەندامی ئەنجوومەنی شوورای بزووتنەوەی ئیسلامیی کوردستان بە تۆڕی میدیایی رووداوی راگەیاند، لە کۆبوونەوەکەدا ئەنجوومەنی شوورا بەیعەتیان بە رابەری گشتی دا و دواتر ئەویش سوێندی یاسایی خوارد.  لە کۆنگرەی ١٢ی بزووتنەوەی ئیسلامیدا، کامیل حاجی عەلی، تاکە بەربژێری رابەری گشتیی بزووتنەوەی ئیسلامیی کوردستان بوو، بەڵام بەهۆی ئەوەی نەیتوانی ٥٠+١ی دەنگەکان بەدەستبهێنێت، عیرفان عەبدولعەزیز، جارێکی دیکە و بۆ خولی سێیەم بووەوە بە رابەری گشتی.  ئێستا هەیکەلی بزووتنەوەی ئیسلامیی کوردستان لە رابەر و ٢٥ ئەندامی ئەنجوومەنی شوورا پێکهاتووە، لە کۆبوونەوەکەی رۆژی یەکشەممە ١٣ی شوباتدا، بەیعەت بە رابەری گشتی درا و بڕیارە لە کۆبوونەوەی داهاتوودا، ئەندامانی مەکتەبی سیاسییش هەڵبژێرن.  پێش کۆنگرەی ١٢، بزووتنەوەی ئیسلامی پێنج ئەندامی مەکتەبی سیاسیی هەبوو، کە بە رابەرەوە شەش کەس بوون و ١٥ ئەندامی سەرکردایەتیشی هەبوو. عەبدوڵڵا وەرتی دەڵێت، "دوای هەموارکردنەوەی پەیڕەوی ناوخۆی حیزب، دووبارە ئۆرگانەکان رێکدەخەینەوە و دەستکاریی هەیکەلی حیزب دەکەین".