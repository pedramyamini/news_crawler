ئیسماعیل زارعی کوشا، پارێزگاری سنە رایگەیاند: ئەمساڵ بەبۆنەی نەورۆزەوە دوو رێوڕەسمی تایبەت لە شاری سنەدا بەڕێوەدەچن و ئەمەش دەرفەتێک دەبێت بۆ نیشاندانی تواناکانی شاری سنە.  رێکخراوی یونسکۆ، ساڵی ٢٠٢٠ شاری سنەی وەک پایتەختی مۆسیقا دەستنیشان کرد.  سەرکەوت نەجەفی، جێگری سەرۆکی شارەوانیی سنە بۆ کاروباری کولتووری و کۆمەڵایەتی سەبارەت بە رێوڕەسمەکانی نەورۆزی ئەمساڵی ئەم شارەدا دەڵێت: "بە سەرنجدان بەوەی کە شاری سنە وەک شاری داهێنەری مۆسیقا لە جیهاندا ناسراوە، رێوڕەسمەکان بە گرینگدان بە مۆسیقا و فۆلکلۆری ناوچە بەڕێوە دەچن".  رێوڕەسمەکانی نەورۆز رۆژی ١٤ - ٠٢ - ٣ - ٢٠٢٢ لە تارانەوە دەستپێدەکەن و رۆژانی دواتر لە شارەکانی هەمەدان و کرماشان بەردەوام دەبن. رۆژی ١٧ی مانگیش لە شاری سنە لە چوارچێوەی کەرنەڤاڵی گەورەدا بەڕێوەدەچێت.