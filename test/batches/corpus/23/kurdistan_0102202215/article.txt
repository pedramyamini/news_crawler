ئەمڕۆ سێشەممە ٠١ - ٠٢ - ٢٠٢٢، جەمال ئیمینکی، سوپاسالاری پێشمەرگە لە سیمینارێکدا کە ناوەندی لێکۆڵینەوەی رووداو رێکیخستبوو، رایگەیاند: "رۆژ دوای رۆژ ژمارەی چەکدارانی داعش زیاد دەکات و چەکی زیاتریشیان بەدەستدەگات".  بە گوتەی جەمال ئیمینکی: "ئەگەر ئەو بۆشاییە ئەمنییە لە نێوان ئێمە و هێزە ئەمنییەکانی عێراق هەیە پڕ نەکرێتەوە و هەردوولا بە جیددی کار لەسەر ئەو کێشەیە نەکەین، رۆژ دوای رۆژ هێرشەکانیان زیاتر دەبێت و قوربانییەکانیش زیاتر دەبن؛ بە چاوی خۆشمان دەبینین رۆژ بە رۆژ هێرشی داعش زیاتر دەبێت".  لەبارەی هێرشەکەی داعش بۆ سەر گرتووخانەی سناعە لە حەسەکە، جەمال ئیمینکی دەڵێت، دەکرێت ببێتە هۆکارێک بۆ ئەوەی داعش جموجووڵی زیاتر بێت.  ئەوەی لە سووریا روویدا لە ناوچەیەکی وەکو حەسەکە لە پارێزگایەکی گەورە بێن و ژمارەیەکی زۆری زێرەڤان لە گرتووخانەیەک هەبن و بێن و خەرقێکی وا ئەمنی بکەن، ئەمە مەعنەویەت بۆ چەکدارانی داعش زیاتر دەکات".  سوپاسالاری پێشمەرگە بە پێویستی دەزانێت عێراقیش بە جیددی ئەو بابەتە وەربگرێت "ئەو پێشنیارانەی ئێمە پێمان داون، دەبوو بە جیددی وەریانگرتبا، هەڕەشەیەکی جیددی هەیە لەسەر ئەو ناوچانە، رۆژ بە رۆژ ژمارەیان زیاد دەبێت، تەنانەت توانا سەربازییەکانیشیان گۆڕانکاری بەسەردا هاتووە و وەکو پێشتر نەماون، لەو بڕاوایەدا نیم داعش جارێکی دیکە بێت و خۆی تووشی بەرەیەکی شەڕ بکاتەوە وەکو ساڵی ٢٠١٤، چونکە ئەوە بۆ ئەوان دەستنادات".  سەبارەت بە پشتیوانی هێزەکانی هاوپەیمانیی نێودەوڵەتی بۆ پێشمەرگە و سووپای عێراق، سوپاسالاری پێشمەرگە  گوتی: "وەکو پشتیوانی ئاسمانی لە هێزە ئەمنییەکانی عێراق و هێزەکانی پێشمەرگە هێشتا بەردەوامە و ئێستاش هاوئاهەنگییەکی باش لەنێوان هێزە ئەمنییەکانی عێراق و هێزەکانی پێشمەرگە هەیە، بەڵام هەڕەشەکە هەر هەیە، بۆیە ئەگەر بۆشاییە ئەمنییەکان پڕ نەکەینەوە، هەڕەشە ئەمنییەکان رۆژ بە رۆژ زیاتر دەبن".