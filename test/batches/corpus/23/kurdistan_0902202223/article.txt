لێزان باوکی لێوەند و بارانە. ئەو دوو منداڵە بچووکەی دانیشتووی سلێمانی کە لەنێو ماڵەکەیان و لە خەودا سووتان. ئەوان سێ کاژێر پێش رووداوەکە دوایین ماڵئاواییان لە باوکیان کردبوو. ماڵئاواییەک کە باوکی پێیوایە دەیانزانی دوایین دیداریان دەبێت لەگەڵ باوکیان.   لێزان عەبدولرەحمان، باوکی لێوەند و باران لەوبارەوە بە رووداوی گوتی: "فریا نەکەوتم رزگاریان بکەم بون بەخەڵووز رۆحیان چوو بۆ ئاسمان، رۆحیان شاد، بوون بە پەپوولە. بەیانی بەیەکەوە نانمان خوارد دواتر ماچیانم کرد و خوا حافیزیمان لە یەک کرد، هەر دەیانوت بابە بای بای. ئیتر نەمبینینەوە".  لە پێش دەرگای ماڵی باپیریان پرسە بۆ هەردوو منداڵەکە دانراوە، لەکاتی سووتانی ماڵەکەیان دایکی لێوەند و باران لەماڵ نەبووە چووە بۆ ئەوەی کوڕە گەورەکەیان لە قوتابخانە بهێنێتەوە، لەگەڵ گەیشتنەوەی بۆماڵ دەبینێت گڕی ئاگر لە دەرگا و پەنجەرەی ماڵەکەیان دێتە دەرەوە، بۆ بەهاناوە چوونی منداڵەکانی دەچێت بەڵام ئەویش بەهۆی دووکەڵ و ئاگر بریندار دەبێت و لە هۆش خۆی دەچێت.  عەبدوڵڵا  بابان، باپیری لێوەند و باران بە رووداوی گوت: "کچەکەم ئێستا چارەسەری وەرگرتووە و لە نەخۆشخانە دەرچووە، لەکاتی چون بەهانای منداڵەکانییەوە دەکەوێت و دەقیژێنێت و دراوسێیەکیان دێت ئەو دەگەیێنێتە نەخۆشخانە".     بەپێی گوتەی بەرێوەبەرایەتیی بەرگری شارستانیی سلێمانی هۆکاری ئاگرەکە شۆرتی کارەبا بووە و سەرچاوەی ئاگرەکەیش هیتەر بووە، لێوەندی دوو ساڵ و نیو کچە بچووکی ماڵ و بارانی برای تەمەن سێ ساڵ و نیو لەو ژورەی هیتەرەکەی تێدا ئیشی کردووە خەوتوون، خەوتنێک کە هەستانەوەی نەبوو دوایین جاریش هەر بەیەکەوە لە گۆڕستانێکی نزیک لە ماڵی خۆیان بەخاکیان سپاردن.