باوکی منداڵەکان دەڵێت، "نەخۆشیی شەکرە و بەرزبوونەوەی پەستانی خوێنم هەیە، دەماری دڵم رەق و دیواری دڵم ئەستوور بووە، زۆر جار کەلوپەلی ماڵمان فرۆشتووە بۆ خەرجیی ماڵ و کڕینی دەرمان، هەندێکجاریش خێرخواز یارمەتیمان دەدات، رۆژ هەبووە نانی وشک نەبووە لە ماڵمان بیدەین بە منداڵەکانمان لە بارودۆخێکی زۆر سەختدا دەژین، ناتوانم کرێ خانوو بدەم. چارەسەرەکانم هەمووی بەتاڵە، هەموو مانگێک بە بەهای ١٨٠ هەزار دینار چارەسەرم دەوێت، تەنیا حەبێکم نرخەکەی ٦٥ هەزار دینارە؛ داوا لە حکومەت دەکەم ئاوڕمان لێبداتەوە لەپێناو خودای گەورە و ئەو منداڵانە".  ئەو ژن و پیاوە کرێچین و لە ماڵەکەیان کەمترین کەلوپەل هەیە، دایکی منداڵەکان دووگیانە و دەڵێت بارودۆخیان هێندە سەختە، بتڵی غازیان بۆ چوونە لای پزیشک فرۆشتووە.  دایکی منداڵەکان ئاماژە بەوە دەکات، "ئەگەر خێرخوازێک شتێک بهێنێت بۆمان، دەیخۆین، ئەگەرنا جار هەبووە دوو رۆژ بەبێ نان دادەنیشین، کرێ خانووشمان پێنادرێت، توانای ئەوەم نییە بچم ئازووقەیەک بۆ ئەو منداڵانە بکڕم و بۆیان ئامادەبکەم، جار هەبوو ئەو منداڵە ساوایەم سێ رۆژ گریاوە توانام نەبووە بچم شیری بۆ بکڕم بەخوا، هەندێکجار دەڵێم ئەو منداڵانە دەبەمە بەر دەرگای مزگەوت تاوەکو خێرخوازێک بەخێویان بکات".  ئەم خێزانە خەڵکی هەولێرن و دەڵێن، کاتی خۆی باوکی منداڵەکان دووکانی جلوبەرگی هەبووە و بارودۆخی داراییان باش بووە، بەڵام بەهۆی رووداوێکەوە لە ساڵی ٢٠١٧ زیانیان کردووە و ئیدی چارەنووسیان بەم رۆژە گەیشتووە.