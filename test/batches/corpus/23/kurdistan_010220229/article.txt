ئەحمەد حوسێن، هاونیشتمانییەکی دانیشتووی شاری سلێمانییە کە بۆ وەرگرتنی مافی پەنابەرێتی لەلایەن کەسێکەوە پارەی لێ وەرگیراوە و بەم جۆرە باسی بەسەرهاتەکەی دەکات:  "پێش مانگێک بە نیاز بووم بچم بۆ ئەوروپا. بە مەبەستی وەرگرتنی پشتیوانییەک لە فەیسبووک بەدوای ئەو کەسانە گەڕام کە لە دەرەوەی وڵاتن و زانیارییان لەسەر پەنابەران هەیە. پەیوەندیم بە کەسێکەوە کرد کە لە دەرەوەی وڵات دەژی. ئەویش کەسێکی پێ ناساندم لە سلێمانی بە ناوی ئەوەی کە لە دروستکردنی کەیس و داتابەیسی ئەوروپادا هاوکاریم دەکات. لە مۆڵێکی سلێمانی یەکدیمان بینی و شتەکەی بۆ باس کردم کە چۆنە. وەک پێشەکی داوای بڕێک پارەی کرد. تاوەکو ئێستا بە گشتیی نزیکەی هەزار دۆلارم رۆیشتووە. ئەو خۆی بە کارمەندی رێکخراوێکی مافی مرۆڤ لە هەرێمی کوردستان و عێراق ناساند. "  ئەحمەد حوسێن، گوتیشی، "پاش ١٥ رۆژ وەڵامی لێ گێڕامەوە و گوتی کارەکانت تەواو بوون. منیش چووم بینیم و زۆر سوپاسم کرد. بە جۆرێک قسەی دەکرد کە من بە تەواوەتی باوەڕم پێی کردبوو. بەر لەوەی گەشتەکە بکەم، حەزم کرد چاوم بە کەسێک بکەوێت لە رێکخراوی مافی مرۆڤ. گەڕام لقەکەیانم دۆزییەوە. چووم بۆ لایان گوتم، من لای بەڕێزتان کارێکم کردووە کە پشتگیرییەکتان بۆ من کردووە. دەستتان خۆش بێت و زۆر سوپاس. ئەوان زۆریان بە لاوە سەیر بوو. گوتیان، بە چ ناوێکەوە پارەی لە تۆ وەرگرتووە؟ "   گوتم، کەسێک بەناوی ئێوەوە گوتی، "پشتگیریت بۆ دەکەم و کارت بۆ دەکەم بۆ ئەوروپا و داتابەیسێکت بۆ دروست دەکەم و لای خۆمان پشتگیریت دەکەین. پاش ئەوەی دانیشتین و هەندێک قسەی دیکەمان کرد، زۆر بە لایانەوە سەیر بوو. گوتیان، شتەکەی تۆ زۆر ناماقووڵە. پارەت بە کێ داوە؟ "   گوتم: "پارەم داوەتێ بۆ ئەوەی کارم بۆ بکات، بەڵام حەزم کردووە بێم چاوم بە ئێوەیش بکەوێت. "  ئەوە بوو گوتیان: "ئەوە لە ئێمە بێبەرییە و ئێمە لەو جۆرە کارەمان نەکردووە و ئەو کەسەیش ناناسین. ئەو پارەیەیشی لە تۆی سەندووە ئێمە هیچ ئاگاداری نین. ئەگەر تۆ خۆت بهاتیتایە بۆ لامان ئێمە وەکو مافی مرۆڤ بەبێ بەرامبەر کارەکانمان بۆ دەکردیت. "  ئەحمەد حوسێن، دەڵێت، "دوای ئەوە پەیوەندیم بە کەسەکەوە کردەوە و گوتم، پێم خۆشە بتبینم. ئەویش گوتی زۆر باشە و زۆر بە شێوازێکی جوان و رێکوپێک وەڵامی دامەوە و شتەکەی وا لێکردبوو کە زۆر جێی متمانەی من بێت. "  پاشان گوتم: "هاتووم بۆ نووسینگەی بەڕێزتان، بەڵام کە راستیی بابەتەکەی بۆ دەرکەوت من سەردانی ئەوانم کردووە و ئەوانیش شتەکەیان لە من گەیاندووە، گوتی، زۆر باشە یەکدی دەبینین. "  ئەو گەنجە باسی لەوە کرد، "ئیتر من رۆیشتم و خواحافیزیم لەو بەڕێزانەی رێکخراوەکە کرد و بۆ بەیانییەکەی دیمانەیەکم لەگەڵ ئەو دانا. پاش ئەوە تەلەفۆنم بۆ کردەوە، ژمارەی واتس ئەپ، ڤایبەر و تێلێگرامی منی هەموو بلۆک کردبوون. ئێستا من هیچ ناونیشانێکی ئەوم لا نییە، بەڵام ئەو کەسە دەناسم کە ئەوی پێناساندم و قسەیشم لەگەڵ کردووەتەوە. لەوانەیە ئەو بە دڵسۆزی کارەکەی کردبێت و نەیزانیبێت شتی وادەکات. "  ئەحمەد حوسێن، باسی لەوەش کرد، "من وەک خۆم سکاڵام تۆمار نەکردووە، لەبەر ئەوەی لەوانەیە کێشەی زۆرترم بۆ دروست ببێت. بەڵام هاوڕێیەکم بە هەمان جۆر بە هەمان دۆخی مندا تێپەڕیوە. لەپاش ئەوەی قسەمان کرد و چووینەوە بۆ رێکخراوی ئازادیی مافی مرۆڤ، لەوێ سکاڵامان تۆمار کرد نەک لە دادگە. ئەو کەمێک زیاتر لە من پارەی لێ وەرگیراوە. "  رێکخراوی ئازادی و مافی مرۆڤ لە هەرێمی کوردستان یەکێکە لەو رێکخراوانەی بە ناوی ئەوانەوە ژمارەیەکی زۆر کەیسی ساختە دروست کراون و بەڕێوەبەرەکەیان داوا دەکات ئەو کەسانەی دەیانەوێت بچنە ئەوروپا نەچنە لای ئەو کەسانەی بۆ دروستکردنی کەیس پارەیان لێوەردەگرن، چونکە دواتر خۆیان زیان دەکەن.  بڕیار رەحمان، بەڕێوەبەری رێکخراوی ئازادی و مافی مرۆڤ لە هەرێمی کوردستان بەم جۆرە باسی ئەو کێشەیەی کرد کە بەرۆکی ئەوان و بەشێک لە کۆچبەر و پەنابەرانی گرتووە:  بڕیار رەحمان گوتی، "زیاتر لە ١٥ کەس پەیوەندییان بە ئێمەوە کردووە کە فێڵیان لێکراوە. کەسی دیکەیش هەن کە پەیوەندییان کردووە و زانیویانە فێڵیان لێکراوە، گوتوویانە، نایانەوێت تووشی سەرئێشە ببن و بەدوایدا بچن. کۆمەڵێک کەس لە ئەوروپاوە وەکو دەڵاڵ و رێنماییکەر قسە بۆ پەنابەرە تازەکان دەکەن و وادەکەن بە دڵی ئەمان هەڵسوکەوت بکەن و دەیانترسێنن لەوەی رەفز وەربگرن. لە راستیدا شتی وانییە؛ رەفزوەرگرتن زۆر سەختە. هەرکەسێک بە راستی رووداوێک لە ژیانیدا هەبێت مافی مانەوە وەردەگرێت. ئیتر نە پێویست بە پارەدان دەکات نە بە پارەوەرگرتن. "  بەگوتەی بڕیار رەحمان، زۆرترین پارە کە بە فێڵ وەرگیرابێت و ئەو ئاگادار بووبێت، سێ هەزار و ٥٠٠ یۆرۆ وەرگیراوە و کەمترینیشیان ٣٠٠ دۆلار بووە. ئەو کەسانەی رێنمایی کۆچبەر و پەنابەران دەکەن بە شێوازێکی هێندە زیرەکانە کارەکە دەکەن کە مرۆڤ بە ئەستەم هەستی پێدەکات. دەشڵێت، "ئێمە یەکێکین لەو رێکخراوانەی کە بە ناومانەوە کاری زۆر بۆ خەڵک کراوە. "   بەڕێوەبەری رێکخراوی ئازادی و مافی مرۆڤ لە هەرێمی کوردستان، نایشارێتەوە کە لە ماوەکانی رابردوودا واژۆی خۆی لەسەر کاخەزی دروستکراو بینیوەتەوە و بە ئەستەم لە ئیمزای راستەقینەی خۆی جیای کردووەتەوە. ئەوەش لەو شەش - حەوت مانگەی دواییدا پەرەی سەندووە.  بڕیار رەحمان، باسی لەوەش کرد، "ئەوەندەی ئێمە بەدواداچوونمان بۆ کردووە ئەم کەسانە لە شارەکانی نێوەڕاست و باشووری عێراق مۆری حکومی ساختە دەکەن. بۆ ئەمە ئاسایشی گشتیمان ئاگادار کردووەتەوە. لە هەندێک شوێنیش بۆ ئیمەیڵ پاشگری "krg. " بەکاردەهێنن کە تایبەتە بە حکومەتی هەرێمی کوردستان و ئیمەیڵیان پێ ناردووە بۆ کۆنسوڵخانەکان کە ئەمە راستەوخۆ وەک ئیمەیڵی حکومەتی هەرێمی کوردستان مامەڵەی پێوە دەکرێت. ئەوەمان کردووە بە راپۆرتێکی ورد و داومانە بە لیژنەی یاسایی پەرلەمان و تاوەکو ئێستا وەڵامی راپۆرتەکەمانیان نەداوەتەوە. "  بەگوتەی بڕیار رەحمان، ئەو کەسانەی لە هەرێمی کوردستان ئەو کارانە دەکەن ژمارە و ناو و شوێنیانیان لە بەردەستدان و ناسراون، ئەوان راپۆرتیان پێشکەشی لایەنی پەیوەندیدار کردووە و تاوەکو ئێستا هیچ لەبارەیانەوە نەکراوە.  بڕیار رەحمان، لە کۆتایی قسەکانیدا ئەوەی خستەڕوو، "هەرکەس لە هەر شوێنێک بۆ ئەم کارە داوای پارەی کرد، ئەوە دڵنیا بن کارەکەی ساختە و خراپە، رەنگە بۆ هەمیشە بە رەفزەوە بمێننەوە. ئێمە بەبێ ئەوەی کەسێک یەک دینار بدات، ئەگەر کەیسی هەبێت، ئەگەر پێویستی بە پاراستنە، ئامادەین پارێزەری بۆ ئامادە بکەین. ئەگەر کەسێکیش هیچ کێشەیەکی نییە و دەیەوێت لەم رێگەیەوە بە پارە ئەم کارە بکات، ئەمە هەڵەیە و بە پارە ئەم کارانە ناکرێن و داهاتووی خۆیان رەش دەکەن. "