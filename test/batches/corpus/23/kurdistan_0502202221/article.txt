رۆژی ٠٦ - ٠٢ - ٢٠٢٢، ٢٨ ـەمین ساڵڕۆژی دامەزراندنی یەکگرتووی ئیسلامییە بەو بۆنەوە بارەگای بارزانی پەیامی پیرۆزبایی سەرۆک بارزانیی بڵاوکردەوە کە تێیدا هاتووە، "بەبۆنەی بیست و هەشتەمین ساڵیادی راگەیاندنی یەكگرتووی ئیسلامیی كوردستان گەرمترین پیرۆزبایی خۆم ئاڕاستەی ئێوەی بەڕێز و سەركردایەتی و سەرجەم كادیر و ئەندام و لایەنگرانی یەكگرتووی ئیسلامیی كوردستان دەكەم و هیوای سەركەوتن و بەردەوامیتان بۆ دەخوازم. "  لە بەشێکی دیکەی پەیامەکەدا سەرۆک بارزانی رایگەیاند، "بە پێزانینەوە یەكگرتووی ئیسلامیی كوردستان بە درێژایی تەمەنی سیاسیی خۆی خاوەنی هەڵوێستی میانڕەو و بەرپرسانە بووە و لە زۆر وێستگەدا یارمەتیدەری تەبایی سیاسیی بووە. هیوادارم لە سایەی فرەیی و پڕۆسەی دیموكراسیی كوردستاندا برایەتی و تەبایی نێوان لایەنە سیاسییەكان قووڵتر ببێت و هەموو لایەك لە خزمەت بەرژەوەندیی باڵاكانی گەلەكەماندا بین".  یەکگرتووی ئیسلامی کوردستان لە ساڵی ١٩٩٤ دامەزراوە و ئەمیندارەکەی سەلاحەدین محەممەد بەهائەدینە، کە لە ساڵی ١٩٥٠ لە هەڵەبجە لەدایکبووە و لە ساڵی ١٩٩٤ بە یەکەم سکرتێری ئەو حیزبە هەڵبژێردراوە.