ئەمڕۆ دووشەممە، ٧ی ئاداری ٢٠٢٢، ئومێد خۆشناو، پارێزگاری هەولێر قسەی بۆ رۆژنامەڤانان کرد و رایگەیاند، هەندێک شتومەک لە بنەڕەتدا نرخیان بەرزبووەتەوە و ناتوانن هیچ رێوشوێنێک بەرامبەریان بگیرێنەبەر، بەڵام هەموو ئەو خاوەن مارکێت و کۆگایانەی کە خۆیان یاری بە نرخی شتومەک دەکەن، سزا دەدرێن و شوێنەکانیان دادەخرێن.   پارێزگاری هەولێر ئاماژەی بەوەش کرد، ئەمڕۆ لیژنەکانی قایمقامیەت دەستبەکار دەبن و زۆر بە وردی چاودێریی بازاڕ دەکەن، پڕۆسەی چاودێریکردنەکە لە کۆگە گەورەکانەوە دەستپێدەکات تاوەکو بچووکترین مارکێت، بۆ ئەوەی کۆنترۆڵی نرخی بازار بکەن.   دوێنی ئومێد خۆشناو و نەبەز عەبدولحەمید، قایمقامی ناوەندی هەولێر، لە دیوانی پارێزگا، بەمەبەستی چاودێریکردنی بازاڕ و رێگەگرتن لەو کەس و لایه‌نانەی یاری بە نرخی پێداویستییەکان دەکەن، کۆبوونەوەیەکیان لەگەڵ لیژنەی قایمقامیەتی ناوەندی هەولێر و چاودێریی ژوورى بازرگانى ئەنجامدا.  لەو بارەوە ئومێد خۆشناو گوتی، "له‌گه‌ڵ تیمه‌کانی قایمقامیه‌ت و چاودێریی بازاڕ کۆبووینه‌وه و بڕیارماندا، ئاسانکاریی زیاتر بۆ بازرگانان بکرێت بۆ ئەوەی کاڵاکانیان بۆ هەرێمی کوردستان بهێنن، دڵنیایی بە خەڵکی هەلێر دەدەین هیچ کاڵایەکیش نییە کە یەدەگی پێویستمان نەبێت، یاخود مەترسیی تەواوبوونی لەسەر بێت و دەستمان پێنەگات. "   ئاماژەی بە یەدەگی کاڵاکانی نێو کۆگەکان کرد و گوتی، لە کۆگەکان بەشی شەش مانگ خۆراک یەدەگ هەیە، هەندێک خۆراکیش هەیە یەدەگی ساڵێکی هەیە، بۆیە پێویست ناکات هاونیشتمانییانیش قەرەباڵخی لە مارکێتەکان دروست بکەن و پێیان وابێت کاڵا و شتومەک نەمێنێت.   هاوکات نەبەز عەبدولحەمید، قایمقامی هەولێر بە تۆڕی میدیایی رووداوی راگەیاند، هۆشدارییان بە بازرگان و کۆمپانیاکان داوە کە هیچ خۆراک و پێداویستییەک گران نەکەن و گوتیشی، "لە ئەمڕۆوە دەست بە گەڕان دەکەین و چەند لیژنەیەکمان بۆ چاودێریکردنی کۆمپانیا و کۆگاکان پێکهێناوە".  لەبارەی سزاکانەوە، قائیمقامی هەولێر گوتی، "سزاکان بەپێی سەرپێچییەکان جیاوازن، بەڵام ئێمە دەبێ ئەوەشمان لەبەرچاوبێت کە هەندێ خۆراک و پێداویستی لە سەرچاوەی بەرهەمهێنانەکەیەوە گرانبووە و دەستی هاوردەکار و فرۆشیاری تێدا نییە".  یەکێک لەو خۆراک و پێداویستییانەی نرخەکەی بەرزبووەتەوە، ئاردە، بە گوتەی بەشێک لە خاوەن نانەواخانەی هەولێر ئێستا نرخی فەردەیەک ئارد حەوت هەزار بەرزبووەتەوە.   ئومێد خۆشناو، لەو بارەوە گوتی، "نرخی ئارد لەسەر ئاستی جیهانی بەرزبووەتەوە، سووتەمەنیش بەرزبووەتەوە، نانەواخانەش دوو پێداویستیی سەرەکی هەیە ئەویش ئارد و سووتەمەنییە، هەموو هەوڵێک دەدەین هاونیشتمانی زەرەرمەند نەبن، بەڵام خاوەنی نانەواخانەکانیش کەسی ئێمەن و نابێت بە زەرەر کار بکەن، تیمەکان بە دواداچوون دەکەن بۆ ئەوەی چارەسەریان بۆ بدۆزینەوە. "   بەرزبوونەوەی نرخی ئارد تەنها لە هەرێمی کوردستان نییە، ١٦ی شوباتی ٢٠٢٢، پەیامنێری رووداو لە بەغدا رایگەیاند، نانەواخانەکانی بەغدا داوادەکەن حکومەت هاوکاریان بێت لە کەمکردنەوەی نرخی ئارد کە فەردەیەکی بە ٥٠ هەزار دەفرۆشرێت لە کاتێکدا ساڵی رابردوو بە ٢٠ هەزار بوو.   بەپێی راپۆرتی وەزارەتی بازرگانیی عێراق، پێداویستیی ساڵانەی عێراق بۆ گەنم پێنج ملیۆن تۆنە، کەچی ساڵی رابردوو سێ ملیۆن و ٣٠٠ ھەزار تۆن گەنمی جووتیارانی وەرگرتووە.   حوسێن حەمەکەریم، گوتەبێژی وەزارەتی کشتوکاڵی هەرێمی کوردستانیش بە تۆڕی میدیایی رووداوی راگەیاند، پار نزیکەی ٢٠٠ هەزار تۆن گەنم رادەستی سایلۆکانی وەرگرتنی گەنم کراوە، سەبارەت بە ئەمساڵیش دەڵێت، "ئەگەر ئەم مانگە و مانگی داهاتوو بارانبارینمان هەبێت، ئەوە ئەمساڵ بەرهەمهێنانی گەنم زیاتر دەبێت لە ساڵی رابردوو".  ئاماژەی بەوەشکرد، ئاماری ورد بۆ چاندنی گەنم لە هەرێمی کوردستان نییە، بەڵام پێشنیاز هەبووە کە رووبەری ٣ ملیۆن و نیو دۆنم زەوی تەرخان بکرێت بۆ گەنم، بەڵام نازانن چەندی کراوە بە گەنم و چەندی نەکراوە.  رۆژی ٣ - ٣ - ٢٠٢٢، لەتیف بەکر، بازرگانی ئارد لە هەرێمی کوردستان بە تۆڕی میدیایی رووداوی راگەیاند، "ئارد لە تورکیا دێت و کارگەکەی خۆمان ئاردی گران نەکردووە، بەڵام کارگەکانی تورکیا گەنم لە ئۆکرانیا و رووسیا دەکڕن، ئەگەر گەنم نەکڕێت ئەوا ئارد و گەنمی خۆی نانێرێت".  هاوکات سەرمەد رەشید، بەڕێوەبەری جێبەجێکاری کارگەی ئاردی داس گوتی، "کۆمپانیاکەمان دەستیکرد بە داشکاندنی نرخەکانی ئارد تاوەکو ئەو قەیرانە کاریگەریی نەبێت لەسەر هاووڵاتیانی هەرێمی کوردستان، ئێستا ئاردەکەمان تۆنی بە ٤٣٤ دۆلار خستووەتە بازاڕەوە کە زیاتر لە ١٠٠ دۆلار جیاوازی هەیە لەگەڵ ئاردی هاوردە".