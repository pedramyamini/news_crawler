د. محەممەد شوکری، سەرۆکی دەستەی وەبەرهێنان بە رادیۆی رووداوی راگەیاند، "یەکشەممەی داهاتوو بە ئامادەبوونی سەرۆکی حکومەتی هەرێمی کوردستان کۆڕبەندی نیشتمانی بۆ پیشەسازیی هەرێمی کوردستان بە هاوبەشیی وەزارەتی پیشەسازی و بازرگانی لەگەڵ دەستەی وەبەرهێنان بە بەشداریی حکومەت و کەرتی تایبەت سازدەکرێت".  سەرۆکی دەستەی وەبەرهێنان ئاماژەی بەوەش دا، ئامانج لە کۆڕبەندەکە قسەکردنە لەسەر سیاسەت و ستراتیجیەتی حکومەتی هەرێمی کوردستان لە کەرتی پیشەسازی بۆ داهاتوو.  بە گوتەی د. محەممەد شوکری، مەبەست لە بەشداریکردنی کەرتی تایبەت لە کۆڕبەندەکەدا ئاگاداربوونە لە کێشە و گرفتەکانیان و دۆزینەوەی رێگەچارەکان.  لە کۆڕبەندەکەدا پانێڵێکی تایبەت دەبێت بۆ ئەو گەنجانەی خاوەنی پرۆژەی بچووکی پیشەسازین. محەممەد شوکری ئەوەی خستەڕوو، ئەو پانێڵە بۆ ئەوەیە کە حکومەت بتوانێت پشتیوانییان بکات، جا لە رێگەی وەبەرهێنانەوە بێت یاخود لە رێگەی تواناکانی حکومەتەوە بێت بەپێی یاسا.  تایبەت بە پلان و پرۆژەکانی دەستەی وەبەرهێنان بۆ ساڵی ٢٠٢٢ سەرۆکی دەستەی وەبەرهێنان ئەوەی خستەڕوو، "جگە لە کۆڕبەندی پیشەسازی، لە مانگی ئایاری داهاتوودا کۆڕبەندی کشتوکاڵییش سازدەکرێت. هەروەها کۆنفرانسێکی ژینگەییشمان دەبێت لەژێر ناوی (ئابووریی سەوز یان وەبەرهێنانی سەوز). جیا لە مانە (رێبەری وەبەرهێنانی سەوز)یشمان چاپکردووە کە بە هەر سێ زمانەکانی کوردی، عەرەبی و ئینگلیزی بەردەستە".  محەممەد شوکری ئاشکرای دەکات، کار دەکەن بۆئەوەی نەخشەی وەبەرهێنان بۆ ساڵی ٢٠٢٢ دروست بکەن کە دەبێتە "سەرکەوتنێکی زۆر باش"، لەبەرئەوەی لەگەڵ ئامادەبوونی نەخشەی وەبەرهێناندا دەتوانن پرۆژە بدەنە وەبەرهێنەران و دەست بە بەرهەمهێنان بکەن.