رۆژی شەممە ٥ - ٢ - ٢٠٢٢، هۆگر عەزیز، گوتەبێژی پۆلیسی هەولێر، بە تۆڕی میدیایی رووداوی راگەیاند، تۆمەتبارێکیان بە ناوی (ن، س، ج) بە تۆمەتی فێڵکردن لە چەند نەخۆشخانە و سەنتەرێکی چارەسەرکردن دەستگیرکردووە، کە وەکو پزیشک خۆی ناساندووە و پارەی لە شوفێری تەکسییەکان و نەخۆشخانەکان وەرگرتووە.  هۆگر عەزیز گوتی، تۆمەتبارەکە چەند جارێک پارەی لە شۆفێری تەکسییەکانی لای نەخۆشخانەکان وەرگرتووە. سەبارەت بە چۆنییەتی دەستگیرکردنیشی گوتی، "چووەتە نەخۆشخانەیەک و ویستوویەتی پارەیان لێوەربگرێت، نەخۆشخانەکەش هێزەکانی پۆلیسی فریاکەوتنی هەولێریان ئاگادارکردەوە و دەستبەجێ دەستگیرکرا".  گوتەبێژی پۆلیسی هەولێر ئاماژەی بەوەشکرد، کە تۆمەتبارەکە دانی بەتاوانەکەیدا ناوە.