رۆژی چوارشەممە ٢ - ٢ - ٢٠٢٢، موقەدەم ئازاد تەها، گوتەبێژی هاتووچۆی دهۆک، بە تۆڕی میدیایی رووداوی راگەیاند، لە دوێنێ سێشەممەوە رێگەیان بە هیچ هاونیشتمانییەک نەداوە سەردانی بەڕێوەبەرایەتیی هاتووچۆ بکات ئەگەر کارتی ڤاکسین، یان پشکنینی کۆرۆنای لە ٤٨ کاژێری رابردوودا نەکردبێ.  گوتەبێژی هاتووچۆی دهۆک گوتیشی، "تووشی کێشە نەبووین و ئەوانەی سەردانیان کردووە کارتی ڤاکسینیان پێبووە، ئامانجی ئێمە پاراستنی تەندروستی هەمووانە".  هاوکات موقەدەم فازڵ حاجی، گوتەبێژی بەڕێوەبەرایەتیی پۆلیسی هاتووچۆی هەولێر، بە تۆڕی میدیایی رووداوی راگەیاند، بڕیارەکە لەلایەن لیژنەی رووبەڕووبوونەوەی کۆرۆناوە دراوە و دەبێت لە ١ - ٢ - ٢٠٢٢ ـەوە هیچ هاونیشتمانییەک سەردانی بەڕێوەبەرایەتییەکان نەکات بەبێ کارتی ڤاکسین یان پشکنینی کۆرۆنا، بەڵام هێشتا لە بەڕێوەبەرایەتیی هاتووچۆی هەولێر جێبەجێ نەکراوە.  فازڵ حاجی گوتیشی، "ئێمە تاوەکو ئەمڕۆ بڕیارەکەمان نەسەپاندووە، چونکە خەڵکێکی زۆر کۆبوونەوەتەوە و ئیشی چەند مانگێکە کۆبووەتەوە، ئەو بڕیارەش بسەپێنین ئەوە قەرەباڵخییەکە زیاتر دەبێت و رەنگە ببێتە هۆی سزایی ماددیی لەسەر هەندێک کەس، بۆیە تاوەکو بڕیارێکی تایبەتی وەزارەتی ناوخۆمان بۆ نەیەت نایخەینە بواری جێبەجێکردنەوە".  هەروەها عەقید بەختیار محەممەد، بەڕێوەبەری راگەیاندنی هاتووچۆی سلێمانی، بە تۆڕی میدیایی رووداوی راگەیاند، "تاوەکو ئەمڕۆ وەکو راگەیاندنی هاتووچۆی سلێمانی، هیچ بڕیار و نووسراوێکی فەرمیمان لەو رووەوە پێنەگەیشتووە، تاوەکو بڵێین چووەتە بواری جێبەجێکردنەوە یان نا".  سەبارەت بە هاتووچۆی هەڵەبجە، عەقید حەسەن عەبدوڵڵا، بەڕێوەبەری هاتووچۆ هەڵەبجە، بە تۆڕی میدیایی رووداوی گوت، "لای ئێمە هاونیشتمانییان دەتوانن سەردانی بەڕێوەبەرایەتییەکەمان بکەن، تەنیا مەرج هەمانبێت بەستنی ماسکە.  بەگوێرەی ئاماری وەزارەتی تەندروستی عێراق، تاوەکو ٢٦ - ١ - ٢٠٢٢، لە سنووری هەرێمی کوردستان، یەک ملیۆن و ١٧٣ هەزار و ٦٥٣ کەس ڤاکسینیان وەرگرتووە، لە هەموو عێراق و هەرێمی کوردستانیش نۆ ملیۆن و ١٦٧ هەزار و ١١٣ کەس ڤاکسینیان وەرگرتووە.