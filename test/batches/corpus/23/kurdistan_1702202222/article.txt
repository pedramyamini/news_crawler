فراکسیۆنەکانی یەکێتی، گۆڕان، کۆمەڵ و یەکگرتوو کە داوای هەمواری یاسای هەڵبژاردن دەکەن، دەیانەوێت پێکهاتەکان لیستی دەنگدەرانی تایبەت بەخۆیان هەبێت و لەسەر بنەمای رێژەی دانیشتووان کورسییەکانیان دیاریبکرێت، ئەوەش بە هۆکاری ئەوەی بە گوتەی ئەوان، نوێنەری پێکهاتەکان نزیکن لە لایەنێکی سیاسی و لە هەموو پرسەکان بە ئاراستەی ئەو لایەنە دەنگدەدەن کە مەبەستیان پارتی دیموکراتی کوردستانە.  جەلال محەممەدئەمین، بڕیاردەری فراکسیۆنی گۆڕان لە پەرلەمانی کوردستان رایگەیاند، "دەبێت تۆماری دەنگدەرانی پێکهاتەکان جیابکرێتەوە، بۆ ئەوەی بەتەواوی گوزارشت لە ئیرادەی ئەوان بکات، دوای ئەوە لەڕووی چەندایەتییەوە ئەو ١١ کورسییە گۆڕانکاری بەسەردابێت، بێگومان ئێمە لەگەڵ ئەوەداین بگەینە میکانیزمێک کە گۆڕانکاری بەسەر ئەو کورسییانەدا بێت. "   بەگوێرەی هەمواری یاسای هەڵبژاردن هەر یەک لە پێکهاتەکانی کریستیانەکان و تورکمان ١١ کورسی کۆتایان بۆ داندراوە، ٦ کورسی بۆ کریستیانەکان و ٥ کورسی بۆ تورکمانەکان.  نوێنەری هەڵبژێردراوی پێکهاتەکان لە پەرلەمانی کوردستان هەوڵی گۆڕانکاری لە میکانیزم و ژمارەی کورسی کۆتای پێکهاتەکان بە هێڵی سوور و دەستدرێژی بۆ سەر مافەکانیان دادەنێت.  جینان جەبار، پەرلەمانتاری هاوپەیمانیی یەکێتی نەتەوەیی کریستیانەکان بە رووداوی گوت، "لای ئێمە کەمکردنەوەی کورسیی کۆتا بۆ کەمتر ئەوە هێڵی سوورە، بەلای ئێمەوە قبووڵکراو نییە. "  محەممەد سەعدەدین، پەرلەمانتار و سەرۆکی پارتی گەشەپێدانی تورکمان رایگەیاند، "هەندێک لایەن بۆ مەرامی سیاسیی خۆیان دەیانەوێت کورسیی کۆتا کەمبکەنەوە یان دەستکاریی میکانیزمی هەڵبژاردنی نوێنەری پێکهاتەکان بکەن، ئێمە وەک نوێنەری راستەقینەی تورکمانەکان تەنانەت نوێنەرانی کریستیانەکانیش بەهیچ شێوەیەک رازینابین. "  بەگوێرەی ئامارەکانی بەڕێوەبەرایەتیی گشتیی کاروباری کریستیانەکان نزیکەی ٢٧٠ هەزار کریستیان لە هەرێمی کوردستان هەن، بەڵام بەشێکیان کۆچیان بۆ دەرەوە کردووە، بەڵام لایەنە تورکمانییەکان هیچ ئامارێکی دروستیان نییە کە بیسەلمێنێت ژمارەی تورکمانەکانی هەرێمی کوردستان چەندن.  مستەفا دڵشاد، فەرمانبەرە و تورکمانە، دەڵێت، "بەهیچ شێوەیەک قبووڵناکەین کورسیی تورکمانەکان و کۆتا بەگشتی کەمبکرێتەوە، هێشتا ئێمە داوای زیاتر دەکەین، نەک کەمبکرێتەوە. "  پێچەوانەی لایەنەکانی دیکە و هاوشان لەگەڵ پارتی، نوێنەری پێکهاتەکان لە پەرلەمانی کوردستان داوا دەکەن یاسای هەڵبژاردن هەموارنەکرێتەوە و هەرێمی کوردستان یەک بازنەی هەڵبژاردن بێت.