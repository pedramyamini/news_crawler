لەنجە دزەیی، سەرۆکی لیژنەی داکۆکیکردن لە مافەکانی ئافرەت لە پەرلەمانی کوردستان بە رووداوی راگەیاند " سیستەمی دادگەکان تۆکمە نییە بۆ ئەوەی ژنان بپارێزێت، کەیسەکانی ئافرەتان خەمساردی تێدایە. ئەوەش یەکێکە لە کێشە گەورەکانە. "  لە رۆژهەڵاتی کوردستان لە یەک ساڵی رابردوودا ٤١ ژن کوژراون و ٩٤ ژنیش خۆیان کوشتووە.  بەپێی راپۆرتی رێکخراوی هەنگاو بۆ مافەکانی مرۆڤ، زیاترین رووداوەکانی کوشتنی ژنان لە پارێزگای کرماشاندا بووە و ١٨ ژن کوژراون؛ بۆ خوکوشتنی ژنانیش پارێزگای ورمێ بە ٥٢ رووداوی خۆکوشتن زیاترین ژن تێیدا کۆتاییان بە ژیانی خۆیان هێناوە.  ژیلا موستەجێر، ئەندامی ناوەندی مافی مرۆڤی هەنگاو دەڵێت " کوشتنی ژنان و خۆکوژیی ژنان لە ئێران و رۆژهەڵاتی کوردستان زۆر پەیوەندییان بەیەکەوە هەیە، ئاماری خۆکوشتنمان کەمبووە بەڵام کوشتنی ژنان زیادیکردووە. "  هەرچی باکووری کوردستانە، ئامارەکانی فیدراسیۆنی کۆمەڵەکانی ژنانی تورکیا دەریدەخەن، لە ساڵی ٢٠٢١ دا لە باکووری کوردستان و تورکیا ٣٦٧ ژن کوژراون؛ ئەم ئامارە ئەو ژنانەش دەگرێتەوە  کە بە شێوەی گوماناوی کوژراون، ئەوە لەکاتێکدایە لە ساڵی ٢٠٢٠ دا ٣٠٠ ژن کوژرا بوون.  ئامارەکانی تووندوتیژی لە رۆژئاوای کوردستان بەراورد بە پارچەکانی دیکە زۆر جیاواز نییە؛ بە گوێرەی رێکخراوی مافی مرۆڤ لە جزیرە، ساڵی رابردوو لە رۆژئاوای کوردستان ٥٠ ژن کوژراون و ٣٣ ژن خۆیان کوشتووە.   لەناوچەکانی ژێر دەسەڵاتی گرووپە چەکدارەکانی نزیک لە تورکیاش لە عەفرین و سەرێ کانێ و گرێ سپی ٦ ژن کوژراون، ٢٥ ژن بریندارکراون و ١١ ژنیش رفێندراون.  کوشتنی ژنان بە پاساوی نامووس، هێشتا یەکێکە لەو پاساوانەی بۆ کوشتنی ژنان بەکاردەهێندرێت؛ رێکخراوەکانی بەرگریکاریش لە مافەکانی ژنان رێوشوێنە یاساییەکان و هەڵاتنی بکوژان لە سزاکان بە هۆکاری بەردەوامی تووندوتیژییەکان دەزانن.