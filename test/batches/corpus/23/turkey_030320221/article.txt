ئاوی بەنداوی کرالکزی لە پارێزگای چەولیگ لە ٢٣ % ەوە بۆ ٢٦ %، بەنداوی باتمان لە ٨ % بۆ ٢٥ % و ئاستی ئاو لە بەنداوی دیجلەی ئامەدیش لە ٥٢ % بۆ ٦٦ % زیادی کردووە. فازڵ ئاسڵان، بەڕێوەبەری ناوچەی ١٠ ـی کاروباری ئاوی دەوڵەت دەڵێت، "لەو ١٦ بەنداوەی لە ماوەی رابردوودا لە پێنج پارێزگا دروستمان کردوون، کۆی گشتی بڕی ئاو نزیکەی ٢٢٦ ملیۆن مەتر سێجا زیادیکردووە".  ساڵی رابردوو بەهۆی کەمی بارانبارینەوە بەشێکی ناوچەکانی باکووری کوردستان رووبەڕووی وشکەساڵیی بوونەوە و ئاستی ئاوی بەنداوەکانیش زۆر دابەزی.  ئەو بەنداوانەی باکووری کوردستان کە لەسەر رووبارەکانی دیجلە و فورات دروستکراون، ئاستی پڕبوونیان بۆ نزیکەی ٣٤ % کشایەوە. کاربەدەستانی ناوچەکە لە ٢٠٢٢ دا کار بۆ تێپەڕاندنی ئەو دۆخە دەکەن.   مەحموود دوندار، بەڕێوەبەری ناوچەی ٩ ـی کاروباری ئاوی دەوڵەت باس لەوە دەکات، "چاوەڕوانیمان ئەوەیە لەگەڵ باراینی باران لە وەزری بەهاردا، ئاوی زیاتر لە بەنداوەکان گلبدەینەوە بۆ ئەوەی جووتیارانمان لە ٢٠٢٢ دا رووبەڕووی کێشە نەبنەوە و ئەم قۆناخە تێپەڕێنین".  لە باکووری کوردستان جگە لەو ١٦ بەنداوەی هەن، کار بۆ دروستکردنی ژمارەیەک بەنداوی دیکەش دەکرێت.  بەنداوی فارقین لە پارێزگای ئامەد یەکێکە لەو بەنداوانە کە لە ٢٠١١ ـەوە بەردی بناخەی دانراوە و چاوەڕوان دەکرێت ئەمساڵ تەواو بکرێت. ئەو بەنداوە کە توانای گلدانەوەی ٧.٣ ملیار مەتر سێجا ئاوی هەیە، دەبێت بە دووەم گەورەترین بەنداوی توركیا دوای بەنداوی ئەتاتورك.