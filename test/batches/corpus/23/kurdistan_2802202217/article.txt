ئەمڕۆ دووشەممە، ٢٨ی شوباتی ٢٠٢٢، شکار شۆڕش، جێگری بەڕێوەبەری کۆمپانیای شکار بۆ خزمەتگوزاری و پاککردنەوە، کە یەکێکە لەو سێ کۆمپانیایەی زبڵ و خاشاکی نێو شاری سلێمانی کۆدەکەنەوە، بەتۆڕی میدیایی رووداوی گوت: "ئێمە شەش کۆمپانیاین بڕیارمانداوە کرێکارەکانمان نەنێرینە سەر کار و ئێمە لە ئەمڕۆوە کرێکارەکانمان دەستیان بەمانگرتن کردووە و زبڵ و خاشاک کۆناکەینەوە، چونکە سێ مانگ زیاترە حکومەتی هەرێمی کوردستان پارەی پێنەداوین".  کۆمپانیای شکار ٤٠٠ کرێکاری بۆ هەڵگرتنەوەی زبڵ و خاشاکی نێو شاری سلێمانی هەیە، جگە لەوە لەهەردوو قەزای چەمچەماڵ و دووکانیش لە سنووری ٢١ شارەوانی ٩٠٠ کرێکاری هەیە.  شکار شۆڕش دەڵێت: "حکومەت پارەمان ناداتێ و دەڵێت پارە لەبانکەکاندا نییە، هەروەها پێشنیازی بۆ کردووین رێژەی ٦٠ % ی پارەکانمان بداتێ و رێژەی ٤٠ % یشمان بۆ پاشەوکەوت بکات، لەکاتێکدا سێ مانگ دەبێت هیچ پارەیەکمان وەرنەگرتووە و توانامان نییە بەردەوام بین، بەو رێژەی ٦٠ % ەش رازی نین، چونکە لە گرێبەستی نێوانماندا باسنەکراوە".  شکار شۆڕش گوتیشی: "ئێمە لەگرێبەستەکەماندا هاتووە ئەگەر بۆ ماوەی ٢٨ رۆژ پارە نەدرا ئەوا کرێکار بەردەوام نابێت، لەکاتێکدا ئەوە سێ مانگە ئێمە پارەمان وەرنەگرتووە".  لەبەرامبەردا نزار کەمال، بەرپرسی بەشی خزمەتگوزاریی شارەوانیی سلێمانی لەبارەی ئەو کێشەیەوە بە تۆڕی میدیایی رووداوی گوت: "ئەمجارە مانگرتنی ئەو کۆمپانیایانە و کرێکارەکانیان کاریگەری زۆر زیاتر دەبێت، چونکە قەزا و ناحیەکانی پارێزگای سلێمانیش دەگرێتەوە و ئەمە دەبێتە هۆی کۆبوونەوەی زۆری زبڵ و خاشاک و خراپە، ئەوان کە دەچنە بانک بۆ پارەکانیان دەکەن دەڵێن سیولە نییە، بۆیە بڕیاری مانگرتنیان داوە".  ئەوە یەکەم جار نییە کرێکارانی کۆمپانیاکانی کۆکردنەوەی زبڵ و خاشاک لە سنووری پارێزگای سلێمانی بەهۆی خەرجنەکردنی کرێی مانگانەیان ماندەگرن، ئەوان پێشتر لەسەر بەڵێنی بافڵ جەلال تاڵەبانی گەڕانەوە سەر کارەکانیان، بەڵام بەهۆی خەرجنەکردنی پارەکانیان بڕیاریاندا دیسان مان بگرن.