ئاسۆ کەمال، بەڕێوەبەری کەشناسی سلێمانی، رۆژی چوارشەممە ٠٩ - ٠٢ - ٢٠٢٢، بە تۆڕی میدیایی رووداوی راگەیاند لە درەنگانی ئەمشەوەوە نزمەپاڵەپەستۆیەک هەرێمی کوردستان دەگرێتەوە، سەرەتا لە دهۆکەوە دەستپێدەکات و دواتر دەگاتە هەموو ناوچەکان.  بەڕێوەبەری کەشناسیی سلێمانی گوتی، سبەینێ بارانبارین زۆربەی ناوچەکانی هەرێمی کوردستان دەگرێتەوە، بارانەکە ناوبەناو دەبێت و هەندێکجار بارانی بەلێزمەش دەبارێت. گوتیشی: "لەناوچە شاخاوییەکان ئەگەری بەفربارین هەیە".  بە گوتەی ئاسۆ کەمال، کاریگەریی شەپۆلەکە رۆژی هەینیش بەردەوام دەبێت و لە رۆژی شەممەدا کۆتایی دێت.  هەروەها بەگوێرەی راگەیێندراوێکی کەشناسیی هەرێمی کوردستان کە ئەمڕۆ چوارشەممە بڵاوکراوەتەوە، سبەینێ پێنجشەممە لە هەر پێنج پارێزگاکەی باشووری کوردستان باران دەبارێت.  کەشناسی هەرێمی کوردستان، پێشبینی پلەکانی گەرمای بۆ سبەینێ بەمشێوەیە خستووەتەڕوو:  هەولێر: بەرزترین ١٢ پلە و نزمترین ٦ پلە   سلێمانی: بەرزترین ١٤ پلە و نزمترین ٦ پلە  دهۆک: بەرزترین ٨ پلە و نزمترین ٧ پلە  هەڵەبجە: بەرزترین ١٠ پلە و نزمترین ٤ پلە  کەرکووک: بەرزترین ٨ پلە و نزمترین ١٥ پلە