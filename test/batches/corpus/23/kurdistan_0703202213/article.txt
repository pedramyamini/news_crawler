عەبدولڕەحمان زەهاوی، گوتەبێژی پۆلیسی هاتووچۆی گەرمیان بە تۆڕی میدیایی رووداوی راگەیاند، سەرلەبەیانیی ئەمڕۆ دووشەممە ٠٧ - ٠٣ - ٢٠٢٢ لەسەر رێگەی نێوان رزگاری - کفری لە نزیک گوندی وەلی هێر رووداوێکی پێدادان لەنێوان دوو ئۆتۆمبێل لە جۆرەکانی "تۆیۆتا کرۆلا و هۆندای تۆکسۆن" روویدا و دوو کەس برینداربوون.  گوتەبێژی هاتووچۆی گەرمیان ئاماژەی بەوەش کرد، پاشنیوەڕۆی ئەمڕۆش دوو ئۆتۆمبێلی جۆری "جیپ و نیسان ناڤارا" لەنزیک نەخۆشخانەی قەڵا پێکیاندادا و بەهۆیەوە چوار کەس برینداربوون، جیپ - ەکە دوو ئافرەت و منداڵێکی تێدا برینداربووە و ئۆتۆمبێلەکەی دیکەش شۆفێرەکەی بە سووکی برینداربووە.  رووداوێکی دیکەی هاتووچۆ لە جۆری پێکدادان لەنێوان دوو ئۆتۆمبێلی جۆری "تۆیۆتا هایلۆکس و کیا فۆرت" لە فولکەی پەنجا ماڵەکەی قەزای کەلار روویداوە، عەبدولڕەحمان زەهاوی دەڵێت، لەو رووداوەشدا لە بەهۆی لێدان لە نیشانەکانی هاتووچۆ بووە، شۆفێری کیاکە و سەرنشینێکی تۆیۆتاکە بریندار بوون.  گوتەبێژی پۆلیسی هاتووچۆی گەرمیان باسی لەوەش کرد، هەر ئەمڕۆ چەند رووداوێکی دیکەی هاتووچۆ روویانداوە، بەڵام خاوەنی ئۆتۆمبێلەکان لەنێوان خۆیاندا پێکهاتوون و لای ئەوان تۆمارنەکراوە. ئەو کەسانەش لە رووداوەکاندا برینداربوون، گەیێندراونەتە نەخۆشخانە و لێکۆڵینەوە لە رووداوەکان دەستیپێکردووە.