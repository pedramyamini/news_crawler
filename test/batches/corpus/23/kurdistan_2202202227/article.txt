هەندێک بووک کە لە ئارایشتگەیەکی سلێمانی لە سەرەتای ڤیدۆکەدا دەردەکەون، ٧٠ رۆژ پێش ئەم رێکەوتە ئارایشگەیان بە کرێ گرتووە و خۆیان بۆ ئەمڕۆ ئامادە کردووە بۆ ئەوەی لەمڕۆژەدا بیانڕازێننەوە بۆ ئاهەنگەکانیان.  خێڵان رەئوف، بەڕێوەبەری ئارایشتگەیەکە لە سلێمانی و بە تۆڕی میدیایی رووداوی گوت: "ئێمە لە مانگی ١٢ ەوە شوێنمان پڕ بووە، هەر لەو کاتەوە ئەمڕۆ گیراوە تاوەکو لەمڕۆژەدا کاریان بۆ بکەین و ئاهەنگەکانیان ئەنجامبدەن، تەنیا ئەمڕۆ زیاتر لە ١٥ بووکمان هەبووە، ئەوە جگە لەوەی کە زیاتر لە ٣٥ خانمیشمان هەبووە کە ئارایشتمان بۆ کردوون، ئەوانیش تەنیا حەزیان کردووە ئەمڕۆ ئارایشتیان بۆ بکەین و بچن وێنە بگرن. "  لە سلێمانی سەرجەم هۆڵەکانی ئاهەنگگێڕان ئەمڕۆ ئاهەنگیان تێدا بەڕێوەچوو، تەنانەت هۆڵ هەیە دوو ئاهەنگیشی لێ ئەنجامدرا.  ئاسۆی شەهرام، نوێنەری خاوەن هۆڵەکانی سلێمانییە و ئاماژەی بەوە کرد: "ئێمە لە ١٧ ـی مانگی ١٢ ەوە ئەم هۆڵەمان گیراوە. هۆڵێکی دیکەشم هەیە لە مانگی یەکەوە گیراوە و گرێبەستمان کردووە بۆ ئەو کەسانەی ویستوویەتی لە ئەمڕۆ ئاهەنگی هاوسەرگیریی ئەنجامبدەن. "  لە پارکی هەواری شاریش زیاتر لە ١٥ بووک و زاوا چوونەتە ئەوێ و لەمڕۆژە تایبەتە وێنەی ئاهەنگی دەستپێکی ژیانی نوێیان تۆمار کرد.