عەگید ئەکرەم، یەکێک لەو دووکانانەی بە کرێ گرتووە و کاری سپیکردن و فرۆشتنی برنجی کوردی دەکات، ئەو شەش مانگە بە موەلیدەیەکی ئەهلی کارەبا بۆ دووکانەکەی دابیندەکات و دەڵێت، "نەبوونی کارەبا کاریگەریی گەورەی لە ئێمە و کڕیارانیش کردووە، بۆ نمونە ئێستا ئێمە یەک کیلۆ برنج بە ھەزار و ٦٠٠ دینار دەفرۆشین، بەڵام ئەگەر کارەبای نیشتمانیمان ھەبووایە و گازمان نەکڕیبا، دەمانتوانی کیلۆی بە ھەزار و ٤٠٠ دینار بفرۆشین، بەو شێوەیە بۆ کڕیارانیش باشتر دەبوو. "  ئەو دووکانانە لە گوندی جۆنای سنووری ئاکرێن و شەش مانگە دروستکراون، یوسف کە خاوەنی دووکانەکانە دەڵێت، رێکارەکانی راکێشانی کارەبای بۆ دووکانەکانی تەواوکردووە، بۆ ئەوەش رەزامەندیی فەرمیی وەرگرتووە، بەڵام تاوەکو ئێستا رێگەی پێنەدراوە.  یوسف زوبێر، خاوەن دووکانەکانە و باس لەوە دەکات: "ئێمە ھێڵی کارەبامان راکێشاوە و کارمەندانی بەڕێوەبەرایەتیی کارەبای ئاکرێ ھاتوون بۆ دووکانەکان و تەنیا پێوەری کارەبا ماوە پێمان بدرێت، کاتێک داوای پێوەری کارەبامان کرد، بەڕێوەبەری کارەبا پێی گوتین کە ھەندێک کەس لە گوندەکە رێگرن، ئەگەر کارەباکە کارەبای حکومەتە، ئێمە دەمانەوێت، بەڵام ئەگەر ھی چەند کەسێکە ئێمە نامانەوێت. "  بەشێک لە دانیشتووانی گوندەکە رێگرن لەوەی کە کارەبا بۆ ئەو دووکانانە رابکێشرێت، ئەوان دەڵێن بگۆڕی کارەبای گوندەکەیان ناتوانێت لەوە زیاتر کارەبا بدات و ئەو دووکانانە کێشە بۆ بگۆڕی کارەباکە دروستدەکات.  سدقی سدیق، موختاری گوندی جۆنایە و ئاماژەی بەوە کرد، "ئەم دووکانانە کێشەیان بۆ دروستکردووین، خەڵکی گوند دەڵێن، پێشتر گۆڕەری کارەبا توانای ئەو لۆدەی لەسەریەتی نەیبوو، جا ئێستا خراپتر دەبێت، ئەگەر بەڕێوەبەرایەتیی کارەبا دەزانێت گۆڕەرەکە توانای پێدانی کارەبای زیاتری هەیە، منیش پێم خۆشە کارەبا بدەن بە ھەمووان. "   بەڕێوەبەرایەتیی کارەبای ئاکرێ پێشتر چووەتە شوێنەکە و بەدواداچوونی بۆ کێشەکە کردووە، بەڵام خەڵکی گوندەکە رێگرییان لێ کردوون و دەڵێن خاوەنی دووکانەکان دەبێت بگۆڕێکی تایبەت بە خۆی دابنێت.   عەلی محەممەد، جێگری بەڕێوەبەری کارەبای ئاکرێیە و بە رووداوی گوت، "ئێمە ١٥ تاوەکو ٣٠ کیلۆوات دەدەین بە ھەر ھاوبەشێکی کارەبا، ئەگەر زیاتر بوو پێویستە گۆڕەرێکی تایبەت بە خۆی دابنێت، ئەگەر لەسەر گۆڕەری ئێمەش کارەبای پێبدرێت، دەبێت گۆڕەرەکە توانای ئەوەی ھەبێت، ئەگەر نا کارەبای پێنادرێت. "  گوندی جۆنا سەر بە قەزای ئاکرێیە لە سنووری پارێزگای دهۆک و لە ٢٠ ماڵ پێکدێت.  بەرنامەی بەرپرسیاری رۆژی دووشەممە ٢٨ - ٠٢ - ٢٠٢٢ ـی تۆڕی میدیایی رووداو کە شەهیان تەحسین پێشکێشی دەکات، تایبەت بوو بەو گرفتە.  میقداد سدقی، دانیشتوویەکی گوندی جۆنایە و یەکێک بوو لە میوانانی بەرنامەی بەرپرسیار، ئەو دەڵێت: "گۆڕەری کارەبای گوندەکەمان  بچووکە، توانای پێدانی کارەبای زیاتری نییە، رەتیدەکەمەوە کەس رێگری لە تیمی کارەبای ئاکرێ نەکردووە بۆ پشکنینی گۆڕەری گوندەکەمان، داوامانکردووە فەرمانبەری کارەبای ئاکرێ بۆ پشکنین سەردانی گوندەکەمان بکەن تاوەکو کێشەکەمان چارەسەر بکەن. "  مازن محەممەد، قایمقامی قەزای ئاکرێ میوانێکی دیکەی بەرنامەکە بوو و ئاماژەی بەوە دا: "درووستکردنی دووکانەکان یاسایین، بەڵام بەپێی رێنماییەکانی حکومەت هەر کەسێک شوێنێکی بازرگانی درووستبکات، دەبێت گۆڕەرەی کارەبا بۆ خۆی بکڕێت، ئێستا دووکانەکان وەک مۆڵێکی بچووکە، بۆیە پێویستە گۆڕەرەی هەبێت، هەر کاتێک گۆڕەرەی کارەبای دانا ئێمەش فەرمانگەی کارەبای ئاکرێ رادەسپێرین بۆ هاوکاریکردنی خاوەن دووکانەکان. "