گوتارەکەی مەسرور بارزانی، سەرۆکوەزیرانی هەرێمی کوردستان کاردانەوەی جیاوازی لێکەوەتەوە. مام سەید ئەحمەد، کاسبکارە و دانیشتووی هەولێرە، ئەو لە ناوەندی شاری هەولێر تەزبیحفرۆشە و لەبارەی گوتەکانی سەرۆکوەزیرانی هەرێمی کوردستان بە تۆڕی میدیایی رووداو گوت، "با نەوتەکە نەدەنە دەست بەغدا، ئەگەر نان و ئاو بخۆین باشترە، دوای وەک بابەتی ٢٠٠ ملیار دینارەکەی لێدەکەن کە هەفتەیەک دەڵێن دەینێرین و هەفتەیەک دەڵێن نایەت. "  لە کۆنفرانسە رۆژنامەڤانییەکەیدا مەسرور بارزانی سەرۆکوەزیرانی هەرێمی کوردستان، دەستووری عێراقی بە هەرسێ زمانی کوردی و عەرەبی و ئینگلیزی لەگەڵ خۆی بردبوو، باسی لەوە کرد، حکومەتەکەی بەغدا و دادگە فیدڕاڵییەکەشی لەدژی خەڵکی هەرێمی کوردستان بەند و ماددەکانی ئەو دەستوورەی هەم پێشێلکردووە هەم جێبەجێیان ناکات.  مەسرور بارزانی گوتی، "هیچ حکومەتێک نییە بیەوێت گلەیی بێتەسەر، مووچەی هەبێت سەری مانگ دەیدا و بە زیادیشەوە دەیدا و گرێبەستەکان دادەمەزرێنێت و هەرچی لەتوانایدابێت دەیکات. هیچ حکومەتێک نایەت لەخۆیەوە کێشە بۆ خۆی دروستبکات یان خەڵک لەخۆی بڕەنجێنێت، بەڵام ئەو بەڕێزانەی کە ئەو قسەیە دەکەن هیوادارم مەبەستی ئەوان سیاسیی نەبێت، ئەگینا حکومەت هیچ مەبەستێکی سیاسیی نییە بۆ بڕینی مووچە یان بۆ دواخستنی یان بۆ کەمکردنەوەی. "  کۆنفرانسە رۆژنامەڤانییەکەی سەرۆکوەزیرانی هەرێمی کوردستان، هەمووی چەند رۆژێک دوای بڕیارێکی دادگەی فیدراڵیی عێراق بوو بۆ رادەستکردنی نەوتی هەرێمی کوردستان بە بەغدا و دواکەوتنی پێدانی مووچەی مووچەخۆرانی هەرێمی کوردستان، سەرۆکوەزیران باسی لەوەش کرد، ٤١ % ـی پارەی نەوت تەنیا بۆ مووچەیە، % ٤٣ بۆ کۆمپانیاکانی بەرهەمهێنانی نەوتە لە هەرێمی کوردستان، % ٩ بۆ کرێی گواستنەوە و % ٧ ـیش بۆ دانەوەی قەرزەکانە. "