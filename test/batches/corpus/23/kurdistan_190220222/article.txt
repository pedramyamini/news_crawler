عەبدولڕەزاق تەڵعەت، بەڕێوەبەری تەکنیکی ئەزموونەکان لە بەڕێوەبەرایەتیی گشتیی پەروەردەی هەولێر بە رادیۆی رووداوی راگەیاند، ئەمڕۆ کاژێر ١ی دوای نیوەڕۆ تاقیکردنەوەی بەرایی بۆ قوتابییانی هەر سێ بەشەکانی زانستی و وێژەیی و پیشەیی دەستپێدەکات، بەهۆی کۆرۆناوە رێوشوێنی پێویست لە هۆڵەکاندا گیراوەتەبەر و هەموو پێداویستییەکانی خۆپارێزی ئامادەکراون.  بەڕێوەبەری تەکنیکی ئەزموونەکان گوتیشی، "لە سنووری بەڕێوەبەرایەتیی گشتیی پەروەردەی هەولێر ٥٤٧٥ قوتابی لە ١٢٠ هۆڵی جیاواز تاقیکردنەوەکان دەکەن و تاقیکردنەوەکان تاوەکو ٢٨ - ٢ - ٢٠٢٢ بەردەوام دەبن".  لەبارەی شێوازی پرسیارەکان و ئەو گۆڕانکارییانەی ئەمساڵ کراون عەبدولڕەزاق تەڵعەت گوتی، "پرسیارەکان بە شێوازی هەڵبژاردن دەبێت، وەکو ساڵانی رابردوو، تەنیا گۆڕانکاری لە سیستەمی سۆما کراوە و ئەو کاخەزەی سۆما وێنەی قوتابیشی بۆ زیادکراوە، بۆ ئەوەی قوتابی دڵنیابێت ئەو کاخەزی سۆمایەی وەریگرتووە هی خۆیەتی".  عەبدولڕەزاق تەڵعەت ئاماژەی بەوەشکرد، لەو تاقیکردنەوانە قوتابی لە سێ بابەت زیاتر نابێت بکەوێت، بۆ ئەوەی بتوانێت بەشداریی ئەزموونی گشتی بکەن، لە کۆی ئەو هەشت بابەتەی تاقیکردنەوەی لێدەکات دەبێت لە ٥ بابەت دەربچێت، ئینجا دەتوانێت لە ئەزموونە گشتییەکانی کۆتایی ساڵ بەشداربێت.