ئەمڕۆ سێشەممە، ٨ی ئاداری ٢٠٢٢، پڕۆفیسۆری یاریدەدەر، د. کامەران یونس محەمەدئەمین، سەرۆکی زانکۆی سەلاحەددین بە تۆڕی میدیایی رووداوی گوت: "بڕیارە ئەمڕۆ سێشەممە ژمارەیەک لە کۆلێژەکانی زانکۆی سەلاحەددین چەکی بانکی وەربگرن و بچنە بانکەکان بۆ ئەوەی دەرماڵەی خوێندکاران وەربگرن، بەپێی زانیارییەکانی ئێمە پارە هەیە و لەبەردەستە و بە کۆلێژەکانمان راگەیاندووە هەوڵ بدرێت هەر ئەمڕۆ کاتی زیاتریش بمێننەوە بۆ ئەوەی بتوانرێت دەرماڵەی خوێندکاران دابەشبکرێت".  دوێنێ دووشەممە، ٧ی ئاداری ٢٠٢٢، کۆلێژی زانستە سیاسییەکانی زانکۆی سەلاحەددین لە راگەیێندراوێکدا رایگەیاند: "ئاگاداری قوتابیانی خۆشەویستی زانکۆی سەلاحەدین دەکەینەوە کەوا بەیانی سێشەممە ٨/٣/٢٠٢٢، دەست دەکرێت بە دابەشکردنی دەرماڵەی قوتابیان".  بڕی پاڵپشتییە داراییەكە بەو جۆرە دەبێت، كە مانگانە ٤٠ هەزار دینار دەدرێتە  ئەو خوێندكارانەی ناوەوەی شار كە لە زانكۆلاین وەرگیراون و ٦٠ هەزار دیناریش  دەدرێتە ئەو قوتابییانەی كە لە دەرەوەی شار لە زانكۆلاین وەرگیراون، بەپێی وەزارەتی خوێندنی باڵا و توێژینەوەی زانستی حکومەتی هەرێمی کوردستان نزیكەی ١٣٠ هەزار  خوێندكار لە وەرگرتنی ئەو پارەیە سوودمەند دەبێت.  د. ئەسوەد قادر، راگری کۆلێژی زانستە سیاسییەکانی زانکۆی سەلاحەددین رایگەیاند: "لەلایەن سەرۆکایەتیی زانکۆوە ئاگادارکراوینەوەتەوە بۆ ئەوەی بچین و دەرماڵەی خوێندکاران وەربگرین".  دوای ناڕەزایەتی و خۆپێشاندانی خوێندکارانی زانکۆ و پەیمانگەکان لە کۆتاییەکانی ساڵی رابردوودا بۆ باشترکردنی خزمەتگوزارییەکانی بەشە ناوخۆییەکانیان و گەڕاندنەوەی دەرماڵەکانیان، ئەنجوومەنی وەزیران بەپێی رێنوێنیی ژمارە ٥٨ی دارایی ساڵی ٢٠٠٨ بڕیاریدا بۆ ساڵی خوێندنی ٢٠٢١ - ٢٠٢٢ زیاتر لە شەش ملیار دینار وەکو هاوکاریی مانگانە بۆ خویندکارانی زانکۆ و پەیمانگەکان خەرج بکات.