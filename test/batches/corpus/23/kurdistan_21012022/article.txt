شەپۆلە بەفربارینەکەی مانگی بەفرانبار کە هەر چوار پارچەی کوردستانی گرتەوە کۆتاییهات؛ بەپێی پێشبینییەکانی کەشناسی، ئەمڕۆ هەینی کەشوهەوا جێگیر دەبێت و تاوەکو یەکشەممەش ئاسمان ساماڵ و پەڵە هەور دەبێت.  بەفربارین لە باشووری کوردستان چەند رۆژێک بەردەوامبوو، بەو ناوچانەشەوە کە بە دەگمەن بەفریان لێدەبارێت. لە سلێمانی و دهۆک بەفربارین ئاستەنگی دروستکرد و چەند رێگەیەکی سەرەکی داخست.  بەفربارین لە رۆژهەڵاتی کوردستانیش رێگەی سەتان گوند و دەیان شار و شارۆچکەی داخست. بەگوتەی بەرپرسانی پارێزگای کرماشان، رێگەی ٩٩٠ گوند لە پارێزگاکە گیراون؛ یەکێک لەو گوندانە هانە گەرمەڵەیە کە دانیشتووانەکەی بۆ دەستکەوتنی بەشێک لە پێداویستییەکانیان دێنە نێو هەرێمی کوردستان.  بەشێکی زۆری رێگەی گوندەکانی سەر بە کامێران، مەریوان، سەوڵاوا و بانە و سەقزیش لە سنووری پارێزگای سنە گیراون. لە ورمێش رێگەی ١٥٠ گوند داخراوە؛ رێگەی ٥١ گوندی پارێزگای لوڕستانیش بەهۆی بەفرەوە گیراوە.    بەڕێوەبەرایەتیی کەشناسی تورکیا پێشبینی دەکات، بەفربارین لە باکووری کوردستان بۆ پێنج رۆژی داهاتوو بەردەوام بێت و دەڵێت، لە پارێزگاکانی مەڕەش، وان، جۆلەمێرگ و دێرسم بەفر چڕتر دەبێت؛ هەرچی لە پارێزگاکانی ئاگری، ئەرزەڕۆم، سێواس، بەدلیس، چەولیگ و خەرپیتە بەفر دەبارێت، بەڵام کەمتر.  نەسروڵڵا تانگلای، سەرۆکی شارەوانیی بەدلیسی باکووری کوردستان دەڵێت لە بەدلیسی پایتەختی بەفرەوە سڵاو بۆ هاوشارانم. سێ رۆژی رێکە شەپۆلی بەفربارین بەردەوامە. ٦٠ سانتیمەتر بەفر تەنیا لە یەک رۆژدا باریوە. لەم ماوەیەشدا کڕێوە کێشەی زۆری بۆ هاتووچۆدا دروستکرد. لە بەشێکی زۆری رۆژئاوای کوردستانیش بەفرباری، بەڵام بەڕێژەیەکی کەمتر لەچاو پارچەکانی دیکە.