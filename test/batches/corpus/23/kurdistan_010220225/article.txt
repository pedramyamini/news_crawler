ئەمڕۆ سێشەممە، ١ی شوباتی ٢٠٢٢، قارەمان مەولوود، سەرۆکی لێژنەی مۆلیدە ئەهلییەکانی هەولێر، بە تۆڕی میدیایی رووداوی راگەیاند: "نرخی ئەمپێری کارەبای موەلیدە ئەهلییەکان بۆ مانگی رابردوو جێگیرکراوە و بڕەکە بەپێی ئەو بڕە کارەبایەی بەناوچە و گەڕەکەکان دراوە جیاوازە، بەڵام لەنێوان ١١ بۆ ١٧ هەزار ٥٠٠ دینار دەبێت".  قارەمان مەولود گوتی: "مانگی رابردوو مۆلیدەکان ٣٦٠ کاژێر کارەبایان داوە، کە دەکاتە ١٢ کاژێر لە رۆژێکدا، کە کاتێکدا لە مانگی کانوونی یەکەمی رابردوو ٣٢٩ کاژێر کارەبایان دابوو، کە دەکاتە ١١ کاژێر کارەبا لە رۆژێکدا".  لەبارەی زیادبوونی نرخی ئەمپێری کارەباش لە مانگی کانوونی دووەم گوتی: "هۆکارەکەی زیادبوونی ئەو کارەبایەیە کە دابینمان کردووە، هەروەها بەرزبوونەوەی نرخی گاوازیل، کە ئێستا لیتری بۆ نزیکەی ٧١٠ و ٧٢٠ دینار زیادیکردووە".  مانگی کانوونی یەکەم، بەپێی جیاوازی ناوچەکان نرخی ئەمپێرێک کارەبا لە پارێزگای هەولێر لەنێوان ١٠ هەزار دینار تاوەکو ١٦ دینار بووە.  ئەوە لەکاتێکدایە لە مانگی تشرینی دووەمی ٢٠٢١، بڕی ئەو کارەبایەی موەلیدە ئەهلییەکان دابینیان کردووە ٢٤٨ کاژێر بووە، کە رۆژانە هەشت کاژێر کارەبا دابینکراوە و نرخی لیترێک گازوایل ٥٩٠ دینار بووە، هەروەها نرخی کرێی ئەمپێرێکێک کارەبا لەنێوان ٨ بۆ ١٢ دینار بووە.  قارەمان مەولوود، سەرۆکی لیژنەی بەدواداچوونی موەلیدە ئەهلییەکانی هەولێر، لەبارەی گرانبوونی نرخی گازوایلیشەوە گوتی کاریگەریی خێرا و راستەوخۆی لەسەر کرێی ئەمپێری کارەبا دەبێت، چونکە بەگوتەی ئەو گازوایل رێژەی ٦٠ % ی خەرجییەکانی موەلیدەکان پێکدەهێنێت.  رۆژی دووشەممە ٣ی کانوونی دووەمی ٢٠٢٢، وەزارەتی کارەبای حکومەتی هەرێمی کوردستان ئاستی بەرهەمهێنانی کارەبای لەهەرێمی کوردستان بڵاوکردەوە و تێیدا ئاماژەی بۆ ئەوەکردبوو، ساڵی ٢٠١٨ بەراورد بە ساڵی ٢٠٢١ بەرهەمهێنانی کارەبا بە رێژەی ٢٦ % بەرز بووەتەوە. بەمەش کاتەکانی پێدانی کارەبا زیاتر لە ٢٢ % زیاد بووە. هەروەها داهاتی کارەبا زیاتر لە ١٨٥ % زیادی کردووە.   رۆژی ٢٠ - ٠١ - ٢٠٢٢ وەزارەتی کارەبای حکومەتی هەرێمی کوردستان رایگەیاند، بەهۆی شەپۆلی سەرما و بەفربارینەوە خواست لەسەر کارەبا زیادبووە بۆ ٧ هەزار مێگاوات، لەکاتێکدا توانای بەرهەمهێنان سێ هەزار و ٥٠٠ مێگاواتە. بۆیە کارەبای پێوەری زیرەکیان بۆ ٣٠ ئەمپێر کەمکردەوە.