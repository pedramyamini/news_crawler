بارەگای بارزانی رایگەیاند، رۆژی چوارشەممە ٢ی ئاداری ٢٠٢٢ لە سەلاحەدین سەرۆک مەسعود بارزانی پێشوازیی لە جێنین پلاسخارت، نێردەی تایبەتی سکرتێری گشتیی رێکخراوی نەتەوە یەکگرتووەکان بۆ کاروباری عێراق کرد.  بەپێی راگەیێندراوەکە، لە دیدارەکەدا بیروڕا لەبارەی دوایین پێشهاتەکانی ناو پرۆسەی سیاسیی عێراق و ھەنگاوە دەستوورییەکانی پێکهێنانی حکومەتی تازە و رێگەچارەکان بۆ تێپەڕاندنی بنبەستی سیاسی لە عێراق ئاڵوگۆڕ كران.  ھەر لەو دیدارەدا کێشەکانی نێوان ھەرێمی کوردستان و عێراق، ھەوڵەکان بۆ ھەماھەنگی و کاری ھاوبەشی حکومەتی ھەرێم و حکومەتی عێراق تاوتوێ کران و ئاماژە بە رۆلی نەتەوە یەکگرتووەکان لەوبارەیەوە کرا.  بارودۆخی سیاسی و دوایین گۆڕانکارییەکان لەسەر ئاستی ناوچەیی و نێودەوڵەتی تەوەرێکی دیکەی ئەو دیدارە بوون.