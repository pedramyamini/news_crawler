سەعید محەممەد سکرتێری ئەنجوومەنی باڵای ناوچە ئازادە بازرگانیی و پیشەسازییەکانی ئێران گوتی: "بەکردنەوەی ئەم نوسینگەیە، توێژینەوەکانی پرۆژەی ناوچەی ئازادی مەریوان و بانە دەستپێدەکات. هاوکارانی ئێمە لەڕێی بەرپرسانی پارێزگای سنەوە هەوڵ دەدەن ژێرخانەکانی ناوچەی ئازاد دابینبکەن، بۆ نموونە بۆ ئاو، کارەبا، ئینتەرنێت و پێداویستییە سەرەتاییەکانی دیکە. بە خۆشییەوە وەربەرهێنەر باش سەردانی ئێمەیان کردووە، وەبەرهێنەری ناوخۆیی و بیانی لە وڵاتی عێراق و هەرێمی کوردستان بۆ ئەوەی وەبەرهێنان بکەن، ئێمەش پێشوازییان لێدەکەین و ئاسانکارییان بۆ دەکەین بۆ ئەوەی بانە و مەریوان ژێرخانەکانی ئامادە بێت. "  پرۆژە یاسای ناوچە ئازادە بازرگانییەکان، بەهاری ساڵی رابردوو پەسندکرا، ئەویش دوای ساڵانێک لە وەستانی. بەگشتی ١٣ ناوچەن و چواریان لە رۆژهەڵاتی کوردستاندان، دوویان لە پارێزگای سنە و دوو ناوچەکەی دیکەش لە پارێزگاکانی ئیلام و کرماشان دان.  شیوا قاسمی، نوێنەری مەریوان لە پەرلەمانی ئێران پێیوایە کردنەوەی ناوچەی ئازادی بازرگانیی بانە و مەریوان دەتوانێت لە رەخساندنی هەلیکار و پەرەپێدانی ژێرخانە ئابوورییەکانی ناوچە سنوورییەکاندا کاریگەریی هەبێت.  سەعید محەممەد، سکرتێری ئەنجوومەنی باڵای ناوچە ئازادە بازرگانی و پیشەسازییەکانی ئێران گوتیشی: "ئامانجی ئێمە بەرهەمهێنانە، رەخساندنی هەلیکارە، هەناردە و گواستنەوەی کاڵایە، بانە و مەریوان توانای زۆریان هەیە. "  وەرنەگرتنی باج تایبەتمەندی سەرەکیی ناوچە ئازادەکان بۆ ئاڵوگۆڕی کەلوپەلە، کەچی هەفتەی رابردوو پەرلەمان پرۆژە یاسایەکی پەسندکرد کە لە لەو ناوچانەشدا باج وەربگیرێت. ئەوە وادەکات ناوچە ئازادەکان چیدیکە سەرنجڕاکێش نەبن. سکرتێری ئەنجوومەنی باڵای ناوچە ئازادە بازرگانی و پیشەسازییەکانی ئێران، داوای کرد پەرلەمان پێداچوونەوە بەو بڕیارەدا بکات.