رۆژی دووشەممە ٢٤ی کانوونی دووەمی ٢٠٢٢ لە سەلاحەدین سەرۆک مەسعود بارزانی پێشوازیی لە چۆی کوانگ ژین، کۆنسوڵی گشتیی کۆریای باشوور لە ھەولێر کرد، کە کۆتایی بە ئەرکی کۆنسوڵەکە هاتووە.  بارەگای بارزانی ئاماژەی بەوە کردووە، لە دیدارەکەدا کە کۆنسوڵی گشتیی کۆریای باشوور بە مەبەستی ماڵئاوایی و بەھۆی کۆتاییهاتنی ئەرکەکانی سەردانی سەرۆک بارزانیی کردبوو، "زۆر سوپاسی میوانداریی گەلی کوردستان و حکومەتی ھەرێمی کرد و دڵخۆشیی خۆی بە کارکردن لە ھەرێمی کوردستان و نزیکبوونەوەی لە کولتووری کوردستان خستەڕوو".  لە بەشێکی دیکەی دیدارەکەدا ئاماژە بە رۆڵی ھێزەکانی زەیتون لە دروستکردنی پەیوەندیی نێوان گەلی کوردستان و گەلی کۆریا کرا و جەخت لە قووڵترکردنی ئەو پەیوەندییە کرایەوە، سەرۆک بارزانی کۆنسوڵی گشتیی کۆریای باشووری وەکو "دۆستێکی نزیکی گەلی کورد" ھەژمارکرد و ھیوای سەرکەوتنی بۆ خواست.  دوا پێشهاتەکانی ناو پرۆسەی سیاسیی عێراق تەوەرێکی دیکەی ئەو دیدارە بوو.