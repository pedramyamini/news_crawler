دوای گرانبوونی نرخی نان لە شارەکانی پارێزگای سنە، ناڕەزایەتیی خەڵک لە زۆربەی نانەواخانەکان بەو نرخانە دەبیندرێت. بەشێک لە خەڵک دەڵێن، گرانبوونی نرخی زۆر پێداویستیی دیکە قبووڵ دەکرێت، بەڵام گرانبوونی نان بۆ چینی هەژار کێشەی گەورەی بەدواوە دێت.  زۆربەی نانەواخانەکان، شایەتی ئەوەن کە رۆژانە کەسانێک بەهۆی هەژاری، ناتوانن نانی سەر سفرەی خێزانەکانیان ببەنەوە و ئەو پێداویستییە بە قەرز لە نانەواخانەکان دەکڕن.  ئێستا نرخی نان لە پارێزگای سنە لە ٣٠٠ تمەنەوە بووەتە ٤٠٠ تمەن، نرخی هەر یەک دانە نانی سەنگەکی ئاساییش لە ٧٠٠ تمەنەوە بۆ هەزار تمەن و سەنگەکی تایبەتیش لە هەزار و ٥٠٠ تمەنەوە بووەتە دوو هەزار تمەن.  حکومەت بەشێک لە ئاردی نانەواخانەکان بە نرخی فەردەی ٥٠ هەزار تمەن دەدات، بەڵام ئەو ئاردە بەشیان ناکات و ناچارن لە بازاڕی ئازاد بە ١٥٠ هەزار تمەن بیکڕن، ئەوەش ئەوەندەی دیکە کاریگەریی لەسەر نرخەکان دەبێت.