زەردەشت رەفیق، گوتەبێژی شارەوانی سلێمانی، بە تۆڕی میدیایی رووداوی گوت: "لەیلا عومەر، بە فەرمی لەلایەن وەزارەتی شارەوانییەوە وەکو سەرۆکی نوێی شارەوانیی سلێمانی دەستنیشانکراوە".  ئەمڕۆ چوارشەممە هەڤاڵ ئەبوبەکر، پارێزگاری سلێمانی رایگەیاند: "لە دیوانی پارێزگا پێشوازیمان کرد لە لەیلا عومەر عەلی، سەرۆکی نوێی شارەوانیی سلێمانی، لە دیدارێکدا پێزانینی خۆمان لە بەرامبەر کار و هەوڵە دڵسۆزانەکانی بەڕێزیان وەک جێگری پارێزگاری سلێمانی دەربڕی و پیرۆزبایی و پشتیوانیی پارێزگای سلێمانیمان بۆ کارە نوێیەکەیان دووپاتکردەوە".  هەڤاڵ ئەبوبەکر راشیگەیاندووە، "خۆشحاڵیی خۆمان بۆ وەرگرتنی ئەم پۆستە لەلایەن ژنێکی چالاکەوە دەربڕی و بەهەنگاوێکی راست و ئەرێنی دەزانین کە بەڕێزیان وەک یەکەم ژن سەرۆکایەتیی شارەوانیی سلێمانی وەردەگرن".  بەگوێرەی گوتەکانی پارێزگاری سلێمانی، سبەینێ بە ئامادەبوونی هەڤاڵ ئەبوبەکر، لە رێوەڕەسمێکدا لەیلا عەلی وەکو سەرۆکی نوێی شارەوانیی سلێمانی دەست بەکارەکانی دەکات.  بەگوێرەی نووسراوێک، کە واژۆی ساسان عەونی، وەزیری شارەوانی و گەشتوگوزاری هەرێمی کوردستانی لەسەرە، توانا کەمال جەلال، سەرۆکی پێشووی شارەوانیی سلێمانی راژەکەی دەگوزارێتەوە بۆ ئەنجوومەنی وەزیران و لە نووسینگەی قوباد تاڵەبانی، جێگری سەرۆکوەزیران دەستبەکار دەبێت.  توانا کەمال، ماوەی سێ ساڵ و چوار مانگ، سەرۆکی شارەوانیی سلێمانی بوو.