نایف شنگالی، کەسوکاری رۆزە ئەمین بەرەکاتە و دەڵێت، رۆزە تەمەنی ١٩ ساڵە و خەڵکی شنگالە، دوای ئەوەی لە سووریا رزگار کراوە، ئێستا چووەتەوە لای کەسوکارەکەی لە کەمپی خانکێ لە پارێزگاری دهۆک.   بەگوتەی نایف شنگالی، خێزانی رۆزە لە ٢٠١٤ کەوتبوونە دەستی داعش، تاوەکو ئێستاش دایک و باوکی بێسەروشوێنن.  پیشتریش زیاد رۆستەم، سەرۆکی ماڵی ئێزدییان لە هەرێمی جزیرەی رۆژئاوای کوردستان بە تۆڕی میدیایی رووداوی گوتبوو، "لە رۆژی ١١ ـی مانگی رابردوو ئاسایشی ژنان لە کۆبانێ شوێنێ رۆزەیان ئاشکرا کردووە و رزگاریان کردووە، دواتر رادەستی ماڵی ئێزدییان کراوە. "  بەپێی ئامارەکانی نووسینگەی رزگارکردنی رفێنراوەکان، لە ھێرشی داعشدا بۆ سەر شنگال ٦ ھەزار و ٤١٧ کەس کەوتنە دەستی داعش، تاوەکو ئێستا بە رێگەی نووسینگەکە زیاتر لە ٣ ھەزار و ٥٠٠ کەس رزگارکراون.