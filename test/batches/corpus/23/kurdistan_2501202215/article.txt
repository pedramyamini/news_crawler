پارێزگای خارپێت ئەمڕۆ سێشەممە ٢٥ - ١ - ٢٠٢٢ راگەیێندراوێکی بڵاوکردەوە و تێیدا هاتووە، بەگوێرەی ئەو زانیارییانەی لە بەڕێوەبەرایەتیی خزمەتگوزاریی رێگەوبانەکان وەرگیراوە، بەهۆی کەڵەکەبوونی بەفرەوە رێگەی ٣٤١ گوندی سنوورەکە داخراوە.  هەروەها پارێزگای چەولیک ئاماژەی بە داخرانی رێگەی ١٦٤ گوند کردووە؛ تیمەکانی شارەوانی لە هەوڵی راماڵینی بەفری سەر شۆستە و شەقامەکاندان و لە گوندەکانیشدا رێگە سەرەکییەکان لە بەفر پاکدەکەنەوە.  لە پارێزگای شرناخیش شەپۆلێکی بەفربارین لە ئێوارەی رۆژی دووشەممەوە بەردەوامە. ئەو شەپۆلە ناوەندی پارێزگاکە و دوو شارۆچکەی گرتووەتەوە کە بە هۆیەوە رێگەی دوو گوندی سەر بە ناوەندی پارێزگاکە، ١٤ گوندی سەر بە شارۆچکەی بەیتوشەباب و سێ گوندی سەر بە شارۆچکەی قلابان داخراون. بەرزیی بەفری کەڵەکەبوو لە هەندێک ناوچەی پارێزگاکە گەیشتووەتە نزیکەی یەک مەتر.   لە پارێزگای ئێلیهیش رێگەی ١٤٣ گوند و ٧٣ کێڵگە داخراون و هەوڵەکان بۆ کردنەوەی ئەو رێگەیانەش بەردەوامن.   ماوەی زیاتر لە دوو هەفتەیە شەپۆلێکی بەفربارین و بارانبارین باکووری کوردستانی گرتوەتەوە. شارەزایانی بوارەکە دەڵێن، ئەمە دەبێتە هۆی رزگارکردنی دەریاچەی وان لەو وشکەساڵییەی چەند ساڵی رابردوو بەرۆکی ئەو دەریاچەیەی گرتووە. هەروەها باس لەوەش دەکەن کە ئەگەر بارین بەمجۆرە بەردەوامبێت، کەموکوڕیی ئاوی ژێرزەوی پڕدەبێتەوە.