لە راگەیێندراوەکەدا کە رۆژی چوارشەممە ٢٦ - ١ - ٢٠٢٢ بڵاوکراوەتەوە، هەسەدە رایگەیاند، دوێنێ سێشەممە، ٢٣ کارمەند کە لەلایەن داعشەوە وەکو دیل دەستگیرکرابوون، لە ئۆپەراسیۆنێکدا لەنێو گرتووخانەی غوێران رزگارکران.  لە دوای هێرشی چەکدارانی داعشەوە کە ٢٠ - ١ - ٢٠٢٢ کردیانە سەر گرتووخانەی غوێرانی حەسەکە، تاوەکو ئێستا ١٧٥ چەکداری داعش کوژران، ٢٧ شەڕڤانی هەسەدە و هێزەکانی ئاسایشی ناوخۆ لە رۆژئاوای کوردستان شەهیدبوون؛ ٥٠٠ چەکداری داعش خۆیان رادەستی شەڕڤانان کردووە و زیاتر لە ٣٠٠ چەکداریش لەنێو گرتووخانەکەدا ماون. ئەمە بەگوێرەی ئامارەکانی هەسەدە.  گرتووخانەی غوێران گەورەترین گرتووخانەی رۆژئاوای کوردستانە و نزیکەی پێنج هەزار چەکداری داعشی تێدایە. تاوەکو ئەمڕۆ گرتووخانەکە بە تەواوی کۆنترۆڵنەکراوەتەوە، هێزەکانی سووریای دیموکرات، ئاسایشی نێوخۆی رۆژئاوای کوردستان و هاوپەیمانان بەردەوامن لە ئۆپەراسیۆن بۆ کۆنترۆڵکردنەوەی گرتووخانەکە.  هێزەکانی هاوپەیمانان چەندین هێرشی ئاسمانییان ئەنجامداوە. رۆژی دووشەممە ٢٤ - ٠١ - ٢٠٢٢ جۆن کێربی، گوتەبێژی وەزارەتی بەرگریی ئەمریکا - پێنتاگۆن - لە کۆنگرەیەکی رۆژنامەڤانیدا رایگەیاند، "بە درێژایی ئەم ئۆپەراسیۆنە چەند رۆژییە، زنجیرەیەک هێرشی ئاسمانیمان ئەنجامداوە بۆ ئەوەی چەکدارەکانی داعش بە وردی بکەینە ئامانج کە لە باڵەخانەکانی ناوچەکەوە هێرشیان دەکردە سەر هەسەدە. "   لە بەشێکی دیکەی قسەکانیدا جۆن کێربی رایگەیاند، "ئێمە پاڵپشتیی زەمینیی سنووردارمان دابینکردووە و بەشێوەیەکی ستراتیژی سەنگەرمان گرتووە بۆ ئەوەی یارمەتیدەر بین لە پاراستنی ئاسایشی ناوچەکە، بۆ نمونە، زرێپۆشی شەڕکەری جۆری بڕادلی - مان لە سەری هەموو رێگەکان داناوە بۆ ئەوەی وەکو بەربەست یارمەتیدەربن لە داخستنی رێگەکان. "