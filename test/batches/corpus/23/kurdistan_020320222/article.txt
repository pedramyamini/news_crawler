قارەمان مەولوود، بەرپرسی موەلیدە ئەهلییەکانی سنووری پارێزگای هەولێر بە تۆڕی میدیایی رووداوی راگەیاند، "ئەمڕۆ نرخی ئەمپێرێک دیاریکرا کە لە ١٢ هەزار و ٢٥٠ دینارەوە دەستپێدەکات بۆ ١٥ هەزار و ٥٠٠ دینار".  بەرپرسی موەلیدە ئەهلییەکانی سنووری پارێزگای هەولێر ئاماژەی بەوەش کرد، هەندێک گەڕەک لەسەر خواستی خۆیان لە نەبوونی کارەبای نیشتمانیدا ٢٤ کاژێر کارەبایان دەوێت؛ ئەوانە مانگی ١٧ هەزار و ٥٠٠ دیناریان بۆ هاتووەتەوە؛ گوتیشی، "تێكڕا سنووری هەولێر رۆژانە ١١ کاژێر کارەبای موەلیدە دراوە".  نوێنەرانی خاوەن موەلیدەکان نرخی گاز بە یەکێک لە هۆکارەکانی بەرزیی نرخی ئەمپێری موەلیدە دەزانن و دەڵێن، لیترێک سەروو ٧٢٥ دینارە.  هەروەها تاریق سەمین، سەرۆكی كۆمەڵەی موەلیدە ئەهلییەكانی سلێمانی بە تۆڕی میدیایی رووداوی گوت، هێشتا نرخیان دیاری نەکردووە و لە رۆژانی داهاتوودا دیاریی دەکەن؛ ئەوەشی خستەڕوو، "زیاتر لە ٢٧٠ کاژێر کارەبای موەلیدەمان داوەتە هاونیشتمانیان".  جگە لە دهۆک، لە ناوچەکانی دیکەی هەرێمی کوردستان، بەیانیان دوو بۆ سێ کاژێر کارەبای موەلیدە دەدرێت، ئەگەر کارەبای نیشتمانی نەبوو؛ بەڵام لە کاژێر ٠٩: ٠٠ی بەیانییەوە لە نەبوونی کارەبای نیشتمانیشدا موەلیدەکانیش کارەبا نادەن تاوەکو کاژێر ١١: ٠٠ و هەندێک ناوچەش تاوەکو کاژێر ١٢: ٠٠، هەروەها لەدوای کاژێر ٠١: ٠٠ی بەرەبەیانەوە هیچ موەلیدەیەک کار ناکات.  هەکار هروری، سەرپەرشتیاری لیژنەی موەلیدە ئەهلییەکانی دهۆک لەوبارەوە بە تۆڕی میدیایی رووداوی گوت، "لای ئێمە، بە گوێرەی ئەوەی کارەبای موەلیدەکان لە نەبوونی کارەبای نیشتمانیدا ٢٤ کاژێر کارەبا دەدەن، نرخی ئەمپێری موەلیدەکان زیاترە؛ نرخمان بۆ ئەم مانگە دیاری نەکردووە، بەڵام نزیک دەبێتەوە لە ١٨ هەزار دینار".  سەرپەرشتیاری لیژنەی موەلیدە ئەهلییەکانی دهۆک باسی لەوەش کرد، ئەوان نرخ راناگەیێنن و سەبارەت بە هۆکارەکەشی گوتی، "پارێزگاری دهۆک هاوکاریی خەڵک دەکات و بڕێکی پارەکە دەدات؛ پارێزگاری دهۆک مانگی رابردوو بۆ هەر ئەمپێرێک ٤ هەزار و ٢٥٠ دینار هاوکاریی هاووڵاتیانی کرد؛ ئەم مانگەش هاوکارییان دەکات، بەڵام بڕەکەی نازانم".  سەبارەت بە نرخی ئەمپێری موەلیدە لە هەڵەبجە، دینا ئەحمەد، سەرۆکی لیژنە هاوبەشەکانی قایمقامیەتی هەڵەبجە بە تۆڕی میدیایی رووداوی گوت، نرخیان دیاری نەکردووە و لە رۆژانی داهاتوودا دیاریی دەکەن.