ئەبوبەکر تەیب، سەرپەرشتیاری پڕۆژەی ئۆتۆبانی بابان (شەقامی ١٠٠ مەتریی سلێمانی) بە تۆڕی میدیایی رووداوی راگەیاند، بەهۆی ئەو شەپۆلە بەفر و باران و سەرمایەی سلێمانی گرتەوە، بۆ ماوەیەک کارکردن لە بەشێک لە رێگەکە راگیرا و ئێستا ئامادەکاریی بۆ دەستکردنەوە بە کارکردن دەکەن.  سەرپەرشتیاری پڕۆژەکە گوتیشی، بودجەی پڕۆژەکە زیاتر لە ٤٠٠ ملیار دینارە و داوایان کردووە وەکو ساڵانی رابردوو بودجەیان بۆ تەرخان بکرێت بۆ تەواوکردنی قۆناخەکانی دیکەی رێگەکە، بەڵام تاوەکو ئێستا وەڵامی داواکارییەکەیان نەدراوەتەوە.  ئۆتۆبانی بابان، یان شەقامی ١٠٠ مەتریی سلێمانی بریتییە لە دروستكردنی رێگەیەكی خێرای ١٠٠ مەتری، درێژیی شەقامی ١٠٠ مەتریی سلێمانی لەگەڵ تۆڕی شەقامە لاوەکییەکانی ١٤٦ کیلۆمەترە کە لە شارۆچكەی تاسڵوجەوە دەستپێدەكات تاوەكو دەگاتە دەمركان نزیك شارۆچكەی عەربەت.  پڕۆژەکە چوارسایدی ھاتن و رۆشتن لە خۆدەگرێت کە پانی سایدی سەرەكی ٢١ مەترە و سایدی خزمەتگوزاری ٩ مەترە كە دوو سایدیان بۆ رۆشتن و دووانیان بۆ ھاتن بەكاردەھێندرێت، سایدە سەرەكییەكان بەردەوامن و سایدە خزمەتگوزارییەكان و یەكتربڕەكان و سایدە سەرەكییەكان بەیەك دەبەستێتەوە بۆ چونەدەرەوە و ھاتنە ناوەوەی ئۆتۆمبێل.  ئۆتۆبانی بابان لە ١١ - ٧ - ٢٠٢٠ بەردی بناخەی دانرا، بە چەند قوناخێك جێبەجێ دەكرێت، گوژمەی پڕۆژەکە ٤٠٠ ملیار دینارە و بڕیارە لە ماوەی ١١٠٠ رۆژ تەواوبكرێت کە ٣٠ - ٨ - ٢٠٢٣ یە.