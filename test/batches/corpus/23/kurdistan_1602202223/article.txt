ساڵی ٢٠١٦، حکومەتی کەنەدا بڕیاریدابوو بڕێک چەک و تەقەمەنی بۆ پێشمەرگە بنێرێت بۆ ئەوەی لە شەڕی دژی داعشدا بەکاریبێنێت، بەڵام حکومەتی عێراق دژی بڕیارەکە وەستایەوە، بۆیە چەکەکان هەر بەو شێوەیە کۆگاکرابوون، ئێستاش حکومەتی کەنەدا بڕیاری داوە هەر ئەو چەکانە بۆ ئۆکراینا بنێرێت، بەڵام بێ دژە تانکەکان.  دووشەممەی رابردوو، جەستن ترودۆ، سەرۆکوەزیرانی کەنەدا رایگەیاند ئەو یارمەتییە سەربازییە بۆ ئۆکراینا دەنێردرێت، بەڵام چەکی کارڵ گوستافی دژە تانک لێ دەردەهێنرێت و بە سوپای ئۆکراینا نادرێت، لە کاتێکدا ئۆکراینا داوایکردووە هاوپەیمانەکانی بە تایبەت ئەو جۆرە چەکانەی پێبدەن.   چەکەکان بریتین لە نیشانشکێنی عەیار ٥٠، هاوەنی ٦٠ مللیمەتری، بۆمبهاوێژی دەستی (ئەمەیان وەکو تفەنگێکی دەستییە، بۆمب دەهاوێژێت)، دەمانچە، فیشەک، کامێرای گەرمبین، دووربینی گەرمبین، تفەنگی جۆری C ٦ و C ٩ و پێداویستیی پزیشکی"   چەکەکان بەشی هێزێکی ٥٠٠ تاوەکو ٦٠٠ کەسی دەکەن.  دان لی بۆتلێر، گوتەبێژی وەزارەتی بەرگریی کەنەدا رۆژی سێشەممە رایگەیاندبوو هێشتا چەکەکان لە کەنەدان و دیار نییە چ رۆژ بۆ ئۆکراینا دەنێردرێن، بەڵام روونی نەکردەوە بۆچی دژە تانکەکان لە نێو کاروانەکە دەرهێنراون.   ساڵی ٢٠١٥، سوپای کەنەدا کامێرای گەرمبین، خوددەی سەربازی، ئێلەکی گوللەنەبڕ و چەندین چەکی دیکەی بۆ ئۆکراینا ناردن.   ساڵی ٢٠١٦ جەستن ترودۆ پلانی ناردنی چەکی بۆ پێشمەرگە راگەیاند بۆ ئەوەی لە شەڕی دژی داعشدا بەکاریبێنن، بەڵام حکومەتی عێراق ناڕازیبوونی خۆی دەربڕی، بە بیانووی ئەوەی پێشمەرگە ئەو چەکانە دژی خەڵکی سڤیل یان سوپای عێراق بەکاردەهێنێت.  هەروەها ژمارەیەک شرۆڤەکاری بەرگری لەو کاتە هۆشدارییان بە حکومەتی کەنەدا دا، کە ناردنی چەک بۆ پێشمەرگە هەڵەیە، ئەوەش بە بیانووی ئەوەی کە کورد داوای جیابوونەوەی لە عێراق کردووە.