لە روونکردنەوەکەدا وەزارەتی ئەوقاف ئاماژەی بەوە کردووە، "ئێستا ھیچ دامەزراندنێکی نوێ لە حکومەتی ھەرێمی کوردستان بۆ ھیچ کەسێک نییە".  لەبارەی دامەزاندنی دوو کەسیشەوە ئاماژەی بەوە کردووە، "ئەوەی کە ھەیە (گرێبەستە) بە کاتی (لەجێگەدانان) ئەویش بەھۆی وازھێنان یان دابڕانی کارمەندێکی گرێبەستەوە دەبێت بە ھەمان بڕوانامە، ئەو دوو بەڕێزەی ناویان ھێندراوە لە جێگەی دوو کەس دانراون کە بە ویستی خۆیان وازیان ھێناوە، بەپێی مەرج و رێنوێنیی گرێبەستیان بۆ کراوە".  هەر لەو روونکردنەوەیەدا ئەوەش خراوەتەڕوو، "ئەم لەجێگەدانانەی کارمەندی گرێبەست، بەپێی پێویست بە شێوەی کاتی لە ھەموو وەزارەتەکان بەردەوام پەیڕەو دەکرێت، بۆ بەرچاوڕوونی لە ماوەی ساڵی رابردوودا تاوەکو ئێستا (شەست) حاڵەتی لەجێگەدانان لە وەزارەتمان کراوە، ئەم پرۆسەیەش بەردەوام دەبێت بەپێی رێنوێنییە کارگێڕییەکان".  ئەو روونکردنەوەی وەزارەتی ئەوقاف لە کاتێکدایە کە لە تۆڕە کۆمەڵایەتییەکان دەنگۆی "دامەزراندنی" دوو کوڕی کەسایەتییەکی دیاری سەلەفیی هەرێمی کوردستان بڵاوبووەتەوە.