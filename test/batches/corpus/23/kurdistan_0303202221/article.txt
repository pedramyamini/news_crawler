پرۆژەی دەلال ستی دەکەوێتە رۆژهەڵاتی زاخۆ و لە ٢٤١ خانوو پێکدێت. حەیدەر یەکێکە لەو هاونیشتمانییانەی کە خانووی لە پرۆژەکەدا کڕیوە دەڵێت، "لەگەڵ کەسوکارمان چوار خانوومان کڕیوە، خانوویەکی هی منە و ١٠ هەزار دۆلارم داوە، خۆی خانوو بە شەش دەفتەر و شەش وەرەقە بوو، ئەگەر وابێت دەبێت ئێستا کۆمپانیا قەرەبوومان بکاتەوە. "  زیانبەرکەوتووانی پرۆژەکە باس لەوە دەکەن، ئەوان گرێبەستیان هەیە و پابەند بوونە بە پێدانی قیستەکانیان، بەڵام لایەنی بەرامبەر نە قیستەکەی بۆ گەڕاندوونەتەوە نە خانووەکانیشیانی تەواو کردوون.  محەممەد ئەحمەد، یەکێک لەو کەسانەیە کە خانووی لە پرۆژەکەدا کڕیوە و باس لەوە دەکات، "سەرەتا ٣٥ هەزار دۆلارم وەکو پێشەکی دا، دوای ئەوە هەر مانگێک ٧٥٠ دۆلارم داوە، بەو شێوەیە نزیکەی ٧٠ هەزار دۆلارم داوە، ئەوە جگە لەو زیانەی لە ماوەی ئەو چەند ساڵە بەرمان کەوتووە. "  کۆمپانیاکە بە گوژمەی ٢٠ ملیۆن دۆلار پرۆژەکەی وەرگرتبوو، بڕیاربوو لەماوەی ٢٤ مانگدا تەواو بکرێت، بەڵام تاوەکو ئێستا پرۆژەکە تەواو نەکراوە.  هەکار عەبدولڕەحمان، یەکێکی دیکەیە لەو کەسانەی کە خانووی لە پرۆژەکەدا کڕیوە، ئەو بە رووداوی گوت، "وەبەرهێنەرەکە گوتبووی پارەکانتان لە بانکی جیهان بدەن، من شەش قیستم داوە، بەڵام ئەوان هیچ بەرەوەپێشچوونێکیان لە پرۆژەکەدا نەکردووە، بۆیە قیستەکانمان راگرتن و ئیدی متمانەمان نەما. "  بەڕێوەبەرایەتیی وەبەرهێنانی دهۆک گرێبەستی پرۆژەکەی دابووە ئەو کۆمپانیایە، بەڵام بەهۆی پابەند نەبوون پێوەی پرۆژەکەی لێوەرگرتووەتەوە. ئێستا پرۆژەکە لەبەر دەستی بەڕێوەبەرایەتیی وەبەرهێنانی زاخۆیە، تاوتوێی ئەوە دەکەن کە جارێکی دیکە پرۆژەکە بدرێتەوە بە کۆمپانیایەکی دیکە.  محەممەد شوکری، بەڕێوەبەری گشتیی وەبەرهێنانی هەرێمی کوردستان بە رووداوی گوت، "هەنگاوی باشمان ناون و لەگەڵ وەبەرهێنانی زاخۆ لەسەر هێڵین بۆ ئەوەی بگەینە رێگەچارەیەک، بەگوێرەی وەبەرهێنانی زاخۆ، پرۆژەکە ٥٠ % ـی کارەکانی تەواو بوون. تاوەکو ئێستا هیچ کاتێکمان دەستنیشان نەکردووە بۆ ئەوەی جارێکی دیکە دەست بە پرۆژەکە بکرێتەوە. "