پرۆژەیاسای چەک حکومەت بۆ پەرلەمانی کوردستانی نارد و لە وەرزی رابردووی یاساداناندا خوێندنەوەی یەکەم و دووەمی بۆ کرا. تەنیا خوێندنەوەی سێیەم مابوو کە دەنگدان بوو و بڕیارە رۆژی سێشەممە ٢٠٢٢/٠٣/٠١ دەنگی لەسەر بدرێت.   رووپاک ئەحمەد، ئەندامی لیژنەی کاروباری یاسایی لە پەرلەمانی کوردستان بە رادیۆی رووداوی راگەیاند: "ئێمە هەندێک تێبینیمان لەسەر چەند ماددەیەکی ئەم پرۆژەیاسایە هەیە و من لەبەر ئەوە لە لیژنەی یاسایی واژۆم نەکردووە. "  ئەو ئەندامەی لیژنەی کاروباری یاسایی گوتیشی: "ئێمە دەبوو ئامانجمان ئەوە بووایە کە هەڵگرتنی چەک نەهێڵین یان کەمی بکەینەوە، کەچی لە ماددەی ٥ ـی یاساکەدا بە هەندێک مەرجی ئاسان هەموو کەسێک دەتوانێت ببێتە خاوەنی چەک و مۆڵەتی بدرێتێ. "  لە پرۆژەیاساکەدا مەرجەکانی هەڵگرتنی چەک ئەوەن کە کەسەکە مێشکی تەواو بێت، تەمەنی لە ٢١ ساڵ کەمتر نەبێت، ساڵانە مۆڵەتەکەی نوێ بکاتەوە، نەتوانێت هەموو جۆرە چەکێک هەڵبگرێت.  رووپاک ئەحمەد گوتی: "ئەو مەرجانە قورس نین و واناکەن دیاردەی هەڵگرتنی چەک کەم ببێتەوە یان بنەبڕ بکرێت. هەروەها هەموو جۆرە چەکێک مەترسییە لەسەر کۆمەڵگە. تێبینییەکەم ئەوەیە هەر کەسێک کە کاری بە چەک نەبێت، لە هێزە ئەمنییەکان نەبێت، پێویست ناکات چەکی پێبێت. واتە هاووڵاتییەکی ئاسایی بۆی نەبێت چەک هەڵبگرێت. "  ئەو پەرلەمانتارە ئاماژەی بەوە دا، خۆی تێبینی لەسەر ئەوە بوو کە خەڵک بەبێ مۆڵەت چەکی پێیە و بەکاری دەهێنێت و لە ئەنجامدا رێژەی تاوان زیادی کردووە.   رێکخستنی یاسای چەک لەوەوە هات کە لە رابردوودا چەندین رووداو لە ئەنجامی هەڵگرتنی چەک روویان دا، وەک کوشتنی بەئانقەست و تەقەکردن لە شوێنە گشتییەکان. ئەمەیش وایکرد هەم حکومەت هەم پەرلەمان یاسایەک بۆ قەدەخەکردنی هەڵگرتنی چەک بەبێ مۆڵەت دەربکەن.  رووپاک ئەحمەد ئەوەی خستەڕوو کە بەشێکی یاساکە تایبەتە بە قاچاخیی چەک کە سزایەکی قورسی بۆ دانراوە. ئەو کەسەی بە قاچاخی چەک دەهێنێت ئەگەر لێیبگیرێت و نیەتی کردەوەی تیرۆریستی بێت ئەوە سزاکەی لەسێدارەدان یان بەندکردنی هەتاهەتایی دەبێت.   ئەو پەرلەمانتارە گوتی: "تێبینییەکمان هەیە کە ئەوەیە دەڵێین دەبێت ' نیەت ' و ' کردن ' ـی تاوان ' جیا بکرێنەوە، چونکە ئەگەر کردەوەکەی کرد لەو سزایە قورستر چی دەبێت؟ ئەو کاتە چی لێدەکەن؟ دیارە سزای قورستر نییە. "  ئەمڕۆ سێشەممە ٢٠٢٢/٠٣/٠١ پەرلەمانی کوردستان بۆ دانیشتنی ئاسایی ژمارە ١ ـی خولی بەهارەی ساڵی چوارەم لە خولی پێنجەم کاژێر ١٢: ٠٠ی نیوەڕۆ کۆبووەوە.  لە کۆبوونەوەکەدا بەپێی حوكمى مادده‌كانى " ٩٠، ٩١، ٩٣، ٩٦، ٩٧ " له په‌یڕه‌وی ناوخۆی په‌رله‌مانی كوردستان ده‌نگ له‌سه‌ر ئه‌م پرۆژه و پێشنیازه‌یاسایانه دەدرێت:   ١ - پێشنیازه‌یاسای "پاراستنی ئه‌رشیف" له هه‌رێمی كوردستان - عێراق.  ٢ - پرۆژه‌یاسای "چه‌ک" له هه‌رێمی كوردستان - عێراق.  ٣ - پرۆژه‌یاسای "هه‌موارى یه‌كه‌می یاسای وه‌زاره‌تی كاره‌با له هه‌رێمی كوردستان - عێراق، ژماره ٦ ى ساڵی ٢٠٢١ دەنگدان لەسەر پرۆژە یاسای چەک لە کاتێکدایە کە لە مانگی شوباتی ٢٠٢٢ دا چەندین رووداوی هەڵگرتنی چەکی بێمۆڵەت و تەقەکردن و کوشتن و دزین لە هەولێر روویان دا. لەسەر ئەو رووداوانەیش چەندین کەسێک دەستگیر کران.  رۆژی یەکشەممە لە دارەتوو گەنجێک بە دەستڕێژی گوللە کوژرا. رۆژی شەممە لە گەڕەکی باداوا لەسەر شەڕی منداڵ لەنێوان دوو ماڵدا بووە شەڕەتەقە.  رۆژی ٢٥ ـی شوباتیش تۆمەتبارێک لە بنکەی پۆلیسی باداوە دەستگیرکرا کە چەکی بێمۆڵەتی پێ بوو. رۆژی ١٥ی شوبات کەسێک لە بەحرکە دایکی خۆی کوشت. رۆژی ١١ی شوبات پۆلیسی هەولێر تۆمەتبارێکی بە تۆمەتی هەڵگرتنی چەکی بێمۆڵەت دەستگیر کرد کە لە کاتی دەستگیرکردنیدا دەست بەسەر دەمانچەیەکی جۆری (کڵۆک)دا گیرا.  رۆژی ١٠ی شوبات لە گەڕەکی عارەبان کەسێک کوژرا. ٤ی شوبات لە گوندێکی سنووری قوشتەپە کەسێک لە ماڵی خۆیدا بە گوللە کوژرا بوو. رۆژی ١ ـی شوباتیش پۆلیسی هەولێر کەسێکی دەستگیر کرد کە لە بنکەی پۆلیسی شەمامک بە تۆمەتی کوشتن داواکراو بوو.  رۆژی ٢٣ ـی شوبات پۆلیسی هەولێر باندێکی پێنج کەسیی دزییان دەستگیرکرد کە لە رێگەی جی‌پی‌ئێسەوە ئۆتۆمبێلی گرانباییان دزیبوو. رۆژی ٢٢ی شوبات بنکەی پۆلیسی شاوێس کەسێکیان بە تۆمەتی دزینی ١٧ هەزار و ٣٠٠ دۆلاری ئەمریکی و دوو ملیۆن دیناری عێراقی لە ماڵێک دەستگیر کرد کە وەک کارگوزار لەو ماڵەدا کاری دەکرد. رۆژی ١٧ی شوبات دوو کەس لە شەقامی ١٥٠ مەتری خەریکی دزینی کێبڵی کارەبایی بوون و دەستگیر کران. هەر هەمان رۆژ دوو کەسی دیکە لە بەحرکە لەسەر دزینی ماتۆڕ دەستگیرکران. رۆژی ١٤ی شوبات پۆلیسی عەنکاوە ئافرەتێکی سووریی دەستگیر کرد کە لە مانگێکدا شەش دزیی لە زێڕنگەرەکانی هەولێر کردبوو. ٩ی شوبات پۆلیسی خەبات دوو کەسی لەسەر دزیکردن لە فەرمانگەی ئاوی خەبات دەستگیرکرد.