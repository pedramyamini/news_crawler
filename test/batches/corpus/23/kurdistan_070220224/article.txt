بەڵام لە رۆشنایی بە فەرمی راگەیاندنی بایکۆتکردنی دانیشتنەکەی ئەمڕۆی پەرلەمانی عێراق لەلایەن فراکسیۆنی سەدری، چوارچێوەی هاوئاهەنگیی شیعە، هاوپەیمانیی سەروەریی سوننەکان و پارتی دیموکراتی کوردستان کە پێکەوە خاوەنی نزیکەی دوو لەسەر سێی کورسییەکانی پەرلەمانن؛ چاوەڕوان ناکرێت دانیشتنەکە ئەمڕۆ بەڕێوەبچێت.  ئەمەش لە کاتێکدایە سیروان سیرینی، ئەمینداری گشتیی ئەنجوومەنی نوێنەرانی عێراق بە تۆڕی میدیایی رووداوی راگەیاند، "بەپێی وادەی دەستووری، ئەمڕۆ دووشەممە دوایین وادەیە بۆ هەڵبژاردنی سەرۆککۆماری عێراق".  هۆکاری بایکۆتکردنی دانیشتنەکەی ئەمڕۆی پەرلەمانی عێراق لەلایەن زۆربەی فراکسیۆنە سیاسییە گەورەکانەوە رێکنەکەوتنی ئەو فراکسیۆنانەیە لەبارەی بەربژێر بۆ پۆستی سەرۆککۆمار و شێوازی پێکهێنانی کابینەی نوێی حکومەتی عێراق.  تاوەکو ئێستا ناکۆکیی نێوان فراکسیۆنی سەدری و چوارچێوەی هاوئاهەنگی، کە ئەمەی دواییان لە هاوپەیمانیی دەوڵەتی یاسا و هاوپەیمانیی فەتح و هەشت لایەنی سیاسیی دیکە پێکهاتووە، بەردەوامە.  هەروەها پارتی دیموکراتی کوردستان و یەکێتیی نیشتمانیی کوردستان تاوەکو ئێستا ئامادە نین لەسەر یەک بەربژێر رێکبکەون و هەریەکەو بەربژێری خۆی بۆ پۆستی سەرۆککۆمار هەیە.