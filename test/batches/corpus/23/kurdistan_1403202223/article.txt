فێرخوازانی خولی فێربوونی زمانی کوردی لە شەش کۆرسی جیاوازدا فێری زمانی کوردی کراون، بەشی فێرگەی ناوەندی زانستپەروەری بۆ ژیان خولەکانی بەڕێوەبردووە. ئەو فێرگەیە تاوەکو ئێستا ٢٧ خولی فێرکاریی زمانی کوردیی بەڕێوەبردووە و مامۆستاکانی دەڵێن، هاونیشتمانییان بە پێشوازیی گەرمیان، هاندەریان دەبن لە بەردەوامیدان بە چالاکییەکە.  لە فێرگەی ناوەندی زانستپەروەری بۆ ژیان، شەش مامۆستای ژن و حەوت مامۆستای پیاو خۆبەخشانە هاونیشتمانیان فێری خوێندن و نووسین بە زمانی دایک دەکەن. هەوڵی ئەوان کاریگەریی لەسەر کۆمەڵگە هەبووە و هاونیشتمانیان دەڵێن، زیاتر لە جاران هەست بە پێویستیی فێربوونی زمانی دایک دەکەن.  لە رۆژهەڵاتی کوردستان نزیکەی ٢٠ ناوەند و ئەنجوومەن بۆ فێرکردنی زمانی کوردی چالاکی دەکەن. ئەوان ساڵانە سەتان کەس فێری زمانی دایک دەکەن و بەشێک لەوانەی فێردەبن، دواتر دەبن بە مامۆستا و چالاکڤانی خۆبەخش.