ئەحمەد مزوری، نوێنەری فڕن و سەمونخانەکانی دهۆک، لەکاتی بەشداریکردنی لە بوولتەنی هەواڵەکانی کاژێر ١٧: ٠٠ی تۆڕی میدیایی رووداو کە شەهیان تەحسین پێشکەشی دەکات، لەبارەی هۆکاری داخستنی نانەواخانە و سەمونخانە لە پارێزگای دهۆک و ئیدارەی سەربەخۆی زاخۆ رایگەیاند: "بەهۆی گرانبوونی نرخی ئارد و کرێی کارەبا و غاز و سووتەمەنی پێداویستییەکانەوە نانەواخانە و سەمونخانە ناتوانن بەردەوام بن و شوێنەکانیان دادەخەن".  ئەحمەد مزوری ئاماژە بە بەرزبوونەوەی نرخی ئەو پێداویستیانە دەدات، کە هۆکار بوونە بۆ ئەوەی نانەواخانە و سەمونخانەکان دابخرێت و دەڵێت: "پێش دابەزینی بەهاری دینار بەرامبەر بە دۆلای ئەمریکی فەردەیەک ئارد لەنێوان ٢٥ بۆ ٢٧ هەزار دینار بوو، بەڵام ئێستا نرخەکەی لەنێوان ٣٩ بۆ ٤٣ هەزارە، گاز کە پێشتر حکومەت دابینی دەکرد لیتری بە ٢٧٥ دینار پێدەداین هەرچەندە بەشی نەدەکردین و خۆشمان لیتری گازی بارزگانیمان بە ٤٠٠ بۆ ٤٥٠ دینار دەکڕی، بەڵام ئێستا نرخی لیترێک بووەتە ٨٥٠ دینار، واتە سێ بۆ چوار هێندە گرانبووە. نرخی کرێی کارەبای نیشتمانیش بەهۆی ئەوەی شوێنی بازرگانییە ٦ هێندەی ماڵانە".  بەگوتەی نوێنەری فڕن و سەمونخانەکانی دهۆک لە ٢٨ - ٠٩ - ٢٠٢١، لە ئەنجوومەنی وەزیرانەوە بڕیارێک دەرچووە کە ٨ خاڵ لەخۆ دەگرێت، گرنگترین خاڵەکان وەک ئەو ئاماژەی پێدەدات: "کەمکردنەوەی نرخی گاز، کەمکردنەوەی باج لەلایەن حکومەت، لەسەر فڕن و سەموونخانەکان، چونکە بەشێکی زۆریان مۆڵەتەکەیان بەسەرچووە توانایان نییە نوێی بکەنەوە، هەروەها باجی سەر هاوردەکردنی ئارد کەمبکرێتەوە یان کارگە دابنرێت بۆ ئەوەی لەو قەیرانە دەرباز ببین. بەڵام تاوەکو ئێستا ئەو بڕیارانە جێبەجێ نەکراون".  بەپێی ئاماری سەندیکای کرێکاران لە دهۆک، ٢٠٥ نانەواخانە و ١٢٩ سەمونخانە لە دهۆک هەن، لە زاخۆش نزیکەی ٣٠٠ نانەواخانە و سەموونخانە هەن لەگەڵ ٢١ نانەواخانە و سەمونخانە لە سێمێل، ئەگەر هەریەک لەو نانەواخانە و سەمونخانە ٤ کەس کاری تێدابکات، تەنیا لە دهۆک ١٣٣٦ خانەوادە لەو رێگەیەوە بژێوی پەیدا دەکەن، بە داخستنی هەر نانەواخانە و سەمونخانە".  ئەحمەد مزوری دەڵێت: "لە ماوەی دوو مانگی رابردوودا نزیکەی ٢٥ نانەواخانە و سەمونخانە لە زاخۆ داخراون، لە دهۆکیش رۆژانە بە تێکڕا ٣ بۆ ٤ نانەواخانە و سەمونخانە دادەخرێن بەهۆی ئەوەی بۆیان دەرناهێنێت. ژمارەیەک لە خاوەن نانەواخانە و سەمونخانەکانیش مۆڵەتیان بە ئێمە داوە ئەگەر تاوەکو سەری مانگ ئەو قەیرانە چارەسەر نەکرێت ئەو بە ناچاری نانەواخانە و سەمونخانەکانیان دادەخەن".