ئەمڕۆ هەینی، ٤ ـی ئاداری ٢٠٢٢، هۆگر عەزیز، گوتەبێژی بەڕێوەبەرایەتیی پۆلیسی هەولێر بە تۆڕی میدیایی رووداوی راگەیاند، "بەشی پۆلیسی نەهێشتنی تاوان - نوسینگەی کەسنەزان، باندێکی دزیی شەش کەسییان دەستگیرکرد کە دوو تۆمەتباری پیاو و ٤ تۆمەتباریان ئافرەت بوون بە ناوەکانی (ا، ا، ح)، (هـ، ح، ع) و (م، ا، ح)، (ئـ، ب، ح)، (س، س، م) و (ب، م، س) بەتۆمەتی ئەنجامدانی تاوانی دزیکردن".  گوتەبێژی بەڕێوەبەرایەتیی پۆلیسی هەولێر بۆ رووداو ئاشکرایکرد، سەرجەمی دزییەکان لەنێو ناحیەی کەسنەزاندا کراون. هەروەها باسی لەوەش کرد، "ئەو باندە لە ناحیەی کەسنەزان قاسەیان شکاندبوو، پارە، زێڕ، دەمانچە و کەلوپەلی ئەلیکترۆنی و ناوماڵیان دزیبوو. "  هۆگر عەزیز ئاماژەی بەوەش کرد، "تۆمەتباران دوای دەستگیرکردنیان دانیان ناوە بە ئەنجامدانی ٦ تاوانی دزی، هەروەها لەکاتی دەستگیرکردنیان دەست بەسەر بڕێک ماددەی هۆشبەر و پایپ و کەلوپەلی بەکارهێنانی ماددەکە و ١٥ دەستە حەبی جۆرا و جۆری بێ هۆشکەریشدا گیراوە. "  بەپێی راگەیێندراوێکی بەڕێوەبەرایەتیی پۆلیسی هەولێر ئەو باندە شەش کەسییە، پەڕاوی لێکۆڵینەوەیان بۆ ڕێکخراوە بەپێی ماددە ٤٤٣ لەیاسای سزادانی عێراقی و ئێستا ڕاگیراون.