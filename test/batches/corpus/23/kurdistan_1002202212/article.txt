دوای نیوەڕۆی ئەمڕۆ پێنجشەممە ١٠ - ٠٢ - ٢٠٢٢ بافڵ تاڵەبانی، هاوسەرۆکی یەکێتیی نیشتمانیی کوردستان بەمەبەستی کۆبوونەوە لەگەڵ سەرۆک بارزانی گەیشتە پیرمام، بڕیارە سەرۆک بارزانی و بافڵ تاڵەبانی لەسەر چەند پرسێکی تایبەت بە هەرێمی کوردستان و عێراق گفتووگۆ بکەن کە یەکێک لەوان پرسی سەرۆککۆماری داهاتووی عێراقە.  رەنجە جەمال، پەیامنێری تۆڕی میدیایی رووداو لە هەولێر رایگەیاند، بڕیارە دوای کۆبوونەوەی لەگەڵ سەرۆک بارزانی، بافڵ تاڵەبانی لە هەولێر لەگەڵ نێچیرڤان بارزانی، سەرۆکی هەرێمی کوردستان کۆببێتەوە.  فەرەیدوون عەبدولقادر، سیاسەتڤان دەڵێت هەموو ئاماژەکان بۆ ئەوەن پارتی و یەکێتی بگەنە رێککەوتن و ئاماژە بەوە دەدات بافڵ جەلال تاڵەبانی بۆ رێککەوتن چووەتە پیرمام نەوەک گفتوگۆ، پێشیوایە رێگە عاقڵانەکە ئەوەیە پارتی و یەکێتی پێکەوە لەسەر بەربژێرێک رێکبکەون.  ئەمڕۆ پێنجشەممە ١٠ - ٠٢ - ٢٠٢٢، فەرەیدوون عەبدولقادر، سیاسەتڤان، لەکاتی بەشداریکردنی لە بوولتەنی هەواڵەکانی کاژێر ١٢: ٠٠ی تۆڕی میدیایی رووداو، کە سەنگەر عەبدولڕەحمان پێشکەشی دەکات، لەبارەی کۆبوونەوەی ئەمڕۆی پارتی و یەکێتی و رێککەوتن لەسەر بەربژێرێک بۆ سەرۆککۆمار، رایگەیاند: "گەشبینم، پێموایە هەموو ئاماژەکان بۆ ئەوەن دەگەنە رێککەوتن. "  بەگوتەی فەرەیدوون عەبدولقادر، ئەو دوێنێ وەڵامی خۆی لە سەرۆک بارزانی وەرگرتووەتەوە و دەڵێت: "وەڵامەکانی کاک مەسعود زۆر ئیجابییە، ئەوەی ئاگاداری کۆبوونەوەی مەکتەبی سیاسیشم، مەکتەبی سیاسی بڕیاریانداوە رێکبکەون، کاک بافڵیش بۆ رێککەوتن چووە، بۆ گفتوگۆ نەچووە. "  فەرەیدوون عەبدولقادر دەڵێت: "رێگە عاقڵانەکە ئەوەیە پارتی و یەکێتی پێکەوە لەسەر بەربژێرێک رێکبکەون، بەڵام لەوکاتە زۆر لەوە دەچێت د. بەرهەم چانسی بوونی بە سەرۆککۆمار کەم ببێتەوە. "