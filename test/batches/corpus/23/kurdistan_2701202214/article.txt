بەگوێرەی راگەیێندراوێک کە بەرەبەیانی رۆژی پێنجشەممە ٢٧ ـی کانوونی دووەمی ٢٠٢٢ لەلایەن پارێزگای سێرت بڵاوکراوەتەوە، بەهۆی بەفربارینەوە بەشێکی رێگەی سەرەکی شارۆچکەی دهـ - شرناخ  بەڕووی هاتووچۆدا داخراوە و تیمەکان بەردەوامن لە هەوڵەکانیان بۆ راماڵینی بەفری سەر رێگەکە.  لە راگەیێندراوەکەدا ئاماژە بەوەش کراوە، دوای کۆتاییهاتنی کاری تیمەکان، رێگەکە بەڕووی هاتووچۆدا دەکرێتەوە.  لەبەشێکی دیکەی راگەیێندراوەکەدا هاتووە، "هەروەها لەسەر ئەو رێگەیە چوار کەس لەنێو ئۆتۆمبێلێکدا گیریانخواردبوو. ئەو کەسانە لەلایەن تیمەکانەوە رزگارکراون و گەیێندراونەتە ناوەندی شارۆچکەی دهی سەر بە پارێزگای سێرت. "   لەنێوەڕاستی ئەم مانگەوە شەپۆلێکی بەفربارین شارەکانی باکووری کوردستان و تورکیای گرتووەتەوە، بەوهۆیەوە رێگەی سەتان گوند و شارۆچکە داخراون، تاوەکو ئێستا نەتوانراوە رێگەی بەشێک لەو ناوچانە بکرێنەوە.