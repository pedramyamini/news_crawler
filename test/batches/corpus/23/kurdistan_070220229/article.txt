سیروان بارزانی، سەرپەرشتیاری میحوەرەکانی گوێڕ - مەخمووری پێشمەرگە بە تۆڕی میدیایی رووداوی راگەیاند، بەیانی ئەمڕۆ دووشەممە ٠٧ - ٠٢ - ٢٠٢٢ ئۆپەراسیۆنێکی هاوبەشی پێشمەرگە و سوپای عێراق بۆ دۆزینەوە و راوەدوونانی حەشارگە و چەکدارانی داعش لە سنووری ناحیەی سەرگەڕان ئەنجامدرا و ژمارەیەک حەشارگە و چەک و تەقەمەنی دەستیان بەسەردا گیرا.  سیروان بارزانی گوتی: "ئۆپەراسیۆنەکە بە پانتایی نزیكەی ٣٠٠ كم دووجا ئەنجامدراوە و نێوان میحوەری ٥ و ٦ی هێزی پێشمەرگە و فیرقەی ٨ و فیرقەی ١٤ی عێراقی گرتووەتەوە. "  سەرپەرشتیاری میحوەرەکانی گوێڕ - مەخمووری هێزەکانی پێشمەرگە ئاماژەی بەوەش کرد، جگە لە هێزی كۆماندۆ، هێزی لیواكانی ٢ و ١٠ و ١٤ و ١٨ ـی وەزارەتی پێشمەرگەش بەشدارییان لە ئۆپەراسیۆنەكەنەکەدا کردووە.