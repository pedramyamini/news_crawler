بەكر خواكەرەم، بەرپرسی پاکكردنەوەی ناوەندی سلێمانی لە كۆمپانیای شكار لە  كاتی بەشداریكردنی لە بەرنامەی بە كاتی سلێمانی رادیۆی رووداودا رایگەیاند، شەوی  رابردوو لە نووسینگەی بافڵ جەلال تاڵەبانییەوە پەیوەندی بە كۆمپانیاكەیانەوە  كراوە و بەڵێنی ئەوەیان پێدراوە کە گرفتەكەیان بۆ چارەسەر بكەن و گوتی: "بڕیارە  تاوەكو رۆژی پێنجشەممە پارەمان بۆ خەرج بكرێت".   لە هەمان بەرنامەدا كەریم مستەفا، بەرێوەبەری كۆمپانیای هەرێم كە چەند ناوچەیەکی  سلێمانی لە زبڵ و خاشاك پاکدەکاتەوە، رایگەیاند، چەند جارێكی دیكە بەڵێنی خەرجكردنی پارەیان پێدراوە، بەڵام بۆیان خەرج نەكراوە و گوتی: "بۆیە تاوەكو ئێستا   لە مانگرتن بەردەوامین و دەستمان بەكار نەكردووەتەوە".   نزار كەمال، بەرپرسی بەشی خزمەتگوزاری لە شارەوانیی سلێمانی وەك میوانێكی  دیكەی بەرنامەکە بەكاتی سلێمانی ئاماژەی بەوەدا کە دوای دەستبەكاربوونەوەی  كۆمپانیای شكار لە ناوەندی سلێمانی، ئەوان بۆ كۆكردنەوەی زبڵ و خاشاك تیمەكانیان دەگەڕێنەوە گەڕەكەكانی سلێمانی و گوتی: "لەكاتی مانگرتنی ئەو  كۆمپانیایەدا ئێمە ناو بازاڕمان پاكدەكردەوە، بەڵام لە ئەمڕۆوە بە نزیكەی ٤٥ ئۆتۆمبێل و ئامێری پاكکەرەوەی شارەوانی و نزیكەی ١٥٠ ژینگەپارێزی شارەوانی  لە گەڕەكەكاندا سەرقاڵی كۆكردنەوەی زبڵ دەبین تاوەكو ئەو گرفتە چارەسەر  دەبێت".   بەرپرسی بەشی خزمەتگوزاری لە شارەوانیی سلێمانی گوتی، لەناو شاری  سلێمانی تاوەكو ئێستا نزیكەی ٢٥ % فرۆشیاران و ماڵان پابەندیی پێدانی پارەی  رشتنی خۆڵ و خاشاكن كە بۆ هەر ماڵێك بڕی پێنج هەزار دینار و بۆ فرۆشیارانیش  بەپێی پیشەكەیان پارەی رشتنی خۆڵ و خاشاكیان لێوەردەگیرێ و گوتیشی: "ئەو  پارەیەش بۆ شارەوانی نییە، بەڵكو دەبێتە داهاتی حكومەت".   بەهۆی مانگرتنی كۆمپانیاكانی كۆكردنەوەی زبڵ و خاشاكی سلێمانی، كە بەهۆی   وەرنەگرتنی پارە لەلایەن حكومەتەوە دەستیان لەكار هەڵگرتووە، زبڵ و   خاشاكێكی زۆر لە گەڕەكەكانی سلێمانی كۆبوەتەوە.   زبڵ و خاشاكی سلێمانی رۆژانە نزیكەی ١٢٠٠ تۆن دەبێت.