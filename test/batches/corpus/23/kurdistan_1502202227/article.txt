د. کاوان ئیسماعیل، راگری کۆلێژی یاسا و پسپۆڕ لە گرێبەستە نەوتییەکان لەکاتی بەشداریکردنی لە بووڵتەنی کاژێر هەشتی تۆڕی میدیایی رووداودا گوتی، "بڕیارەکەی دادگەی فیدراڵی عێراق، کۆمەڵێک کەلێنی تێدایە؛ دەبێ بزانین چۆن بەشێوەیەکی یاسایی بەرەنگاری ئەو کەلێنە یاساییانە دەبینەوە، هەروەها دەبێ بە سیاسییانەش بەرەنگاری ببینەوە، چونکە پاشخانی ئەم بڕیارە سیاسییە".  د. کاوان ئیسماعیل گوتی، "دادگەی فیدراڵی عێراق پشتی بە ١٠ هۆکار بەستووە؛ سێ لەو هۆکارانە باسی ئەوە دەکەن کە مامەڵەکردن بە نەوت و غاز لە دەسەڵاتی حکومەتی ناوەنددایە، بەڵام ئەمە وا نییە؛ دەسەڵاتی نەوت و غاز راستەوخۆ دەسەڵاتی حکومەتی عێراقی نییە، بەڵکو هاوبەشە؛ دوو ماددەشی بۆ تەرخانکراوە، لە ماددەی ١١٠ی دەستووردا باسی ئەوە دەکات کە هەندێ تایبەتمەندی نەوت و غاز هەن یەکلاکەرەوە و تایبەتن، بەڵام دواتر لە ماددەی ١١١ دا باسی موڵکیەت دەکات و دوای ئەویش باسی چۆنێتیی ئیدارەدانی نەوت و غاز دەکات بە هاوبەشی لەنێوان حکومەتی ناوەند و هەرێمەکان".  رۆژی سێشەممە ١٥ی شوباتی ٢٠٢٢، دادگەی فیدراڵیی عێراق لەبارەی دوو سکاڵا کە لە ساڵانی ٢٠١٢ و ٢٠١٩ لەسەر هەرێمی کوردستان تۆمارکرابوون کۆبووەوە، سکاڵاکان تایبەن بە نەوتی هەرێمی کوردستان و هەناردەکردنی.  دادگەی باڵای فیدراڵیی عێراق لە دانیشتنەکەی ئەمڕۆیدا چوار بڕیاری دژی هەرێمی کوردستان دەرکرد کە تایبەتن بە نەوتی هەرێمی کوردستان؛ بڕیارەکانیش ئەمانەن:  ١ - یاسای نەوت و غازی هەرێمی کوردستان ژمارە ٢٢ی ساڵی ٢٠٠٧ نادەستوورییە و پووچەڵ دەکرێتەوە، چونکە پێچەوانەی ماددەکانی ١١٠، ١١١، ١١٢، ١١٥، ١٢١، ١٣٠ی دەستووری کۆماری عێراقی ساڵی ٢٠٠٥ ە.  ٢ - پابەندکردنی حکومەتی هەرێمی کوردستان بە رادەستکردنی تەواوی ئەو بەرهەمە نەوتییەی لە کێڵگە نەوتییەکانی هەرێمی کوردستان و ناوچەکانی دیکەوە دەردەهێندرێت کە وەزارەتی سامانە سرووشتییەکانی هەرێمی کوردستان هەڵساوە بەدەرهێنانی نەوت لێیانەوە، هەروەها رادەستکردنی بە حکومەتی فیدراڵی لەڕێگەی وەزارەتی نەوتی عێراقەوە و رێگەی پێبدرێت لە بەکارهێنانی دەسەڵاتە دەستوورییەکانی لەبارەی دۆزینەوەی نەوت و دەرهێنان و هەناردەکردنی.  ٣ - سکاڵاکار دەتوانێت چاودێریی پووچەڵبوونەوەی ئەو گرێبەستە نەوتییانە بکات کە حکومەتی هەرێمی کوردستان لەڕێگەی سکاڵالێکراو و وەزیری سامانە سرووشتییەکانی هەرێمی کوردستان لەگەڵ لایەنە بیانییەکان لە دەوڵەتان و کۆمپانیاکان بۆ دۆزینەوە و دەرهێنان و هەناردەکردنی نەوت و فرۆشتنییەوە واژۆی کردوون.  ٤ - پابەندکردنی حکومەتی هەرێمی کوردستان بە رێگەپێدان بە وەزارەتی نەوتی عێراق و دیوانی چاودێریی فیدراڵی بە پێداچوونەوە بە سەرجەم گرێبەستە نەوتییەکان کە لەگەڵ حکومەتی هەرێمی کوردستان لەبارەی هەناردەکردنی نەوت و غاز و فرۆشتنییەوە واژۆکراون، ئەوەش بەمەبەستی وردبینیکردنی و دیاریکردنی ئەو مافانەی لەسەر هەرێمی کوردستانە و پشکی هەرێمی کوردستان لە بودجەی گشتی و بەو شێوەیەی کە گەیاندنی مافەکانی هاووڵاتیانی پارێزگاکانی هەرێمی کوردستان لە بودجەی گشتی فیدراڵی گەرەنتی بکات و دوانەکەوێت، دوای ئەوەی هەموو بڕگەکانی ئەم بڕیارە لەلایەن حکومەتی هەرێمی کوردستانەوە جێبەجێدەکرێت و حکومەتی فیدراڵی و دیوانی چاودێری دارایی فیدڕاڵی ئاماژە بەوە دەکات.  ٥ - پابەندکردنی سکاڵالێکراو بە پێدانی هەموو رسومات و خەرجی و کرێی پارێزەرانی بریکارەکانی سکاڵاکارەکان کە بڕی ١٠٠ هەزار دینار دەبێت و بەپێی یاسا دابەشدەکرێت.  لەبارەی بڕیارەکەی دادگەی فیدراڵی عێراقەوە، ئەیاد کاکەیی لە تیمی پارێزەرانی حکومەتی هەرێمی کوردستان کە ئامادەی دانیشتنەکەی ئەمڕۆی دادگەی باڵای فیدڕاڵی بوو بە تۆڕی میدیایی رووداوی راگەیاند: "ئەو داوایە لە ساڵی ٢٠١٢ پێشکێشکراوە و هەڵبژاردنی ئەم کاتە دەریدەخات دادگە بێلایەن نییە. " هاوکات د. کاوان ئیسماعیل دەڵێ: " لادانی دادگەی فیدراڵی لەم بڕگە و خاڵەی دەستوور، پێشێلکردنی دەستوورە، بەڵام یەکێک لە کێشەکان ئەوەیە کە بڕیاری دادگەی دەستووری جێگیرە و تانەی لێنادرێ، بەڵام پێویستە دادگەکە خۆی بپارێزێ لەو شتانەی کە دژی بەرژەوەندی هەرێمەکان و گشتییە".  بە گوتەی ئەو پسپۆڕەی گرێبەستە نەوتییەکان، ئەم بڕیارەی کە لەلایەن دادگەی فیدراڵییەوە دراوە، ناتوانرێت تانەی لێبدرێت و گوتی: "بە بڕوای من، دەبێ ئێمەش داوایەک بەرزبکەینەوە، چونکە پێشتریش روویداوە. زۆرجار دادگەی فیدراڵی بڕیاری دژ بەیەکی داوە؛ پێویستە دەسەڵاتی سیاسی هەرێمی کوردستان بێنە سەر خەت بۆ ئەوەی دادگە بڕیارێکی دیکە دەربکات و ئەم بڕیارەی سووکتر بکات".  راگری کۆلێژی یاسا و پسپۆڕ لە گرێبەستە نەوتییەکان زیاتر دەڵێ: " هۆکار و تۆمەتەکانی دادگەی فیدراڵی زۆر لاوازن و یەکەمجارە شتی وا دەبینین؛ بۆ نموونە لە بڕگەی هەشتەم ئاماژەی بە بڕیارێکی دادگەی ئەمریکا کردووە، رێک وەکو خۆی دایناوە، لە بڕگەکانی ٤ و ٥ و ٦ بابەتێکی دەستووری نووسیوەتەوە، لە هەموویان ترسناکتر لە بابەتی نۆیەم، لایەنێک تۆمەتبار دەکات لە بەرژەوەندی لایەنێکی دیکە، نابێ دادگە سەربەخۆیی خۆی لەدەستبدات".  بڕیارەکەی دادگەی فیدراڵی عێراق ١٥ لاپەڕەیە؛ د. کاوان ئیسماعیل دەڵێ: " بەشێوەیەکی گشتیی لادانی لە دەستوور تێدایە، سەرەکیترینیان یەکلاکردنەوەی مامەڵەی نەوت و غازە کە تەنیا حکومەتی ناوەند ئەو مافەی هەیە، لەکاتێکدا ئەمە بە هاوبەشییە نەک تەنیا لایەک".