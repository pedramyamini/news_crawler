ئەمڕۆ هەینی ٢١ - ٠١ - ٢٠٢٢ عەمید سدیق ئیبراهیم، بەڕێوەبەری ئاسایشی رۆژئاوای دیجلە بە تۆڕی میدیایی رووداوی راگەیاند، ئەو ئۆتۆمبێلەی کراوەتە ئامانج، ئۆتۆمبێلی بەرپرسی کەرتی بەعاجی یەبەشە بووە، بەڵام خۆی لەنێو ئۆتۆمبێلەکەدا نەبووە. لە ئەنجامی هێرشەکە دوو کەس کوژراون و دووی دیکەش بریندار بوون.  لەبارەی ناسنامەی کەسەکانەوە بەڕێوەبەری ئاسایشی رۆژئاوای دیجلە گوتی، کوژراوەکان کوردی ئێزدین و ناویان ئازاد قیرانی و سەبری حەلیقییە، دوو بریندارەکەش گەیێندراونەتە نەخۆشخانەی سنوونێ.  لە ١٠ - ١٠ - ٢٠٢٠ حکومەتی عێراق و هەرێمی کوردستان دەقی رێککەوتنەکەی نێوانیان لەبارەی شنگال بڵاوکردەوە و کە تێیدا هاتبوو، حکومەتی فیدراڵی ئیدارەی پرسی ئەمنی شارەکە دەکات و دەبێت کۆتایی بە بوونی پەکەکە و هەموو ئەو گرووپانە بێت کە پەیوەندییان پێوەیەتی.  کۆتاییەکانی مانگی کانوونی دووەمی ٢٠٢١ ـیش، رەجەب تەیب ئەردۆغان، سەرۆککۆماری تورکیا لەبارەی رەوشی شنگالەوە رایگەیاند: رەنگە لەڕێگەی دەستتێوەردانی سەربازییەوە چەکدارانی پەکەکە لە ناوچەکە دەربکات.