ئەمڕۆ چوارشەممە ٢٣ی شوباتی ٢٠٢٢، عادل ساڵح، بەڕێوەبەری راگەیاندن و پەیوەندییەکانی وەزارەتی شەهیدان و کاروباری ئەنفالکراوانی هەرێمی کوردستان، بە تۆڕی میدیایی رووداوی راگەیاند: "لەسەر راسپاردەی وەزیری شەهیدان و کاروباری ئەنفالکراوان بڕیارە بەمنزیکانە شاندێکی وەزارەت بە سەرۆکایەتی بریکاری وەزیر و ئەندامێتی ژمارەیەک لە بەڕێوەبەرانی گشتی و بەڕێوەبەرانی بەڕێوەبەرایەتییەکانی وەزارەت سەردانی دادپزیشکی بەغدا و دەزگای شەهیدان و چەند دامەزراوەیەکی دیکە بکەن بەمەبەستی هێنانەوەی رووفاتی ئەو ئەنفالکراوانەی، کە لەساڵی ٢٠١٩ لەبیابانەکانی سەماوە لە باشووری عێراق دەرهێنران".  عادل ساڵح گوتیشی: "شاندەکە دەیەوێت بچێت بۆ تەواوکردنی رێوشوێنەکانی هێنانەوەی ئەو رووفاتانەی، کە ماوەی سێ ساڵێک دەبێت لە بەغدا هەڵگیراون".  هەروەها سەوسەن میرخان، سەرۆکی لێژنەی کاروباری شەهیدان و قوربانیانی جینۆساید و زیندانیانی سیاسی پەرلەمانی کوردستان بە رووداوی گوت: "چەندین جار لەگەڵ بەرپرسانی وەزارەتی شەهیدان دانیشتووین و داواکاریی کەسوکاری ئەو ئەنفالکراوانەمان پێگەیاندوون و هەوڵدەدەین بەزووترین کات بهێنرێنەوە، چونکە بەشێک لەو بەڕێزانە بەدیار هاتنەوەی رووفاتی ئازیزانیان زۆر چاوەڕوان بوون و بەشێکیان گیانیان لەدەستداوە".  لە مانگی ئاداری ساڵی ٢٠١٩، سێ گۆڕی بە کۆمەڵ لە بیابانەکانی سەماوە لە باشووری عێراق دۆزرانەوە و لە مانگی تەمووزی ئەو ساڵەدا هەڵدرانەوە، یەکێک لە گۆڕەکان ١٧١ رووفاتی قوربانیانی شاڵاوەکانی ئەنفالی گەرمیانە، کە سەرجەمیان ژن و منداڵن، ٧٤ یان منداڵ و ٩٧ یان ژن بوون.  ئەنفال، ناوی ئەو شاڵاوەیە، کە حکومەتی بەعس لە نیوەی دووەمی هەشتاکانی سەدەی رابردوو لە عێراق دژ بە کوردستانییان بە هەشت قۆناخ جێبەجێی کرد، زیاتر لە ١٨٢ هەزار کورد زیندەبەچاڵکران، کە بەشێکیان ژن و منداڵن بوون، دوای زیاتر لە ١٨ ساڵ لەرووخانی رژێمی بەعس، هێشتا تەرمی زۆربەیان نەدۆزراوەتەوە.