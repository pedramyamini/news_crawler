لە پارێزگای لوڕستان رێگەی هاتووچۆی ٥٠ گوندی سەر بە شاری ئەلیگودەرز، لە پارێزگای ورمێ ٦٠ گوند، لە سنە ٤٠ گوند و هەروەها رێگەی هەندێک لە ناوچەکانی پارێزگای کرماشانیش هێشتا گیراون.  لە پارێزگای کرماشان کارەبای ژمارەیەک لە گوندەکانی سەر بە شاری جوانڕۆ هێشتا چاکنەکراونەتەوە. لە ناوچەی هەورامانی سەر بە پارێزگای سنەش رێگەی گوندەکان نەکراونەتەوە.  دابەزینی پلەی گەرما، سەرما و کۆنیی ئامرازەکانی پاککردنەوەی رێگەکان، کێشەیان بۆ شارەوانییەکان و فەرمانگەکانی رێگەوبانی شارەکان دروستکردووە.  ئەرسەلان شوکری، بەڕێوەبەری رێگەوبانی ورمێ دەڵێت، ئامرازەکانیان لەمێژە هەن و دەبێت نوێ بکرێنەوە، بەڵام جارێ دەبێت هەر ئەوانە بەکاربێنن کە لە بەردەستن.  پەروەردەی پارێزگای سنەش دەوامی لە سەرجەم قوتابخانەکانی پارێزگاکە تاوەکو کۆتایی ئەم هەفتەیە راگرت، هۆکاری ئەوەش بەردەوامیی دابەزینی پلەکانی گەرما، خلیسکبوونی کۆڵان و رێگەکانی هاتووچۆیە.  بەپێی راگەیێندراوی پەروەردەی سنە، خوێندن لە رێگەی ئینتەرنێتەوە بەردەوام دەبێت و راناگیرێت.