ئەمڕۆ سێشەممە ٠١ - ٠٣ - ٢٠٢٢ عەلی حەمەساڵح، پەرلەمانتاری کوردستان بە تۆڕی میدیایی رووداوی راگەیاند، کۆمپانیای (دلێر فارما)مان داوەتە دادگە، چونکە ماوەی حەوت ساڵە دەرمانی ساختەی چارەسەری شێرپەنجە بۆ نەخۆشخانەکانی کوردستان دێنێ.   پەرلەمانتاران عەلی حەمەساڵح و ئەبووبەکر هەڵەدنی لە سکاڵا یاساییەکەیاندا نووسیویانە "ئەم کۆمپانیایە، دەرمانی کۆمپانیا جیهانییەکانی ساختەکردووە و هەموو بەڵگەنامەکانی ئەو کۆمپانیایانەی ساختە کردووە، یەکێک لەو کۆمپانیایانە (Novartis)ی سویسرییە، کە بە نووسراوی فەرمی دەڵێت: هەموو بەڵگەنامەکانی لەلایەن ئەم کۆمپانیاوە ساختەکراوە".  دلێر حەسەن، خاوەنی کۆمپانیای دلێر فارما بە رووداوی راگەیاند، ئەمڕۆ لە تۆڕەکۆمەڵایەتییەکانەوە بینیمان ئەو پەرلەمانتارانە سکاڵایان لە دژمان جووڵاندووە "بەڕاستی دڵگرانی کردین، چونکە تۆمەتەکان هیچیان راست نین و ماڵوێرانییە پەرلەمانتار بەوجۆرە بکەوێتە هەڵەوە".  عەلی حەمەساڵح، لە سکاڵاکەیدا کۆمپانیای دلێر فارمای بەوە تۆمەتبار کردووە کە حەوت ساڵە "دەرمانی ساختە"ی شێرپەنجە دەداتە نەخۆشخانەکان، بەڵام دلێر حەسەن دەڵێت: "تەنیا چوار ساڵە کۆمپانیاکەمم دامەزراندووە، نازانم چۆن حەوت ساڵە دەرمان دابەش دەکەم".  خاوەنی کۆمپانیای دلێر فارما ئاماژە بەوەش دەکات، لە ماوەی کارکردنیدا وەکو کۆمپانیای هاوردەکردنی دەرمان، چەندین سوپاس و پێزانینیان لەلایەن وەزارەتی تەندروستی و نەخۆشخانەی هیوا و چەند نەخۆشخانەیەکی دیکەوە بۆ هاتووە، بەڵام بە گوتەی خۆی "لەسەر گرێبەست، گرفتیان لەگەڵ کەسێکدا هەبووە کە سکاڵای یاسایی لەسەرە، ئەویش وەکو کاردانەوەیەک ئەم بابەتەی لە دژی ئێمە جووڵاندووە، ئێمە دڵنیاین ئەم بابەتە دەستی لە پشتە".  لەبارەی بەڵگەکانی ئەو دوو پەرلەمانتارە، دلێر حەسەن زیاتر دەڵێت: "ئێمە بۆ هاوردەکردنی دەرمان، پشتگیری وەزارەتی تەندروستیمان هەیە، ئەو دوو پەرلەمانتارە ئیمەیڵێکی کۆپیکراوی بێسەرچاوەیان هێناوە و کردوویانەتە بەڵگە، بۆیە پارێزەری کۆمپانیاکەمان راسپاردووە بۆ ئەوەی رێکاری یاسایی بگرێتەبەر".  بەبڕیاری حکومەتی هەرێمی کوردستان، هەر کۆمپانیایەک دەرمانی چارەسەرکردنی شێرپەنجە هاوردە بکات، داوای ناسنامەی دەرمان (COA)ی لێدەکرێت، بۆ ئەوەی بزانرێت ئەو دەرمانە سەلامەت و باوەڕپێکراوە. بەڵام بە گوتەی ئەو دوو پەرلەمانتارە، کۆمپانیای دلێر فارما، دەرمانی ساختەی هێناوە و بەڵگەنامەی کۆمپانیا جیهانییەکانی هێناوە و دوای حەوت ساڵ دەرکەوتووە کە ساختەیە.  عەلی حەمەساڵح و ئەبووبەکر هەڵەدنی لە سکاڵاکەیاندا نووسیویانە: "هەرچەندە لە ٣.١٢.٢٠٢٠ ەوە کواڵیتی کۆنترۆڵ داوای لێکۆڵینەوەی لە کاروباری ئەم کۆمپانیا کردووە، بەڵام تائێستا سزا نەدراوە".