کێشەی زەوی جووتیاران لە کەرکووک بووە مژاری بەرنامەیەکی تایبەتی تۆڕی میدیایی رووداو کە رەنج سەنگاوی رۆژی پێنجشەممە ٠٣ - ٠٢ - ٢٠٢٢ پیشکێشی کرد. شێخ عیزەدین تاڵەبانی، سەرۆکی عەشیرەتی تاڵەبانی لە سنووری داقووق لە بەرنامەکەدا گوتی، "لەو کاتەوەی کە ئیدارەی کەرکووک بە دەستی کوردەوە بووە، ئێستاش کە پارێزگار بە وەکالەتە، هیچ خەمێکی جیددی لە خاک نەخواوە. "  لە دوای رووداوەکانی ١٦ی ئۆکتۆبەر و دانانی راکان جبووری بە پارێزگاری کەرکووک بە وەکالەت، کێشەی زەویوزار لە کەرکووک زەقتربووەتەوە، تاوەکو ئێستا عەرەبی هاوردە بە پشتیوانی هێزی سەربازی چوونەتە سەر ماڵ و گوندی کورد و هەڕەشەی دەرکردنیان لێکردوون.  کەمال قادر، موختاری گوندی عەلەغێرییە و لە بەرنامەکەدا باسی لەوە کرد، "لیژنەی کشتوکاڵی دەرچوونە بە دابەشکردنی زەوییەکان، تەماحیان لە زەوییەکانی دیکەش هەیە، ئەو خانووانەی کە بۆمان دروستکراوە دەیانەوێت ئەوانیش داگیربکەن. "  بەگوتەی جووتیاران بەرپرسانی کارگێڕیی شارەکە و هەندێک لە بەڕێوەبەرانی فەرمانگەکان کارئاسانی بۆ زەوتکردنی زەوییەکانیان دەکەن، لە هەمانکاتدا نوێنەران و لایەنە سیاسییە کوردستانییەکانیشیان بەکەمتەرخەم دەزانن و داوای دۆزینەی رێگەچارەیان لێدەکەن.  شاخەوان عەبدوڵڵا، جێگری سەرۆکی پەرلەمانی عێراق کە بە تەلەفۆن بەشداری بەرنامەکەی کرد گوتی، مەبەستیانە سەرەتا گوشارەکان لاببەن و ئەو دۆخە سەربازییەی هەیە کۆتایی پێبهێنن، دواتر کێشەکە بە تەواوی چارەسەر بکەن.  محەممەد ئیسماعیل، نوێنەری جووتیارانی سەرگەڕان کە یەکێک بوو لە میوانانی بەرنامەکە و باسی لەوە کرد، "لە گوندی شەناغە موختارێکێکیان هێناوە کە خەڵکی دیوانیەیە کەچی من خۆم لەوێ موختار بووم، بە فەرمانی راکان جبووری دەرکراوم، چوومە لای بەڕێوەبەری ناحیە و گوتم مامۆستا قبوڵی مەکە، پێی گوتم بڕۆ بە حیزبە سیاسییەکەت بڵێ. "  بەڕێوەبەری کشتوکاڵی کەرکووک چەند جارێک ئاماژەی بۆ ئەوە کرد، ئەوان کار بەیاسای ژمارە ٣٥ی بە کرێدانی زەوی و یاسای ١١٧ی چاکسازیی کشتوکاڵی دەکەن و رێنماییەکانی وەزارەت و بڕیاری دادگە جێبەجێدەکەن.  زوهێر عەلی، بەڕێوەبەری کشتوکاڵی کەرکووک ئاماژە بەوە دەکات، "ئەگەر هەموو بڕیارەکانی دابەشکردن لەساڵی ٢٠٠٣ وە پووچەڵکراونەتەوە لەبڕیارەکانی ماددەی ١٤٠ ئەی بۆچی هەموو موڵکەکان تاوەکو ساڵی ٢٠١٧ بۆ خاوەنەکانیان نەگەڕاونەتەوە؟، بۆچی تاوەکو ئێستا موڵکەکان تۆمارنەکراون، ئایا من یان فەرمانگەی کشتوکاڵ کاریان لەسەر پووچەڵکردنەوەی گرێبەستەکان یان نوێکردنەوەیان کردووە؟ ئەوانەی بانگەشەی ئەوە دەکەن بڕیار و گرێبەستەکان پووچەڵنەکراونەتەوە کوا موڵکایەتییەکانیان؟ کوا بڕیارەکان؟ برای بەڕێزم ئەمە پرسێکی پەرلەمانییە، دەبێت یاسا دەربچوێندرێت و ئەو کارە رێکبخاتەوە و دیاری بکات. "  پارێزەرێکیش دەڵێت بە هۆکاری سیاسیی چەندین نووسراو دەکرێت کە نایاسایین و لەلایەن فەرمانگەی کشتوکاڵی کەرکووکەوە رایی دەکرێن. شکار مەردان، وەکو پارێزەر بەشداری لە بەرنامەکەدا کرد و گوتیشی، "کورد لە ٢٠٠٥ ەوە نەیتوانیوە یاسای چاکسازی کشتوکاڵ زیندوو بکاتەوە، تاوەکو ئێستاش ئەو بابەتە هەر چارەسەر نەکراوە. "  چوار دەیەیە پێکهاتەکانی کەرکووک لەسەر خاوەندارێتی زەوییە كشتوكاڵییەكان ناکۆکییان هەیە، هەرچەندە دەبووایە لە ساڵی ٢٠٠٧ و لە رێگەی جێبەجێکردنی ماددەی ١٤٠ی دەستوور کێشەکە چارەسەر بکرێت، بەڵام کێشەکە هەر وەکو خۆی ماوەتەوە.