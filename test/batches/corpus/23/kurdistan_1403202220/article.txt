د. شاخەوان عەبدوڵڵا، جێگری سەرۆکی پەرلەمانی عێراق بە رووداوی راگەیاند، ئەمڕۆ دووشەممە ١٤ - ٠٣ - ٢٠٢٢ دەستەی سەرۆکایەتیی پەرلەمانی عێراق، لەبارەی هێرشەکانی سەر هەولێر کۆبوونەوە و بڕیاردرا سبەی سەردانێکی مەیدانیی ئەو شوێنانە بکەن، کە مووشەکباران کراون.  شاخەوان عەبدوڵڵا گوتی: "لیژنەیەکیش بۆ لێکۆڵینەوە لە هێرشەکە و زیانەکانی پێکدەهێنین، کە حاکم زاملی، جێگری یەکەمی سەرۆکی پەرلەمان و منیش وەکو جێگری دووەمی سەرۆکی پەرلەمان، لەگەڵ ژمارەیەک پەرلەمانتاری دیکەی تێداین".  جێگری سەرۆکی پەرلەمانی عێراق ئاماژەی بەوەشکرد، دوای ئەوەی کاری لیژنەکە تەواوبوو، راپۆرتێک دەدرێتە دەستەی سەرۆکایەتیی پەرلەمان و دواتریش دەخرێتە بەرنامەی کاری دانیشتنەوە.  رۆژی یەکشەممە ١٣ ى ئاداری ٢٠٢٢، هێرشى مووشەکى کرایە سەر هەولێرى پایتەختى هەرێمى کوردستان، دواتر سوپاى پاسدارانى کۆماری ئیسلامىی ئێران بەرپرسیارێتیى خۆى لەو ھێرشە راگەیاند.  هێرشەکە کاردانەوەی نێوخۆیی، ناوچەیی و جیهانی لێکەوتەوە. بەیانی ئەمڕۆ دووشەممە ١٤ ى ئادارى ٢٠٢٢، سەرۆکوەزیرانی عێراق لەگەڵ وەزیرانی بەرگریی و ناوخۆی وڵاتەکەی بۆ کۆبوونەوە لەگەڵ بەرپرسانی هەرێمی کوردستان لەبارەی هێرشەکەی رۆژی رابردووی سەر هەولێر گەیشتنە ئەو شارە.  چوارچێوەى هاوئاهەنگى راگەیێندراوێکی بڵاوکردەوە و رایگەیاند، بە زووترین کات روونکردنەوە لەلایەن بەرپرسانى پەیوەندیدار لەبارەى ئەو هێرشە مووشەکییە بدرێت کە دوێنێ کرایە سەر هەولێرى پایتەختى هەرێمى کوردستان و لیژنەی لێکۆڵینەوەى پەرلەمانی و حکومی پێکبهێندرێت بۆ دەرخستنی راستییەکان و رێگری لە بەکارهێنانى خاکى عێراق لە بەئامانجگرتنى لە لایەن وڵاتانى دراوسێوە.  چوارچێوەى هاوئاهەنگى شەش پارت و لایەنی هێزە شیعەکانى عێراق لە خۆ دەگرێت کە دیارترینیان هاوپەیمانیی دەوڵەتى یاسا بە سەرۆکایەتیی نوورى مالیکى، هاوپەیمانیی فەتح بە سەرۆکایەتیى هادى عامری، هێزەکانى دەوڵەتى نیشتیمانییە بە سەرۆکایەتیى عەممار حەکیم.  بەڵام هەندێک لە گرووپەکانی دیکەی شیعەی نێو حەشدی شەعبی، لەوانەش کەتیبەکانی حیزبوڵلا و گرووپی نوجەبا، پشتگیرییان لە هێرشەکەی پاسداران بۆ سەر شاری هەولێر کرد.