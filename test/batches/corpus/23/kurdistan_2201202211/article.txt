بەیانی ئەمڕۆ شەممە ٢٢ - ٠١ - ٢٠٢٢ لە گەڕەکی حاجیاوای سەقز، گیانلەدەستدانی سێ منداڵی خێزانێک کە شەوی رابردوو بە گاز خنکاون، لە لایەن بەشی فریاکەوتنی خێرای ئەو شارەوە راگەیێندراوە. بەپێی زانیارییەکانی فریاکەوتنی خێرای سەقز، کەسەکان دوو کچی ١٦ و ١٤ ساڵان و کوڕێکی ١٠ ساڵ بوون.   رۆژی هەینی ٢١ - ٠١ - ٢٠٢٢ عینایەت فەلاحی، فەرماندەی پۆلیسی شاری کەنگاوەر لە پارێزگای کرماشان رایگەیاند، سێ ئەندامی خێزانێک لە گەڕەکی حەسەنئاوای ئەو شارە بە گاز خنکاون.   بەگوتەی فەرماندەی پۆلیسی کەنگاوەر، ئەو سێ کەسەی کە خنکاون، پیاوێکی تەمەن ٦٥ ساڵ و دوو ژنی تەمەن ٥٧ و ٢٨ ساڵ بوون، تەرمەکانیان گواستراونەتەوە بۆ پزیشکیی دادی کەنگاوەر.  بەپێی راگەیێندراوی کەشناسی ئێران، شاری سەقز لە پارێزگای سنە یەکێکە بووە لە شارە ساردەکانی چەند رۆژی رابردووی رۆژهەڵای کوردستان و هەموو ئێران، پلەی گەرما تێیدا بۆ ٢٩ ژێر سفر دابەزیوە.