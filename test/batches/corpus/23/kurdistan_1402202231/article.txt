ئەمڕۆ دووشەممە ١٤ - ٠٢ - ٢٠٢٢ مەحموود محەممەد، گوتەبێژی پارتی دیموکراتی کوردستان لە راگەیێندراوێکدا ئاماژەی بەوە کرد، "دوای ئەو پێشهاتە سیاسی و كۆسپ و تەگەرانەی خرانە بەردەم هەڵبژاردنی سەرۆككۆماری عێراق و، لەپێناو بەردەوامبوونی هەنگاوە دەستوورییەكانی ناو پڕۆسەی سیاسیی عێراق"، رێبەر ئەحمەدیان بەربژێر کردووە بۆ ئەو پۆستە.  هێمن هەورامی، ئەندامی سەرکردایەتیی پارتی بە تۆڕی میدیایی رووداوی راگەیاند، "هەر کادرێک لەناو پارتی، جەنابی سەرۆک فەرمانی پێبکات بەوەی لە هەر پلە و پۆستێکدا بێت خزمەتی دۆزی رەوای گەلی کوردستان و پێکەوە ژیان بکات، بە دڵنیاییەوە جێبەجێی دەکات. بەڵی بەربژێرکردنی رێبەر ئەحمەد بە فەرمانی جەنابی سەرۆک بارزانی بووە. "  دوێنێ یەکشەممە ١٣ - ٠٢ - ٢٠٢٢ دادگەی فیدراڵی عێراق بڕیاریدا بەربژێربوونی هۆشیار زێباری رەتبکاتەوە، تاوەکو ئەو کاتەش هۆشیار زێباری تاکە بەربژێری پارتی بوو، رۆژی دووشەممە لە کۆبوونەوەی مەکتەبی سیاسیی حیزبەکە بڕیاردراوە کە رێبەر ئەحمەد، وەزیری ناوخۆی هەرێمی کوردستان بۆ ئەو پۆستە بەربژێر بکەن.  رۆژی دووشەممە ٧ ـی شوبات ماوەی دەستووری بۆ هەڵبژاردنی سەرۆککۆماری عێراق بەبێ هەڵبژاردنی سەرۆککۆماری نوێ کۆتاییهات، رۆژێک دواتر پەرلەمانی عێراق رایگەیاند، لە رۆژی چوارشەممەوە ٩ ـی شوبات جارێکی دیکە دەرگەی خۆبەربژێرکردن بۆ پۆستی سەرۆککۆمار دەکرێتەوە.  چەند زانیارییەک لە بارەی رێبەر ئەحمەد خالید؛   - یەکێکە لە رزگاربووانی ئەنفال و ١٨ کەسی بنەماڵەکەی ئەنفالکراون  - بەکالۆریۆسی لە ئەندازیاریی شارستانی لە ساڵی ١٩٩٧ بەدەستهێناوە  - ماستەری لە ئاسایشی نیشتمانی لە زانکۆی ئاسایشی نیشتمانی عێراقی بەدەستهێناوە  - بەڕێوەبەری شیکردنەوەی هەواڵگری بووە لە ئاژانسی پاراستنی ئاسایشی هەرێمی کوردستان   - بەڕێوەبەری نەهێشتنی تاوانی رێکخراو لە بەرگریی سەر بە دەزگای پاراستن بووە   - زمانەکانی کوردی، عەرەبی، ئینگلیزی و فارسی بە باشی دەزانێت  - ساڵی ٢٠٢٠ لە کابینەی نۆیەمی حکومەتی هەرێمی کوردستان بووە بە وەزیری ناوخۆ