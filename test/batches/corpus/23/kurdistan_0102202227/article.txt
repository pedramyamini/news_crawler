کارگەکە لە ناحیەی رۆڤیا لە سنووری پارێزگای دهۆک بە گوژمەی ١٥ ملیۆن دۆلار دەکرێتەوە و ٤٠ % ی کارەکانی تەواو بووە.  بە گوێرەی راگەیێندراوەکەی حکومەتی هەرێمی کوردستان کە رۆژی سێشەممە ١ - ٢ - ٢٠٢٢ بڵاویکردووەتەوە، "کارگەکە ساڵانە نزیکەی ٢٠٠ ملیۆن دۆلار بۆ بازاڕی نێوخۆیی دەگەڕێنێتەوە و رێگر دەبێت لە دەرچوونی سەرمایە بۆ دەرەوەی کوردستان".  لە راگەیێندراوەکە ئاماژە بەوەشکراوە، "کارگەکە ٤٥٠ هەلی کاری راستەوخۆ و نزیکەی ٢٥ هەزار هەلی کاری ناڕاستەوخۆ لە ناوخۆی هەرێمی کوردستان دەڕەخسێنێت و کێشەی بەرهەمی زیادەی پەتاتەش چارەسەر دەکات".  ٢٩ - ١ - ٢٠٢٢ مەلا یاسین، گوتەبێژی وەبەرهێنەرانی کوردستان بە تۆڕی میدیایی رووداوی راگەیاند، لە ساڵی ٢٠٠٦ ـەوە لە هەموو کەرتە جیاوازەکاندا بە گوژمەی ٦٢ ملیار دۆلار وەبەرهێنان کراوە، زۆرترین پڕۆژە لە هەولێر بووە کە ٤٥١ پرۆژەن و کەمترینیش لە هەڵەبجە بووە کە تەنیا چوار پرۆژەن.