ئەو ڤێستیڤاڵە لەنێو پرۆژەی بابڵۆی گەشتیاری کە دەکەوێتە ناحیەی زاویتە لە پارێزگای دهۆک بەڕێوەچوو، نزیکەی ٥٠ ملیۆن گوڵە نێرگز لەسەر رووبەری ٦٠ هەزار مەتر دووجا زەوی چێندراون.   دلاوەر مەشهور، خاوەنی پرۆژەکەیە و بە تۆڕی میدیایی رووداوی گوت، "ئەم پرۆژەیە لە ساڵی ٢٠٠٧ دەستیپێکرد، سەرەتا ١٠٠ هەزار گوڵە نێرگز بوو، دواتر ساڵ بە ساڵ بەرهەمەکانمان زیادیکرد تاوەکو ئەمساڵ گەیشتە نزیکەی ٥٠ ملیۆن گوڵە نێرگز. ساڵانە ١٠ تۆن گوڵە نێرگز لە هۆڵەنداوە هاوردە دەکەین بۆ ئەوەی هەمووساڵێک بەرهەمیان زیاتر بێت. "  زیاتر ئەو نێرگزانەی چێندراون، نێرگزی کوردین و بەشێکیشی لە هۆڵەنداوە هاوردە دەکرێت. بەگوتەی خاوەنی پرۆژەکە زیاتر لە ١٠ جۆری نێرگز لەو پرۆژەیەدا هەن.  زەینەب عەشقی، لە ڤێستیڤاڵەکەدا بەشداریکردووە و دەڵێت، "پرۆژەیەکی زۆر جوانە، ڤێستیڤاڵەکەش لە جێگەی خۆیەتی، دەبێت هێشتا گرنگیی پێبدرێت، گرنگی زۆری هەیە. جوانی بە سرووشت دەبەخشێت و هەروەها سودێکی زۆری ئابووریشی دەبێت ئەگەر هاتوو بە باشی بەرهەم بهێندرێت، دەکرێت هاوردەی دەرەوەش بکرێت، بڕاندە جیهانییەکانی بۆن و گۆڵاو نێرگزی کوردستان بەکار بهێنن. لەو بڕوایەم خۆشترین بۆنی نێرگز لە جیهان هی کوردستانە. "