رەحمان خانی، بەڕێوەبەری بەنداوی دەربەندیخان ئەمڕۆ دووشەممە ٠٧ - ٠٢ - ٢٠٢٢ بە تۆڕی میدیایی رووداوی راگەیاند، لە ماوەی چەند مانگی رابردوودا چوار مەتر ئاستی ئاوی بەنداوەکە بەرزبووەتەوە و رۆژانەش ١٠ بۆ ١٥ سانتیمەتر ئاستی ئاوی بەنداوەکە بەرز دەبێتەوە.  بەڕێوەبەری بەنداوی دەربەندیخان گوتیشی، سەرچاوەکانی ئاوی بەنداوەکە تەنیا نێوخۆیین و بۆ کۆکردنەوەی ئاوی زیاتر، ئاستی بەردانەوەی ئاو لە بەنداوی دەربەندیخان کەم کراوەتەوە.  هاوکات کۆچەر جەمال، بەڕێوەبەری بەنداوی دووکان ئەمڕۆ بە تۆڕی میدیایی رووداوی راگەیاند، دوای هاتنی شەپۆلی باران و بەفر، یەک مەتر و ٧٨ سانتیمەتر ئاستی ئاوی بەنداوەکە بەرزبووەتەوە.  بەڕێوەبەری بەنداوی دووکان ئاماژەی بەوەش کرد، ئێستا رۆژانە پێنج بۆ شەش سانتیمەتر ئاستی ئاوی بەنداوی دووکان بەرزدەبێتەوە و بڕی بەردانەوەی ئاویش وەکو پێشووە و کەم نەکراوەتەوە.