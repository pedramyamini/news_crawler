دەستەی ئاماری تورکیا بە پشتبەستن بە شوێنی نیشتەجێبوون ژمارەی دانیشتووانی تورکیا بۆ ساڵی ٢٠٢١ بڵاوکردەوە.  بەگوێرەی داتاکانی دەستەی ئاماری تورکیا، ساڵی رابردوو ژمارەی دانیشتووانی تورکیا و باکووری کوردستان یەک ملیۆن و ٦٥ هەزار و ٩١١ کەس زیادیکردووە و گەیشتووەتە ٨٤ ملیۆن و ٦٨٠ هەزار و ٢٧٣ کەس.  لەو ژمارەیە ٧٨ ملیۆن و ٩٠٨ هەزار و ٦٣١ کەس لە ناوەندی شار و شارۆچکەکاندا دەژین. لە ساڵی ٢٠٢٠ دا ٩٣ % ی کۆی دانیشتووانی تورکیا لە ناوەندی شار و شارۆچکەکان دەژیان، بەڵام لە ساڵی ٢٠٢١ دا ئەو رێژەیە بۆ ٩٣.٢ % بەرزبووەتەوە.   جگە لە ٣٠ گەورە شارەکەی تورکیا و باکووری کوردستان، رێژەی دانیشتووانی گوند و شارەدێکان لە ٧ % ـەوە بۆ ٦.٨ % کەمیکردووە.   لە کاتێكدا لە ساڵی ٢٠٢٠ دا پێنج ملیۆن و ٨٧٨ هەزار و ٣٢١ کەس لە گوند و شارەدێکاندا نیشتەجێ بوون لە ساڵی ٢٠٢١ دا بەڕێژەی ٢ % دابەزیوە و ژمارەی دانیشتووانی ئەو شوێنانە بۆ پێنج ملیۆن و ٧٧١ هەزار و ٦٤٢ کەس کەمیکردووەتەوە.    لە رووی ژمارەی دانیشتووان لە ناوەندی شار و شارۆچکەکان ئیستەنبووڵ بە پلەی یەکەم دێت لەسەر ئاستی تورکیا، کە ژمارەی دانیشتووانی ١٥ ملیۆن و ٨٤٠ هەزار و ٩٠٠ کەسە. ئەم ژمارەیە ١٨.٧ % ی ژمارەی دانیشتووانی تورکیا پێکدەهێنێ.   لەبەرامبەردا پارێزگای ئەردەخانی باکووری کوردستان، کەمترین ژمارەی دانیشتووانی هەیە لەسەر ئاستی تورکیا و باکووری کوردستان کە ٣٩ هەزار و ١٣٠ کەسن.   هەر لە ئیستەنبووڵ شارۆچکەی ئەسەنیورت کە بەشێكی زۆری دانیشتووانەکەی کوردن، ژمارەی دانیشتووانی ٩٧٧ هەزار کەسە و قەرەباڵخترین شارۆچکەیە لەسەر ئاستی تورکیا.  ئەو پارێزگایەی گوند و شارەدێکانی زۆرترین دانیشتووانیان هەیە ئافیۆنکاراهیساری تورکیایە کە ژمارەیان ٢٩٠ هەزار و ٣٤٤ کەسە، لە بەرامبەردا پارێزگای دێرسمی باکووری کوردستان گوند و شارەدێکانی کەمترین ژمارەی دانیشتووانیان هەیە، کە ٢٨ هەزار و ٤٩٩ کەسن.   لە تورکیا ٧٠ گوند هەیە، کە ژمارەی دانیشتووانیان ١٠ کەسە یان لە ١٠ کەس کەمترە. ئەو گوندانەش کە ژمارەی دانیشتووانیان لە هەزار کەس بۆ سەرەوەیە ژمارەیان ٥٧٤ گوندە.   بەگوێرەی داتاکان گوندی باسکیان سەر بە شارۆچکەی جزیر لە پارێزگای شرنەخ کە ژمارەی دانیشتووانی شەش هەزار و ٩٠ کەسە، قەرەباڵخترین گوندە لەسەر ئاستی باکووری کوردستان و تورکیا. گوندی بۆستانبوکو سەر بە شارۆچكەی سافرانبۆڵو لە پارێزگای کارابوکی تورکیا بە پلەی دووەم دێت، کە ژمارەی دانیشتووانی شەش هەزار و ٤٠ کەسە، گوندی شەپەتا سەر بە شارۆچكەی شەمزینان لە پارێزگای جۆلەمێرگی باکووری کوردستان بە پلەی سێیەم دێت کە ژمارەی دانیشتووانی چوار هەزار و ٩٨٤ کەسە.