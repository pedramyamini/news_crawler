رۆژی چوارشەممە ٢٦ - ١ - ٢٠٢٢، میران بەکر، سکرتێری رۆژنامەڤانی وەزیری پێشمەرگە، بە تۆڕی میدیایی رووداوی راگەیاند، پێشتر هێزەکانی پشتیوانیی ١ گواستراونەتەوە سەر وەزارەتی پێشمەرگە.  هێزەکانی پشتیوانیی یەک پێشتر سەر بە یەکەی هەشتای پارتی دیموکراتی کوردستان بوون، هێزەکانی پشتیوانیی دوو سەر بە یەکەی حەفتای یەکێتیی نیشتمانیی کوردستان بوون. میران بەکر، سکرتێری رۆژنامەڤانیی وەزیری پێشمەرگە گوتی: "چەکی قورس هەمووی لای ئەو دوو هێزە بووە، تانک، زرێپۆش، تۆپ و هەموو چەکەکانی دیکە، بۆیە گەڕانەوەیان بۆ ژێر چەتری وەزارەتی پێشمەرگە زۆر پێویست و گرنگە".  سکرتێری رۆژنامەڤانی وەزیری پێشمەرگە باس لەوە دەکات، هەردوو هێزەکە پێشتر کەسانی دیاری نێو سەرکردایەتیی حیزبەکان بەڕێوەیان بردووە، بەڵام لەمەودوا مووچە و جووڵە و هەموو کاروبارێکیان سەر بە وەزارەتی پێشمەرگەی هەرێمی کوردستان دەبێت.  لەبارەی مووچەی هێزەکە، میران بەکر گوتی، هاوشێوەی لیواکانی دیکەی وەزارەتی پێشمەرگە، لە هاوکاریی هاوپەیمانان مووچەیان پێدەدرێت، هەر ئیمتیازێکی دیکە هەبێت بۆ لیواکانی وەزارەتی پێشمەرگە، بۆ ئەوانیش دەبێ.  میران بەکر گوتیشی: "ئەمە شەش مانگ پێش ئێستا وەزیری پێشمەرگە یەکەم هەنگاوی بەو ئاڕاستەیە نا، لە چێوارچێوەی چاکسازییەکانی وەزارەتی پێشمەرگەدا".  لە ماوەکانی رابردوودا، هاوپەیمانان چەندین جار داوایان لە حکومەتی هەرێمی کوردستان و لایەنە سیاسییەکان کردووە، کە هێزەکانی پێشمەرگە یەکبخەن.