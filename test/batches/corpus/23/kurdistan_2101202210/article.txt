د. ئەرکان سان ئەحمەد، بەڕێوەبەری کێڵگەکە دەڵێت، بزنی سانین یەکێکە لە جۆرە ناوازەکانی بزن لە جیهاندا، تایبەتمەندیی ئەوەی هەیە کە رۆژانە بڕێکی زۆر شیر دەدات، رۆژانە سێ بۆ چوار کیلۆ شیر دەدات، بەهای خۆراکییەکەی چەند هێندەی شیری مانگایە.  کێڵگەی راسان لە شاری هەڵەبجە، ٣٦٠ بزنی سویسری لە هۆڵەنداوە هێناوە، وەک بەڕێوەبەری کێڵگەکە باسی دەکات، جگە لە زۆریی بەرهەمەکە، جۆری شیرەکەشیان بەسوودە و چەندین جۆر ڤیتامینی تێدایە.  د. ئەرکان سان ئەحمەد، گوتی، "ئەو شیرەی لێرە بەرهەم دەهێندرێت شیرێکی تەندروستە، چونکە لە ماوەی کەمتر لە دوو کاژێردا پلەی گەرمیی بۆ چوار دادەبەزێندرێت، هیچ بەرکەوتنێکی هەوا و دەستی مرۆڤ لەگەڵ شیرەکەدا نییە. شیرێکی تەندروست دەخەینە بازاڕەکانی هەرێمی کوردستان و عێراقەوە. "  کێڵگەکە چەند مانگێکە دامەزراوە، نێوبانگێکی باشی پەیداکردووە و کڕیارێکی زۆری لەخۆی کۆکردووەتەوە.  سەردار محەممەد، خاوەن مارکێتی خەجێ خانمە لە هەڵەبجە و ئاماژە بەوە دەکات، "خەڵک ئەم بەرهەمەی زۆر پێخۆشە، بەڵام شتەکە لای خەڵک زۆر تازەیە، لەبەر ئەوەی لای خەڵک جێگەی بڕوا نییە کە ئەمە لە هەرێمی کوردستاندا هەبێت، زۆربەی خەڵک وادەزانێت بەرهەمی دەرەوەی وڵاتە. پێویستە ئێمە بازاڕکردنی زیاتری بۆ بکەین. "  بەڕێوەبەرانی کارگەکە ئامانجیانە ژمارەی بزنەکان بگەیێننە هەزار بزن و پەرەی زیاتریشی پێبدەن.