دابان محەممەد، ئەندامی پەرلەمانی کوردستان لە فراکسیۆنی گۆڕان بە رادیۆی رووداوی راگەیاند، "پرسی وەرگرتنی پارەی ئاو لە رێگەی پێوەرەوە پڕە لە کێشە و کەموکوڕی. زیاتر لە دوو ساڵە لەم پرسە دەکۆڵینەوە. ئەم بابەتە تا رادەیەک شکستی هێناوە. "  سەرەتای بەستنی پێوەری ئاو دوو کۆمپانیا کارەکەیان گرتە دەست دواتر سێ کۆمپانیای دیکە خرایە پاڵیان و زیاتر لە ١٥ کۆمپانیایش پێوەری جۆراوجۆر دەفرۆشن.   دابان محەممەد گوتی: "گرێبەستەکانی وەزارەتی شارەوانی لەگەڵ کۆمپانیاکاندا گرێبەستی زۆر خراپ بوون. وەزارەت خۆی بە رێنمایی ژمارە ١ ـی ساڵی ٢٠١٨ ئەوەی رێکخستووە کە لە بەرژەوەندیی چەند کۆمپانیایەک ئەو بڕیارەی داوە و هاووڵاتییان باجەکەیان داوە. ٨٠ هەزار دینار سزا بۆ ئەو ماڵانە نووسراوە کە پێوەر نابەستن لە کاتێکدا لە رێنماییەکەدا ١٠٠ هەزار بۆ ٢٠٠ هەزار دینارە. رێنماییەکە هیچ بنەمایەکی یاسایی نییە و نایاساییە. "   مانگی ئاداری ٢٠٢١ وەزارەتی شارەوانی داوای لە پەرلەمانی کوردستان کرد لە پڕۆژە یاسای تۆڕ و بنچینەکانی ئاو و ئاوەڕۆدا پاڵپشتیی یاساییان بکەن، بەڵام پەرلەمان رەتی کردەوە.  ئەو پەرلەمانتارە گوتی: "پەرلەمان رەتی کردەوە هاووڵاتی سزابدرێت یان ئەگەر دەستکاریی پێوەر بکات سزابدرێت و، رەتی کردەوە دەسەڵات بدرێتە وەزارەتی شارەوانی کە ئەم بابەتە بەسەر هاووڵاتییاندا بسەپێنێت. "  زەردەشت عەبدولخالق، بەڕێوەبەری ئاوی هەولێر لە لێدوانێکیدا گوتوویەتی: "ئەو هاووڵاتییانەی پێوەری ئاویان نەبەستووە ٨٠ هەزار دیناریان بۆ هاتووەتەوە. "   دابان محەممەد گوتی: "من خۆم سەرم سووڕما کە بەڕێوەبەری ئاوی هەولێر باس لەوە دەکات کە لە پەرلەمانی کوردستانەوە پاڵپشتیی یاساییان هەیە کە هاووڵاتی ٨٠ هەزار دینار سزا بدرێت ئەگەر پێوەری ئاو نەستێت. ئەوە راست نییە و هیچ بنچینەیەکی نییە. "  ئەو پەرلەمانتارە گوتیشی: "من خۆیشم داوای یاسایی لەسەر تۆمار دەکەم، چونکە ئەوان بە درێژایی دوو ساڵی رابردوو بەدوای پشتیوانیی پەرلەماندا دەگەڕێن، بەڵام هیچ پشتیوانییەکی یاسایی نەکردوون و رەتی کردووەتەوە کە پشتیوانیی وەزارەت بکات. نازانم ئەو قسەیە لە کوێ سەرچاوەی گرتووە و دەبێت لە دادگە بیسەلمێنێت. "  سەرچاوەیەک لە بەڕێوەبەرایەتیی ئاوی هەولێر بە رادیۆی رووداوی گوت: "ئەوەی ئێمە پشتمان پێبەستووە ئەوەیە کە لە مانگی ئایاری ٢٠١٨ دا وەزارەتی شارەوانی چەند رێنماییەکی تایبەت بە پێوەری ئاو دەرکرد کە لە رۆژنامەی وەقایعی کوردستان بڵاوکرایەوە و لەلایەن پەرلەمانیشەوە پەسند کراوە. ئەو بڕیارە ژمارە ٢٢٥ بوو  کە لە ژمارەی ٢٦٤ دا هەموارکردنەوەی بۆ دەرچوو کە لە مانگی نیسانی ٢٠٢١ ـدا لە رۆژنامەی وەقایعی کوردستاندا بڵاوکرایەوە کە پێشتر ١٠٠ - ٢٠٠ هەزار دینار بوو و دواتر لە هەموارەکەدا بە ٨٠ هەزار دینار هەژمار کرا. "  ئەو سەرچاوەیە ئاماژەی بەوە دا، هەر بابەتێکیش لەو رۆژنامەیەدا بڵاوبکرێتەوە دوای مانگێک دەبێتە فەرمی و کاری پێدەکرێت و ئامادەن بچنە دادگە و بیسەلمێنن. ئەو پەرلەمانتارەیش دەتوانێت سەردانیان بکات و لەو بارەیەوە گفتوگۆ بکەن.   دابان محەممەد گوتی: "بە داخەوە، یەکێکی دیکە لە بێسەروبەرەییەکانی ئەم وەزارەتە ئەوەیە کە لە رێنماییەکەی خۆیاندا سزادانەکە ١٠٠ - ٢٠٠ هەزار دینارە، بەڵام من پسووڵەیەکی بەڕێوەبەرایەتیی ئاوی دەوروبەری سلێمانیم پێگەیشتووە کە تاوکوە ٥٠٠ هەزار دینار خەڵک سزا دراون. "  ئەو پەرلەمانتارە باسی لەوە کرد، خەڵکێک هەیە ٥٠٠ هەزار دیناری داوە، هەیە ٢٠٠ هەزاری داوە و هەیشە ١٠٠ هەزار دینار و ئێستا کە وەزارەت کردوویەتیە ٨٠ هەزار دینار ئایا وەزارەت ئەو زیادەیەیان بۆ دەگێڕێتەوە؟ پاڵپشتیی یاسایی ئەم بڕیارە لە کوێیە؟ دەبێت وەزارەت بەرگەی بەرپرسیارێتییەکەی بگرێت.  بە گوتەی دابان محەممەد، کەسێک لە هەڵەبجە ٧٣٤ هەزار دینار پارەی ئاوی بۆ هاتووەتەوە، بەڵام چووە بۆ لای یەکێک لە کۆمپانیاکان و بۆیان کردووە بە ١٤٣ هەزار دینار و، ئەو دەپرسێت: "چ دەسەڵاتێک دەتوانێت نزیکەی ٦٠٠ هەزار دینار کەم بکاتەوە؟ "  پەرلەمانتارەکەی گۆڕان گوتیشی: "لە ماوەی رابردوودا پێنج کارمەندی بەڕێوبەرایەتیی ئاوی هەولێر بە دەستکاریکردنی ئەو پسووڵانە سێ ملیار دیناریان دزیبوو. ئێمە چووزانین کە گەندەڵی بۆ سەرجەم بەڕێوەبرایەتییەکان بۆ خوارەوە شۆڕ نەبووەتەوە. "  ئەو پەرلەمانتارە پێیوایە کە دەبێت پیوەری زیرەکی ئاو دابنرێت وەک پیوەری زیرەکی کارەبا.  ئەو گوتی: "پێوەری کارەبا لە پەرلەمانی کوردستان پاڵپشتیی یاسایی هەیە و لە یاسای وەزارەتی کارەبادا دەسەڵات دراوە بە وەزیر کە دەتوانێت گرێبەست لەگەڵ کۆمپانیاکاندا بکات، بەڵام وەزارەتی شارەوانی ئەمەی نییە. وەزارەتی شارەوانی ئەو دەسەڵاتەی نییە کە بێت پێوەر بەسەر هاووڵاتیدا بسەپێنێت و پێیبفرۆشێت. ئەم پرۆسە بە بازرگانی کراوە و دەبێت رابگیردرێت. دەبێت حکومەت پێوەری زیرەکی ئاو دابین بکات هەر وەک چۆن بۆ کارەبای دابین کرد. "  بە گوتەی دابان محەممەد، حکومەت بۆ پێوەری کارەبا خۆی ٣٥٠ ملیۆن دۆلاری بۆ دابین کردووە و یەک جۆری لە دەرەوە هێناوە، بەڵام پێوەری ئاو دەبێت هاووڵاتی خۆی پارەکەی بدات و زیاد لە ١٥ کۆمپانیا پێوەر بە خەڵک دەفرۆشن کە پێوەری گەلێک وڵاتن.   هەروەها دەپرسێت، کاتێک هاووڵاتی پێوەری هەیە، بۆچی حکومەت سنوورێک دادەنێت و دەڵێت هاووڵاتی لە ٤٥ هەزار دینار زیاتر نەدات؟ خۆیشی وەلام دەداتەوە و دەڵێت: "چونکە متمانەی بە پێوەرەکە نییە. ئەم پێوەرانە بۆ هەرێمی کوردستان شیاو نین، چونکە پێوەری شوقەن، بۆ شوێنێکن کە ٢٤ کاژێر ئاوی تیدا بێت. ئەم پێوەرانە هەوا دەخوێننەوە و بە سەرما و گەرما تێکدەچن. "