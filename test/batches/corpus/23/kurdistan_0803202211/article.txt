رۆژی سێشەممە ٨ - ٣ - ٢٠٢٢ لە سەلاحەدین سەرۆک مەسعود بارزانی پێشوازی لە گریگۆری گالیگان، باڵیۆزی کەنەدا لە عێراق و شاندێکی یاوەری کرد.  بەپێی راگەیێنراوێکی بارەگای بارزانی لە کۆبوونەوەکەدا "بارودۆخی سیاسی عێراق و کۆسپەکانی بەردەم پڕۆسەی سیاسی عێراق و ھەنگاوە دەستوورییەکانی پێکھێنانی حکومەتی تازەی عێراق تاوتوێ کران. "  هەر بەپێی راگەیێنراوەکە باڵیۆزی کەنەدا جەختی لە گرنگی پێگەی ھەرێمی کوردستان کردەوە و رایگەیاند "وڵاتەکەی پێزانینی بۆ قوربانیدانی گەلی کوردستان لە شەری داعش و پاراستنی پێکەوەژیانی ئایینی و نەتەوەیی لە کوردستان ھەیە و ئامادەیی وڵاتەکەشی بۆ پەرەپێدانی پەیوەندیەکان لە بواری ئابووری و زانستی و ئەکادیمی نیشاندا. "  لە کۆبوونەوەکەدا سەرۆک بارزانی "سوپاسی رۆڵی کەنەدای لە یارمەتیدانی پێشمەرگە و پشتیوانیکردنی گەلی کوردستان لە رۆژانی تەنگانەدا کرد. "  بەرزڕاگرتنی پێگەی ئافرەت لە کوردستان و فراوانکردنی بەشداریی ئافرەت لە کایە جۆراوجۆرەکانی کۆمەڵگە تەوەری دیکەی ئەو دیدارەبوون.