وەزارەتی کارەبای هەرێمی کوردستان رایگەیاندووە، کۆبوونەوەی ئەنجوومەنی وەزارەتی کارەبا بە سەرپەرشتیی کەمال محەممەد ساڵح، وەزیری کارەبا بۆ تاوتوێکردن و خستنەڕووی کێشە و ئاستەنگەکانی بەردەم کەرتی کارەبا و پرۆژە و پلانەکانی وەزارەت بەڕێوەچووە و تێیدا چەند بڕیارێکیان داوە.  بەپێی راگەیێندراوەکەی وەزارەتی کارەبا، لە کۆبوونەوەکەدا ئەم بڕیارانەی خوارەوە دراون:  - گۆڕانکاری لە هەندێک پۆست و بەرپرسیارێتی کران.  - بەڕێوەبەرایەتیی دابەشکردنی کارەبای ئیدارە سەربەخۆکانی سۆران، راپەڕین و زاخۆ بە وەزارەتی کارەباوە دەبەسترێنەوە.  - لە سەرەتای مانگی ئادارەوە، ٤٠ ئەمپێر کارەبا بە هاوبەشانی کارەبا دەدرێتەوە.  - کار بە سیستمی ئەلکترۆنی و ماڵپەڕی پسوولە (pswla. com) دەکرێت و لە سەرجەم بەڕێوەبەرایەتییە گشتییەکان جێبەجێ دەکرێت.  - پێویستە تەواوی هاوبەشانی کارەبا، پێوەری زیرەکیان هەبێت. لە سەرەتای دەستپێکردنی پرۆژەی پێوەری زیرەک (١,٤٨٠,٠٠٠) هاوبەشی کارەبا لە هەرێمی کوردستان هەبوون، بەڵام ئێستا بۆ (١,٨٠٠,٠٠٠) هاوبەش بەرزبووەتەوە.  - بەڕێوەبەرایەتییە گشتییەکانی کارەبای شارەکان و ئیدارە سەربەخۆکان بەرپرسن بۆ بەدواداچوون و نەهێشتنی سەرپێچی لەسەر تۆڕەکانی کارەبا و گرتنەبەری رێوشوێنی یاسایی بەرانبەر سەرپێچیکاران. بۆ ئەم مەبەستە سیستمی پێوەری زیرەک، سەرجەم سەرپێچیەکانی دیاری کردووە.