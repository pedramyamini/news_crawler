رۆژی چوارشه‌ممه ١٦ - ٠٢ - ٢٠٢٢ نێچيرڤان بارزانى، سه‌رۆكى هه‌رێمى  كوردستان پێشوازى له ماتيوو توله‌ر، باڵيۆزى ئه‌مريكا و شاندێكى ياوه‌رى كرد.  له كۆبوونه‌وه‌يه‌كدا دوايين په‌ره‌سه‌ندنه‌كانى دۆخى سياسيى عێراق، به‌تايبه‌تيش دواى بڕيارى  دادگەى باڵاى فيدراڵیى عێراق ده‌رباره‌ى كه‌رتى نه‌وت و گاز له هه‌رێمى كوردستان تاوتوێ كرا.   بەپێی راگەیێندراوی سەرۆکایەتیی هەرێمی کوردستان، لە کۆبوونەوەکەدا نێچيرڤان بارزانی، سەرۆکی هەرێمی کوردستان خوێندنه‌وه‌ى خۆى بۆ چۆنێتيى ده‌رچوونى بڕياره‌كه و  هه‌نگاونان بۆ چاره‌سه‌رى خستووەتەڕوو، دووپاتيشی كردووەتەوە، "ئه‌م قۆناخەی عێراقى پێدا ده‌گوزه‌رێت، وا ده‌خوازێت دادگەى فيدراڵى [ی عێراق] و هه‌موو لايه‌نه عێراقييه‌كانيش به‌دواى چاره‌سه‌ركردنى كێشه‌كاندا بگه‌ڕێن".  هەروەها سەرۆکی هەرێمی کوردستان ئەوەیشی روونکردووەتەوە كه هه‌رێمى كوردستان "هه‌ميشه پابه‌نديى خۆى بۆ  چاره‌سه‌ركردنى كێشه‌كان له‌گه‌ڵ حكومه‌تى فيدراڵيى عێراق له‌سه‌ر بنه‌ماى ده‌ستوور نيشانداوه و دووپاتیكرده‌وه كه ئه‌م جۆره هه‌نگاوانه خزمه‌تى سه‌قامگيرى له وڵات ناكه‌ن، بۆيه  هه‌موومان ده‌بێت بۆ چاره‌سه‌رى و پاراستنى سه‌قامگيرى كار بكه‌ين".  له كۆبوونه‌وه‌كه‌دا سەرۆکی هەرێمی کوردستان و باڵیۆزی ئەمریکا لە عێراق هاوڕا بوون كه دواى هه‌ڵبژاردنه‌كانى ئۆكتۆبه‌رى رابردووى ئه‌نجوومه‌نى نوێنه‌رانی عێراق، "دۆستانى عێراق چاوه‌ڕوانی پێكهێنانى حكومه‌ت و سه‌قامگيرى و  به‌ره‌وپێشچوونى پرۆسه‌ى ديموكراسين له عێراق"؛ هه‌روه‌ها جه‌ختيان له گرنگيى هاريكارى و  هه‌ماهه‌نگيى نێوان هه‌رێمى كوردستان و حكومه‌تى فيدراڵيى عێراق كرده‌وه، به‌تايبه‌تى بۆ به‌ره‌نگاربوونه‌وه‌ى تيرۆر كه هێشتا له عێراق و سوورياش مه‌ترسييه‌كى راسته‌قينه‌يه.  هه‌ڵبژاردنه‌كانى هه‌رێمى كوردستان ته‌وه‌رێكى ديكه‌ى كۆبوونه‌وه‌كه بوو، تيايدا  نێچيرڤان بارزانى جه‌ختى له‌وه كرده‌وه كه سه‌رۆكايه‌تيى هه‌رێمى كوردستان له‌گه‌ڵ لايه‌نه په‌يوه‌ندیداره‌كان كار ده‌كات و له‌گه‌ڵ لايه‌نه سياسييه‌كان له په‌يوه‌نديدايه بۆئه‌وه‌ى هه‌ڵبژاردنه‌كان له كاتى خۆيدا ئه‌نجام بدرێن.  هه‌ردوولا دۆخى پێشمه‌رگه و هه‌نگاوه‌كانى چاكسازى و پرۆسه‌ى يه‌كخستنه‌وه‌يان و پشتگيريى ئه‌مريكا و وڵاتانى ديكه‌ى هاوپەیمانیان خسته به‌ر باس و هاوڕابوون كه له‌گه‌ڵ ئه‌و هه‌نگاوه باشانه‌ى لەوباره‌يه‌وه نراون، "پرۆسه‌كه هێشتا كارى زياترى ده‌وێت و له‌وباره‌يه‌وه به‌رده‌واميى  ئه‌مريكا و دۆستانى هه‌رێمى كوردستان پێويسته".  كه‌رتى ئابوورى و گرنگيى ئارامى و سه‌قامگيرى بۆ هاندانى سه‌رمايه‌گوزارى و وه‌به‌رهێنانى  بيانى له هه‌رێمى كوردستان و عێراق، گرنگيى سه‌ربه‌خۆیی دادگەكان له عێراق و هه‌رێمى  كوردستان و به‌رده‌واميى هاريكاريى هاوبه‌شى عێراق و كۆمه‌ڵگه‌ى نێوده‌وڵه‌تى، چه‌ند ته‌وه‌رێكى  ديكه‌ى كۆبوونه‌وه‌كه بوون.