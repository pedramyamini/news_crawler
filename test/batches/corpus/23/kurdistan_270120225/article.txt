بارۆی شرنەخ لە راگەیێندراوێکدا ئاماژەی بەوەداوە، سزانەدانی تاوانبارەکان، هۆکارن بۆ زیادبوونی رووداوەکانی کوژرانی گەنجان و منداڵانی کورد لە ناوچە جیاوازەکانی باکووری کوردستان لە رێگەی ئۆتۆمبێلی سەربازییەوە.   بەرەبەیانی رۆژی دووشەممە ٢٤ی کانوونی دووەمی ٢٠٢٢ زریپۆشێکی هێزە ئەمنییەکانی تورکیا لە شەقامی یافەس لە نزیک پردە کۆنەکەی شارۆچکەی جزیر، خۆی کێشا بە عەبدولغەفار دایان و بە سەختی برینداری کرد.   دوای گواستنەوەی بۆ نەخۆشخانە عەبدولغەفار دایان نەشتەرگەری بۆ کرا، بەڵام تەندروستی ناجێگیر بوو. ئێوارەی رۆژی چوارشەممە ٢٦ی کانوونی دووەمی ٢٠٢٢ لە نەخۆشخانە گیانی لەدەستدا و درەنگانی شەو بە خاکسپێردرا.   لە ١٢ ساڵی رابردوودا، لە باکووری کوردستان بەهۆی زریپۆشەکانی سەر بە هێزە ئەمنییەکانی تورکیا بەدەیان کەس گیانیان لەدەستداوە و برینداربوونە.