بیرۆکەی راگەیاندنی خەڵاتەکە تێکەڵبوونێک بوو لەگەڵ فانەکانمان لە سۆشیاڵمیدیا و بەشداریی بوو لە خۆشیی هاونیشتمانییان لە بارینی بەفری ئەمساڵ.  لە ماوەی هەڵمەتەکە کە زیاتر لە هەفتەیەک بەردەوام بوو، هەزاران وێنەمان بۆ هات لە باشوور، باکوور، رۆژهەڵات و رۆژئاوای کوردستانەوە. جیاکردنەوە و بینینی وێنەکان وایکرد ماوەیەکی زۆری بۆ تەرخانبکەین تاوەکو براوەی خەڵاتەکە رابگەیێنین و دواجار رۆژی یەکشەممە ٦ - ٢ - ٢٠٢٢ لە تیروپشکێکدا هاونیشتمانییەک لە پاوەی رۆژهەڵاتی کوردستان بووە براوەی خەڵاتەکە.  هێمن لهۆنی، بەڕێوەبەری رووداو دیجیتاڵ لەبارەی پێشوازیی هاونیشتمانییان لە هەڵمەتەکە رایگەیاندبوو: "ئەوەی بۆ من جێگای دڵخۆشییە ئەو کاریگەرییەی سۆشیاڵمیدیای رووداوە کە دەبینم لە گوندەکانی رۆژهەڵات و باکوور و رۆژئاوا و باشووری کوردستان  خەڵکێکی زۆر بەشدارن. لە یەک کاتدا وێنەت لە گوندێکی جۆلەمێرگ، بۆکان، مەریوان، شارباژێڕ، قامشلۆ، هەورامان، ئاکرێ، شەقڵاوە و کۆیە بۆ بێت مانایەکی زۆر گەورەی هەیە".  هێمن لهۆنی هەروەها گوتی: "کە دەبینی لە گوندێکی دووری رۆژهەڵاتی کوردستان چەند خانوویەکی تێدایە کەچی کاریگەریی رووداویش لەوێیە و بۆمان دەنووسن رووداو خۆشمان دەوێیت، ئینجا دڵخۆش دەبیت کە ماندووبونی ئەم چەند ساڵە چ بەرهەمێکی گەورەی هەیە و کاریگەری تۆڕی میدیایی رووداو چەندە بێ سنوورە. بۆیە چوار پارچەی کوردستان و یەک رووداو".  هەر ئەو پەیوەندییە فراوان و بەردەوامەیە لەگەڵ هاونیشتمانییان کە وایکردووە تۆڕی میدیایی رووداو یەکەمی بێ رکابەر بێت لە کوردستان و ناوچەکە. بەپێی دوایین ئاماری فەیسبووک لە رۆژی ٦ - ٢ - ٢٠٢٢ فەیسبووکی رووداو بە نزیکەی ١٧ ملیۆن ئینگەیجمێنت، یەکەمی کوردستان و ناوچەکەیە.