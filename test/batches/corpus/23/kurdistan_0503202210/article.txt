لە رۆژانی ئاساییدا لە زاخۆ ١٠٠ کرێکار دەچوونە مەیدانەکان بۆ ئەوەی کاریان دەستبکەوێت، بەڵام ماوەیەکە بەهۆی کەمبوونەوەی هەلیکار کەمتر لە ٢٠ کەس دەچنە مەیدانەکان بۆ دەستخستنی کار، زۆر جار ئەوانیش کاریان دەستناکەوێت و خەڵکی خێرخواز خواردنیان بۆ دەبەن.  مەحموود ئەحمەد، کرێکارە لە زاخۆ و دەڵێت، "زیاتر لە ١٠ رۆژە ئەم دڕێلەی من کاری نەکردووە، هەموو رۆژ لەگەڵ خۆم دەیهێنم و دەیبەم، بەڵام بەبێ ئەوەی کاری پێبکەم. "  فازیل خەمۆ، کرێکارێکی دیکەیە و باس لەوە دەکات، خەڵکی واهەیە رۆژانە لە کاژێر ٠٨: ٠٠ ـەوە تاوەکو ٠٤: ٠٠ دەچێتە سەر کار تەنیا بە ١٥ هەزار دینار. عادل ئەحمەدیش کرێکارە و گوتی، "زۆرجار بە کەمتر لە ١٥ هەزاریش کار دەکەم. "  بەهۆی کەمبوونەوەی هەلیکار، بەشێک لە وەستای دیوارەکان بە نۆرە کرێکارەکان لەگەڵ خۆیاندا دەبەن، چونکە وەکو ئەوان دەڵێن، کار کەمە و خواست لەسەر داواکردن بۆ کاریش زۆرە.  فازیل حوسێن، وەستای دیوارە و بە رووداوی گوت، "کرێکارمان زۆرن، من رۆژانە پێویستم بە دوو یان سێ کرێکار هەیە، بەڵام شەش کرێکارم هەن و بە نۆرە هەرجارە و هەندێکیان دەبەم، ناچارم وابکەم و ناتوانم هەموویان بەیەوەکەوە ببەم بۆ ئیش. "  کۆمپانیایەکی کەرتی تایبەت لە زانکۆی زاخۆ بۆ خوێندکاران و دەرچووانی زانکۆ لە سیمینارێکدا باسی لە چۆنیەتی بەدەستهێنانی کار کرد. لولاڤ عەبدولستار خوێندکارێکی زانکۆی زاخۆیە و ئاماژەی بەوە کرد، "من لە کۆنەوە پلانم هەبووە لە بواری ئەندازیاریی کار بکەم، بەڵام زۆرینەی کۆمپانیاکان بە واستە خەڵک وەردەگرن. هاوینی رابردوو ویستم بە خۆبەخش کار بکەم، بەڵام هەر کارم دەستنەکەوت. "  مەریەم عیسا، دەرچوویەکی زانکۆیە و باسی لەوە کرد، "کار هەیە ئەگەر کچان بیانەوێت کار بکەن، هیچ کاتێک نابێت مرۆڤ بێهیوا ببێت و بڵێت کار نییە، یان بڵێن کار بۆ کوڕان هەیە و بۆ کچان نییە. "  بەگوێرەی ئاماری وەزارەتی پلاندانانی حکومەتی هەرێمی کوردستان کە لە ساڵی ٢٠١٨ رێژەی بێکاری تۆمار کردبوو، رێژەکە لە هەرێمی کوردستان ١١.٧ % ـە، بەڵام بەشێک لە پەرلەمانتارانی هەرێمی کوردستان لەو باوەڕەدان بێکاری لەو رێژەیە زیاترە.