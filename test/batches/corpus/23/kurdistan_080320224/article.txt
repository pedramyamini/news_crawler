نێچیرڤان بارزانی، سەرۆکی هەرێمی کوردستان لە پەیامەکەیدا بەبۆنەی ٨ی مارس، رۆژى جيهانيى ئافره‌تان، پیرۆزبایی له "ته‌واوى ئافره‌تانى كوردستان له وڵات و له هه‌ر كوێيه‌كى جيهان بن "ده‌كات، هيواى به‌ره‌وپێشچوونى به‌رده‌وام و سه‌ركه‌وتنی بۆ خواستوون.  سەرۆکی هەرێمی کوردستان ئاماژەی بەوە کردووە، له‌م ياده‌دا وێڕاى دووپاتكردنه‌وه‌ى هه‌موو پشتگيرييه‌کیان بۆ ژنان و كچانى كوردستان، "دڵنيايان ده‌كه‌ينه‌وه كه وه‌كو هه‌ميشه داكۆكى له ماف و ئازادييان ده‌كه‌ين و به هه‌موو توانايه‌كمان، به‌رگرييان لێده‌كه‌ين".  لە پەیامەکەیدا نێچیرڤان بارزانی ئەوەی خستووەتەڕوو، "له كاتێكدا ئه‌م ياده ده‌كه‌ينه‌وه، به نيگه‌رانييه‌وه له ئامارى تووندوتيژى و كوشتن و ئازاردانى ژنان و پێشێلكردنى مافه‌كانيان ده‌ڕوانين كه كاريگه‌رييه‌كى نه‌رێنیى كردووه‌ته سه‌ر دۆخى کۆمەڵایەتی و ناو و پێگه‌ى هه‌رێمى كوردستان"، هەروەها جەخت لەوەش دەکاتەوە كه "ئه‌م دۆخه به هيچ شێوه‌يه‌ك قبووڵكراو نييه و ده‌بێ بە تەواوی كۆتايى بێت".  سەرۆکی هەرێمی کوردستان دەشڵێت، "به‌ره‌نگاربوونه‌وه‌ى تووندوتيژى و رێگرى له كوشتنى ئافره‌تان به هه‌ر پاساو و به‌هانه‌يه‌ك بێت، ئه‌ركێكى هاوبه‌شى هه‌موومانه له هەرسێ سەرۆکایەتییەکەی هەرێمى كوردستان و لايه‌نه په‌يوه‌ندیداره‌كانی حکومەت و رێکخراوەکان و مامۆستايانى ئايينى و ميديا و كۆمه‌ڵگه به‌گشتى".  نێچیرڤان بارزانی داوای کردووە، له‌ڕێگەى په‌روه‌رده و ئاگايى و هۆشياريى تاك و خێزانه‌وه، "هەموومان هەماهەنگ و هاوکار بین و هه‌وڵى جیددى بده‌ين بۆ نه‌هێشتن و بنبڕكردنى تووندوتيژى دژى ئافره‌تان و بره‌ودان به كولتوورى ناتووندوتيژى و لێبوورده‌يى و یەکسانی و مسۆگه‌ركردنى به‌شدارى و هاوبه‌شیی كاراى ئافره‌تان له هه‌موو جومگه و كايه‌كانى ژيان و ده‌سه‌ڵات و سياسه‌ت و كارگێڕيدا و به‌هێزكردنى تواناكانيان".  سەرۆکی هەرێمی کوردستان لە کۆتایی پەیامەکەیدا سڵاوی بۆ گیانی قوربانیانی تووندوتیژی دژی ژنان ناردووە و دەڵێت، "به‌رز و شكۆدار بێت يادى ٨ ى مارس، سه‌ركه‌وتن بۆ خه‌بات و تێكۆشانى ئافره‌تان و ئازادیخوازان له‌پێناو دابینکردنی ماف و دادوەری و یەکسانیدا. سڵاو له گيانى قوربانيانى توندوتيژى دژى ژنان".