مەزڵووم عەبدی، فەرماندەی گشتیی هەسەدە لە هەڤپەیڤینێکدا لەگەڵ ئاژانسی ئەسۆشێیتد پرێس لەبارەی رووداوەکانی زیندانی حەسەکەوە گوتی، "لەبابەتی حەسەکەدا داعش دەیویست بچێتە قۆناخێکی نوێوە و بڵێن ئێمە هەین و لەڕووی سەربازییەوە دەتوانین هێرشبکەین. کوشتنی قەرداش ورەی ئەوانی رووخاند، بەڵام ئەوە مانای ئەوە نییە داعش نەمابێت و کۆتایی هاتبێت، داعش وەکو پێشوو مەرکەزیی نییە و لامەرکەزی بە بنەما دەگرێت، رۆڵی خەلیفەش وەکو پێشوو مەیدانیی نییە. "  مەزڵوم عەبدی ئاماژەی بە هۆکارەکانی هێرشەکانی داعش لە زیندانی غوێران کرد و گوتیشی، "لای ئێمەوە کەموکورتی هەبوو، هەندێک کەموکورتیی لە زیندانەکە خۆشیدا هەبوو، هۆکاری دووەمیشی ئێمە نین و هێزە نێودەوڵەتییەکانن. ماوەیەکی زۆر ئێمە کردمانە رۆژەڤی هەموو کەسێک، بە هەموویمان گوتووە ئەم زیندانە دروست نییە، پێشتر دووجار لە زیندانەکەدا داعش ناڕەزایی دەربڕیوە و خستوویەتییە ژێر دەستی خۆیەوە، بەڵام ئێمە چواردەوریمان گرتووە، هەموو کەسێکیش ئەوە دەزانێت، خۆی ئەوەی هەیە قوتابخانەیەکە داعشی تێدا زیندانیی کراوە، نەوەکو زیندان. "  فەرماندەی گشتیی هەسەدە ئاماژەی بە هۆکارەکانی مانەوەی داعشی کرد و گوتی، "سێ هۆکار هەیە کە داعش بەردەوام هەبێت و مەترسیی هەبێت، داعش گرفتی ماددی نییە و دەتوانێت پارە بەدەستبهێنێت، هەروەها کێشەی نەبوونی شوێنی پەروەردەی مرۆڤی نییە، سێیەمیش مۆڵگەی تایبەتی خۆی هەیە، وەکو کامپی هۆل و جێگەی دیکەش هەن، هەروەها فکری داعش وەکو ئایدۆلۆژیی هەیە و بەهێزە. "  دەوروبەری کاژێر ٠٧: ٣٠ ـی ئێوارەی رۆژی ٢٠ - ٠١ - ٢٠٢٢، داعش تەقینەوەیەکی گەورەی لە نزیک دەروازەی گرتووخانەی غوێران ئەنجامدا. دواتر شەڕ و پێکدادان لەنێوان هێزی پاسەوانیی گرتووخانەکە و چەکدارانی داعش کە لە باشووری شارەکەوە چووبوونە نزیک گرتووخانەکە دروستبوو.   رۆژی چوارشەممە ٢٦ - ٠١ - ٢٠٢٢ هەسەدە بە بەشداریی هەزاران شەڕڤان لە ئۆپەراسیۆنێکدا بەناوی "چەکوشی گەلان" دوایین بەشی گرتووخانەی غوێرانی لە حەسەکە کۆنترۆڵکردەوە و لە دەستی بەندکراوە یاخیبووەکانی دەرهێنا.