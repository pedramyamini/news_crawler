وادیارە خوێندکارەکان تەنانەت لەگەڵ گەورەبوون و چوونە قۆناخی دیکەی خوێندنیشیان ئەوەندە گرنگی بە مێژووی کوردستان نادرێت، مێژووی جوگرافیایەکی دیکە باسدەکرێت، چونکە بەشێکیان لە وەڵامی پرسیاری ئەوەی کە "ئایا کوردستان لە کوێیە؟ " دەڵێن، نازانن.  ئیلاف سەلیم، مامۆستای وانەی مێژوو دەڵێت، لە وانەی مێژوو "باسی مێژووی ئیمپراتۆریەتی رۆمانیمان کرد، کە چۆن تەشەنەی کردووە و دەستی بەسەر ئەو خاکانەی دەوروبەری خۆیدا گرتووە لە ئەوروپا".  خوێندنکارەکانیش شتێکی وا لەبارەی مێژووی ئەو جوگرافیایە نازانن کە تەنانەت لێی دەژین، بە دەگمەن سەرکردەیەکی کوردیش دەناسن. خوێندکارێکی قۆناخی هەشتەم لەبارەی قازی محەممەدەوە دەڵێت، "سەرکردەیەک بوو کە ئێمە دەبێت شانازیی پێوە بکەین، ئەو لە سلێمانی بوو".  خوێندکارێکی دیکەی قۆناخی هەشتەم دەڵێت، ناوی سەرکردە کوردەکان هیچیان نازانێت، چونکە نەیخوێندووە.  ناکرێت بگوترێت لە هەموو خوێندنگە تایبەت و ناحکومییەکان دۆخەکە بەو شێوەیە، بەڵکو بەپێی خوێندنگەکە دەگۆڕێت، لە خوێندنگەیەکی دیکە منداڵ هەر لە سەرەتای چوونی بۆ باخچە، فێری سروودە نیشتمانییەکان دەکرێن و هەندێکجاریش کەسایەتییە سیاسی و سەرکردەکانیشیان پێدەناسێنن.  لە وانەی کوردی و کۆمەڵایەتیی مامۆستایەکدا خوێندکارەکان بە گرنگییەوە گوێیان بۆ وانەکە گرتبوو کە لەبارەی لەیلا قاسمەوە بوو، ئەو ئافرەتە کوردەی کە رژێمی بەعس وەکو یەکەمین ئافرەت لەسێدارەی دا. سارا نەوزاد، مامۆستای وانەی کوردی و کۆمەڵایەتی دەڵێت، "لە خوێندنگەی دیکە کە وانەم گوتووەتەوە، هەر خوێندنگەی ناحکومی بووە، زۆرجار وشەیەکی کوردیم هێناوە گوتوومە بیخەنە ناو رستەیەک، لێیان پرسیوم، مامۆستا ئەو وشەیە واتای چییە؟ کە وشەکە کوردی بووە و خوێندکارەکەش کورد بووە".  لە خوێندنگە ناحکومییەکاندا لەبارەی وانەی مێژوو دوو پرۆگرام هەیە، یەکێکیان ئەوەی وەزارەتی پەروەردە و ئەوی دیکەیان کە لەبەردەست خوێندنگە ناحکومییەکەدایە، بەڵام هیچ خوێندنگەیەک پابەند نەکراوە بەوەی وانەی مێژوو، وانەی مێژووی کورد و کوردستان بێت.