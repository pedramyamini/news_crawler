بەرەبەیانی رۆژی شەممە ١٩ - ٠٢ - ٢٠٢٢ شنیار هونەری ٢١ ساڵ بە گڕی ئاگرەوە لە ماڵەکەی خۆیەوە هەڵات و هانای بۆ دراوسێکانی برد تاوەکو ئاگرەکەی جەستەی بکوژێننەوە. دوای کوژاندنەوەی ئاگرەکەش بە دراوسێکان و خەسویی گوتووە، "هاوژینەکەم سووتاندمی".  پۆلیسی سلێمانی گوتەی لەو ژنە وەرگرتووە و گوتوویەتی، "مێردەکەی نەوتی پێدا کردووە و سووتاندوویەتی". باوکی شنیاریش بە رووداوی راگەیاندبوو، "پێموایە لە کاتی رووداوەکەدا هاوژینی شنیار سەرخۆش بووە".  ئەمڕۆ چوارشەممە سیروان سەردار، خاڵی شنیار بە تۆڕی میدیایی رووداوی راگەیاند، بەیانیی ئەمڕۆ کاژێر ٠٨: ٥٠ خولەک، شنیار بەهۆی زۆریی رێژەی سووتاوییەکەیەوە گیانی لەدەستدا.  ئاودێر عه‌لى، پارێزه‌رى دۆسیەی شنیار هونه‌ر له كۆنگره‌یه‌كى رۆژنامه‌ڤانیدا رایگه‌یاند، "تۆمه‌تبارى سه‌ره‌كیى دۆسیه‌كه ده‌ستگیركراوه و لێكۆڵینه‌وه له‌گه‌ڵى به‌رده‌وامه، هەروەها فه‌رمانى ده‌ستگیركردن بۆ تۆمه‌تبارى دووه‌میش ده‌رچووه".  ئەو پارێزەرە گوتیشی، تۆمەتبارەکە چۆنێتی ئەنجامدانی تاوانەکەی گێڕاوەتەوە و رێکارەکانی لێکۆڵینەوە بەردەوامن.  شنیار هونەر دوو منداڵی هەن، منداڵە گەورەکەی چوار ساڵە و بچووکەکەی دوو ساڵە، هاوژینەکەیشی ٢٥ ساڵە. بە گوتەی پۆلیسی سلێمانی، هاوژینەکەی شنیار ویستوویەتی بچێتە دەرەوەی وڵات، بەڵام دەستگیرکراوە.