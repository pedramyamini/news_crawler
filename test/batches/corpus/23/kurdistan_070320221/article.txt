رۆژی دووشەممە ٧ - ٣ - ٢٠٢٢، شکار شۆڕش، جێگری بەڕێوەبەری کۆمپانیای شکار کە بەشێکی سلێمانی و زۆنی چەمچەماڵ و دووکان پاکدەکەنەوە، بە تۆڕی میدیایی رووداوی گوت، "لە مانگی ٩ی ساڵی رابردووەوە پارەمان وەرنەگرتووە، ئەوەشی داومانە بەکارمەندەکان لە گیرفانی خۆمان بووە".  کۆمپانیای شکار هەزار و ٣٠٠ کرێکاری هەیە، ٣٥٠ یان لەنێوخۆی سلێمانی و ٩٥٠ کرێکارەکەی دیکە لە زۆنەکانی چەمچەماڵ و دووکان کاری پاککردنەوە دەکەن، شکار شۆڕش دەڵێت، دوو رۆژە لە سلێمانی و دووکان کاریان دەستپێکردووەتەوە و بڕیارە ئەمڕۆ دووشەممە لە چەمچەماڵیش دەستبەکارەکانیان بکەنەوە.  لە سنووری پارێزگای سلێمانی و ئیدارەکانی گەرمیان و راپەڕین، نەبوونی پارە لە بانکەکاندا هۆکاری نەدانی شایستە دارییەکانی کۆمپانیاکانی پاککەرەوەیە.  سێ کۆمپانیا لە سنووری پارێزگای سلێمانی و ئیدارە سەربەخۆکانی گەرمیان و راپەڕین کاری پاککردنەوە دەکەن، شکار شۆڕش جێگری بەڕێوەبەری کۆمپانیای شکار گوتی، "دەستپێکردنەوەی کارمان بەهۆی ئەوەوەیە، کە بافڵ تاڵەبانی ملیارێک و ٢٠٠ ملیۆنی بە قەرز بە هەرسێ کۆمپانیاکە داوە تاوەکو حکومەتی هەرێمی کوردستان پارەمان بۆ خەرج دەکات و ئەو کاتە دەبێت بیگێڕێنەوە بۆی".  شکار شۆڕش ئاماژەی بەوەشکرد، کە ئەوپارە بە زەحمەت بەشی مانگێکیان دەکات و گوتیشی، "شەوی رابردوو لە چەمچەماڵەوە چەندین تەلەفۆنم بۆکراوە و دەڵێن مووچەی دوو مانگیان پێنەدەین کارناکەن، ئەوانیش مافی خۆیانە".  پێشتر عومەر گوڵپی ئەندامی لیژنەی دارایی لە پەرلەمانی کوردستان بە تۆڕی میدیایی رووداوی راگەیاندبوو، کە داوایان لە وەزارەتی دارایی هەرێمی کوردستان کردووە، روونکردنەوەیان پێبدات کە بۆچی پارە لە بانکەکانی هەولێر و دهۆکدا هەن و لە سلێمانیی نییە.