رۆژی پێنجشەممە ١٧ی شوباتی ٢٠٢٢، د. توانا نەجەف، بەڕێوەبەری گشتیی کارگێڕی و دارایی لە وەزارەتی خوێندنی باڵا و توێژینەوەی زانستیی ھەرێمی کوردستان بە تۆڕی میدیایی رووداوی راگەیاند، "ھەموو رێکارەکانی تایبەت بە خەرجکردنی دەرماڵەی خوێندکاران تەواو بوون، بەڵام بەھۆی نەبوونی پارە لە بانکەکان تاوەکو ئێستا نەتواندراوە دەرماڵەکە بەسەر خوێندکارانی زانکۆ و پەیمانگەکان دابەشبکرێت".  بەڕێوەبەری گشتیی کارگێڕی و دارایی لە وەزارەتی خوێندنی باڵا و توێژینەوەی زانستیی ھەرێمی کوردستان ئاماژەی بەوەش کرد، "چەکی پارەی دەرماڵەی خوێندکاران رەوانەی بانکەکان کراوە و ئەگەر کێشەی کاشمان بۆ دروستنەبێت، هەفتەی داهاتوو دەرماڵەکە بەسەر خوێندکاراندا دابەشدەکەین".  دوای ناڕەزایەتی و خۆپێشاندانی خوێندکارانی زانکۆ و پەیمانگەکان لە کۆتاییەکانی ساڵی رابردوودا بۆ باشترکردنی خزمەتگوزارییەکانی بەشە ناوخۆییەکانیان و گەڕاندنەوەی دەرماڵەکانیان، ئەنجوومەنی وەزیران بەپێی رێنوێنیی ژمارە ٥٨ی دارایی ساڵی ٢٠٠٨ بڕیاریدا بۆ ساڵی خوێندنی ٢٠٢١ - ٢٠٢٢ زیاتر لە شەش ملیار دینار وەکو هاوکاریی مانگانە بۆ خویندکارانی زانکۆ و پەیمانگەکان خەرج بکات.  بە گوتەی بەڕێوەبەری گشتیی کارگێڕی و دارایی لە وەزارەتی خوێندنی باڵا و توێژینەوەی زانستی، ئەو بڕە پارەیە تەنها بۆ خوێندنی ئەمساڵە و هیچ رێنوێنییەکیان بۆ خەرجکردنی دەرماڵەکە لە ساڵی داهاتوودا بۆ نەهاتووە.  بڕی یارمەتییەکە بەو جۆرەیە کە مانگانە ٤٠ هەزار دینار دەدرێتە ئەو خوێندکارانەی ناوەوەی شار کە لە زانکۆلاین وەرگیراون و ٦٠ هەزار دیناریش دەدرێتە ئەو قوتابیانەی کە لە دەرەوەی شار لە زانکۆلاین وەرگیراون.