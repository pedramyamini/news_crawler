رۆژی چوارشەممە ١٦ - ٢ - ٢٠٢٢، سەرچاوەیەکی نزیک لە یەکێک لەو دوو دادوەرە کوردە لە دادگەی فیدراڵی عێراق، کە داوایکرد ناوی بڵاونەکرێتەوە، بە تۆڕی میدیایی رووداوی راگەیاند: "دادگەی فیدراڵی کە نۆ ئەندامی هەیە، هەموویان واژۆی نووسراوەکەیان کردووە بە دوو دادوەرە کوردەکەشەوە، بەڵام ئەوە مانای ئەوە نییە دوو دادوەرە کوردەکە لەگەڵ بڕیارەکەدا بووبن".  ئەو سەرچاوەیە گوتی: "دوو دادوەرە کوردەکە واژۆیان کردووە، بەڵام ناکۆکبوون لەگەڵیدا، بەپێی یاسا دەبێت دادوەر واژۆ لەسەر بڕیارەکانی دادگا بکات، بە یاسا نابێت واژۆی نەکات، لە نووسراوەکەشدا نووسراوە بە زۆرینە بڕیارەکە دەرچوێندراوە و دوو ئەندامی دادگە ناڕازیین بەم بڕیارە".  دادگای باڵای فیدراڵیی عێراق نۆ ئەندامی هەیە، کە دووانیان کوردن، ئەوانیش دیار محەممەد عەلی و عەبدولڕەحمان سلێمان عەلین.  بەگوتەی ئەو سەرچاوەیە لە سەرجەم دادگا باڵاکانی دونیا ئەوە بە یاسا دیاریکراوە کە دەبێت واژۆی سەرجەم دادوەرەکان لەسەر بڕیارەکان هەبێت، تەنانەت ئەگەر دوو دادوەرە کوردەکەش واژۆیان نەکردبا، ئەندامە یەدەگەکانی دادگا دەهێنن و لە جیاتی ئەوان واژۆیان پێدەکەن.  لەسەر بنەمای دوو سکاڵای وەزیری نەوتی عێراق و ئەندامێکی ئەنجوومەنی پێشووی پارێزگای بەسرە، کە لە ساڵانی ٢٠١٢ و ٢٠١٩ تۆماریان کردوون. رۆژی سێشەممە ١٥ - ٠٢ - ٢٠٢٢ دادگەی باڵای فیدراڵیی عێراق، بڕیاریدا کە یاسای نەوت و گازی هەرێمی کوردستان نادەستوورییە.   دادگەکە هەروەها بڕیاریدا کە دەبێ حکومەتی هەرێمی کوردستان تێکڕای نەوتی بەرهەمهێندراوی خۆی رادەستی وەزارەتی نەوتی عێراق بکات. مافیشی دایە وەزارەتی نەوتی عێراق لە یاسایی و راستی و دروستی گرێبەستە نەوتییەکان و گرێبەستە گازییەکانی حکومەتی هەرێمی کوردستان لەگەڵ وڵاتان و کۆمپانیا بیانییەکان بکۆڵێتەوە.  بڕیارەکەی دادگەی باڵای فیدراڵیی عێراق بە زۆرینەی دەنگی ئەندامانی دادگەکە دەرچوو و تەنیا دوو ئەندام لەگەڵی نەبوون.  دادگەی باڵای فیدراڵیی عێراق لە نۆ ئەندام پێکهاتووە، کە دوو لە دادوەرەکان کوردن، هەروەها دادگەکە سێ ئەندامی یەدەگیشی هەیە.  پێناسە و دەسەڵاتی دادگەی باڵای فیدراڵیی عێراق:  - دەستەیەکی دادوەریی سەربەخۆیە  - چاودێری رادەی دەستووریبوونی یاساکان دەکات  - لێکدانەوە بۆ دەقەکانی دەستوور دەکات  - ناکۆکییەکان سەبارەت بە جێبەجێکردنی یاساکان یەکلایی دەکاتەوە  - ناکۆکییەکان سەبارەت بە جێبەجێکردنی بڕیارەکانی دەسەڵاتی فیدراڵی یەکلایی دەکاتەوە  - ناکۆکییەکانی نێوان دەسەڵاتی فیدراڵی و هەرێمەکان و پارێزگاکان یەکلایی دەکاتەوە  - ناکۆکییەکانی نێوان هەرێمەکان و پارێزگاکان یەکلایی دەکاتەوە  - بڕیار لەو تۆمەتانە دەدات کە دەدرێنەپاڵ سەرۆککۆمار و سەرۆکوەزیران  - ئەنجامەکانی هەڵبژاردنی پەرلەمان پەسند دەکات  - بڕیارەکانی دادگەی فیدراڵی یەکلاکەرەوەن و تانەیان لێنادرێت