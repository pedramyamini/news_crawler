ئەرکان عەلی، پەیامنێری رووداو لە سلێمانی رایگەیاند: ئەمڕۆ شەممە ٠٥ - ٠٣ - ٢٠٢٢، مانگرتنی کۆمپانیاکانی کۆکردنەوەی خۆڵ و خاشاک پێدەنێتە رۆژی پێنجەم و جاری پێشوو دوو لە کۆمپانیاکانی کۆکردنەوەی خۆڵ و خاشاک کە هەر یەکەو چەند زۆنێکی سلێمانی و هەڵەبجە و هەردوو ئیدارەکەیان بەدەستەوەیە، مانیان گرتبوو، بەڵام ئەمجارە سەرجەمیان کە ٥ کۆمپانیان مانیان لە کارەکانیان گرتووە.  پەیامنێری رووداو ئاماژە بەوە دەدات، ئێستا تەنیا لەلایەن کرێکارانی شارەوانییەوە بەشێک لە نێو بازاڕ و سەنتەری سلێمانی پاکدەکرێنەوە، بەشێکی زۆری کۆڵانەکانیش خۆڵ و خاشاکێکی زۆری لێ کۆبووەوەتەوە.  تاوەکو ئێستا کێشەکەیان هەر ئەوەیە، کە حکومەت دەڵێت ٦٠ % ی پارەکانتان بۆ خەرج دەکەم، کە ئەوان نزیکەی ١٠ ملیاریان لای حکومەتە، ٤٠ % پاشکەوت دەکرێت تاوەکو باشبوونی دۆخی دارایی.  ئەو کێشەیەی ئێستا هەیە کێشەیەکی نێوخۆییە، پەیوەستە بە حکومەتی هەرێمی کوردستان، یاخود سنووری سلێمانی، چونکە پارەی پرۆژەکانی سلێمانی لە داهاتی سلێمانی خەرج دەکرێت، مووچەی مووچەخۆران لە بەشی سلێمانی لە داهاتی سلێمانی خەرج دەکرێت، روونیشە ماوەیەکە گلەیی و گازندە لەسەر بڕی داهات لە پارێزگای سلێمانی و کەمبوونەوەی پارە لە بانکی هەرێم / سلێمانی هەیە و کەم کۆکردنەوەی پارەش هۆکارێکە بۆ ئەوەی بانکەکانی سلێمانی بەشی ئەوەندە پارەیان تێدا نەبێت کە هەفتەی وەزارەتێک یان دوو هەفتە جارێک وەزارەتێک مووچەی پێبدرێت.   بۆیە تاوەکو مووچەی فەرمانبەران لە سلێمانی کۆتایی نەیێت، پارە بۆ کۆمپانیاکانی دەرمان و پاککردنەوە و پرۆژە بەردەوامەکانیش خەرج ناکرێت، ئەمە هۆکاری ئەوەیە کە حکومەتی هەرێمی کوردستان، یان وەزارەتی دارایی ناتوانێت پارە بۆ سلێمانی دابین بکات، چونکە پارەی پڕۆژەکانی سلێمانی دەبێت لە داهاتی سلێمانی خۆی بدرێت.