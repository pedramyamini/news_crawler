ئەمڕۆ یەکشەممە ٢٧ - ٠٢ - ٢٠٢٢، دکتۆر کازم فاروق، سەرۆکی فراکسیۆنی نەوەی نوێ لە پەرلەمانی کوردستان، لە کۆنگرەیەکی رۆژنامەڤانیدا لەبەردەم باڵەخانەی پەرلەمانی کوردستان رایگەیاند: "نزیکەی ساڵێک دەبێت لەلایەن سەرۆکایەتی پەرلەمانەوە بە بڕیارێکی نایاسایی و نادەستووری و نادادپەروەری و نادیموکراسی رێگریم لێدەکرێت بەشداری دانیشتنەکانی پەرلەمانی کوردستان بکەم".  لە دانیشتنی رۆژی ٣١ - ٠٣ - ٢٠٢١ پەرلەمانی کوردستاندا، دکتۆر کازم فاروق، سەرۆکی فراکسیۆنی نەوەی نوێ پێڵاوی گرتە دەستەی سەرۆکایەتی پەرلەمان و لەسەر ئەو کارەش، بە دەنگی ٧٣ پەرلەمانتار بڕیاردرا سەرۆکی فراکسیۆنەکە بەشداری کۆبوونەوەکانی پەرلەمان نەکات، تاوەکو داوای لێبووردن دەکات.  کازم فاروق لەبارەی داوای لێبووردنەکەوە دەڵێت: "بەهیچ شێوەیەک پارتی و یەکێتی تاوەکو رۆژی قیامەت لە دەمی دکتۆر کازمەوە تەنازول و ئیعتیزار نابیستن".  کازم فاروق هەر لە کۆنگرە رۆژنامەڤانییەکەدا دەستی لەکار کێشانەوەی خۆی لە ئەندامێتی پەرلەمانی کوردستان راگەیاند و گوتی: "ئەو کورسی و دەنگ و ئەمانەتەی ئێوەی خەڵکی کوردستان و نەوەی نوێ کە لە شان و ئەستۆی مندابوو، ئێستا ئەو ئەمانەتە تەسلیم بە نەوەی نوێ دەکەمەوە، لە پەرلەمانی کوردستان دەستلەکار دەکێشمەوە".  بە گوتەی کازم فاروق نامەی دەستلەکارکێشانەوەکەی ئامادەکردووە و دەڵێت: "ئەمڕۆ نامەی دەستلەکارکێشانەوەکەم پێشکەشی پەرلەمان دەکەم، پاشان دەگەڕێمەوە نەخۆشخانەی هیوا لەوێ خزمەت دەکەم و مووچەی خانەنیشینییەکەشم لە پەرلەمان رەتدەکەمەوە".  لەبارەی نەخۆشکەوتنی لە ماوەی چەند رۆژی رابردوودا، کازم فاروق گوتی: "ئێستا تەندروستیم باشە و ئینشائەڵڵا باشتریش دەبێت، سوپاسی هەموو ئەو کەسانە دەکەم کە دوعای خێریان بۆ کردووم".