رۆژی سێشەممە ١٥ - ٠٢ - ٢٠٢٢ سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند، مه‌فره‌زه‌كانى به‌شى پۆلیسى نه‌هێشتنى تاوان، ژنێكیان ده‌ستگیركردووە كه به‌چەقۆ هێرشیكردبووه سه‌ر ژنێكى بەساڵاچوو.  سەرکەوت ئەحمەد گوتی: "تۆمەتبارەکە بە چەقۆ ھێرشیکردبووە سەر کەسێکی نزیکی خۆی کە ژنێکی بەتەمەن بووە و برینداری کردبوو، دواتر بڕى ١٨ هه‌زار دۆلارى ئه‌مریكى و یه‌ك ملیۆن و ٥٠٠ هه‌زار دینارى به زۆر لێسه‌ندووه. "  تۆمەتبارەکە ناوی (گ، ى، ف)ـە و له‌دایكبووى ١٩٧٣ یە، بەگوتەی سەرکەوت ئەحمەد، بە بڕیاری دادوه‌ر راگیراوه و ده‌ستیشگیراوه به‌سه‌ر پارەکان و ئەو چەقۆیەشی کە بۆ هێرشەکەی بەکاریهێناوە.