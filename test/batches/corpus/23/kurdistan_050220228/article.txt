داخرانی بازاڕچە و دەروازە نافەرمییە سنوورییەکان لە ساڵی ٢٠١٦ کێشەی ئابووریی بەشێکی زۆری لە دانیشتووانی ناوچە سنوورییەکانی پارێزگاکانی رۆژهەڵاتی کوردستانی قووڵتر کردووەتەوە.  ئەحمەد گودەرزی، فەرماندەی پاراستنی سنووری ئێران رۆژی ٠٢ - ٠٢ - ٢٠٢٢ هۆکاری داخرانی دەروازە سنوورییەکانی بۆ خراپی راپەڕاندنی کاروبارەکان لەنێوان دامەزراوە حکومییەکاندا گەڕاندەوە و گوتی: "لە داهاتوویەکی نزیکدا دەروازەکان رێکدەخرێن و دانیشتوانی ناوچە سنوورییەکان دەتوانن لێیان سوودمەند بن. "  ئیبراهیم رەئیسی، سەرۆککۆماری ئێران کە رۆژی ٠٣ - ٠٢ - ٢٠٢٢ لەگەڵ پەرلەمانتارانی پارێزگاکانی ئیلام، کرماشان و سنە کۆبوەوە، ئاماژەی بەوە کرد، "چالاککردنەوەی بازاڕچە سنوورییەکان جگە لە رێکخستنی پرسی کۆڵبەری و قاچاخ، بۆ دابینکردنی پێداویستییەکانی وڵاتیش یارمەتیدەر دەبێت. "  ئیبراهیم رەئیسی دەڵێت: "دەبێت پارێزگارەکانی ئەو سێ پارێزگایە بە ئاگاداری وەزارەتی دەرەوە لەگەڵ پارێزگا دراوسێکانیان لە وڵاتانی دراوسێ بۆ کردنەوەی دەروازە نافەرمییەکان دانوستاندن بکەن و هەوڵبدەن. "  بەپێی ئامارە نافەرمییەکان، نزیکەی ٧٠ هەزار کەس لە دانیشتووانی ناوچە سنوورییەکان ژیانیان گرێدراوی ئاڵوگۆڕی بازرگانییە لە ناوچە سنوورییەکان. هەندێک لە پەرلەمانتارانی رۆژهەڵاتی کوردستان لە پەرلەمانی ئێرانیش لە هەوڵدان پەرلەمان پرۆژە یاسایەک پەسندبکات بۆ ئەوەی بژێوی ژیان خەڵکی ناوچە سنوورییەکان رێکبخرێتەوە.