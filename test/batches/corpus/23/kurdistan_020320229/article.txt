لوقمان عەبدولقادر، سەرۆکی کۆمەڵەی قوربانییانی کیمیابارانی هەڵەبجە بە رادیۆی رووداوی راگەیاند: "تاوەکو ئێستا هەشت بۆمب دۆزراونەتەوە و کارگێڕیی شاریشیان لێ ئاگادار کراوەتەوە. ئەو بۆمبانە نەتەقیونەتەوە و مەترسی ئەوە هەیە کە بۆمبی کیمیایی بن. بە گوتەی شایەتحاڵەکان ژمارەیەک لەو بۆمبانە بە دڵنیاییەوە کیمیایین، چونکە ئەو کەسانەی بینیویانن خۆیان دایانپۆشیون یان خستوونیانەتە ناو بیری ئاوەوە. "  سەرۆکی کۆمەڵەی قوربانییانی کیمیابارانی هەڵەبجە ئاماژەی بەوە دا، کێشەکە ئەوەیە کە بە تێپەڕینی کات بەرگەکەیان دەڕزێت و گازەکە دەچێتە زەوییەوە و لە هەمان کاتدا خەڵکێکی زۆری ناوچەکەیش ئاوی ژێرزەوی بەکاردەهێنن.  د. هەڵگورد عەلی، بەڕێوەبەری سەنتەری لێکۆڵینەوەی بەرکەوتووانی چەکی کیمیایی لە هەڵەبجە باسی لەوە کرد: "ئەگەر ئەو بۆمبانە گازەکەیان دزە بکاتە ئاوی ژێرزەوییەوە، دیسانەوە کارەسەتیان لێ دەکەوێتەوە. یەکێک لەو ماڵانەی کە کاتی خۆی هاتوونەتەوە ناوی و شوێنی بۆمبەکەیان پاککردووەتەوە، دەستیان تووشی نەخۆشیی پێست بوون. "  ئەو هەشت بۆمبە هەریەکەیان لە جێگەیەکی ناوشاری هەڵەبجەدایە و خانوویان لەسەر دروست کراوەتەوە.  لوقمان عەبدولکەریم گوتیشی: "خەمساردییەکی زۆر بەرامبەر لەناوبردنی ئەو بۆمبانە هەیە. دەشتوانم بڵێم ژمارەی بۆمبە نەتەقیوەکان لەوە زیاترە. کاتێک ساڵی ٢٠١٤ لە کاتی دروستکردنی پارکێکدا بۆمبێک دەرکەوت و گازەکەی رژایە سەر زەوی ژمارەیەک کەس بریندار بوون. "  د. هەڵگورد عەلی باسی لەوە کرد، ئەوان هەموو ئەو ماڵانەیان تۆمار کردوون، بەڵام لە ١٠٠ % دڵنیا نین کە ئەوە بۆمبی کیمیایی بن. تەنیا ئەوەندەیە یەکێکیان ئاماژەی بەوە کردووە کە بە چاوی خۆیان بینیویانە و خستوویانەتە بیرەکەیانەوە و پاشان پڕیان کردووەتەوە.   لە هەڵەبجە ژمارەیەکی زۆر هاونیشتمانیی هەن کە لە ئەنجامی کیمیابارانکردنی شارەکەیانەوە بریندار بوون و ئێستا بە دەست لێکەوتەکانی ئەو کیمیاییەوە دەناڵێنن و تووشی نەخۆشیی جۆراوجۆر بوون. بۆ ئەو مەبەستەش نەخۆشخانەی تایبەت بە چارەسەری بەرکەوتووانی چەکی کیمیایی دروستکراوە.  لوقمان عەبدولکەریم هەروەها ئاماژەی بەوەش کرد: "نەخۆشخانەی کیمیاباران ناوێکی گەورە و ناوەڕۆکێکی بۆشی هەیە. تاوەکو ئێستا بەرکەوتەیەکی کیمیایی لەو نەخۆشخانەیەدا شەوێک رۆژی نەکردووەتەوە. بە داخەوە هێشتا پزیشکی پسپۆڕی هەمیشەیی لێ نییە. چارەسەرەکانی برینداران لەو نەخۆشخانەیە دەست ناکەون. "  سەرۆکی کۆمەڵەی قوربانییانی کیمیابارانی هەڵەبجە باس لەوە دەکات، دوای نزیکەی ٣٤ ساڵ لە کیمیابارانکردنی هەڵەبجە بەرکەوتوویان هەیە لەسەر حسابی خۆی چووە گلێنەی چاوی چاندووەتەوە و وەک پیویست هاوکارییان ناکرێت.   لوقمان عەبدولکەریم ئەوەشی خستەڕوو: "پێشتر سەنتەرێک نەخۆشخانەکەی بەڕێوەبردووە، بۆ ئەوەی پارەی زیاتری بۆ خەرجبکرێت، ژمارەی بەرکەوتووانی کردووەتە نزیکەی چوار هەزار کەس، بەڵام لە راستیدا ئەوانەی پێویستیان بە چاندنی چاو و سی هەیە ناگەنە ١٠٠ کەس. ئەگەر تۆ بە هەرکەس بڵێیت هاوکاریی ١٠٠ کەس بکە، ئاسانترە لەوەی بڵێیت هاوکاریی چوار هەزار کەس بکە. خەڵکی ناشایستە لەو لیستەدا ناویان نووسراوە. "