ئەمڕۆ هەینی ٢١ - ٠١ - ٢٠٢٢ نێچیرڤان بارزانی، سەرۆکی هەرێمی کوردستان پێشوازیی لە جێنین پلاسخارت، نێردەی تایبەتی سکرتێری نەتەوە یەکگرتووەکان لە عێراق کرد. هەردوولا جەختیان لەوە کردەوە کە حکومەتی نوێی عێراق كێشه‌كانی نێوان هه‌ولێر و به‌غدا له‌سه‌ر بنه‌ماى ده‌ستوور چاره‌سه‌ر بكات.  بەپێی راگەیێندراوی سەرۆکایەتیی هەرێمی کوردستان، له‌باره‌ى هه‌ڵبژاردنى داهاتووى په‌رله‌مانى هه‌رێمى كوردستانه‌وه، "هه‌ردوولا هاوڕابوون كه گرنگه له كاتى خۆيدا ئه‌نجام بدرێن".  له كۆبوونه‌وه‌كەدا دوايين پێشهاته‌كانى پرۆسه‌ى سياسيى عێراق و هه‌ڵبژاردنى ده‌سته‌ى سه‌رۆكايه‌تيى ئه‌نجوومه‌نى نوێنه‌ران کە لە رۆژی ٠٩ - ٠١ - ٢٠٢٢ بەڕێوەچوو و هه‌وڵه‌كان بۆ پێكهێنانى حكومه‌تى داهاتووى عێراق تاوتوێکران.  نزیکەی ١٠٠ رۆژ بەسەر هەڵبژاردنی پەرلەمانی عێراقدا تێدەپەڕێت. بەهۆی بوونی تانەی چەند لایەنێکەوە، دوای نزیکەی دوو مانگ ئەنجامی کۆتایی هەڵبژاردن راگەیێندرا. تاوەکو ئێستاش تەنیا دەستەی سەرۆکایەتیی پەرلەمان هەڵبژێردراون و گفتوگۆکان بۆ هەڵبژاردنی سەرۆککۆمار و پێکهێنانی حکومەتی نوێی عێراق بەردەوامە.  لە کۆبوونەوەکەدا نێچیرڤان بارزانی و جێنین پلاسخارت جه‌ختيان له گرنگيى پاراستنى ئارامى و سه‌قامگيريى سياسى له عێراق و گه‌يشتنى هێز و لايه‌نه‌كان به تێگه‌يشتنێكى كۆكه‌ره‌وه‌ى هاوبه‌ش كرده‌وه، ئەو هەنگاوەش بەمەبەستی چاره‌سه‌ركردنى كێشه‌كان و هاتنه‌كايه‌ى حكومه‌تێك كه بتوانێت ئاڵنگارییەکان تێپه‌ڕێنێت و خزمه‌ت به به‌رژه‌وه‌ندييه باڵاكانى وڵات و ته‌واوى پێكهاته‌كانى بكات.