تۆڕی مافی مرۆڤی کوردستان بڵاوی کردەوە، هاونیشتمانییەک بە ناوی ئیبراهیم جەوهەری، تەمەن ٥٥ ساڵ و خەڵکی ئیلام، لە گرتووخانەی ناوەندیی شاری ئیلام رۆژی هەینی باری تەندروستیی تێکچووە و بەو هۆیەوە بۆ بەشی تەندروستیی گرتووخانەکە گوێزراوەتەوە.  بەپێی ئەو راپۆرتە، سەرەڕای تێکچوونی دۆخی تەندروستیی ئەو زیندانییە، بەرپرسانی بەشی تەندروستیی گرتووخانەی ئیلام رێگەیان نەداوە بۆ نەخۆشخانە بگوازرێتەوە و دوای نزیکەی دوو کاژێر جارێکی دیکە بۆ شوێنەکەی خۆی لە زیندان گەڕێندراوەتەوە.  ئەو زیندانییە چەوریی خوێنی زۆر بووە، بۆیە دوای چەند کاژێرێک دیسان دۆخی تەندروستیی تێکچووەتەوە و لەکاتی گواستنەوەیدا بۆ بەشی تەندروستیی گرتووخانەکە گیانی لەدەستداوە.  ئیبراهیم جەوهەری لەبەر ئەوەی کە نەیتوانیبوو مارەیی هاوژینەکەی بدات، خرابووە زیندان.  دۆخی گرتووخانەکان و زیندانییەکان لە ئێران هەمیشە جێگەی ناڕەزایەتیی رێکخراوەکانی داکۆکیکاری مافی مرۆڤ بووە؛ بەرپرسانی ئێران ئەمە رەت دەکەنەوە.  هەر لە زیندانی ئیلام نزیکەی دوو مانگ لەمەوبەر زیندانییەکی دیکە بە ناوی روحوڵڵا مەلەکی بەهۆی تێکچوونی دۆخی تەندروستییەوە گیانی لە دەستدا.