ئەمڕۆ یەکشەممە، ٦ی شوباتی ٢٠٢٢، عەمید ئەسعەد کەریم، گوتەبێژی بەڕێوەبەرایەتیی گشتیی پۆلیسی هاتووچۆی هەرێمی کوردستان بەتۆڕی میدیایی رووداوی رایگەیاند: "هەردوو بەڕێوەبەرایەتیی گشتیی هاتووچۆی هەرێمی کوردستان و هاتووچۆی گشتیی عێراق لەسەر کردنەوەی ژووری هاوئاهەنگی و چاودێری رێککەوتوون و ژوورەکە کارئاسانی بۆ هەردوولامان دەکات و زۆر کێشەمان بۆ چارەسەر دەکات، چونکە کێشەیەکی زۆری هاتووچۆ لەنێوان هەردوولادا هەیە و پێویستی بەو ژوورە هەبوو".  عەمید ئەسعەد کەریم، گوتیشی: "بەڕێوەبەرایەتییەکە کارەکانی دەستبەسەرداگرتنی ئۆتۆمبێل، کێشەکانی بەناوکردنی ئۆتۆمبێل و پرسەکانی پەیوەست بە بریکارنامە و ئەو کێشانەی دیکە کە پەیوەندیی بە هاتووچۆکانەوە هەیە لەخۆدەگرێت، هەوڵدەدرێت کێشەکانی هەموو هاتووچۆکان لە رێگەی ئەو ژوورەوە چارەسەر بکرێن، کە بارەگایەکی لە هەولێر و ئەوی دیکەشیان لەبەغدا دەبێت".  گوتەبێژی بەڕێوەبەرایەتیی گشتیی پۆلیسی هاتووچۆی هەرێمی کوردستان روونیکردەوە ئەو ژوورە هاوئاهانەگییە هەموو کێشەی بەڕێوەبەرایەتییەکانی هاتووچۆ لەهەرێمی کوردستان و عێراق کۆدەکاتەوە و لەژوورە هاوبەشەکەدا چارەسەردەکرێن، گوتیشی: "هەر کێشەیەک لە پارێزگاکانی هەرێمی کوردستان هەبێت رەوانەی ژوورەکە لە هەولێر دەکرێت و دواتر لەگەڵ بەغدا چارەسەری بۆ دەدۆزرێتەوە".  وەزارەتی ناوخۆی هەرێمی کوردستان و وەزارەتی ناوخۆی عێراق رێککەوتنێکیان هەیە بۆ یەکخستنی تابلۆی ئۆتۆمبێلەکان لەعێراق و بڕیارە لە ئەمساڵدا بچێتە بواری جێبەجێکردنەوە و تابلۆکانی ئۆتۆمبێل لە سەرانسەری عێراق و هەرێمی کوردستان یەکبخرێن.