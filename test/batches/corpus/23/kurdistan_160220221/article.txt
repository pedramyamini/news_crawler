رووداوەکە کاژێر ٠٥: ٣٠ خولەکی ئێوارەی رۆژی سێشەمە ١٥ - ٠٢ - ٢٠٢٢ لە بازاڕی قەزای سەیدسادق روویداوە و دزییەکە لە خاوەن نووسینگەیەکی ئاڵوگۆڕی دراو کراوە.  دیاری رەفیق، قایمقامی قەزای سەیدسادق بە تۆڕی میدیایی رووداوی راگەیاند، "کەسێک کە کاری ئاڵوگۆڕی دراوە لە بازاڕی سەیدسادق، ئێوارەی رۆژی سێشەممە لە کاتی تەواوبوونی کارەکەی و گەڕانەوەی بۆ ماڵەوە وەکو رۆژانی ئاسایی، چوار کەس رێگەی پێدەگرن و سەرەتا ئۆتۆمبێلەکەی دەبەن و هەڵدێن، دواتر ئۆتۆمبێلەکە لە جێگەیەکی نزیک سەیدسادق بەجێدەهێڵن و دەڕۆن، بۆئەوەی ئاشکرا نەبن".  بە گوتەی قایمقامی سەیدسادق، "جگە لە ئۆتۆمبێلەکە، بڕی ٨٠ هەزار دۆلار و ٨ هەشت ملیۆن دیناری خاوەن نووسینگەکەیان بردووە، بۆیەش ئۆتۆمبێلەکەیان بردووە سەرەتا، بۆئەوەی نەتوانن بەدوایان بکەون لە کاتی ئەنجامدانی دزیکردنەکەیان".  دیاری رەفیق ئاماژەی بەوەش کرد، "ئەمە یەکەمین حاڵەتی لەم شێوەیە لە سەیدسادق رووبدات و لێکۆڵینەوە لە رووداوەکە بەردەوامە، هێزە ئەمنییەکان بەردەوامن لە لێكۆڵێنەوە و هەوڵدەدەن بە زووترین کات ئەو کەسانەی دزییەکەیان ئەنجامداوە، دەستگیریان بکەن".