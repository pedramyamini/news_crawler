فەرهاد دۆڵەمەری، پەیامنێری رووداو لە هەولێر رایگەیاند، ئەمڕۆ دووشەممە ١٤ - ٠٢ - ٢٠٢٢، شاندێکی سەرۆکایەتیی هەرێمی کوردستان کە پێکهاتوون لە فەوزی هەریری، سەرۆکی دیوانی سەرۆکایەتیی هەرێمی کوردستان و دڵشاد شەهاب، راوێژکاری باڵای سەرۆکی هەرێمی کوردستان لە هەولێر سەردانی بزووتنەوەی گۆڕانیان کرد.  شاندەکەی سەرۆکایەتیی هەرێمی کوردستان لە دوێنێوە دەستیان بە سەردانەکانیان بۆ لای لایەنە سیاسییەکان کردووە، دوێنێ یەکشەممە ١٣ - ٠٢ - ٢٠٢٢، سەردانی پارتی کرێکاران و رەنجدەران و حیزبی شیوعی کوردستانیان لە هەولێر کرد.  ئەمڕۆش شاندەکەی سەرۆکایەتیی هەرێمی کوردستان سەردانی ژووری پەیوەندییە سیاسییەکانی بزووتنەوەی گۆڕانیان لە هەولێر کرد و پرسی هەموارکردنەوەی یاسای هەڵبژاردن و رێکخستنەوەی پەیکەری کۆمیسیۆنی هەڵبژاردن و راپرسی و رەشنووسی دەستوور تاوتوێکرا.  دوای کۆبوونەوەکە لە کۆنگرەیەکی رۆژنامەڤانیدا، دڵشاد شەهاب رایگەیاند: "ماوەیەکە لە پەرلەمانی کوردستان لەنێوان فراکسیۆنەکان گفتوگۆیەکی گەرموگوڕ هەیە لەسەر بابەتی هەڵبژاردنەکان، ئێمەش لەسەر فەرمانی جەنابی سەرۆکی هەرێمی کوردستان و بەناوی سەرۆکایەتیی هەرێمی کوردستان بۆ ئەو پرسە سەردانی سەرجەم لایەنەکان دەکەین، بۆ ئەوەی ئێمەش هاریکار بین لە ئامادەکارییەکان لە هەموو رووێکەوە، زەمینەسازی بکات بۆ ئەنجامدانی هەڵبژاردنەکان".  هەر لە کۆنگرە رۆژنامەڤانییەکەدا، کاردۆ محەممەد، رێکخەری ژووری پەرلەمانی بزووتنەوەی گۆڕان رایگەیاند: "قسەمان لەسەر هەڵبژاردن کرد کە هەم مۆرکی دەستووری و هەم رەهەندی نیشتمانی هەیە، کۆک بووین لەسەر ئەوەی کە پێویستە بە سازان و گفتوگۆ بڕیار لە هەڵبژاردن بدرێت، کە سەرۆکایەتیی هەرێم [هەرێمی کوردستان] پەیوەندیدارە لە رووی یاساییەوە رۆژەکە دیاری بکات".  بە گوتەی کاردۆ محەممەد ئەو یاسایەی ئێستا هەیە تایبەت بە هەڵبژاردنەکان، سەرەڕای ٧ جار هەموارکردنەوەی "هاوکار نییە بۆ بەهێزیی پێگەی پەرلەمان، کە لە سیستەمی سیاسی رۆڵێکی گرنگی هەیە".  بڕیارە شاندەکەی سەرۆکایەتیی هەرێمی کوردستان دوای بزووتنەوەی گۆڕان، سەردانی لایەنە سیاسییەکانی دیکەش بکەن.  بەپێی زانیارییەکانی رووداو سەرۆکایەتیی هەرێمی کوردستان رژدە لەسەر ئەوەی هەڵبژاردنی پەرلەمانی کوردستان لە کاتی خۆیدا بەڕێوەبچێت و بەم نزیکانە بە مەرسومێکی سەرۆکایەتی رۆژی هەڵبژاردن دیاری دەکات.  رۆژی ١٠ - ٠٢ - ٢٠٢٢، فراکسیۆنەکانی پەرلەمانی کوردستان بۆچوونی خۆیان لەبارەی كۆمیسیۆن و یاسای هەڵبژاردن و نووسینەوەی دەستوور رادەستی سەرۆکایەتیی پەرلەمانی کوردستان کرد. بڕیارە ئەم هەفتەیە دەستەی سەرۆکایەتیی پەرلەمان کۆببێتەوە بۆ دیاریکردنی رۆژێک بۆ کۆبوونەوە لەوبارەوە.  ئەم خولەی پەرلەمانی کوردستان لە ١١ - ٠٦ - ٢٠٢٢ ماوەی یاسایی کۆتایی پێدێت، سەرجەم لایەنەکان داوای ئەوە دەکەن کە دەبێت هەڵبژاردن لە کاتی خۆی و لە مانگی ئەیلوولی ئەمساڵ بەڕێوەبچێت، بەڵام تاوەکو ئێستا رێککەوتنی کۆتایی لەسەر ئەو پرسە نەکراوە.  بەپێی یاسای هەڵبژاردن، دەبێت لە ٣٠ ـی ئەیلوولی ٢٠٢٢ هەڵبژاردنی خولی شەشەمی پەرلەمانی کوردستان بەڕێوەبچێت، ئەگەر لایەنەکان لەبارەی هەڵبژاردنەوە بگەنە رێککەوتن، کۆمیسیۆن شەش مانگی پێویستە بۆ ئامادەکاریی هەڵبژاردن، شێروان زرار، گوتەبێژی کۆمیسیۆنیش دەڵێت، دەبێت تاوەکو رۆژی ٣١ ـی ئادار کۆمیسیۆن بۆ ئەو ئەرکە راسپێدرابێت، ئەگەرنا هەڵبژاردن لە وادەی خۆیدا ناکرێت.