رۆژی دووشەممە ٠٧ - ٠٢ - ٢٠٢٢ عەمید عومەر عەلی، بەڕێوەبەری هاتووچۆی چەمچەماڵ بە تۆڕی میدیایی رووداوی راگەیاند، رووداوەکە کاژێر ٠٨: ٢٠ی بەیانیی ئەمڕۆ لەنێوان ئۆتۆمبێلێکی وەزارەتی پێشمەرگە و ماتۆڕسکیلێک لە رێگەی سەرەکیی چەمچەماڵ و سەنگاو روویداوە و لە ئەنجامدا شۆفێری ماتۆڕسکیلەکە گیانی لەدەستداوە.  سەبارەت بە هۆکاری رووداوەکە، بەڕێوەبەری هاتووچۆی چەمچەماڵ ئاماژەی بەوە کرد، راپۆرتی خۆیان سەبارەت بە رووداوەکە نووسیوە و رەوانەی پۆلیسیان کردووە، دواتر هۆکار و تۆمەتباری رووداوەکە دەستنیشان دەکرێت.  لە راگەیێندراوێکیشدا تەندروستیی چەمچەماڵ رایگەیاند، تەرمەکە براوەتە سەنتەری فریاکەوتنی چەمچەماڵ، کە گەنجێکی تەمەن ٢٧ ساڵە.  ساڵی رابردوو لە هەرێمی کوردستان ٤١١٩ رووداوی هاتووچۆ روویانداوە و بەهۆیانەوە ٦٦٢ کەس گیانیان لەدەستداوە و ٧١٢١ کەسیش بریندار بوون.