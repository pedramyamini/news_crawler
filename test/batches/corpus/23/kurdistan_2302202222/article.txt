نەرمین محەممەد بە بەڵگەوە لە بەرنامەی بەرپرسیاری تۆڕی میدیایی رووداو کە شەهیان تەحسین پێشکێشی دەکات بەشداربوو و گوتی "ئێستا خانووەکەم لێوەرگیراوەتەوە لە ماڵێک دەژیم، ١٠ رۆژە ئارامم نەماوە و نەخۆشم، نیوەڕۆ چوومە دکتۆر و لە خەفەتان شەکرەم هاتووەتە خوار. ئەوە حەوت ساڵە من دەهێنن و دەبەن. "  ئەو ژنە باسی سەرەتای ئەو رووداوەی کرد و گوتی "سەرەتا هاتن و لە دەرگەمانیان دا، ئەو کات باوکی منداڵەکانم نەشتەرگەریی بۆ کرابوو، کەسێک بەناوی نەژدەت ئاکرەیی [پارێزەری نەرمین] کە پارێزەر بوو گوتی تەبلیخی دادگەم پێیە دەبێت بێیە دادگە. ئەمە حەوت ساڵ بەر لە ئێستا بوو، دواتر ئێمە چووینە دادگە و گوتیان دەبێت پێکبێن. منیش تەنیا خانووم بەناوە و وەکالەتم کرد لەسەر ٦٠ وەرەقە [٦ هەزار دۆلار] پێکهاتین و بە دووجار بە پارێزەرەکەمدا. "  بە گوتەی نەرمین محەممەد کاتی خۆی زەوییەکە هی کەسێکی کریستان بووە بەناوی (باسل گۆرگیس) "ئەو کەسە یاریزان بووە و عودەی کوڕی سەدام حوسێن مەدالیای داوەتێ و ئەویش زەوییەکەی داوەتێ. دواتر ئەویش وەکالەتی داوەتە مامێکی و گوتویەتی من دەچمە کەنەدا. ئەوە نزیکەی ٤٠ ساڵ پێش ئێستا. من زەوییەکەم لە دەستی چوار کڕیوەتەوە. "  لە بەشێکی دیکەی قسەکانیدا سەبارەت بە بڕیاری دادگە گوتی " ١٠ رۆژە دادگە بڕیاری داوە کە من دەبێت خانووەکە چۆڵ بکەن و ئێستا من لە شوێنێکی دیکە دەژیم. لەم رۆژانەدا بۆ دووەمجار کەسێکی دیکە هاتەوە ماڵمان و گوتیان دەبێت ماڵەکە چۆڵبکەن ئەگەرنا دەرگە دەشکێنین. موختاریشیان لەگەڵ بوو، دوو ئۆتۆمبێلی گەورە بوون و کەسانی چەکداریان لەگەڵ بوو، کچێکیان لەگەڵ بوو منیان دەناسی. ئەوان بە منیان گوت کە نەچیتە دەرێ دەرگە قفڵ دەکەین. "  ئەو ژنە رۆژانە دەچێتە بەردەم ئەو خانووەی کە دەریان کردووە و بە گریانەوە گوتی "من کەسوکارم ئەنفال بووە و بۆ ئەوە دەچمە بەردەرگە تاوەکو زگیان پێمبسووتێت. " دەشڵێت "ئەوە ٢٠ ساڵ زیاترە ئەو خانووەم بەناوە و دەمەوێت خانووەکەم بۆ بگەڕێنرێتەوە. ١٨ ساڵە باوکی منداڵەکان مردووە و هیچمان نییە بۆ ئەوەی پێی بژین. "  ئازاد چۆمانی، پارێزەری لایەنی بەرامبەر بەشداری بەرپرسیار بووە و گوتی "لە ٢٠١١ ـەوە باسل گۆرگیز هاتەلام، زەوییەکە لە ساڵی ١٩٨٨ لەلایەن پارێزگاری ئەوکاتی هەولێر پێیدراوە. دواتر لەسەردەمی رژێم باسل گۆرگیز دەچێتە کەنەدا و نەهاتووەتە هەرێمی کوردستان. لە ٢٠١١ ـەوە هاتە لای من و وەکو پارێزەر بریکارنامەی ئەوم هەیە. سەرەتا داوایەکی مەدەنیمان نووسی و تەبلیخ بۆ نەرمین خان رۆیشت. یەکەم دادگاییکردن لە ٢٠١٦ بوو و بڕیاری دادگەش بە حوکومدانی دوو کەس بە ماوەی ١٠ ساڵ و ١ کەسیش بۆ ماوەی ساڵێک، دواتر بڕیارەکە تەمیزکرایەوە و نەرمین خان پێی رازیی نەبوو. ساڵی ٢٠١٧ دادگە هەمان بڕیاری دەرکردەوە و بە زیادکردنی حوکمی یەکێک بە ١٥ ساڵ. "  ئەو پارێزەرە لە بەشێکی دیکەی قسەکانیدا دەڵێت "خەدر لە نەرمین خان کراوە وەکو لایەنی کۆمەڵایەتی، خەدرەکەش خۆی لە خۆی کردووە ئەویش بەوەی کە موڵکەکە پێشتر ساختەکراوە و نەیزانیوە. "  نەرمین کاتی خۆی خانووەکەی بە هەزار و ٥٠٠ دیناری سویسڕی کڕیوە. نەرمین ئاماژە بەوە دەدات کە من سکاڵام لەسەر ئەو کەسە کردووە کە کاتی خۆی نووسراوەکانی ساختە کردووە.   پێشتر نەرمین نەیزانیوە کە زەوییەکە کاتی خۆی تەزویر کراوە. ئەمیر ئەحمەد نەجاڕ، پارێزەری راوێژکار لەبارەی ئەو کەیسە گوتی "ئەو نووسینگەی کە ئەو موڵکەی فرۆشتووەتە نەرمین خان بەرپرسیارە، نەرمین خانیش پێویستە داوا لەو نووسینگەیە بکات کە زەوییەکەی لێکڕیوە و مافی خۆی لەو وەربگرێتەوە، ئەوانیش سکاڵا لەو کەسە بکەن کە زەوییەکەی فرۆشتووە. ئێستا رێگەی یاسایی ئەوەیە نەرمین خان سکاڵای یاسایی دژی ئەو نووسینگەیە تۆماربکات کە زەوییەکەی لێکڕیوە بۆ ئەوەی قەرەبوو بکرێتەوە. "