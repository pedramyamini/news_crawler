ئەمڕۆ دووشەممە ٣١ - ٠١ - ٢٠٢٢ سەرچاوەیەک لە زیندانی چاکسازیی دهۆک بە تۆڕی میدیایی رووداوی راگەیاند، ئەو کەسە ناوی سەرکەل رزگارە و سەرۆکی ئەو باندە بووە کە لە ساڵی ٢٠١٩ پارەی مووچەی کارمەندانی نەخۆشخانەی "شار"ی سلێمانییان دزی و بە ٢٠ ساڵ زیندانیکردن سزا درابوو.  بە گوتەی ئەو سەرچاوەیە، پێنج مانگ پێش ئێستا بەهۆی هەڵسوکەوتی "خراپەوە" لە زیندانی چاکسازیی سلێمانی بۆ چاکسازیی دهۆک گوازرایەوە، لەو زیندانەش بەهۆی ئەوەی کە هەڵسوکەوتی "گونجاو نەبوو"، لە ژوورێکی تایبەت دانراوە. ئەمڕۆش لە ژوورەکەی خۆی بە بەتانییەکەی خۆی "خنکاندووە".  لەیلا عەبدولجەبار، ئەندامی لیژنەیی کاروباری کومەڵایەتی لە پەرلەمانی کوردستان هەواڵەکەی بۆ رووداو پشتڕاستکردەوە و رایگەیاند، بەدواداچوون بۆ رووداوەکە دەکەن.  لە ١٢ - ٠٣ - ٢٠١٩، باندێکی شەش کەسی زیاتر لە یەک ملیار و ٢٠٠ ملیۆن دیناری مووچەی كارمەندانی نەخۆشخانەی شاریان دزی. دوای ١٥ کاژێر پارەکە وەکو خۆی دۆزرایەوە.