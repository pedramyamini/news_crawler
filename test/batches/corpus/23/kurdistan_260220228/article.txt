حیزبی شیوعی کوردستان پەیامەکەی ئاڕاستەی حیزبە شیوعی و كرێكارییەكانی جیهان کردووە و رایگەیاندووە، "پاراستنی ئاشتی جیهانی بابەتێكی هاوبەشی سەرجەم حیزبەكانمانە و لەبەرایی تێكۆشانی هاوبەشمان دێت، بۆ سنووردانان لەبەردەم پلانەكانی ئیمپریالیستی جیهانی، كەپاڵ بە مرۆڤایەتییەوە دەنێت بۆ لێواری شەڕو كوشتار، چینی كرێكار و تەواوی كارگەرانی جیهان دەخاتە بەردەم مەترسی و هەڕەشەیەکیشە لەسەر كۆی مرۆڤایەتی. "  سەبارەت بە ناوەڕۆکی پەیامەکەیان، ئەبو کاروان، ئەندامی مەکتەبی سیاسیی حیزبی شیوعی کوردستان، رۆژی شەممە ٢٦ - ٢ - ٢٠٢٢، بە تۆڕی میدیایی رووداوی گوت: "ئێمە پشتیوانی هێرشی رووسیا بۆسەر ئۆکراینا ناکەین، ئێمە دژی شەڕین و لەگەڵ ئاشتیداین، کە دژی شەڕی رووسیابین، مانای ئەوە نییە لایەنی بەرامبەرابەریان نەبینین. "  لە بەشێکی راگەیێندراوەکەیاندا هەروەها هاتووە، "هەوڵی بەرفراوانكردنی هاوپەیمانی ناتۆ و كوتینی دەهۆڵی شەڕ و ئەنجامدانی مانۆڕی سەربازی لەچەندین ناوچەی گۆی زەوی، هاوكات لەگەڵ گۆڕانكارییەكی چۆنایەتی لە ماوەی دوو دەیەیی رابردوو، لە ئاستی پەیوەندی نێودەوڵەتی و بەردەوامبوونی پێكناكۆكییەكانی سیاسەتی نێودەوڵەتی، بەرجەستەی ئەو ئاماژەیەیە كە جیهان پێشهاتێكی جۆریی بەخۆیەوە دەبینێت كە پیشاندانی كۆتایی تاك جەمسەرییە، هاوكات مۆدێلێكی دیكەی فرەجەمسەری پەیدابووە كە هێشتا ناوەڕۆك و شێوەكەی بە تەواوی رۆشن نییە، كە پێویستە هۆكاربێ بۆ درووستكردنی جۆرێك لەهاوسەنگی جیهانی و هەلێك بۆ هێزە پێشكەوتووخوازەكانی جیهانی بڕەخسێنێت تاوەكو بیقۆزنەوە بەشێویەك خزمەتی كێشەكانی گەلان و چارەسەری كێشە هەڵپەسێردراوەكان بكات و سنوورێك بۆ ناوچەكانی ناسەقامگیر دابنێ، لەرێگەی چارەسەری هەموو كێشەوگرفتەكان، بەپشت بەستن بە بەرژەوەندییەكانی گەلان و بژاردەی ئازادانە. "  لە راگەیێندراوەکەدا حیزبی شیوعی کوردستان، هیچ رەخنەیەکی لە ئۆپەراسیۆنی رووسیا بۆ داگیرکردنی ئۆکراینا نەگرتووە.   حیزبی شیوعی کوردستان راشیگەیاندووە، "ئامانجی سەرەكیی سەرمایەداری هاوچەرخ و پلانە سەربازییەكانی و سیاسەتەكانی هاوپەیمانی ناتۆ، بریتییە لە دیدی بەسەربازیكردن، لەڕێگەی زۆرتركردنی پێشبڕكێی خۆپڕچەككردن و زێدەتركردنی خەرجی سەربازی، بۆ بەلاڕێدابردنی چاوەكانە لەسەر ئەوەی روودەدات، كە جیاوازییەكی گەورە لە كەڵەكەبوونی سامانی جیهانیدا پەیدابووە لەنێوان كەمینەیەكی سەرمایەدار كە بەرجەستەی سەرمایەداری دارایی دەكەن و دەسەڵاتی بەسەر سامانی كۆی مرۆڤایەتییەوە هەیە. "  لە بەردەوامیی راگەیێندراوەکەدا، حیزبی شیوعی هاوپەیمانی ناتۆ و ئەمریکا بە "هەڕەشە" لەسەر ئاشتی جیهانی تۆمەتبار دەکات.