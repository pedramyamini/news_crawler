ئەو خوشک و برایە ناویان سومەیە و بیلال بوو، باوکیان بەناوی جاسم محەممەد دەڵێت، زۆر نیگەران بوون و ویستوویانە بە هەر شێوەیەک بێت تەرمەکان بگەڕێنێتەوە کە هاوژینەکەی و کوڕ و کچەکەی بوون، دەشڵێت، "سوپاسی حکومەتی هەرێمی کوردستان دەکەم کە ئەم چاکەیەی لەگەڵمان کرد".  ئاری جەلال، سەرۆکی دەزگای لووتکە بۆ کاروباری پەنابەران بە تۆڕی میدیایی رووداوی راگەیاند، دەزگاکەیان ئامادەکاریی بۆ هێنانەوەی تەرمەکان کردووە و حکومەتی هەرێمی کوردستانیش تێچووی هێنانەوەی تەرمەکانی لەئەستۆ گرتووە.  تەرمەکان لەڕێگەی فڕۆکەخانەی نێودەوڵەتیی هەولێر گەڕێندرانەوە، یەکێک لە تەرمەکان رەبیعە عەبدولڕەحمان خەڵکی هەڵەبجە بوو، ئەوانی دیکەش رێزان عەبدولڕەحمان و بیلالی کوڕی و سومەیەی کچی بوون، بەڵام کەسوکاری رێزان ئەویان بردووەتەوە بۆ سلێمانی.  بیلال جاسم قوتابیی پۆلی ١٢ و سومەیە جاسم خوێندکاری کۆلێژی پەروەردەی بنەڕەتی بوون، تەرمەکانیان لە گۆڕستانی شاخکێ بەخاکسپێردران.  گەیلان ئەحمەد، کەسوکاری قوربانییەکان دەڵێت، "ئەو رووداوەی بەسەریان هاتووە، زۆر ناخۆش بووە، لە ماوەی مانگی رابردوودا و تاوەکو ئێستا ئێمە هەموو رۆژێکمان هەر پرسە بوو، بەڕاستی بەداخەوە".  تاوەکو ئێستا نۆ تەرم لەوانە ناسراونەتەوە کە دۆزراونەتەوە، چواریان گەڕێندراونەتەوە و پێنجی دیکەیان بڕیارە لە دەستپێکی مانگی داهاتوو بگەڕێندرێنەوە.