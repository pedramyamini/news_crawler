د. زارا عەلیێڤنە یوسوپۆڤا، کە دەمێک بوو بەدەست نەخۆشییەوە دەیناڵاند رۆژی ٠٣ - ٠٢ - ٢٠٢٢ کۆچی دواییکرد.  د. زارا ساڵی ١٩٣٤ لە شاری تبلیسی جۆرجیا لە ماڵباتێکی کوردی ئێزدی لە دایکبووە. ماڵباتەکەی لە بنەچەدا خەڵکی وانی باکووری کوردستانن، بەڵام لەبەر زوڵم و زۆری دەسەڵاتدارانی عوسمانی ناوچەکەیان جێهێشتووە.  پرۆفیسۆر زانا ساڵی ١٩٥٣ قۆناخی یەکەمی خوێندن بە پلەیەکی باڵا تەواو دەکات، بەهۆی زیرەکییەکەی میدالیای زێڕی دەدرێتێ. بۆ خوێندنی زانکۆ دەچێتە لینینگراد و بەشی رۆژهەڵاتناسی و ئێران دەخوێنێت. لە ساڵی ١٩٥٨ دکتۆرا لە بواری فیلۆلۆژی کوردی دەخوێنێت.  د. زارا عەلیێڤنە یوسوپۆڤا (زەرێ یوسف)، یەكێک لە خەباتکارانی قوتابیانی قوتابخانەی کوردۆلۆژی بوو لە یەكێتیی سۆڤیەتی پێشوو. نزیکەی نیو سەدە لە بواری کوردناسی و زمانزانی کاری کردووە.  پرۆفیسۆر د. زارا تەواوی ژیانی خۆی بۆ لێکۆڵینەوە لە دیالێکتەکانی زمانی کوردی بە تایبەتی سۆرانی تەرخانکردبوو، لە دوای خۆی نزیکەی ٨٠ بەرهەمی جێهێشت.