عەباس ئەکرەم، گوتەبێژی وەزارەتی خوێندنی باڵا و توێژینەوەی زانستنیی هەرێمی کوردستان رۆژی دووشەممە ٢٤ - ٠١ - ٢٠٢٢ بە تۆڕی میدیایی رووداوی راگەیاند، لە رۆژی ٠١ - ٠٢ - ٢٠٢٢ بەدواوە، پێویستە هاووڵاتییان لە کاتی سەردانیان بۆ وەزارەتەکە کارتی وەرگرتنی ڤاکسینی کۆرۆنا یاخود پشکنینی کۆرۆنا کە ٤٨ کاژێری بەسەردا تێنەپەڕیبێت، پێبێت، ئەگەرنا رێگەیان پێنادرێت بچنە نێو وەزارەت بۆ راییکردنی مامەڵەکانیان".  وەزارەتی خوێندنی باڵا لە راگەیێندراوێکدا دەڵێت، ئامانجیان پاراستنی هاووڵاتییان، مامۆستایان و فەرمانبەرانە. گوتەبێژی وەزارەتی خوێندنی باڵا ئاماژە بەوە دەکات، "ئەو فەرمانبەرانەی دیوانی وەزارەت کە ڤاکسینی دژە کۆرۆنایان وەرگرتووە، پێویستە تاوەکو ٢٧ - ٠١ - ٢٠٢٢، وێنەیەک لە ناسنامە یان کارتی وەرگرتنی ڤاکسینەکە بۆ دەزگای سەرپەرشتی و دڵنیایی جۆری / بەڕێوەبەرایەتیی تەندروستی و سەلامەتی لە دیوانی وەزارەت بنێرن".  عەباس ئەکرەم ئاماژەی بەوەش کردووە، ئەو فەرمانبەرانەی دیوانی وەزارەتی خوێندنی باڵا کە ڤاکسینیان وەرنەگرتووە، بەبێ پشکنینی کۆرۆنا کە ٤٨ کاژێری بەسەردا تێپەڕنەبووبێت، رێگەیان پێنادرێت دەوام بکەن و بە نەهاتوو هەژمار دەکرێن، ئەوەش لە ئەمڕۆ دووشەممەوە دەچێتە واری جێبەجێکردنەوە.  لە ماوەکانی رابردوودا چەند وەزارەتێکی دیکە هەمان مەرجیان راگەیاندووە بۆ کارمەندەکانیان و ئەو هاووڵاتییانەی سەردانیان دەکەن.