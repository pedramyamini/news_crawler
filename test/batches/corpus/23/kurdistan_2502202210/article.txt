زاگرۆس فەتاح، بریکاری وەزارەتی پلاندانان، بە رادیۆی رووداوی راگەیاند، لە کابینەی نۆیەم دەستمان کردووە بە کۆمەڵێک پڕۆژەی گەورە و ستراتیژی، هەروەها لەسەر ئاستی پارێزگاکانیش چەندین پڕۆژەی خزمەتگوزاریمان هەن، ئامانجی سەرەکیشمان بۆ ساڵی ٢٠٢٢ بەپێی ئەو توانا داراییەی هەمانە، دەمانەوێت پرسیار لە هاونیشتمانییان بکەین ئەوان چ جۆرە پڕۆژەیەکیان پێ باشە، بۆ ئەمەش راپرسییەکمان ئامادە کردووە و هاونیشتمانییان دەتوانن لە رێگەی ئەو راپرسییەوە رای خۆیان بڵێن، راپرسییەکە دەستیپێکردووە لەسەر ماڵپەری حکومەت بڵاوکراوەتەوە.  بریکاری وەزارەتی پلاندانان گوتی، "پرسیارەکانی نێو راپرسییەکە جۆراوجۆرن و هەموو سێکتەرەکانی خزمەتگوزاری تێدان، ئەوە بۆ ئێمە وەک حکومەت کە بڕیار لەسەر پرۆژەکان دەدەین رایەکی هاونیشتمانییانیشمان دەبێت و تێگەیشتنی ئێمە باشتر دەکات لەسەر پێداویستییەکانی خەڵک، ئەمە تەنیا بۆ پرۆژە گرنگ نییە، دەتوانین بۆ گلەیی خەڵکیش لە ناوچەیەکی دیاریکرا بیکەین و بزانین خەڵک کێشەیان چییە و چی گلەیی و داواکارییەکیان هەیە، ئەم راپرسییە تا ١٥ی ئادار بەردەوام دەبێت و دواتر لە راپۆرتێکدا بڵاوی دەکەینەوە".  زاگرۆس فەتاح گوتیشی، "بەهۆی نەبوونی بودجە زۆر پڕۆژە وەستاون، ئێستا هەندێک لە پڕۆژەمان دەستپێکردووەتەوە، لە ساڵی ٢٠٢١ پارێزگاکان نزیکەی ١٠٠ ملیار بودجەیان هەبوو توانیان هەندێک پرۆژە تەواوبکەن، بۆ ساڵی داهاتووش ٣٠٠ ملیار بۆ پەرەپێدانی پارێزگاکان پێشنیاز کراوە، هەروەها بۆ وەزارەتەکانیش ٤٠٠ تا ٥٠٠ ملیار دینار پیشنیاز کراوە، پارەی پەرەپێدانی پارێزگاکان بۆ پرۆژە خزمەتگوزارییەکان دەبێت، وەک رێگەوبان و قوتابخانەو نەخۆشخانەو خزمەتگوزاری دیکە".