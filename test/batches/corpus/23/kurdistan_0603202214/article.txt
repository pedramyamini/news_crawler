لە سێ رۆژی رابردوودا شەپۆلێکی خۆڵبارین هەرێمی کوردستان و عێراقی گرتەوە رۆژی دووشەممە ٦ - ٣ - ٢٠٢٢، ئاسۆ کەمال، بەڕێوەبەری کەشناسی سلێمانی بە تۆڕی میدیایی رووداوی راگەیاند: "خۆڵبارینەکە بەرەو نەمان دەچێت. بەڵام لە سبەینێ و دوو سبەیەوە خۆڵبارین لە باشووری عێراق دەستپێدەکاتەوە و جارێکی دیکە ئەگەر هەیە بگاتەوە هەرێمی کوردستان، بەڵام بە ئاستێکی کەمتر لە رابردوو".  بەگوێرەی پێشبینییەکانی بەڕێوەبەرایەتیی کەشناسیی هەرێمی کوردستان، رۆژی دووشەممە لە پارێزگای هەولێر، لە بەرەبەیاندا باران دەبارێت و بڕی بارانبارین مامناوەند دەبێت و تاوەکو دوای نیوەڕۆ بەردەوام دەبێت، لە پارێزگای سلێمانیش، لەبەشێک لە ناوچەکانی سنوورەکەدا باران دەبارێت و لە دوای نیوەڕۆوە باران کۆتایی دێت.  کەشناسیی هەرێمی کوردستان سەبارەت بە پارێزگای دهۆک پێشبینی دەکات، تەنیا نمەبارانێكی کەم ببارێت، لە پارێزگای هەڵەبجەش باران لە چەند ناوچەیەکی سنوورەکە دەبارێت و ئەگەری تۆز و خۆڵیش دەبێت و تاوەکو پاشنیوەڕۆ بەردەوام دەبێت. بۆ پارێزگای کەرکووکیش کەشناسی رایگەیاندووە، لە بەیانیی زوودا لەهەندێک ناوچەی سنوورەکە باران دەبارێت.  نزمترین پلەی تۆمارکراوی ئەمڕۆ یەکشەممە لە هەرێمی کوردستان لە کانی ماسێ بووە، کە ٥ پلە ژێر سفربووە، دوای ئەویش حاجی ئۆمەران کە سێ پلە لە ژێر سفر بووە.