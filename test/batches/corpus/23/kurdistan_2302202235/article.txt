رۆژی چوارشەممە ٢٣ی شووباتی ٢٠٢٢ بەردی بناخەی کەنیسە و بارەگای سەرەکی پاتریارکی رۆژھەڵاتی ئاشووری لە جیھان لە شاری هەولێر دانرا. خالید جەمال، بەڕێوەبەری گشتیی كاروباری مەسیحییەكان لە وەزارەتی ئەوقاف و كاروباری ئایینی بە رووداوی راگەیاند، کەنیسە و بارەگای سەرەکی پاتریارکی رۆژھەڵاتی ئاشووریی جیھان پێشتر بەردی بناخەی بۆ دانراوە و بە بڕیاری سەرۆکوەزیرانی هەرێمی کوردستان کارەکە تەواو دەکرێت کە رووبەرەکەی ٦٥ هەزار مەتر دووجایە و کەوتووەتە رۆژئاوای شاری هەولێر لەسەر شەقامی ١٠٠ مەتری.  خالید جەمال ئاماژەی بەوەکرد، تەواوکردنی ئەو بارەگایە، لەسەر داوای پاتریاکی نوێی رۆژھەڵاتی ئاشووریی جیھانە و گوتیشی: "لە ساڵی ٢٠٠٧ دا لەلایەن حکومەتی هەرێمی کوردستانەوە زەویی بۆ تەرخانکراوە و بە فەرمانی سەرۆک بارزانی بناخەکەی دانراوە".  رۆژی ١٧ی ئەیلوولی ٢٠٠٦ لەسەر بانگهێشتی سەرۆک مەسعود بارزانی و نێچیرڤان بارزانی، مار دەنخای چوارەم پەتریاریکی کەنیسەی رۆژهەڵاتی ئاشووری سەردانی هەرێمی کوردستانی کرد، بۆ گەڕانەوەی کورسیی رۆژهەڵاتی ئاشووری بۆ هەرێمی کوردستان داوای تەرخانکردنی زەوییەکی کرد، زەوییەکەی بۆ دابین کرا. دواتر حکومەت ئەرکی دروستکردنەکەشی گرتەئەستۆ. لە ٥ی تشرینی دووەمی ٢٠٠٨ بەردی بناخەی کەنیسەی پەتریاریکی رۆژهەڵاتی ئاشووری دانرا، بەڵام دواتر بەهۆکاری قەیرانی دارایی و کۆمەڵێک شتی دیکە کارەکانی بەخاوی رۆیشتن بەڕێوە.  کەنیسەی رۆژهەڵاتی ئاشووریی کەنیسەیەکی کریستیانی رۆژهەڵاتییە و لەعێراق جێگیر بووە، بە کاریگەریی رووداوەکانی ساڵی ١٩٣٣ی شارۆچکەی سێمێل لەدهۆک و هێرشکردنە سەر کریستیانەکان کوشتنی سەدان کەس لەو کوشتارگەیە و وێرانکردنی شوێنی کریستیانەکان، بارەگای پاتریاک و کەنیسەی رۆژهەڵاتی ئاشووری برایە ویلایەتە یەکگرتووەکانی ئەمریکا، لە ٢٧ی ئەیلوولی ٢٠١٥ لەسەر داوای نێچیرڤان بارزانی، گەڕێنرایەوە بۆ هەرێمی کوردستان و لەشارۆچکەی عینکاوا لە هەولێر دانرایەوە.   رۆژی ٨ی ئەیلوولی ٢٠٢١ بەئامادەبوونی سەرجەم ئەبرەشییەکانی کەنیسەی رۆژهەڵاتی ئاشووری لەهەموو جیهاندا لە بارەگای کورسیی پارتریاکی لە شارۆچکەی عینکاوا لە کەنیسەی ماریوخەنا مەعمەدان، ئەسقف مار ئاوا رویڵ بە پاتریاک هەڵبژێردرا، ئەویش دوای دەستلەکارکێشانەوەی پارتریاک مار گۆرگیسی سڵێوە بەهۆی کێشەی تەندروستییەوە.