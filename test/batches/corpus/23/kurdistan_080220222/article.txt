شەوی دووشەممە ٠٧ - ٠٢ - ٢٠٢٢ لە رووداوێکی هاتووچۆدا کە کاژێر ٠٩: ٣٠ روویدا، سێ برا بە ناوەکانی یوسف فەریق تەمەن ١٨ ساڵ کە قوتابی پەیمانگەی تەکنیکی ئاکرێیە، نێچیرڤان فەریق ٢٤ ساڵ و کۆڤان فەریقی ٢٢ ساڵ گیانیان لەدەستدا. باوکی ئەو سێ برایە کە لەو رووداوەدا نیوەی منداڵەکانی مردن بە چاوی گریانەوە و دەڵێت، "ئەوان هاوڕێی من بوون. "  فەریق تەوفیق بە رووداوی گوت، "نێچیرڤان کوڕی گەورەمە، کۆڤانیش هاوڕێ و رۆحی من بوو هەموو کەس ئەوەی دەزانی، شەو و رۆژ لەگەڵم بوو، یوسفیش کوڕی بچووکم بوو زۆر حەزی لە وەرزش بوو و خوێندکاری پەیمانگەی تەکنیکی ئاکرێ بوو. ئەو کۆتری من بوو. ئەوان هاوڕێی من بوون. "  نێچیرڤان فەریق، خێزاندارە و دوو منداڵی هەن، کۆڤانیش خێزاندارە و منداڵێکی لە دوای خۆیدا بە جێهێشت، یوسفیش ژیانی هاوسەرگیری پێکنەهێنابوو. خەڵکی سنوورەکەش بەو رووداوە شۆک بوون، بەسەتان کەس لە مەراسیمی ناشتنی تەرمی ئەو سێ گەنجە ئامادە بوون.   بێوار عەبدوڵلا، کەسوکاری قوربانییەکانە و بە رووداوی گوت، "ئەوان چووبوونە قەسرۆک بۆ کڕینی مۆبایل، بەداخەوە لەڕێگەی گەڕانەوەیان بۆ ماڵەوە تووشی ئەو رووداوە بوون و هەرسێکیان گیانیان لە دەستدا، ئۆتۆمبێلێکی بارهەڵگر کە دیار نییە خاوەنەکەی خەوی لێکەوتووە یان ئاگای لەخۆی نەبووە، چووەتە سایدی بەرامبەر و بەو هۆیەوە لەگەڵ ئەمان تووشی ئەم رووداوە بووە. "  تەرمی هەرسێ براکە لە کۆمەڵگەی چڕە و لە تەنیشت یەکدی بە خاک سپێردران.