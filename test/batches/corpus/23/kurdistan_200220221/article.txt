دوای تێکچوونی پرۆسەی چارەسەریی لە ٢٠١٥ و سەرهەڵدانی شەڕ لە نێوان سوپای تورکیا و گەریلاکانی پەکەکە لە چەند پارێزگایەکی باکووری کوردستان، کە بە "شەڕی خەندەق" ناسرابوو، ٧٩ رۆژ قەدەخەی هاتووچۆ لە شارۆچکەی جزیرێ لە شرناخ راگەیێندرابوو. لەو کاتەدا بەهۆی شەڕ و پێکدادانەکانی کۆڵان بەکۆڵان، ژێرزەمینی یەکێک لە باڵەخانەکانی جزیرێ کرایە ئامانج و ١٧٧ کەسی تێدا کوژرا. یەکێک لەوانە، محەممەد تونچ هاوسەرۆکی ئەنجوومەنی گەلی جزیرێ بوو.   خێزانی محەممەد تونچ لە کاتی رووداوەکاندا باسیان لەوەکردبوو، هێزە ئەمنییەکانی تورکیا تەنانەت دەستیان بەسەر کەلوپەلە تایبەتەکانی محەممەد تونچ گرتبوو. ئۆرهان تونچ لەمبارەیەوە لە تۆڕە کۆمەڵایەتییەکاندا رایانگەیاند، دوای شەش ساڵ تێپەڕبوون بەسەر کوژرانی، کەلوپەلەکانی محەممەد تونچ گەڕێندرایەوە و رادەستیان کرایەوە.   گولەر تونچ، هاوژینی تونچ لە تۆڕی کۆمەڵایەتیی تویتەر نووسیوویەتی: "دوای شەش ساڵ بەسەر کوژرانی محەممەد تونچ، کۆمپیوتەر و کەلوپەلە تایبەتەکانیان رادەستکردینەوە. لەنێویاندا جلوبەرگە هەڵزڕاو و سووتاوەکانیشی تێدایە. ئەم کارە چ مانایەکی هەیە؟ کوشتنی بەس نەبوو؟ ئەم هەموو ئازار کۆتایی نەهات ئەمجارەش برین و ئازارەکانمان نوێ دەکەنەوە؟ ".