جەلال ئۆزسۆیڵار، سەرۆکی فەرمانگەی پاراستنی سرووشت بە رووداوی گوت، "ئەوکاتەی ئاژەڵەکە گەیێندرایە ئێرە، دۆخی زۆر خراپ بوو، خوێن لە دەمی دەهات و لە نزیک چاویشی برینی چڕنووک هەبوو، لێدانی دڵیشی لاواز بوو. هێنامانە بەشی چارەسەری ئاژەڵان و خستمانە ژێر چارەسەرەوە و دوای ئەوەی چارەسەری پێویستی وەرگرت و باش بوو، لە شوێنی خۆیدا جێی دەهێڵین".  ژمارەیەک لە کۆمەڵە و رێکخراوی ژینگەپارێز و ئاژەڵدۆست لەگەڵ بارینی بەفر خواردن دەگەیێننە ناوچە دوورەدەستەکان، هەروەها خەڵکیش لە زۆر شوێندا ئەو ئەرکە مرۆییە بەجێدەگەیێنن.  لە پارێزگای ئافیۆن بۆئەوەی سەگە بێلانەکان لە برسێتیدا پەلاماری منداڵ و ئاژەڵانی دیکە نەدەن، کاسبکاران لە بازاڕەوە گۆشتی بەستووی مریشک دەکڕن و بۆیان دەبەن. ئەو کاسبکارانە لە سۆشیاڵمیدیا گرووپێکی تایبەتیان هەیە بۆ بەهاناوەچوونی ئاژەڵانی بێلانە و مانگانە زیاتر لە ١٠ چالاکی ئەنجامدەدەن.  ساڵی سایڕ، کاسبکار ئاماژە بەوە دەکات، "لە رۆژە ساردەکانی زستاندا، بەتایبەتیش کە کاسبکاران کەمتر دێنە ئێرە، ئاژەڵە بێلانەکان زۆر برسی دەبن. ئێمەش کە ئەمە دەبینین، هەفتانە دوو یان سێ جار بە هاوکاریی ئەو کەسانەش کە لە رێگەی سۆشیاڵمیدیاوە هاوکاریمان دەکەن، لە ناوچەی دووی پیشەسازیدا هەوڵی بەخێوکردنی ئاژەڵان دەدەین".  ئەم کاسبکارانە ماوەی سێ ساڵە زیاتر لە ١٠٠ سەگی بێلانە بەخێودەکەن و لە وەرزی زستاندا چالاکییەکانیان زیاتر دەبن.