مێڤان عەبدوڵڵا، نزیکەی ١١ ساڵ پێش ئێستا هاوسەرگیریی لەگەڵ ژنێکی بە بنەچە عەرەب دەکات لە موسڵ، ئەوان دانیشتووی قەزای ئاکرێن لە سنووری پارێزگای دهۆک و چوار منداڵیان هەن. چوار مانگ پێش ئێستا دایکی منداڵەکان هاوژین و منداڵەکانی جێدەهێڵێت و دەگەڕێتەوە موسڵ، هاوژینەکەی دەڵێت، لەوکاتەوە هیچ هەواڵێکی نازانێت.  مێڤان عەبدوڵڵا بە تۆڕی میدیایی رووداوی گوت، " ١٠ ساڵ پێش ئێستا چوومە موسڵ لە گەڕەکی سەدام پیاوێکم ناسی، لەڕێگەی ئەو پیاوەوە هاوسەرگیریم لەگەڵ ژنێکی عەرەب کرد. نێوانمان زۆر خۆش بوو، بەڵام دوای ئەوەی کە خوشکەکەی هاتە لای، ئیدی رەوشتی تێکدا و ئێمەی جێهێشت، تەلەفۆنەکەی داخستووە و چوار مانگە من خۆم منداڵەکانم بەخێو دەکەم. خواردنیان بۆ دروستدەکەم و هەر خۆم دەیانشۆم. "  بەگوێرەی بەدواداچوونێکی تۆڕی میدیایی رووداو، لەماوەی دوو ساڵی رابردوودا لە دهۆک ١٥ ژنی عەرەب هاوژین و منداڵەکانی خۆیانیان جێهێشتوون. ئەوان خەڵکی شارەکانی عێراقن.  ئارام محەممەد، بەڕێوەبەری بەڕێوەبەرایەتیی تووندوتیژی دژی ژنان لە دهۆک باسی لەوە کرد، "پێویستە پیاوان بێن و بەڕێگەی یاسایی داوای مافی خۆیان بکەن نەک بەڕێگەی توندوتیژی. پیاوانیش مافیان هەیە بێن سکاڵا بکەن کە بەبێ ئەوان هاوژینەکانیان لە ماڵ دەچنە دەرەوە و ناگەڕێنەوە. دواتر بڕیاری دادگەی بۆ دەردەچێت و دەستگیر دەکرێن. "  بەشێک لەو پیاوانەی کە هاوژینەکانیان بەجێیان هێشتوون، سكاڵایان تۆمار نەکردووە، چونکە وەکو خۆیان دەڵێن، شوێنی نیشتەجێبوونی هاوژینەکانیان نازانن.