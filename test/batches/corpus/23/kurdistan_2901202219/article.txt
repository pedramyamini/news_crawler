رۆژی شەممە ٢٩ - ١ - ٢٠٢٢ ئاری جەلال، سەرۆکی دەزگای لووتکە بۆ کاروباری پەنابەران بە تۆڕی میدیایی رووداوی راگەیاند، ئێوارەی ئەمڕۆ تەرمی چوار لەو کۆچبەرە خنکاوانەی کە رۆژی ٢٣ - ١٢ - ٢٠٢١ لە دەریای ئیجەدا خنکان، گەڕێندرانەوە هەرێمی کوردستان و رادەستی کەسوکاریان کرانەوە.  لە رووداوی ژێرئاوکەتنی ئەو بەلەمەدا لە ٢٣ - ١٢ - ٢٠٢١ دا نۆ کۆچبەری کورد خنکان، ئاری جەلال دەڵێت "بڕیارە رۆژی یەکی شوباتی داهاتوو، تەرمی ئەو پێنج کۆچبەرەکەی دیکە بگەڕێندرێنەوە".  لە رۆژی ٢١ - ١٢ - ٢٠٢١ بەلەمێکی کۆچبەران لە دەریای ئیجە ژێرئاوکەوت و ٢٧ کۆچبەری کورد تێیدا خنکان، بە گوتەی ئاری جەلال، سەرۆکی دەزگای لووتکە، تاوەکو ئێستا تەنیا تەرمی یەکێکیان ناسراوەتەوە.