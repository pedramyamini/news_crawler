لە راگەیێندراوێکدا کە رۆژی چوارشەممە ٢٣ - ٠٢ - ٢٠٢٢ پۆلیسی هەولێر بڵاویکردووەتەوە، ئەوە خراوەتەڕوو، دوای ئەوەی ئۆتۆمبێلی هاووڵاتییەک لە جۆری مارسیدس لە شاری هەولێر دەدزرێت، هێزەکانیان لێکۆڵینەوەی چڕیان دەستپێکرد و توانییان شوێنی تۆمەتباری سەرەکیی ئەنجامدەری تاوانەکە بە ناوی "ح. ع. ع" بدۆزنەوە و دەستگیری بکەن.  پۆلیسی هەولێر باس لەوە دەکات، تۆمەتبارەکە دانی بەوەدا ناوە کە لەگەڵ هەریەک لە تۆمەتباران "س. س. خ"، "ا. ت. ح"، "ی. ا. ع" و "ع. ف. م" ئۆتۆمبێلیان کڕیوە و پاشان ئامێری GPSیان لەنێو ئۆتۆمبێلەکان داناوە و سویچەکانیان کۆپی کردووە.  پۆلیسی هەولێر روونیکردووەتەوە، باندەکە دوای ئەوەی جی پی ئێس لە ئۆتۆمبێلەکان دادەنێن و کۆپیی سویچەکانیان لادەبێت، لەڕێگەی ئامێری جی پی ئێسەکەوە شوێنەکانیان دەستنیشان بکەن و بیانبەن؛ راشیانگەیاندووە، "حەوت ئۆتۆمبێل ئامادە کرابوون بۆ دزین لەلایەن ئەو باندەوە، بەڵام هێزەكانمان توانییان تۆڕی GPSـەکە هەڵبوەشێنینەوە".  هۆگر عەزیز، گوتەبێژی پۆلیسی هەولێر بە تۆڕی میدیایی رووداوی گوت، زانیارییەکان سەرەتایین و لە داهاتوودا زانیاریی زیاتری لەسەر بڵاودەکەنەوە.