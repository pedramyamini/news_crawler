مللەت عیسمەت، سکرتێرى روژنامەڤانى پارێزگارى دهۆک رۆژی پێنجشەممە ١٠ - ٠٢ - ٢٠٢٢ بە تۆڕی میدیایی رووداوی راگەیاند، دوای ئەوەی پارێزگاری دهۆک لەگەڵ بەڕێوەبەرانی بەڕێوەبەرایەتییەکانی نەوت و کانزا و کارەبای دهۆک کۆبووەوە، بڕیاردرا مانگانە ٢٠ % لە کرێی کارەبای سەمونخانە و نانەواخانەکان خۆش بن.  شەوی رابردوو ٠٩ - ٠٢ - ٢٠٢٢ نوێنەری سەمونخانە و نانەواخانەکانی دهۆک لە کۆنگرەیەکی رۆژنامەڤانیدا ماوەی ٢٤ کاژێر مۆڵەتی دایە لایەنە پەیوەندیدارەکان بۆ چارەسەرکردنی کێشەکانیان و گوتی، ئەگەر وەڵام نەدرێنەوە لە رۆژی شەممەوە بایکۆت رادەگەیێنن.  سکرتێرى روژنامەڤانى پارێزگارى دهۆک گوتی، "لەو کۆبوونەوەیەدا بڕیاردراوە کە نابێت چیدیکە بەشە ئاردی پارێزگای دهۆک بۆ پارێزگاکانی دیکە رەوانە بکرێت و هەوڵدەدرێت غازی شل بەو نرخەی کە حکومەت دایناوە بۆ نانەواخانە و سەمونخانەکان دابینبکرێت. "  لە سنووری پارێزگای دهۆک ٣٣٥ سەمونخانە و نانەواخانە هەن.