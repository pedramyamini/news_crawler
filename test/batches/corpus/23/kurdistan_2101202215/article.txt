مەغدید عەریف، قایمقامی سۆران بە رادیۆی رووداوی راگەیاند، لەگەڵ دابارینی یەکەم شەپۆڵی بەفربارین تیمەکانی سەر بە بەڕێوەبەرایەتی چاککردنەوە و پاراستنی رێگەوبانی سۆران، دەستیانکردووە بە راماڵینی بەفر لەسەرجەم رێگە سەرەکییەکانی سنوورەکە و توانیویانە زۆربەی رێگە سەرەکییەکان پاکبکەنەوە و هاتووچۆ ئاسایی بووەتەوە.  مەغدید عەریف، گوتی، "سەرەتا لەڕێگەی هامڵتۆن دەستمانپێکرد کە رێگەی حاجی ئۆمەران بە هەولێر دەبەستێتەوە، دواتر رێگەی نێوان قەزاکانی سۆران - مێرگەسۆر، سۆران - رواند و سۆران - چۆمان لە بەفر پاککرانەوە، ئێستا هاتووچۆکردن لەو رێگە سەرەکییانە ئاساییە، بەڵام بەهۆی دابەزینی پلەکانی گەرما و بوونی بەستەڵەکی سەر رێگەکان هاتووچۆکردن لە شەوان و بەیانیان سەلامەت نییە. "  لە نێوەڕاستی هەفتەی رابردووەوە شەپۆلێکی بەفربارین و سەرما هەرێمی کوردستانی گرتووەتەوە، لە ناوەندی سۆران ١٣ سانتیمەتر بەفرباریوە، لە ناحیەی سیدەکان ٧٠ سانتیمەتر بەفرباریوە، ئەوەش کاری تیمەکانی پاککردنەوەی رێگەوبانەکانی سەختکردووە.  قایمقامی سۆران ئاماژەی بەوەش کرد، تیمەکانیان بەشێکی زۆری رێگەی گوندەکانی سنووری سۆرانیان پاککردووەتەوە و بەردەوامن لە کارکردن بۆ راماڵینی بەفری سەر رێگەکان، بەتایبەت ئەو رێگەیانەی کە گەشتیاران بەکاری دەهێنن، بەڵام رێگەی بەشێک لە گوندەکانی ناوچە شاخاوییەکان هێشتا پاکنەکراوەتەوە و کارکردن تێیدا بەردەوامە.