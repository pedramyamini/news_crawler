لە راگەیێندراوەکەدا کە رۆژی چوارشەممە بڵاوکراوەتەوە، هاتووە "پێویستە بەرپرسانی باکووری رۆژهەڵاتی سووریا هەڵپەساردنی مۆڵەتی کارکردنی تۆڕی میدیایی رووداو و هەموو کارمەندەکانی پێچەوانە بکاتەوە و هێرشکردنەسەر و هەراسانکردنی ستافەکەشی بووەستێنێت، هەروەها پێویستە رێگە بە هەموو رۆژنامەڤانان بدات بە ئازادی و سەلامەتی کار بکەن. "  شەریف مەنسوور، هاوئاهەنگیکاری رێکخراوە سەربەخۆ و ناحکومییە ئەمریکییەکە لە رۆژهەڵاتی نێوەڕاست و باکووری ئەفریقا دەڵێت "بەرپرسانی باکووری رۆژهەڵاتی سووریا پێویستە هەوڵەکانیان بۆ سانسۆرکردنی تۆڕی [میدیایی] رووداو بووەستێنن و لێکۆڵینەوەیەکی ورد لە هێرشەکانی دژی ستافەکەی بکەن. پێویستە رۆژنامەڤانان رێگەیان پێ بدرێت بە سەربەخۆیی و بێ تۆڵەسەندنەوە، رووماڵی ناوچەکە بکەن، گرنگ نییە هێزەکانی ئاسایش هەستیان لە بارەیەوە چی دەبێت. "  بە گوێرەی راگەیێندراوەکە، سی پی جەی داوای لە جوان مولا ئیبراهیم، هاوسەرۆکی بەشی راگەیاندنی بەڕێوەبەرایەتیی خۆسەر کردووە، لێدوان لەسەر هەڵوەشاندنەوەی مۆڵەتی کارکردنی رووداو بدات، بەڵام رەتیکردووەتەوە قسە بکات.