سوارە ئەکرەم، قائیمقامی قەزای چۆمان بە تۆڕی میدیایی رووداوی راگەیاند، بەرەبەیانی دووشەممە ٣١/١/٢٠٢٢ لە گوندی رەزان ٢١ سەر مانگا مرداربوون و دەستبەجێ تیمی ڤێتەرنەرییان راسپاردووە بۆ لێکۆڵینەوە لە مرداربوونیان و دوای توێکاری و ئەنجامی تاقیگە دەرکەوتووە هیچ ڤایرۆسێکی ئاژەڵی نەبووە و هۆکاری مردنەکە سەرمایە.  سوارە ئەکرەم راشیگەیاند، هەموو ئەو مانگایانە هی کەسێکی گوندەکە بوون و مانگا و ئاژەڵە ماڵییەکانی دیکەی گوند کێشەیان نییە و پزیشکی ڤێتەرنەری نموونەی ئەو ئاژەڵانەشی بردووەتە تاقیگە.  بەپێی زانیارییەکانی بەڕێوەبەرایەتیی کەشناسی و بوومەلەرزەزانیی هەرێمی کوردستان، نزمترین پلەی گەرمی لە چۆمان پێنج پلە ژێر سفر بووە.