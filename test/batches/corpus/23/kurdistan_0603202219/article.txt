ژمارەی ئەو زەوییەی لەسەر کارتەکەی تەحسین نووسراوە، ١٣١٠ یە، بەڵام دوای تێپەڕبوونی ١٥ ساڵ، تاوەکو ئێستا نە شوێن و نە زەوییەکەی هیچیان دیارنین.  تەحسین تەها، خاوەن پێداویستیی تایبەت دەڵێت، "کرێچیم و ١٥ ساڵە ئەم کارتە لە بەرکمە [لە گیرفانمە] و نەبووەتە زەوی، دەرگە نەماوە لێی نەدەین کەی کارتەکانمان دەبنە زەوی و لە کرێچێتی رزگارمان ببێت؟ کەسێک نیە ئاوڕمان لێبداتەوە".  ئەو کەسانەی هەمان ساڵ و هەمان کارتیان وەرگرتووە، ژمارەیان هەزار کەسە؛ سەرجەمیان دانیشتووی هەریرن، فەرمانبەرن، خاوەن پێداویستیی تایبەت و کەسانی کەم دەرامەتن، کارتەکان مامەڵەی کڕین و فرۆشتنیان پێکراوە.  ئیبراهیم عەبدوڵڵا، کاسب دەڵێت، هەر ئەمڕۆ و بەیانییان پێدەکەن، "ئەوەی دەوڵەمەند بوو، گواستیەوە بۆ هەولێر و فرۆشتی، ژنێکی تەڕ و تازەی پێهێنا". شەهید خورشید، خاوەن نووسینگەی کڕین و فرۆشتنی زەوی دەڵێت، کارتەکان کڕین و فرۆشتنیشیان پێکراوە، ماوەیەک تاوەکو نزیکەی ٨٠٠٠ دۆلار بەرزبووەوە، "بەڵام ئێستا لامە بە ١٠٠٠ دۆلار، کەس نایکڕێت".  محەممەد ئامۆکەیی، فەرمانبەر پێیوایە کە ئەگەر حکومەت ئەو زەوییانە دابەش نەکات، "بەدڵنیاییەوە کێشەی کۆمەڵایەتی دروستدەبێت".  ساڵی ٢٠١٤ حکومەت رووبەرێکی زەویی لە رۆژئاوای هەریر بۆ خاوەن کارتەکان دەستنیشانکرد، ژمارەی زەوی و هێڵکاریشیان بۆی کرد، بەڵام ژمارەیەک جووتیار دەڵێن زەویەکان هی شارەوانی نین و خاوەنیان هەیە و داوای قەرەبوویان لە حکومەت کرد.  کاروان کەریم خان، بەڕێوەبەری شارۆچکەی هەریر ئاماژە بەوە دەکات، "بڕیارەکەیان بەشێوەی یاسایی و رەچاوی یەکسانی و کەموکوڕی زۆری تێدایە و ناکرێ بەو رێنماییانەوە زەویەکان دابەشبکرێن و دەبێت پاڵپشتێکی یاسایی باشی هەبێت و بەو جۆرە ناتوانن سود مەند بن.  زیاتر لە یەک سەدەیە هەریر لە گوندەوە بۆتە شارۆچکە، تاوەکو ئێستا تاپۆی نیە، نەخشەی کەرتی و بنەڕەتی نیە، دانیشتوانەکەی مافی خاوەنداریەتی زەویوزاریان نیە.