هێرش سەعیدییان دەڵێت، "چوونە زیندان بووەتە پیشە. لە دەورووبەری دادگەی مهاباد، هەندێک پیاوی گەنج وەستاون، دەستیان لە گیرفانیان ناوە و بە گوێی رێبواراندا دەچرپێنن. زیندان، زیندان! ئەوان بێکار یا کۆڵبەرن، بەرپرسیارێتیی کەلوپەلی قاچاخی دەستبەسەرداگیراو دەگرنە ئەستۆ و لەجێگەی قاچاخچییەکە دەچنە زیندان. "  سەرچاوەیەکی ئاگادار لە مهاباد کە بەهۆی هەستیاربوونی بابەتەکەوە نەیویست ناوی ئاشکرا بکرێت، بە تۆڕی میدیایی رووداوی راگەیاند، "ئەو بابەتە تازە نییە. پێشتریش هەبووە، بەڵام لەوانەیە ئێستا زیاتر بوبێت، ئەوەش بەهۆی خراپتربوونی دۆخی ئابووریی خەڵک. "  مێهراب پوورئەکبەر، داواکاری گشتیی مهاباد دەڵێت، دژی ئەو کەسەی بە ناڕاست رایگەیاندووە گەنجانی بێکار و کۆڵبەر لە بەردەم دادگەی مهاباد لەجێگەی قاچاخچییەکان دەچنە زیندان، دۆسیەیەک لە دادگەی مهاباد کراوەتەوە، بەڵام ئاماژەی بەوە نەداوە، لەو بابەتە دەکۆڵنەوە یاخود نا.  عوسمان موزەیەن، پارێزەر باسی لەوە کرد: "ساڵانی رابردوو ئەوەمان دەبینی کە ئەو کەسانەی لەسەر کەلوپەلی قاچاخ لەسەر سنوورەکان دەستبەسەر دەکران، خاوەنەکەی نەدەچووە بەردەم دادگە و کەسێکی دیکە لە شوێنەکەی دەچووە بەردەم دادگە و دەیگوت ئەو کەلوپەلانە هی منە، ئەگەر سزایەک هەبووایە بۆ ئەو کەسە دەبوو، لەو ماوەیەدا خاوەنی راستەقینەی کەلوپەلەکە قەرەبووی ئەو کەسەی دەکردەوە کە لەشوێنەکەی ئەو زیندان بوو. "   بەپێی یاسای سزادانی ئێران، نابێت کەس تاوانی کەسی دیکە بگرێتە ئەستۆ. هەرکەسێک ئەو کارە بکات، بەپێی جۆری تاوانەکە، بە زیندانیکردن سزا دەدرێت. سزادانی کەسێک لەجێگەی کەسێکی دیکە، بۆ دەزگای دادی ئێران پرسێکی هەستیارە. بەتایبەت لەم دۆخەدا کە گەندەڵی لەنێو سیستەمی دادوەری ئێران بابەتێکی شاراوە نییە.  چەند رۆژێک پێش ئێستا لە کرماشان دوو بەڕێوەبەری دادی پارێزگاکە بەهۆی سەرپێچی و گەندەڵی دەستبەسەرکران. دەزگای دادی ئێران دەڵێت، ساڵی رابردوو بەهۆی سەرپێچی و گەندەڵی، هەزار دادوەر لە کارەکانیان دوورخراونەتەوە و ٢٠٠ فەرمانبەری سەر بەو دەزگایەش دەستبەسەرکراون.