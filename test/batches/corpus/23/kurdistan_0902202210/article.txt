ئەمڕۆ چوارشەممە ٠٩ - ٠٢ - ٢٠٢٢، هۆگر عەزیز، گوتەبێژی پۆلیسی پارێزگای هەولێر لە کۆنگرەیەکی رۆژنامەڤانیدا رایگەیاند: "دوو رۆژ بەر لە ئێستا تاوانێکی دزیکردن لە نێو فەرمانگەی ئاوی قەزای خەبات کرابوو، دوای ئەوەی پۆلیس لە رووداوەکە ئاگادارکرایەوە چوونە شوێنی رووداوەکە و دەستیان بە لێکۆڵینەوە کرد".  بە گوتەی هۆگر عەزیز "دوای وەرگرتنی زانیاریی ورد لەسەر تۆمەتبارەکان کە دوو کەس بوونە، تیمێک بۆ دەستگیریکردنیان پێکهێندرا و توانرا لە ماوەی کەمتر لە ٤٨ کاژێر دەستگیر بکرێن، دوای دەستگیرکردنیشیان لە لێکۆڵینەوەکاندا تۆمەتبارەکان دانیان بەوەداناوە، کە ئەمە جاری یەکەمیان نییە دەچنە سەر فەرمانگەی ئاوی قەزای خەبات، لە جاری یەکەم ٨٠٠ هەزاریان لەنێو قاسەکە بردووە".  گوتەبێژی پۆلیسی پارێزگای هەولێر ئاماژەی بەوەدا "تۆمەتبارەکان چاودێری فەرمانگەکەیان کردووە بۆ ئەوەی بزانن چەند کەس سەردانی فەرمانگەکە دەکەن بۆ ئەوەی پارەیەکی زۆر کۆببێتەوە ئینجا بچن دزییەکە بکەن، بەڵام لەلایەن بەرسی ژمێریاری یان بەڕێوەبەری فەرمانگەکە پێشتر پارەکە لەنێو قاسەکە دەرهێندراوە، کاتێک دزەکان چوونە هیچ پارەیەکیان نەدۆزیوەتەوە، چەند وشەیەکی نەشیاویشیان لە پشت سەری بەڕێوەبەرەکە نووسیبوو ناویان لەخۆیان نابوو مافیای هەولێر، بەڵام توانرا دەستگیر بکرێن و بدرێنە دادگا".  بە گوتەی هۆگر عەزیز ئێستا ئەو دوو تۆمەتبارە بەپێی ماددەی ٤٤٣ لە یاسای سزادانی عێراقی بەندن، تۆمەتبارەکانیش تەمەنیان لەنێوان ٢٠ بۆ ٢٥ ساڵ دەبێت و دانیشتووی شارۆچکەی خەباتن.