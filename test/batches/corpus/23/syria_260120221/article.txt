هەزاران کەس لە ئەنجامی شەڕ و پێکدادانی شاری حەسەکەوە دەربەدەربوون، لە مزگەوت، قوتابخانە و باڵەخانە حکومییەکان شوێنی نیشتەجێبوونیان بۆ کراوەتەوە. بەهۆی شەڕ و ئاڵۆزییەکانەوە لانیکەم لە گەڕەکەکانی دەورووبەری زیندانی غوێران زیاتر لە ٤٥ هەزار کەس ئاوارەبوونە.  فەیسەڵ ئەحمەد، ئاوارەی حەسەکەیە و دەڵێت، "ئێمە دانیشتووی گەڕەکی زهورین و هەندێک خەڵکی گەڕەکی غوێرانیشمان لەگەڵدان، ئێمە دەربەدەربووین. شەڕ و پێکدادانی سەخت منداڵەکانمانی تۆقاندووە. ئێمە لە ترسی برسییەتی و سەرما منداڵەکانمان رزگارکردن و پەنامان بۆ ئێرە هێناوە کە بۆمان ئامادەکراوە. ئەوان کەموکوڕییان نەبووە و لە مزگەوت شوێنی ئێمەیان کردووەتەوە. "  بەگوێرەی ئامارەکانی نەتەوەیەکگرتووەکان، ٤٥ هەزار کەسی سڤیل لە حەسەکە دەربەدەربوونە و زۆربەیان هانایان بۆ خزم و کەسوکاریان لە شوێنەکانی دیکە بردووە. ٧٥٠ کەسیان لە مزگەوت و قوتابخانەکان شوێنیان بۆکراوەتەوە.  نەشمیە ئەلبودێر، دەربەدەربوویەکی حەسەکەیە و ئاماژە بەوە دەکات، "ئێمە لەژێر بۆمبارانبووین، نەمانتدەتوانی رابکەین، برسییەتی ئێمەی کوشت. سێ رۆژ بوو لەژوورەوە گیرمان خواردبوو، شتێک نەبوو بیخۆین. ئێمە چیبکەین؟ خوا ئەوانە سەلامەت بکات کە یارمەتی ئێمەیاندا. "  رۆژی پێنجشەممە ٢٠ ـی کانوونی دووەمی ئەمساڵ، نزیکەی ٢٠٠ چەکداری داعش هەڵیانکوتایە سەر گرتووخانەی غوێران لە حەسەکە و پشێویێکی گەورە لە شارەکە درووستبوو. سەتان چەکداری داعش لەنێو گرتووخانەکە شەڕ و پێکدادانەکەیان قۆستەوە و رایانکرد. زیانی زۆریش بەر خەڵکی سڤیل کەوت، لانی کەم ٢٧ شەڕڤان شەهیدبوون و زیاتر لە ١٧٥ چەکدار و دیلی داعش کوژران.