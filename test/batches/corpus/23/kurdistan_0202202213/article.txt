محەممەد ئەمین، سەرۆکی لیژنەی بەرگریکار لە جووتیارانی ناحیەی سەرگەڕان لە سنووری پارێزگای کەرکووک، بە تۆڕی میدیایی رووداوی گوت، "عەرەبی هاوردە هەوڵی زۆریان داوە بۆ داگیرکردنی زەوییەکانمان، بەڵام ئێمە تاوەکو ئێستا نەمانهێشتووە یەک مەتر زەوی داگیربکەن. "  سەرۆکی لیژنەی بەرگریکار لە جووتیارانی سەرگەڕان، ئاماژەی بەوەش کرد، ئەوانەی دەیانەوێت بچنە سەر زەوییە کشتووکاڵییەکانیان، ٢٥ فەرمانی دادوەریان پێیە و ئەگەر جێبەجێ بکرێت، دەبێت ٢٥ پارچە زەوی بدەنە عەرەبەکان. گوتیشی، "بە شەڕ و ئاڵۆزی و زەحمەت رێگەی داگیرکاریمان پێنەداون. "  محەممەد ئەمین باسی لەوەش کرد، لە چەند شوێنێک هێزە ئەمنییەکان رێگە نادەن جووتیارانی کورد زەوییەکانیان بکێڵن.  زەوییە کشتوکاڵییەکانی گوندەکانی سنووری کەرکووک، بە بڕیاری ئەنجوومەنی باڵای شۆڕش بە شێوەی گرێبەست ساڵی ١٩٧٥ دراون بە عەرەبی هاوردە. دوای ساڵی ٢٠٠٣ و رووخانی حکومەتی بەعسی عێراق، عەرەبە هاوردەکان خۆیان ناوچەکەیان جێهێشت تاوەکو دوای رووداوەکانی ١٦ی ئۆکتۆبەری ساڵی ٢٠١٧.  جووتیارە عەرەبەکان بە پشتبەستن بەو بڕیارە، داوای زەوییەکان دەکەن، هەندێکیشیان پاڵپشتیی دادگەی کەرکووکیان پێیە. تەنیا ساڵی ٢٠٢١، زیاتر لە ١٠ جار عەرەبە هاوردەکان هەوڵی داگیرکردنی گوندە کوردنشینەکانیان داوە.