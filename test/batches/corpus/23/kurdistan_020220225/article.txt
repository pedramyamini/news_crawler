خالید شینكی، خاوەنی كۆمپانیا شینكی، كە خۆڵ و خاشاكی بەشێكی سلێمانی  كۆدەكاتەوە بە تۆڕی میدیایی رووداوی راگەیاند، ماوەی سێ مانگە هیچ بڕە پارەیەكیان لە  حكومەت وەرنەگرتووە و دەشڵێت، "مانگانە دەبێت نزیكەی ٥٠٠ ملیۆن دینار  وەربگرین، بەڵام ئەوە سێ مانگە هیچ پارەیەكمان وەرنەگرتووە، كۆمپانیا ی هەرێمیش بە هەمان شێوەی ئێمە كاریان راگرتووە".   بەڵام كۆمپانیای شكار، كە خۆڵ و خاشاكی ناو شاری سلێمانی كۆدەكاتەوە  كارەكانی رانەگرتووە و بەردەوامن، بەكر خواڕەحم، بەرپرسی پاکكردنەوەی ناوەندی  شار لە كۆمپانیای شكار بە تۆڕی میدیایی رووداوی راگەیاند، لەسەر داوای خاوەنی كۆمپانیاكە  لەكارەكانیان بەردەوامن.   هەر پەیوەست بەو پرسە نزار كەمال، لێپرسراوی بەشی خزمەتگوزاری لە  شارەوانی سلێمانی ئەوەی بۆ رووداو روونكردەوە کە بە راگرتنی كاری ئەو دوو كۆمپانیایە  "گەورەترین" گرفتیان بۆ دروستبووە و گوتی، "هەر یەكێك لەو دوو  كۆمپانیایە دوو زۆنیان پاكدەكردەوە واتە ئێستا پاكکردنەوەی خۆڵ و خاشاك لە  چوار زۆنی سلێمانی وەستاوە، ئەوەش گرفتی گەورەی بۆ ئێمە دروستكردووە".   بۆ كۆكردنەوەی خۆڵ و خاشاك، شاری سلێمانی كراوەتە پێنج زۆن، جگە لە شارەوانی،  سێ كۆمپانیا خۆڵ و خاشاكی ئەو زۆنانە پاكدەكەنەوە كە رۆژانە نزیكەی   ١٠٠٠ تۆن دەبێت.