عەلی تورکی جەمالی، پەرلەمانتاری عەسائیبی ئەهلی حەق لەناو چوارچێوەی هاوئاهەنگی بە رادیۆی رووداوی راگەیاند: "بۆ لێکتێگەیشتن و رێککەوتن بۆ حکومەتی داهاتوو زیاتر لە ئاڕاستەیەک هەیە. ئێمە لە چوارچێوەی هاوئاهەنگی لێکتێگەیشتنمان لەگەڵ یەکێتیی نیشتمانیی کوردستان هەیە، لەگەڵ لایەنەکانی دیکەیش گفتوگۆکان بەردەوامن. "  ئەو پەرلەمانتارە ئاماژەی بەوە دا کە مەرجەعیەت داوای کردووە هەموو لایەنەکان یەکگرتووبن، بۆیە هەوڵدەدەن ئەو قەیرانە تێبپەڕێنن و "ژیرەکان هەوڵی چارەسەری کێشەکان بدەن".  موقتەدا سەدر لەبارەی چوارچێوەی هاوئاهەنگییەوە بۆ بەشداریکردنیان لە حکومەتدا بۆچوونی وایە کە نابێت دەوڵەتی یاسا بە سەرۆکایەتیی نووری مالیکی بەشداری بکات.  لەبارەی بەشداریی لایەنەکانی چوارچێوەی هاوئاهەنگییەوە لە حکومەتدا بەبێ مالیکی، عەلی تورکی جەمالی گوتی: "ئێمە لە چوارچێوەی هاوئاهەنگی یەکگرتووین و ناکرێت هیچمان لەسەر حسابی ئەوەی دیکە بچینە حکومەتەوە. ئەگەر لایەنێک دوور بخرێتەوە، کاریگەریی کۆمەڵایەتیشی دەبێت، نەک تەنیا کاریگەریی سیاسی. "  ئەو پەرلەمانتارەی عەسائیبی ئەهلی حەق گوتی: "مالیکی ١١ % ی کورسییەکانی بەدەستهێناون، پێویستە ئەوە لەبەرچاو بگیردرێت، لەگەڵ دوورخستنەوەیدا نیین و دەبێت هیچ کەس و پێکهاتەیەک دوور نەخرێتەوە. ئێمە لە چوارچێوەی هاوئاهەنگی یەکگرتووین و لەگەڵ حکومەتێکی سەقامگیرداین، ئینجا ئێمە لەو حکومەتەدا هەبین یان ئۆپۆزیسیۆن بین. "  موقتەدا سەدر چەند جارێک لە تویتەر و راگەیێندراوەکانیدا ئاماژەی بەوە داوە کە با حکومەتی ئەم جارە دژبەر (ئۆپۆزیسیۆن)ـی تێدا بێت کە مەبەست پێی لایەنەکانی ناو چوارچێوەی هاوئاهەنگییە.  عەلی تورکی جەمالی گوتی: "ئێمە دەمانەوێت حکومەتێکی بەهێزی گشتگیر هەبێت و تێیدا بەشداربین. جەماوەرەکەمان لەگەڵ ئەوەدایە. بژارەی ئۆپۆزیسیۆنیش لەبەردەمدایە و گفتوگۆی لەسەر دەکرێت. بەڕێز سیستانی ئاماژەی بەوە کردووە کە دەبێت لایەنەکانی عێراق رێکبکەون. ئێمە لەگەڵ مەرجەعیەتداین، ئەگەر بەرەو ئۆپۆزیسیۆنیش بڕۆین شتێکی ئاساییە و بەهێزبوونی چوارچێوەی هاوئاهەنگییە نەک لاوازبوونی. "  پۆستی سەرۆککۆماری عێراق کە لە نەریتی سیاسیی عێراقدا پشکی کوردە، لە ٢٠٠٥ ـەوە لای یەکێتیی نیشتمانیی کوردستانە. ئێستا پارتی دیموکراتی کوردستانیش چووەتە رکابەری وەرگرتنی ئەو پۆستە، بۆیە بەربژێری بۆی هەیە کە هۆشیار زێبارییە. ئێستا هەردوو لایەن یەکی بەربژێرێکیان هەیە و ململانێکەیان بۆ ئەو پۆستە تووند بووە.  لەبارەی هەڵوێستی چوارچێوەی هاوئاهەنگییەوە لەسەر بەربژێری سەرۆککۆماری عێراق عەلی تورکی گوتی: "بۆ پۆستی سەرۆککۆماری عێراق پێویستمان بە رێککەوتنی نێو کورد هەیە کە زیاتر لە بەربژێرێکی نەبێت و نەخرێتە دۆخێک خەڵکی دیکە رێککەوتنی لەسەر بکات. "