زۆریی رێژەی بەفربارین بووە هۆی بڕانی کارەبا بۆ ماوەی سێ شەو و سێ رۆژ، فەرمانگەکانی رێگەوبان و شارەوانییەکان لە تاقیکردنەوەی راماڵینی بەفری ئەمساڵدا زۆر سەرکەوتوو نەبوون، بەرپرسانی بەشێک لە پارێزگاکانی رۆژهەڵاتی کوردستانیش سستی راماڵینی بەفری رێگەکان، بۆ  کەمی و کۆنی ئامێرەکانی بەفرڕاماڵین دەگەڕێننەوە.   لە هەورامانی کوێستانیشدا خەڵکێکی کەم لەبیریانە بەفر بەو ئاستە زۆرە باریبێت. ئەوانەی تەمەنیان سەرووی ٦٠ ساڵە، دوو جاریان لەبیرە بەفر بەو شێوەیە باریبێت. بەفری ئەمساڵ ئەوانی بەبیر سەرەتای دەیەی حەفتا و نەوەدی سەدەی رابردوو هێناوەتەوە.  ناجی غەنیزادە، دانیشتوویێکی هەورامانی تەخت دەڵێت، ئەوەندەی بە بیری بێت، پێش ساڵانی نەوەدەکان و لە سەرەتای حەفتاکان بەفرێکی زۆر باریوە.  لە دوو هەفتەی رابردوودا، لەنێو شارۆچکەی هەورامانی تەخت و گوندەکانی دەوروبەری زیاتر لە مەترێک بەفر باریوە.   ئەحمەد مراد خالە، دانیشتوویێکی هەورامانی تەخت دەڵێت، کوڕێکی هەیە کە خوێندکارە، بەڵام بەهۆی خراپیی رێگەوبانەوە گیری خواردووە ناتوانێت بڕوات بۆ تاران.  لەکاتی بەفرباریندا بۆ ماوەی سێ شەو و رۆژ کارەبای ناوچەی هەورامانی تەخت بڕابوو. دووکانداران بۆ ئەوەی خەڵک تووشی کێشەی کەمیی خواردەمەنی نەبن، دووکانەکانیان کردەوە. دووکاندارێک لە گوندی وەیسییان دەڵێت، دووکانەکەی بەتاڵ کراوە و هەرچی بردراوە بە قەرز بووە، بەهۆی لەکارکەوتنی ئامێرەکانی وەرگرتنەوەی پارە.  محەممەد رەئوف، دووکاندارێک لە گوندی وەیسیان - هەورامانی تەخت دەڵێت، هەر کەسێک چووەتە دووکانەکەی کەلوپەل و پێداویستییەکانی بردووە و دواتر بەهۆی نەبوونی بانکەوە نەیانتوانیوە پارە بدەن، بۆیە بە قەرز پێداویستییەکانیان بردووە.  ئێستا بەفربارین کەمبووەتەوە و هاونیشتمانییان و دامودەزگا حکومییەکان سەرقاڵی کردنەوەی رێگەوبانەکانن. رێگەکان بەشی هاتووچۆی یەک ئۆتۆمبێل دەکەن. هێڵەکانی تەلەفۆن و ئینتەرنێتیش بە تەواوی چاکنەکراونەتەوە.