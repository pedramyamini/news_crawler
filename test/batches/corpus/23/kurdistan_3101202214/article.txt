یەکێک لە چالاکییەکان کردنەوەی پێشەنگەیەکی فۆتۆگرافی بوو کە تێیدا ١٧ تابلۆ و زیاتر لە ٢٠ وێنەی جیاواز نیشاندران، کە بەشێک بوون لە وێستگە گرنگەکانی خەباتی پێشمەرگایەتیی ئیدریس بارزانی، باوکی و سەرۆک بارزانی.  ئیدریس مستەفا بارزانی ساڵی ١٩٤٤ لە بارزان لەدایکبووە، کاتێک تەمەنی سێ ساڵ بوو لەگەڵ بنەماڵەکەیدا لەلایەن دەسەڵاتی ئەوکاتی عێراقەوە بۆ باشوور و ناوەڕاستی عێراق دوورخرانەوە و لەوێ ژیانێکی سەختی دوور لە نیشتمانی بەسەربرد.  کاژێر ٠٦: ٠٠ی بەیانیی رۆژی ٣١ - ٠١ - ١٩٨٧ لە گوندی سلیڤانای سەر بە شاری ورمێی رۆژهەڵاتی کوردستان کۆچی دواییکرد و لە گۆڕستانی شاری شنۆ لە تەنیشت باوکی بەخاکسپێردرا.  پاش راپەڕینی بەهاری ساڵی ١٩٩١ سەرکردایەتیی پارتی دیموکراتی کوردستان بڕیاری گواستنەوەی تەرمی مەلا مستەفا بارزانی و ئیدریس بارزانی دا و لە رۆژی ٦ تاوەکو ٨ - ١٠ - ١٩٩٣ لە رێوڕەسمێکی تایبەتدا تەرمی هەردووکیان بە پێشوازیی خەڵکی کوردستان گەڕێندرانەوە گوندی بارزان و لەوێ بەخاکسپێردران.