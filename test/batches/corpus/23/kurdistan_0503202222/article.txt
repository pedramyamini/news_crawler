دیار دڵپاک، سەرپەرشتیاری کارگەکەیەکی بەرهەمهێنانی رۆنی شلە لە هەولێر و دەڵێت، ٣٠ هەزار تۆن ماددەی سەرەتایی دروستکردنی رۆنی شل لە رووسیا و ئۆکراینا ماوەتەوە و ناتوانن هاوردەی بکەن، هەروەها دەشڵێت، "نزیکەی مانگێکە بەهۆی شەڕی رووسیا و ئۆکراینا کارەکانی کارگەکەمان وەستاوە، هەموو مەوادە سەرەتاییەکانمان لە رووسیا و ئۆکرایناوە بۆ دەهات، ئێستاش رێگە نییە ماددە سەرەتاییەکانمان بێنین، بۆیە وەستاوە. "  ٣٣ جۆر رۆنی شل لە بازاڕەكانی هەرێمی كوردستاندا هەن، لە دوای شەڕی نێوان رووسیا و ئۆکرایناەوە، نرخی سەرجەمیان بەرزبووەتەوە.  چەمۆ خەیلانی، کۆفرۆشێکی رۆنی زەیتە لە هەرولێر و باس لەوە دەکات، " ٦٠ % ـی ماددە سەرەتاییەکانی زەیت لە ئۆکراینا هاوردە دەکرێت، ئێستاش بەهۆی شەڕ هیچ نایەت، نرخی رۆن و زەیت گرانبووە، رۆن بە ٣٣ دۆلار بوو پێشتر، ئێستا بە ٤٢ دۆلارە، واتە یەک تەنەکە رۆن ٩ دۆلار گرانبووە، زەیت بە ٦٥ هەزار دینارە، پێشتر بە ٥٠ هەزار بووە، واتە ١٥ هەزار گرانبووە. "  بەپێی پێوەری وەزارەتی كشتوكاڵی هەرێمی کوردستان، ساڵانە هەر تاکێکی هەرێمی کوردستان پێویستی بە ١٥ لیتر رۆنی شلە. بەو پێیە، شەش ملیۆن و ٢٧٠ هەزار دانیشتووانی هەرێمی کوردستان، ساڵانە پێویستییان بە ٩٤ هەزار و ٥٠ تۆن رۆنی شلە.   سەروان هۆشیار، خاوەنی زنجیرەیەک مارکێتە لە هەولێر و بە رووداوی گوت، "لەو باوەڕدام ئەگەر بڵێن ئەمڕۆ رێگە داخرا، ئەوە کۆمپانیا و کارگەکان دەتوانن دوو مانگ بۆ سێ مانگ رۆن و زەیت دابینبکەن لە کوردستان، بەڵام خەڵکیش بەخۆی قەیرانەکەی دروستکردووە، پێویستی بە کارتۆنێکە ئەو دوو، سێ یان چوار کارتۆن دەبات. "  لە بەرهەمهێنان و هەناردەكردنی رۆنی گوڵەبەڕۆژەدا، ئوكراینا پێشەنگی وڵاتانە، بەجۆرێک جگە لە کەرەستەی خاو، ساڵانە زیاتر لە ٣.٣ ملیۆن تۆن رۆنی شل هەناردە دەکات.