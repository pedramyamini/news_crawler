مەحما خەلیل، ئەندامی ئەنجوومەنی نوێنەرانی عێراق لە فراکسیۆنی پارتی دیموکراتی کوردستان بە رادیۆی رووداوی راگەیاند: "دۆخی شنگال زۆر خراپە؛ خەڵکەکەی ناتوانن بگەڕێنەوە و پێکەوەژیانی تێدا نەماوە. پەکەکە چۆڵی ناکات و تورکیایش دەستی لێ ناپارێزێت. بۆردوومانکردنی شنگال لەلایەن فڕۆکە جەنگییەکانی تورکیاوە کارەساتێکە و پەکەکە دەرگای ئەو کارەساتەی کردووەتەوە. "  مەحما خەلیل کە پێشتر قایمقامی شنگال بوو دەڵێت: "نزیکەی هەشت هێزی جۆراوجۆر لە شنگال هەن کە هەیانە سەر بە حەشدی شەعبییە، هەیانە سەر بە پەکەکە و هەشیانە سەربەخۆیە. پەکەکە و حەشدی شەعبی رێگرن لەوەی ئاسایشێکی باش لە شنگالدا بێتە ئاراوە. "  پەرلەمانتارەکەی پارتی ئاماژەی بەوە دا، ئەو هێزانە هەڵسوکەوتیان لە شارەکەدا باش نییە، ئەگەر باش بووایە خەڵکە ئاوارەکەی شنگال دەگەڕانەوە. ئێستا نزیکەی ٧٥ % ـی خەڵکی شنگال ئاوارەن.   بە گوتەی ئەو پەرلەمانتارە، حکومەتی عێراق بەرامبەر شنگال کەمتەرخەمە و رێککەوتنی شنگالی جێبەجێ نەکردووە.   مەحما خەلیل گوتی: "ئەو رێککەوتنە مرەکەبی سەر کاخەزە و پەکەکە رێگرە لە جێبەجێکردنی. ئەو رێککەوتنە ئومێدی خەڵکی شنگال بوو کە دەیتوانی ئاسایشێکی باش بۆ شارەکە بهێنێتە ئاراوە. "  مەحما خەلیل ئەوەی خستەڕوو کە دۆخی خوێندن لە شنگالدا خراپە؛ کەلوپەلی پێویستی لێ نییە و بە دوو زمان خوێندنی تێدا دەخوێنرێت کە کوردی و عەرەبین. پێشتر ٤٥ قوتابخانەی کوردی و ٣٠ قوتابخانەی عەرەبی هەبوون، ئێستا قوتابخانە کوردییەکان کەم بوونەتەوە.