ئەمریکا نزیکەی ٩٠٠ سەرباز و راوێژکاری سەربازی لە ناوچەکانی ژێر دەسەڵاتی هەسەدە و بنکەی سەربازیی تەنەف هەیە، پێگەی بەهێزیشی لە ئەنجوومەنی ئاسایش و ناوەندەکانی دیکە واتای ئەوەیە، قەیرانی سووریا ئەستەمە بەبێ رۆڵی ئەمریکا چارەسەری گونجاوی هەبێت.   مەزڵووم عەبدی، فەرماندەی گشتیی هەسەدە گوتی، "باوەڕمانوایە کە بەبێ ئەمریکا، چارەسەری سیاسی لە سووریا بەدەستنایەت. گرنگە ئەمریکا بمێنێتەوە بۆ ئەوەی بگەینە چارەسەرێکی سیاسی. دەبێت ئەمریکا لەم بوارەدا رۆڵ بگێڕێت. ئەمە بۆچوونی ئێمەیە. مەبەستم ئەوەیە، رۆڵی ئەمریکا تەنیا بۆ شەڕی داعش نییە، بەڵکو رۆڵی ئەو وڵاتە بۆ گەیشتن بە چارەسەری سیاسییش زۆر پێویستە. تەنیا رێگە بۆ تێکشکاندن و لەنێوبردنی داعش بریتییە لە هەبوونی چارەسەرێکی سیاسی لە سووریادا. "   لە ساڵانی رابردوودا چەند جارێک کۆبوونەوە لە نێوان نوێنەرانی بەڕێوەبەرایەتیی خۆسەر و حکومەتی سووریادا هەبووە. یەکەمینیان لە تەمموزی ٢٠١٨ دا بوو. بەڵام رۆژی ١١ - ١ - ٢٠٢٢ سێرگی لاڤرۆڤ، وەزیری دەرەوەی رووسیا وەڵامی پرسیاری کامیز شەدادی، پەیامنێری تۆڕی میدیایی رووداوی دایەوە و گوتی، چی دیکە دیمەشق نایەوێت لەگەڵ بەڕێوەبەرایەتیی خۆسەر دانوستاندن بکات، ئەوەش بەهۆی ئەو هەڵوێستەی بەڕێوەبەرایەتیی خۆسەر لە رابردوودا هەیبووە.   مەزڵووم عەبدیش دەڵێت، ئەوەی دیمەشق داوای دەکات جێگەی قبووڵ نییە.   مەزڵووم عەبدی، فەرماندەی گشتیی هەسەدە باسی لەوەش کرد، "دەمانەوێت بگەینە رێککەوتنێکی سیاسیی لەگەڵ رژێمی سووریا. هەندێک پەیوەندییمان پێکەوە هەیە. ئەوان ناوبەناو پەیوەندییمان پێوە دەکەن، بەڵام نەگەیشتوونەتە خاڵێک کە رێککەوتن هەبێت. رژێمی سووریا دەیەوێت بگەڕێتەوە بۆ ساڵی ٢٠١١، واتە بۆ پێش رووداوەکانی ساڵی ٢٠١١، ئەوەش گونجاو نییە. ئێمە پێمان گوتوون کە ناکرێت بگەڕێینەوە بۆ دۆخی پێش ساڵی ٢٠١١ ".   نزیکەی ٣٠ % خاکی سووریا لەژێر دەسەڵاتی بەڕێوەبەرایەتیی خۆسەردایە، ئەو ناوچەیە لە بواری کشتوکاڵەوە زۆر بە پیتە و لە بواری نەوتیشدا دەوڵەمەندترینە لە سووریادا. هەسەدە خاوەن دەیان هەزار شەڕڤانیشە و لە کۆتاییهێنان بە دەسەڵاتی داعش لە بەری رۆژهەڵاتی فورات رۆڵی گەورەی گێڕا.