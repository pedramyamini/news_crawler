ئەمڕۆ شەممە ١٢ - ٢ - ٢٠٢٢، کەریم عەلی، سەرۆکی لیژنەی سووتەمەنیی لە ئەنجوومەنی پارێزگای سلێمانی بە تۆڕی میدیایی رووداوی گوت، "هۆکارەکانی بەرزبوونەوەی نرخی بەنزین زۆرن. لەوانە؛ باج، قۆرخکاریی کۆمپانیاکان و هەبوونی دەستی سیاسییەکان لە بازرگانییەکەدا، بۆچی تۆنێک غاز هەناردە دەکەن ١٢ دۆلار وەردەگرن، بەڵام تۆنێک بەنزین هاوردە دەکرێت ١٢٠ دۆلار گومرگی هەیە. "  بەنزینی نۆرماڵ لە سلێمانی، پێشتر لیتری بە ٨٥٠ دیناربوو، بەڵام لە ئەمڕۆ شەممەوە بەرزبووەتەوە بۆ ٨٧٥ دینار، هەروەها لیتری موحەسەن ٩٧٥ دینار و سۆپەریش هەزار و پەنجا دینارە. سەرۆکی لیژنەی سووتەمەنیی لە ئەنجوومەنی پارێزگای سلێمانی ئاماژەی بەوەش کرد، نرخی بەنزین زیاتریش بەرز دەبێتەوە.  لە هەندێک لە بەنزینخانەکانی سنووری هەولێر، بەنزین هەیە نرخی بە ٦٩٠ بۆ ٧٥٠ دینارە و لەو بەنزینەش نییە کە حکومەتی هەرێمی کوردستان و عێراق دابینی دەکەن، ئەو نرخە لە پارێزگاکانی دیکە نییە، چەند جارێک پەرلەمانتاران رایانگەیاند، کوالێتی ئەو بەنزینانە خراپە و نابێت بفرۆشرێت، قایمقامی هەولێریش دەڵێت، ئەوان لیژنەی بەردەوامیان هەیە و سەردانی بەنزینخانەکان دەکەن، هەر بەنزینخانەیەک بەنزینەکەی خراپ بێت رووبەڕووی دادگەی دەکەنەوە.  نەبەز عەبدولحەمید، قایمقامی هەولێر بە تۆڕی میدیایی رووداوی گوت، "لە دوای بڕیارەکەی پارێزگارەوە، ئێمە چاوەڕێین نرخی بەنزین دابەزێت و کارەکانیشمان لەوپێناوەدا دەبێت. "  سەبارەت بەوەی بۆچی ئەو جۆرانەی بەنزین کە لە هەولێر هەن، بەو نرخە لە سلێمانی نین، بەهمەن شێخ قادر، گوتەبێژی بەنزینخانەکانی سلێمانی بە تۆڕی میدیایی رووداوی راگەیاند، "ئێمە بەنزینی ٦٩٠ دیناری و ٧٥٠ دیناری نە دەهێنین و نە دەیفرۆشین، چونکە زیانی بۆ ژینگە و ئۆتۆمبێلیش هەیە، بێگومان مەبەستم ئەو بەنزینانەی نێوخۆ نییە و ئەوەش نییە وەزارەتی سامانە سرووشتییەکانی هەرێمی کوردستان و حکومەتی عێراق دابەشی دەکەن. "  هەروەها عەلی حەمە ساڵح، سەرۆکی لیژنەی وزە و سامانە سرووشتییەکان سەبارەت بەو بەنزینانەی بە نرخی کەمتر و تەنیا لە هەولێر هەیە باسی لەوە کرد، سەرچاوەی بەنزینەکە گۆڕەپان و پاڵاوگە بێ مۆڵەتەکانی نێوخۆییە و ماددەی خراپیان تێدەکرێت.  رۆژی ٧ - ٢ - ٢٠٢٢ ئومێد خۆشناو، پارێزگاری هەولێر لە نووسراوێکدا کە ئاڕاستەی بەڕێوەبەرایەتیی ئاسایشی بازگەکانی کردووە، رایگەیاندووە، "لە پێناو بەرژەوەندی گشتیی و بۆ دابەزاندنی نرخی سووتەمەنی، سەرجەم بازگەکانی سنووری پارێزگای هەولێر ئاگادار کرانەوە بە رێگەپێدان بە هێنانی (بەنزین) بۆ پارێزگای هەولێر بەپێی کوالێتی و رسووماتە کارپێکراوەکانی وەزارەتی سامانە سرووشتیەکان. "  نووسراوەکەی پارێزگار لەکاتێکدابوو، رۆژی ٠٦ - ٠٢ - ٢٠٢٢ د. کەمال ئەترووشی، وەزیری سامانە سرووستییەکانی حكومه‌تی هه‌رێمی كوردستان سەردانی دیوانی پارێزگای هەولێری کرد و بەگوێرەی راگەیێندراوی پارێزگار، باسیان لە کێشەکانی کەمی غازی ماڵان و چۆنیەتی چارەسەرکردنی بەنزین و دابینکردنی گاز بۆ موەلیدە ئەهلییەکان کردووە.