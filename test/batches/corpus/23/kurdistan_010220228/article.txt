سامان لەتیف، گوتەبێژی تەندروستیی پارێزگای سلێمانی، ئەمڕۆ سێشەممە ١ ـی شووباتی ٢٠٢٢ بە تۆڕی میدیایی رووداوی گوت: "ژمارەی تووشبووان بە ڤایرۆسی کۆرۆنا بە گشتیی لە هەرێمی کوردستان زیادیکردووە و دەبێت هاونیشتمانیان ڤاکسین وەربگرن بۆ کەمکردنەوەی تووشبوون بە ڤایرۆسی کۆرۆنا، بە تایبەت کە ئێستا جۆری ئۆمیکرۆن بە خێرایی بڵاودەبێتەوە. "  ماوەی مانگێک دەبێت ئامارەکانی تووشبوون بە ڤایرۆسی کۆرۆنا لەهەرێمی کوردستان و عێراق بەگشتیی هەڵکشاوە.  سامان لەتیف گوتیشی: "لە رۆژانی ٢٧ تاوەکو ٣١ ـی مانگی کانوونی دووەمی ٢٠٢٢ ژمارەی ئەو کەسانەی بە ڤایرۆسی کۆرۆنا لە سلێمانی گیانیان لەدەستداوە ١٨ کەس بوون کە هیچیان ڤاکسینیان وەرنەگرتبوو، بۆیە وەرگرتنی ڤاکسین بایەخی زۆری هەیە بۆ خۆدوورگرتن لە ڤایرۆسەکە، بەتایبەت ئێستا ئێمە کارئاسانی زۆرمان بۆ وەرگرتنی ڤاکسین کردووە و لەناو شاری سلێمانی لەهەموو مەڵبەندەکانی تەندروستیی ڤاکسین وەردەگیرێت و ئەوەش بۆ ئەوەیە خەڵک زۆر بەئاسانی بگەنە ڤاکسین کە لە ماوەی ٥ بۆ ١٠ خولەکدا دەتوانن ڤاکسین وەربگرن. "  سەبارەت بە رێژەی وەرگرتنی ڤاکسین لەلایەن خەڵکەوە، گوتەبێژی تەندروستیی پارێزگای سلێمانی گوتی: "لە پارێزگای سلێمانی ٦١٠ هەزار کەس ڤاکسینیان وەرگرتووە؛ لەو ژمارەیە ٢١٠ هەزاریان قورچکی یەکەم و دووەمیان وەرگرتووە. "  بەپێی ئامارەکانی حکومەتی هەرێمی کوردستان، لە رۆژی بڵاوبوونەوەی ڤایرۆسی کۆرۆنا لە سەرەتای ئاداری ٢٠٢٠ ەوە تاوەکو ٣١ ـی کانوونی دووەمی ٢٠٢٢ لە هەرێمی کوردستان ٤٠٨ هەزار و ٢٩٧ تووشبووی ڤایرۆسی کۆرۆنا تۆمارکراون، لەو ژمارەیە ٣٨٢ هەزار و ٦١٠ کەسیان چاکبوونەتەوە و ٧ هەزار و ٢٢٤ کەسیش گیانیان لەدەستداوە.