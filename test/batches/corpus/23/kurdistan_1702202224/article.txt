دوای پەیوەندییە تەلەفۆنییەکەی ئێوارەی ئەمڕۆ پێنجشەممە ١٧ی شوباتی ٢٠٢٢ی نێوان سەرۆک مەسعود بارزانی و موقتەدا سەدر کە تێیدا هەردوولا کۆک بوون لەسەر ئەنجامدانی کۆبوونەوەی هەرسێ لایەنەکە؛ عەرەفات کەرەم، بەرپرسی دۆسیەی عێراق لە بارەگای بارزانی لە تویتێکدا رایگەیاند، "هەردوولا لەسەر پێویستیی بەستنی کۆبوونەوەیەکی هێزەکانی هاوپەیمانیی سێقۆڵی لە رۆژانی داهاتوودا رێککەوتوون".  بەرپرسی دۆسیەی عێراق لە بارەگای بارزانی نووسیویەتی، "لە رۆژانی داهاتوودا کۆبوونەوەیەکی گرنگی هاوپەیمانیی سێقۆڵی لە هەولێر دەکرێت".  بەگوێرەی راگەیێندراوێکی بارەگای بارزانی، رۆژی پێنجشەممە ١٧ی شوباتی ٢٠٢٢ سەرۆک بارزانی پەیوەندییەکی تەلەفۆنی لەگەڵ موقتەدا سەدر، رێبەری رەوتی سەدر ئەنجامدا.  وەکو لە راگەیێندراوەکەدا هاتووە، لەو پەیوەندییە تەلەفۆنییەدا هەردوولا تاوتوێی گرتنەبەری هەنگاوی پێویست و هاوئاهەنگیکردنیان لە هەڵوێستەکان لە هاوپەیمانییە سێقۆڵییە ستراتیژییەکە بۆ قۆناخی هەنووکەیی کرد، ئەوەش بۆ گەیشتن بە قۆناخی پێکهێنانی حکومەتی زۆرینەی نیشتمانی.  لە پەیوەندییە تەلەفۆنییەکەدا سەرۆک بارزانی و موقتەدا سەدر کۆکبوون لەبارەی گرنگی ئەنجامدانی کۆبوونەوەیەک بۆ هێزەکانی هاوپەیمانییە سێقۆڵیەکە لە چەند رۆژی داهاتوودا.  نووسینگەی راگەیاندنی رێبەری سەدریش راگەیێندراوێکی بڵاوکردەوە کە هیچ جیاوازییەکی لە راگەیێندراوەکەی نووسینگەی بارەگای بارزانی نەبوو.  لەدوای دەرکەوتنی ئەنجامی هەڵبژاردنی ١٠ی ئۆکتۆبەری ٢٠٢١ی ئەنجوومەنی نوێنەرانی عێراق، هەریەک لە پارتی دیموکراتی کوردستان و رەوتی سەدر و هاوپەیمانی سەروەریی سوننەکان هاوپەیمانێتییەکی سێ قۆڵیی رانەگەیێندراویان پیکهێنا. ئەو هاوپەیمانێتییە توانی دەستەی سەرۆکایەتی ئەنجوومەنی نوێنەرانی عێراق لە رۆژی لە ٩ی کانوونی دووەمی رابردوودا هەڵبژێرێت. هەرسێ لایەنەکە نزیکەی ١٧٠ کورسییان لە ئەنجوومەنی نوێنەرانی عێراق هەیە.