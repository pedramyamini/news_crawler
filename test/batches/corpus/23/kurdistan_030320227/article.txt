بەپێی ئاماری وەزارەتی ئەوقاف لە هەرێمی کوردستان ٨٤ کۆمپانیا هەیە کە گەشتی حەج و عومرە رێکدەخەن. ئێستا نزیکەی ١٠ هەزار کەس عومرە دەکەن. سێ مانگ پێش ئێستا تێچووی هەر عومرەکارێک ١٥٠٠ دۆلار بوو.   نەبەز ئیسماعیل، گوتەبێژی وەزارەتی ئەوقاف و کاروباری ئایینی حکومەتی هەرێمی کوردستان بە رادیۆی رووداوی راگەیاند: "بە سەرپەرشتیی وەزیری ئەوقاف پلانێکمان دانا کە کەمترین پارە لە عومرەکار وەربگیردرێت. نرخیش بەپێی جۆری ئەو خزمەتگوزارییەیە کە کۆمپانیاکە پێشکەشی دەکات. ئێستا لەسەر داواکاریی ئێمە نرخەکە دەستکاریی کرا و دوو جۆرە: ئەو کۆمپانیایانەی خواردن دابین دەکەن و گەشتەکەیان بۆ ١٠ رۆژە نرخیان ٩٠٠ - ١٠٠٠ دۆلارە. ئەو کۆمپانیایانەیشی خواردن دابین ناکەن نرخیان ٨٠٠ - ٨٥٠ دۆلارە. "  بەهۆی سەرهەڵدانی ڤایرۆسی کۆرۆناوە سعودیە لە ٢٠٢٠ ـەوە گەشتی حەجی بۆ بیانییەکان راگرت و دوو ساڵ حاجییانی کورد حەجیان نەکرد.  رۆژی ٢٠١٩/١٢/١٩ وەزارەتی ئەوقاف دیدارێکی رێکخست و بە بەشداریی لایەنە پەیوەندیدارەکان تیروپشکێکی ئاشکرای بۆ ٧٠ هەزار کەس کرد کە داوای حەجیان کردبوو. لەو ژمارەیە چوار هەزار و ٣٥٠ کەس هەڵبژێردران بۆ ئەوەی بچن حەج بکەن، بەڵام کۆرۆنا رێگر بوو و حەجەکەیان نەکرد.   گوتەبێژی وەزارەتی ئەوقاف گوتی: "ئێستا چاوەڕێین بزانین کە ئەمساڵ خەڵکی بیانی دەتوانن حەج بکەن یان هەر بۆ سعودییەکانە. بەڵام من پێشبینی دەکەم ئەمساڵ رێگە بدرێت کەسانی بیانیش حەج بکەن. ئەگەر حەج بکرێت ئەوا ئەو هاونیشتمانییانە حەج دەکەن کە لە ٢٠١٩/١٢/١٩ دا ناویان دەرچووە. "  سعودیە بۆ خۆپارێزی لە ڤایرۆسی کۆرۆنا کۆمەڵێک رێنمایی داناوە و رێکاری گرتووەتەبەر، بەڵام نزیکەی مانگێک دەبێت کە رێکارەکانی شل کردوون. جاران عومرەکار بۆی هەبوو تەنیا جارێک عومرە بکات و سەردانی حەرەم بکات، ئێستا ئەو بڕیارە نەماوە.  ئێستا دەرگا بە رووی وەرگرتنی ژمارەی عومرەکاری عێراق و هەرێمی کوردستاندا کراوەیە و ژمارەیان بۆ دیاری نەکراوە. زۆرترین عومرەکاریش لە مانگەکانی رەجەب، شەعبان و رەمەزاندان.   گوتەبێژی وەزارەتی ئەوقاف گوتی: "پێش سەرهەڵدانی کۆرۆنا پلانێکی زۆر باشمان بۆ عومرە دانابوو و نزیکەی ٢٩ هەزار کەس عومرەیان کرد. کە کۆرۆنا سەریهەڵدا هەموو شتێک تێکچوو، بەڵام دوای ئەوەی دەستمان بە عومرە کردەوە پلانێکی دیکەمان دانا. "  لە ناوەندەکانی هەواڵ و تۆڕە کۆمەڵایەتییەکاندا وابڵاوبووەتەوە کە چەند عومرەکارێکی عێراقی لە سعودیە بەهۆی سەرپێچیکردن لە رێنماییەکان دەستگیر کراون.  نەبەز ئیسماعیل گوتی: "بەپێی دوایین زانیاریی خۆم کە من لە فڕۆکەخانە بووم کاتێک عومرەکاران هاتنەوە، هیچ عومرەکارێکی هەرێمی کوردستان کێشەی نەبووە و دەستبەسەر نەکراوە. عومرەکارانی ئێمە بە رێکوپێکی عومرەی خۆیانیان کردووە. دوێنێ هیچ عومرەکارێکی ئێمە لە سعودیە نەگیراوە. "  ئاماژەی بەوەیش دا، لەبەر ئەوەی عومرە پرۆسەیەکی زۆر ئاڵۆز و تێکەڵاوە و ژمارەیەکی زۆر کەس کاروانچین، تاوەکو ئێستا دیار نییە چەند عێراقی دەستبەسەر کراون. ئەوە دوو - سێ رۆژی پێدەچێت. گرتنەبەری ئەو رێکارانە ئاسایین و رەنگە لەبەر ئەوە بێت رێنماییەکانیان پێشێل کردبن کە تایبەتن بە خۆپارێزی لە ڤایرۆسی کۆرۆنا.  نەبەز ئیسماعیل جەختی لەوە کردەوە سعودیە وڵاتێکی میواندۆستە و هیچ زیانێک بە میوان ناگەیێنێت و ئاماجی ئەوەیە میوانێکی زۆر بچنە ئەوێ عومرە بکەن. ئەوەی روویداوە شتێکی سرووشتییە و بە ئاسانی چارەسەر دەکرێت.  بەپێی رێنماییەکانی سعودییە بۆ عومرەکاران، دەبێت دوو عومرەکار لە ژوورێکدا بمێننەوە کە جاران شەش کەس بوو، دەبێت پاسێک ٢٥ کەسی تێبکرێت، کە جاران ٥٠ کەس بوو.