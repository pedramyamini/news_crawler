سەرەتای ئەم هەفتەیە، بەفر رێگەی دوو هەزار و ٩٩٠ گوندی داخست. دامودەزگە حکومییەکان دەڵێن، رێگەی هاتووچۆی گوندەکانیان کردووەتەوە و کێشەی هاتووچۆ نەماوە، بەڵام هاونیشتمانییان دەڵێن، ئەو رێگانەش کە کراونەتەوە، خەڵک خۆی کردوونیەتییەوە. لە زۆر گوند تەنیا بەشی پیادەی هاتووچۆی هاووڵاتیان رێگەکان کراونەتەوە.  محەممەد دانش، دانیشتووی گوندی سێفی ژوورووە لە مەریوان و دەڵێت، "کوڕەکەم نەخۆشە و بەکۆڵ هێناومە تاوەکو ئێرە، ئێستاش ئۆتۆمبێل نییە بیبەم بۆ شار، نازانم چیبکەم، هەموو گوندەکان ئەوە دۆخیانە، خوێش نییە بە شەقامەکانیدا بکەین. "  نگین ئازەری، دانیشتوویەکی دیکەی گوندەکەیە و گوتی، "ماڵی وا هەبووە نان نەبووە بیخوات، نەیتوانیوە بێتە ئاواییەکانەوە، دۆخەکە زۆر ناڕەحەتە، خەڵک ئارد و شتی نییە، ئۆتۆمبێل هاتووچۆی نەکردووە. "  لەڕێگەی ئەو گوندانە تەنیا ئۆتۆمبێلی تایبەت دەتوانن هاتووچۆ بکەن. هاونیشتمانییان دەڵێن، نزیکەی دوو هەفتەیە، بۆ دابینکردنی خۆراک، راپەڕاندنی کارەکانیان لەنێوشار و تەنانەت بۆ بردنی نەخۆشەکانیان بۆ نەخۆشخانەش کێشەیان هەیە.  حەبیب نگاری، دانیشتووی گوندی مەحمەیە لە سنووری مەریوان و باسی لەوە کرد، "بە خاکەناس جادەکان رادەماڵین، کەس نییە بێت شەقامەکان پاکبکاتەوە، ئەگەر نەخۆش هەبێت ئەمبولانسیش ناگاتە گوندەکان. "  عەتا جەمشیدی، دانیشتوویێکی دیکەی مەریوانە و ئاماژەی بەوە کرد، "ئۆتۆمبێل بە زنجیر نەبێت ناڕوات، ئەوە چۆن دەبێت، دەرگەی ماڵمان گیراوە و رێگەمان نییە بێینە دەرەوە، بەقەد دونیایەک گرفتارین. "  لەو گوندانە خەڵک خۆیان بە تراکتۆر و بە زەبری ئامێری زەوی کێڵان، سەهۆڵی رێگەوبانەکان دەشکێنن و رێگەکان دەکەنەوە، بەڵام توانای چارەسەرکردنی کێشەکانی دیکەیان نییە. کێشەی وەکو بڕانی ئاو.   سەلمان پاریسی، دانیشتووی گوندی مەحمەدە لە مەریوان و ئەوەی خستەڕوو، "گوندەکەی ئێمە ١٠ کیلۆمەتر لە مەریوانەوە دوورە، کەس نەهاتووە بەدەممانەوە، خۆمان لەگەڵ ئەو هاوڕێیانەمان شەقامەکان پاکدەکەینەوە، ئێمە نە دەوڵەتین نە هیچ، لە گوندەکەمان کێشەی ئاویشمان هەیە. "  لەمڕۆژانەدا زۆر کەس کە کاری پێویستیشیان لەنێو شارەکان هەبووە، ناچاربوونە چەند کیلۆمەترێک بەپێ بڕۆن. کێشە و گرفتەکان، خەریکە خۆشی بەفرەکە لەبیر خەڵک دەبەنەوە.