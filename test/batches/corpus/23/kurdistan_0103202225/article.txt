ئەحمەد حەسەن، یەکێک لەو پێشمەرگانەیە و تەمەنی ٨٤ ساڵە، ئەو ساڵی ١٩٦١ بووەتە پێشمەرگە، تاوەکو نسکۆی شۆڕش نزیکی مەلا مستەفای بارزانی بووە، لە دەیان شەڕ و رووبەڕووبوونەوە لەگەڵیدا بەشدار بووە و برینداریش بووە. ئەو پێشمەرگەیە باس لەوە دەکات، "مەلا مستەفا بارزانی دژی زاڵم و دۆستی هەژاران بوو. "  ئەحمەد حەسەن بە تۆڕی میدیایی رووداوی گوت، "مەلا مستەفا بارزانی دڵسۆزی خاکی خۆیی و میللەتەکەی بوو، بە تەکلیف و قسەی خۆش هەمیشە دەیگوت، ئێوە هەموو کوڕ و کەسوکاری منن. گەیشتبایە نەفەرێک حەتمەن لەلای لادەدا و رادەوەستا، دەیپرسی چکارێکت هەیە و چیت پێویستە، نەیدەهێشت دڵی کەسێک بڕەنجێت کە لەسەر هەق بێت. "  دوای دووساڵ لە هەڵگیرسانی شۆڕشی ئەیلول، ساڵح مستەفا کە ئەوکات تەمەنی ٢٠ ساڵ بوو، بووەتە پاسەوانی تایبەتی مەلا مستەفا بارزانی، ناوچەکانی پشدەر، باڵەکایەتی، بارزان و ئاوارەیی ئێرانی لەگەڵ ئەودا بینیوە.  ساڵح مستەفا، پێشمەرگەی شۆڕشی ئەیلولە و باس لەوە دەکات، "مەلا مستەفا بارزانی سادە بوو، لەگەڵ پێشمەرگە تابڵێی رەحمی هەبوو، هیچکات جیاوازی لە نێوان کوڕێکی خۆی و پێشمەرگەیەکی دیکەی نەدەکرد. هەمیشە هێندە لێمان نزیک دەبوویەوە نەیدەهێشت نێوانی پێشمەرگەی سادە و فەرماندەیێک هەبێت، ئامادەبوو بە کاژێر گوێت لێبگرێت. "  ئەحمەد یەعقوب، هاوخەباتێکی دیکەی مەلا مستەفا بارزانییە، ٧٦ ساڵ تەمەنیەتی و ساڵی ١٩٦٣ لە بارەگای مەلا مستەفا بارزانیدا بووەتە پێشمەرگە.  ئەحمەد یەعقوب ئاماژە بەوە دەکات، "سەیرە نەبوو، دەبوایە بە ئەسپ و پیادە ئەو شوێن بۆ ئەو شوێنی بکردبا، لە کوێ کێشەیەکی  کۆمەڵایەتیی هەبووایە زوو چارەسەری دەکرد و قەت رێگەی بە ستەم نەدەدا، هەمیشە دەیگوت دەبێت مرۆڤ خۆبەزلزان نەبێت. "  لەگەڵ دەستپێکی مانگی ئادار کە هاوکاتە لەگەڵ سالڕۆژی کۆچی دوایی مەلا مستەفا بارزانی و رۆژی ١٤ ـی هەمان مانگ کە ساڵ رۆژی لە دایکبوونیەتی، ژمارەیێکی زۆری هاونیشتمانییان لە هەرچوار بەشی کوردستان سەردانی مەزاری نەمران لە بارزان دەکەن.