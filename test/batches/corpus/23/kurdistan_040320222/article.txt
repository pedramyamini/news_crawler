رزگار گەڵاڵی، کوردێکی دانیشتووی ئۆکراینایە، ئەو پسپۆڕی ئابووریی نێودەوڵەتییە و بەهۆی بۆردوومانەوە لە خارکیڤەوە بۆ دەوروبەری کیێڤی پایتەختی ئۆکراینا ئاوارە بووە. ئەو کە بەشداری لە بوڵتەنی هەواڵەکانی کاژێر ١١: ٠٠ی کەناڵی رووداو کرد، گوتی: "بەهۆی شەڕەوە خەڵکێکی زۆر ئاوارەبوون و کارەسات روودەدات، رووسەکان لە زاپۆریژیا بە مووشەکی بالیستی هێرشیان کردە سەر بنکەیەکی ئەتۆمی، ئەمە کارەساتێکی خراپی ژینگەیی  دەبێت و کارەساتی دیکەی بەدوادادێت".  سەبارەت بە دۆخی گشتیی ئۆکراینا، رزگار گەڵاڵی، کە لەنێو ئۆتۆمبێلێکدا لەگەڵ ژمارەیەک کەسی نزیکی بوون و کچەکەشی لەنێو ئۆتۆمبێلەکەیدا لەتەنیشتیدا خەوی لێکەوتبوو، گوتی: "بارودۆخەکە لە رۆژهەڵاتی ئۆکراینا زۆر زۆر خراپە و جینۆسایدێک کراوە لە مێژوودا وێنەی نەبووە، خاك و خەڵک تێکەڵی یەکدی بوون، بەتایبەت لە رۆژهەڵات لە خارکێڤ، دانیسک، لۆگانسک، سومی، زاپۆریژیا، ئۆدیسا، لەگەڵ ناوچەی دیکە بەتەواوی کاول بوون، بەڵام لە دەوروبەری کیێڤ ئێستا ئێمە بەرەو رۆژئاوای ئەروپا دەڕۆین باشترە و رەوشەکە ئاسایشی زیاتری تێدایە، بەڵام بەگشتی خەڵکێکی زۆر ئاوارەبوون و ناتوانین چۆن وەسفی بکەین".  ئەو کوردەی دانیشتووی ئۆکراینا، کە زوو زوو دیمەنی دەرەوەی ئۆتۆمبێلەکەی بۆ بینەرانی رووداو دەگواستەوە دەیگوت لە بەنزینخانەکاندا ژمارەیەکی زۆر ئۆتۆمبێل نۆرەیان گرتووە. گوتیشی: "لەرۆژهەڵاتی ئۆکراینا کە زمان رووسن ئەوان تووشی کارەسات بوونەوە، بەڵام خەڵکی شوێنەکانی دیکە وەکو کیێڤ و دەوروبەری بەرەو سنوورەکانی رۆمانیا و مۆڵداڤیا رۆیشتوون، ئێستا لە شار و شوێنەکانی ئۆکراینا قەیرانی ئاو و خانوو و بەنزین هەیە، خۆراک نییە، کێشەیەکی مرۆیی و جینۆسایدێکە روودەدات و شەمەندەفەر و میترۆکان قەرەباڵغن".  رزگار گەڵاڵی، جاروبار بەناچاری کامێرای مۆبایلەکەی دادەخستەوە نەبادا تووشی کێشە بێت و سەربازەکان رایبگرن، چونکە کامێرا کردنەوە رووبەڕووی لێپرسینەوەی دەکات، ئەو دۆخەکەی زیاتر روونکردەوە و گوتی: "لە هەموو شوێنێک بۆردوومان هەیە، لە لڤیڤیش کە باڵیۆزخانەی وڵاتانی تێدایە بۆردوومان هەیە، دوێنێ هەواڵ هەبوو گوایە رووسەکان بەپەڕەشووت لە نزیک کیێڤ دابەزیون، بەڵام شەڕ لەسەر زەوی نییە و هێزەکانی رووس لەسەر زەوی لە کیێڤ نین، لە چوار پێنج رۆژی رابردوو خەڵک کارەساتی بەسەردا هاتووە، ئێستا کەمێک دۆخەکە باشتربووە، بەڵام لەشارەکانی دیکە شەڕ هەیە و بەرخوودانی خەڵکیش هەیە".  بە گوتەی گەڵاڵی زیاتر لە حەوت ملیۆن ئۆکراینی ئاوارە و دەربەدەر بوون، لەوانە یەک ملیۆن ئۆکراینی پەنایان بۆ وڵاتانی ئەوروپا بردووە، شەش ملیۆنی دیکە ئاوارە بوون. گوتیشی: "کوشتارێکی زۆری خەڵکی سڤیل هەیە، سەربازێکی زۆر کوژراون، سەربازی رووسیا بەتایبەت لە خارکیڤ، ماڵ و شوێنەکان هەمووی سووتاون".  رزگار گەڵاڵی، کە یەکێکە لە قوربانیانی جەنگ و بەهۆی رووداوەکانی کۆتایی مانگی رابردووی ئۆکراینا و بۆردوومانەوە ماڵەکەی وێران بووە، وەکو پسپۆڕێکی ئابووری باسی مەبەستی کردنە ئامانجی وێستگە ئەتۆمییەکانی ئۆکراینای لەلایەن رووسیا کرد و گوتی: "وێستگەی ئەتۆمیی زاپۆریژیا کرایە ئامانج، مەترسی هەیە ئەوانی دیکەش بکرێنە ئامانج، ئێستا فۆکەسی رووسیا زیاتر لەسەر ئەو بنکە ئەتۆمییانەی ئۆکرایانەیە و هۆکارەکەشی ئەوەیە ٥٠ % ی بنکەکان بۆ کارەبا بەکاردەهێنرێن، ئۆکراینا پسپۆری زۆری تیدایە و خاوەن شارەزایی زۆرن و ٥٠ % بۆ چەکی ئەتۆمی بەکاردەهێنرێت، ئێستا ئۆکراینا شەش خاڵی سەرەکیی ئەتۆمی هەیە و ئەگەری کردنە ئامانجی هەموویان هەیە و ئۆکراینا دەتوانێت لەماوەیەکی کەمدا چالاکیان بکات، بۆیە رووسیا دەیانکاتە ئامانج". گوتیشی: "ئەو کردنە ئامانجەی بنکە ئەتۆمییەکان خراپە و ئەوە ژینگە پیس دەکات و چێرنۆبڵی دیکە دروست دەبێت، ئەگەر ئەوروپا قسە نەکات و ئەمریکا هەڵویستی نەبێت کارەسات دەبێت، رووسیا هێشتا بەشێکی کەمی چەکە کلاسیکییەکانی بەکارهێناوە".  رزگار گەڵاڵی، دەڵێت ئەو شارەی ئەوی لێنیشتەجێ بووە، کە خارکیڤە بە خەستی کراوەتە ئامانج گوتی: "دوای ئەوەی رووسەکان هێرشیان کردە سەر شوێنە سەربازییەکان، فڕۆکەخانەکان و شوێنەکانی دیکە، لە چەند شوێنێک دانیشتووانی خارکیڤ رووبەڕوویان بوونەوە، بۆیە ئەوانیش دەستیان کرد بە بۆردوومانکردنی قوتابخانە و نەخۆشخانە، لەوێش جینۆساید کراوە".  ئەو باسی لە رەوشی مرۆیی خەڵک کرد و گوتی: "خەڵک گوزەرانی زۆر خراپە و خۆراک کەم بووە و دەستناکەوێت"  بەلای رزگار گەڵاڵی، کە خۆی شارەزای ئابوورەییە زیانی ئابووریی شەڕەکەی ئۆکراینا زۆر دەبێت و دەڵێت: "پێشبینی دەکەم ئۆکراینا زیاتر لە ١٠٠ ملیار دۆلار زیانی پێبگات و دەیخاتە ژێر قەرزێکی زۆری بانکی نێودەوڵەتی، بەتایبەت ئێستا شەڕەکان جیاوازن و رووداوەکان زوو زوو دەگۆڕێن. جاری وا هەیە کەس پێشبینی ناکات، بەپێی بەڵگەنامەیەکی سوپای رووسیا کە کەوتووەتە بەردەستی سوپا و وەزارەتی بەرگریی ئۆکراینا شەڕ بۆ ١٥ رۆژ بووە و بەپێی پلانی رووسیا دەبێت تاوەکو ٨ی ئادار شەڕەکە تەواوبێت، بەڵام ئیدی ئەوە حاڵەتی جەنگە و شتەکان دەگۆڕێن و پەیامە نێودەوڵەتییەکانیش کاریگەریان هەیە".  گوتیشی" بەپێی ئەو بەڵگەنامەیەی کەوتووەتە بەردەستی وەزارەتی بەرگریی ئۆکراینا، وەزارەتی بەرگریی رووسیا هەموو نەخشە و پلانەکانی دیاریکردووە و رەنگە مۆڵەتەکان بگۆڕێت و رووسیا لە هەشتی ئاداردا رەنگە سەرکەوتنێکی سەربازی یان دیپلۆماسی رابگەیێنێت. راستییەکەی ئێستا ٢٠ % ی شارەکان لەژێردەستی رووسیایە و ٦٠ % ی شکستی ئۆکراینا واقیعە، ئەو چەکانەی بەکارهاتوون هەموو دونیا دەیگوت لە ٢٤ کاتژمێردا شەڕەکە  تەواو دەبێت و چەکی زۆر خەیاڵی و زۆری هەیە".  رزگار گەڵاڵی پێیوایە ئەوروپا لەو شەڕەدا زەرەرمەند دەبێت، چونکە پێویستی بە وزەی رووسیایە بۆ گەرمی و هاتووچۆ و خواردنیش، ئەوروپا زەرەرمەندی یەکەمە، لەکۆتاییدا ئۆکراینا دەبێت لە ژێر چاودێریی رووسیادا بێت و دەسەڵاتێک لەوێ بێت لە ژێر چاودێری رووسیا بێت، ئێستا هاوکێشەکان زۆر بە ئاڵۆزی دەگۆڕێن، هەندێک شت دێتە پێشەوە لە پێشبینی کەسدا نییە.