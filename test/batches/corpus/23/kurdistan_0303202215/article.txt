بەپێی راگەیێندراوێکی وەزارەتی گواستنەوە و گەیاندنی هەرێمی کوردستان، ئەمڕۆ لە ئەنجامی کاریگەریی نزمە پەستانی نیمچە دوورگەی عەرەبی، ئەگەری بەرزبوونەوەی تۆز و خۆڵ هەیە بەهۆی بەرزبوونەوەی خێرایی با، بەتایبەتی لە کاتەکانی دوای نیوەڕۆ تاوەکو ئێوارە و کاریگەریی زیاتر دەبێت لە ناوچەکانی باشووری هەرێمی کوردستان؛ نمەبارانیش لە ناوچە جیاجیاکان دەبارێت، کە هەندێکجار ئەگەری روودانی هەورەبروسکەش هەیە.  عەلی جابر زیادی، تۆمارکاری کەشوهەوا لە عێراق رایدەگەیێنێت، بەپێی پێشبینییەکان، ئەمڕۆ کەشوهەوای وڵات بە دیاریکراوی لە ناوچەکانی باشوور و بەشێک لە باکوور و رۆژهەڵاتی ناوچەی ناوەڕاست، ناسەقامگیر دەبێت؛ باران و هەورەبروسک دەبێت، بەتایبەتی بۆ ئێوارەکەی.  ئەو تۆمارکارەی کەشوهەوا لە عێراق ئاماژەی بەوەش کردووە، خێرایی با لە باشووری رۆژهەڵات لە کاژێرێکدا دەگاتە ٦٠ کیلۆمەتر لە ناوچەکانی بەدرە، جەسان، رۆژهەڵاتی واست و زۆربەی ناوچەکانی رۆژهەڵاتی دیالە، هەروەها ناوچەکانی رۆژئاوای وڵات وەکو قەزای روتبە لە پارێزگای ئەنبار، کە دەبێتە هۆی خۆڵبارین و تۆزوبا و توانای بینین بۆ کەمتر لە کیلۆمەترێک کەمدەبێتەوە.  هەر لەوبارەیەوە، سادق عەتییە، تۆمارکاری کەشوهەوای عێراق رایگەیاند، ناوچەیەکی فراوانی باشوور و ناوەڕاستی عێراق لەگەڵ نەینەوا و کەرکووک رووبەڕووی بایەکی تووندی باشووری رۆژهەڵات دەبنەوە و مەودای بینین کەمدەکاتەوە. عەتییە پێشبینی دەکات خێرایی با بگاتە ٧٥ کیلۆمەتر لە کاژێرێکدا، ئەو ناوچانەی بە زۆری رووبەڕووی ئەوە دەبنەوە بریتین لە بەغدا، واست، دیالە، سەلاحەدین، نەینەوا و کەرکووک.