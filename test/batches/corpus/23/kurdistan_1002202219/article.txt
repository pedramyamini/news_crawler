ئەیمەن زوهێر، هاونیشتمانی دەڵێت، "مانگی تشرینی یەکەمی ٢٠٢١ بەیانییەک لەخەو هەستاین و بینیمان خزمەتگوزارکەمان لە ماڵ نەماوە، بەڵام هیچی لەگەڵ خۆی نەبردووە".  لە ماوەی شەش مانگی رابردوودا نزیکەی ٥٠ خزمەتگوزاری ئافرەتی بیانی لە دهۆک دیارنەماون، بە تەنیا لە یەک کۆمپانیای هێنانی کرێکاری بیانی هەشت کەس دیارنەماون، کۆمپانیاکەش باس لەوە دەکات کە لەڕێگەی باندی بازرگانیکردن بە مرۆڤەوە بۆ پارێزگاکانی دیکەی عێراق دەبرێن لە بەرامبەر پارەیەکی زیاتر وەکو مووچەی مانگانە. هێشتا لەسەر ئەو پرسەش هیچ کەس و گرووپێک دەستگیرنەکراون.  مالیک عەبدوڵڵا، پارێزەری کۆمپانیایەکە و دەڵێت، نازانن کێ لەپشت ئەو کارەیە و "کارێکی زۆر مەترسیدارە، نەک تەنیا لەسەر کۆمپانیا، بەڵکو لەسەر هەموو دهۆک"، ئەوەیشی نەشاردەوە کە دەکرێت ئەو خزمەتکارانە لەکاتی رۆشتنیان پارەی ماڵەکەش ببەن.  دوای مانگێک لە گەیشتنی کرێکار و خزمەتگوزاری بیانی، ناسنامەیەکی کاری بۆ دروستدەکرێت و پاراستنیان دەکەوێتە ئەستۆی ئەو شوێنەی کاری لێ دەکات، هەروەها بۆ ماوەی ساڵێک ئیقامە یان مافی نیشتەجێکردنی وەردەگرێت و دواتریش بۆی نوێدەکرێتەوە.  عەبدولکەریم شێخ حەماد، بەڕێوەبەری بەڕێوەبەرایەتیی کار لە دهۆک دەڵێت، "هەر خزمەتکارێک تاوەکو ئێمە بە تێروتەسەلی بەدواداچوونی بۆ نەکەین، ناچێتە نێو ماڵێکەوە، هەر لە قۆناخی وەرگرتنی ڤیزەوە تاوەکو دەگاتە ئەو شوێنەی کاری لێدەکات بە ژوورە یاساییەکانماندا تێدەپەڕن و بەدواداچوونیان بۆ دەکرێت، ئەمەش تاوەکو ئەو کەسە دەگاتە شوێنی کارکردنەکەی، دوای ئەوەش خاون ماڵ یاخود کۆمپانیا دەبێت ئاگاداری کرێکار و خزمەتگوزارەکانی بێت".  لە ساڵی ٢٠٢١ دا ٤١٩ خزمەتگوزار لە دهۆک مۆڵەتی کاریان وەرگرتووە، کۆی گشتییش گەیشتووەتە دوو هەزار و ٦٩٩ خزمەتگوزار کە لە وڵاتانی ئیندۆنیزیا، غانا، هیندستان، جۆرجیا و نیپاڵەوە هاتوون.