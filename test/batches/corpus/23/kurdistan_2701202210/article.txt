ئەمڕۆ پێنجشەممە ٢٧ی کانوونی دووەمی ٢٠٢٢، کۆچبەرێکی کورد، کە نەیویست ناوی خۆی ئاشکرا بکات لە رێگەی پەیوەندییەکی تەلەفۆنییەوە بە تۆڕیی میدیایی رووداوی راگەیاند، کۆچبەرانی کورد کە ژمارەیان هەزار و ٥٠٠ کۆچبەرن لە کەمپەکانی روکلا، میدینیکا، پاپرادا، کیباردا، دیجینیکا، ماکواتکان و دەڵێت "دەتوانم بڵێم زیندانی کراوین".   ئەو کۆچبەرە باسی لە کەمپی کیباردا و پاپرادا و گوتی: "ئەو دوو کەمپە گەنجە کوردەکانیان تێدا زیندانی کراوە، رەوشی ئێمە لەوان زۆر باشترە، ئەوان رەوشیان  زۆر خراپە، سەردەمی بەعس چۆن مامەڵە لەگەڵ کورد دەکرا ئێستاش بە هەمانشێوەیە، بگرە ئەمانە زۆر خراپترن".   سکاڵاکانی ئەو کۆچبەرە کوردە لە کاتێکدایە، رۆژی ٢٠ی کانوونی دووەمی ٢٠٢٢ گابرییەڵیس لاندسبێرگیس، وەزیری دەرەوەی لیتوانیا لە هەڤپەیڤینێکدا لەگەڵ رووداو رایگەیاند رەوشی کۆچبەرانی وڵاتەکەی تاڕادەیەک باشە و هەر کۆچبەرێک ئارەزوو بکات دەتوانێت بگەڕێتەوە.   ئەو کۆچبەرە گوتی، لێرە کۆچبەری سووری و ئەفغانیش هەیە، بەڵام بە باشی مامەڵەیان لەگەڵ دەکرێت، بە گوتەی ئەو بەرپرسانی لیتوانیا "تەنیا لەگەڵ کۆچبەری کورد زۆر خراپن. "  ئەو کۆچبەرە کوردە دەڵێت پرسیاریان لە بەرپرسانی لیتوانییەکان کردووە کە بۆچی بەو شێوەیە مامەڵەیان لەگەڵدا دەکەن، ئەوانیش لە وەڵامدا گوتوویانە: "ئێوە لەلایەن بێلاڕووسەوە لە دژی ئێمە بەکارهێندراون".  سەبارەت بە مامەڵەکردن لەگەڵ دۆسیەی کۆچبەرانی کورد و سووریا و ئێران  گابرییەڵیس لاندسبێرگیس بە رووداوی راگەیاند: "هەموو ئەو کۆچبەرانەی لە رێگەی سنوورەوە هاتوون، بەدەر لە وڵاتینامەیان، بە هەمانشێوە مامەڵەیان لەگەڵدا کراوە، چونکە ئەوانەی کە هاتن زۆربەیان هاوین هاتن و بە شەودا سنوورەکانیان بەزاند".   ئەو کۆچبەرە کوردە کە ئێستا لە کەمپێکی لیتوانیا لەگەڵ خێزانەکەی نیشتەجێیە گوتی: "بە دوو هەفتە جارێک تەنیا ٣٨ یۆرۆمان دەدەنێ، ئەوە هەموو نان و ئاوی ئێمەیە، تەنانەت ناتوانین بچینە دەرەوە، حەوت مانگ دەبێت دەرەوەمان نەبینیوە".   ئاماژەی بەوەشکرد، خێزانەکەی دووگیانە دەڵێن دەرمان بەکاربهێنن بۆ ئەوەی منداڵتان نەبێت:  "خەڵک هەیە منداڵەکەی نەخۆشە ناهێڵن چارەسەر وەربگرێت و دەڵێن خۆتان فریای خۆتان بکەون". ئەمە بە گوتەی ئەو کۆچبەرەی  لە رێگەی تەلەفۆنەوە قسەی بۆ رووداو کردووە.  وەزیری دەرەوەی لیتوانیا سەبارەت بە گەڕاندنەوەی کۆچبەرانی کورد بۆ کوردستان راگەیاند: "لەم قۆناخەدا گەڕاندنەوەی بەزۆر نییە، بەڵام گەڕاندنەوەی بەزۆر ئەگەرێكە هەمیشە لەبەردەستمان دایە، ئەگەر کەسانێکیش هەبن لەنێو کەمپەکاندا بە خراپی رەفتار بکەن، یان هانی کۆچبەری دیکە بدەن رەفتاری خراپ بنوێنن، ئەوکاتە لەوانەیە ناچار بین بەدوای چارەسەردا بگەڕێین بۆ گەڕاندنەوەی ئەو کەسانە".  بەڵام ئەو کۆچبەرە کوردە دەڵێت: "پیاوەکان بە رووتی لە ژوورێک دەهێڵنەوە بۆ ماوەی هەفتەیەک یاخود چەند مانگێک تووندوتیژییان بەرامبەر دەکەن، بۆیە ئەوانیش بڕیار دەدەن بگەڕێنەوە ئەگینا بە ئارەزووی خۆیان ناگەڕێنەوە".   ئەو کۆچبەرە کوردە سەبارەت بە هەڤپەیڤینەکەی گابرییەڵیس لاندسبێرگیس، وەزیری دەرەوەی لیتوانیا لەگەڵ رووداو، گوتی، "ئێمە هەموو هەڤپەیڤینەکەمان بینی، سەرجەم قسەکانی وەزیری دەرەوەی لیتوانیا درۆ بوو ئەو هیچ لەو قسانەی کردبووی جێبەجێ نەکردووم".   ئەو کۆچبەرە لە رێگەی رووداوەوە داوای بە هاناوەچوون دەکات و دەڵێت: "تکایە فریامان بکەون، تکایە حکومەت ئاگادار بکەنەوە، یەکێتیی ئەوروپا ئاگادار بکەنەوە، رەوشمان زۆر خراپە. لێرە لە رژێمی بەعس خراپتر مامەڵەمان لەگەڵدا دەکرێت، لێرە دەمانخەنە زیندانی تاکەکەسی".   سەبارەت بە گەڕانەوەیان بۆ هەرێمی کوردستان و هاوکاریکردنیان لە لایەن لیتوانیاوە، ئەو کۆچبەرە گوتی، "پارە تەرخانکراوە بۆ ئەوەی بگەڕێنەوە، ئێمە ماڵ و ژیانی خۆمان داناوە، ئایا بە هەزار یۆرۆ  کێشەی ئێمە چارەسەر دەکرێت؟ ئێستا هەر کەسێک بیەوێت بگەڕێتەوە تەنیا ٣٠٠ یۆریۆی دەدەنێ".