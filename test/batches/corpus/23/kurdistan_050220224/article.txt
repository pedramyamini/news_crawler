کوێخا کەمال، موختاری گوندەکەیە، ئەو دەڵێت "بەهۆی دۆخی ئەمنییەوە ئێستا گوندەکە ماڵی تێدانییە، بەڵام زەوییەکان بەکار دەهێنن، کەچی هەوڵ هەیە بەتەواوی جێ پێی کورد لەسنوورەکە بسڕنەوە".  کەمال قادر، موختاری گوندی عەلەغێر بە رووداوی گوت "ئەندام پەرلەمانێکی ئەوان پێش هەڵبژاردن گوتی دەربچم هەرچی زەویی کورد هەیە هەمووی دابەش دەکەم بەسەر عەرەبدا، ئەوەتا هەفتەیەکە وا دەستیان بەدابەشکردنی زەوییەکانمان کردووە".  هاوردەکان هەر بەوە نەوەستاون دەست بەسەر زەوییەکان بگرن. لەرێگەی دادگەکان و پشت ئەستوور بەنووسراوەکانی سەردەمی سەدام، کورد بەداگیردنی زەویی تۆمەتبار دەکەن. کوردانی ناوچەکە کە خاوەنی بەڵگەنامەی خاوەندارێتین کەس نییە گوێیان لی بگرێ و بێ پشت و پەنان.  محەممەد و برایەکی بەتۆمەتێکی عەرەبە هاوردەکان، فەرمانی دەستگیرکردنیان بۆ دەرچووە لەکاتێکدا خۆیان خاوەنی زەوییەکانن.  محەممەد یاسین، خەڵکی گوندی عەلەغێر دەڵێت"دادوەر و دادگە لەخۆیانن، خەریکە ئێمە بخەنە زیندانەوە، سێ رۆژ لەمەوبەر فەرمانی گرتنمان بۆهاتووە لەبنکەی مامەوە، گوایە ئێمە زەویی ئەوان داگیر دەکەین، ئەمە تاپۆکەیەتی هی باوباپیرانە بۆمان ماوەتەوە".  فەرمانگەی کشتوکاڵی کەرکووک دڵنیایی دەدەن تەواوی رێکارەکانی نوێکردنەوی گرێبەست لەسەر ئەو زەوییانەی ماددەی ١٤٠ دەیانگرێتەوە راگیراون، بەڵام نایشارنەوە ناچارن ملکەچی بڕیارەکانی دادگە بن کە فەرمانیان پێدەکرێ بۆ دیاریکردنی پانتایی زەوییەک و ئەنجامدانی گرێبەست.  زوهێر عەلی، بەڕێوەبەری کشتوکاڵی کەرکووک بە رووداوی گوت "هەندێ لەو کێشانە نوێ دەبنەوە دوای دەرچوونی بڕیاری دادگا، چی ئەوەی زەوییەکە بداتەوە خاوەن موڵک یان خاوەن گرێبەستی ٣٥ یان بڕیارەکانی دابەشکردن، بێگومان ئێمە جێبەجێکردن دوادەخەین لەسەر نوێکردنەوەی گرێبەست بەپێی بڕیاری لیژنەی پەرلەمانی ١٤٤ کە کارایە تاوەکو ئێستا".  لەسنووری دوبز زۆربەی گوندە کوردییەکان بەرەو چۆڵەوانیی دەچن و زۆربەی زەویی کوردان لەو سنوورە یان دەستی بەسەردا گیراوە یان هەوڵی دەستبەسەرداگرتنی دەدرێت. ماڵ و خانووی کوردانیش کە جێهێڵراون لە هەندێ شوێن تەقێندراونەتەوە و دار و درەختەکانیان سووتێندراون.