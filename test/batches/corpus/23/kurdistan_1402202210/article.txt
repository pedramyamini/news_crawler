رۆژی دووشەممە ١٤ - ٠٢ - ٢٠٢٢ سەرچاوەیەک لە وەزارەتی دارایی و ئابووری هەرێمی کوردستان بە تۆڕی میدیایی رووداوی راگەیاند، رۆژی سێشەممە ١٥ - ٠٢ - ٢٠٢٢ مووچەی مانگی ١ی ساڵی ٢٠٢٢ی وەزارەتی ئاوەدانکردنەوەی حکومەتی هەرێمی کوردستان دابەش دەکرێت.  بەپێی ئەو لیستەی بۆ گەنجینەکان نێردراوە، ئەمڕۆ دووشەممە مووچەی وەزارەتی کشتوکاڵ و سەرچاوەکانی ئاو دابەشکراوە.  رۆژی ٢٥ - ٠١ - ٢٠٢٢ دەست بە دابەشکردنی مووچەی مانگی کانوونی دووەمی ئەمساڵ کرا، یەکەم وەزارەت کە مووچەی وەرگرت، وەزارەتی تەندروستی بوو.  هەرچەندە زیاتر لە ٢٠ رۆژە دەست بە دابەشکردنی مووچەی مانگی کانوونی دووەم کراوە، بەڵام تاوەکو ئێستا ژمارەیەک وەزارەت و شوێن ماون مووچە وەربگرن. لەوانە: وەزارەتەکانی شارەوانی، خوێندنی باڵا، کارەبا، رۆشنبیری و ئاودانکردنەوە. هەروەها مووچەی سێ سەرۆکایەتیییەکانی (هەرێم، پەرلەمان و وەزیران) لەگەڵ مووچەی خانەنشینانی شارستانی و پێشمەرگە.  سست بەڕێوەچوونی دابەشکردنی مووچە لە کاتێکدایە، نرخی بەرمیلێک نەوت لە ١٠٠ دۆلار نزیکدەبێتەوە و هەرێمی کوردستانیش رۆژانە زیاتر لە ٤٠٠ هەزار بەرمیل نەوت دەفرۆشێت، جگە لە داهاتی ناوخۆ، حکومەتی عێراقیش مانگانە ٢٠٠ ملیار دینار بۆ مووچەی فەرمانبەران دەنێرێت، بەڵام تاوەکو ئێستا ٢٠٠ ملیارەکەی مانگی یەکی نەناردووە.  لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.