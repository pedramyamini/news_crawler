بەگوێرەی راگەیێندراوێک کە رۆژی چوارشەممە ٩ی شوباتی ٢٠٢٢ له هەژماری تایبەتی وەزارەتی بەرگریی تورکیا لە تۆڕی کۆمەڵایەتیی تویتەر بڵاوکراوەتەوە، لە ناوچەکانی زاپ و ئاڤاشین پێنج گەریلای پەکەکە کراونەتە ئامانجی هێرشێکی ئاسمانی و بەگوێرەی راگەیێندراوەکە "لە چالاکی خراون".  ناوەندی راگەیاندنی هێزەکانی پاراستنی گەل - هەپەگە کە باڵی سەربازیی پەکەکەیە، تاوەکو ئێستا هیچ روونکردنەوەیەکی لەبارەی ئەو هێرشە ئاسمانییەی سوپای تورکیا بڵاونەکردووەتەوە.  ناوەندی راگەیاندنی هەپەگە لە دوایین راگەیێندراویدا، کە رۆژی ٣١ی کانوونی دووەمی ٢٠٢٢ بڵاویکردووەتەوە، ئاماژەی بەوە کردووە، فڕۆکە جەنگییەکانی تورکیا رۆژی ٢٩ی کانوونی دووەمی ٢٠٢٢ هیرشێكی ئاسمانیی بەرفراوانیان ئەنجامداوە و کۆی گشتیی ٣٢ جار ناوچەکانی زاپ، مەتینا و ئاڤاشینیان بۆردوومان کردوون، بەڵام هێزەکانیان زیانیان پێنەگەیشتووە.  سوپای توركیا رۆژی ١٥ی حوزه‌یرانی ٢٠٢٠ له‌ڕێگه‌ی هێزه ئاسمانییه‌كانیه‌وه ئۆپه‌راسیۆنی ناسراو بە "چڕنووکی هه‌ڵۆ"، رۆژی ١٧ی حوزه‌یرانیش هێزه‌كانی وشكانیی ئۆپه‌راسیۆنی ناسراو بە "چنگی پڵنگ" و لە کۆتایی نیسانی ٢٠٢١ یشدا ئۆپەراسیۆنی ناسراو بە "چڕنووکی هەورەبرووسکە"ی لە باشووری کوردستان دەستپێکرد.  بەرپرسانی وه‌زاره‌تی به‌رگریی توركیا دەڵێن، ٥٠ کیلۆمەتر له قووڵایی هەرێمی كوردستاندا دژی په‌كه‌كه شه‌ڕ ده‌كه‌ن و ئۆپه‌راسیۆنەکەش تاوەکو به‌جێگه‌یاندنی ئامانجه‌كه‌ی به‌رده‌وام ده‌بێت، كه بریتییه له كۆنترۆڵكردنی ناوچه‌ی حه‌فتانین و ده‌ڤه‌ره‌كانی ده‌وروبه‌ری بۆئه‌وه‌ی رێگری بكات له جموجۆڵه‌كانی په‌كه‌كه له‌نێوان باكوور و باشوور و رۆژئاوای كوردستاندا.