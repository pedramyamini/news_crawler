ئامانج حوسامەدین، سەرپەرشتیاریی پڕۆژە لە یەکێک لە کۆمپانیاکانی پاککەرەوە بە رووداوی گوت، چوار مانگە پارەیان بۆ خەرجنەکراوە. گوتیشی، دوای ئەوەی هەفتەی رابردوو بەڵێنمان پێدرا کێشەکانمان بۆ چارەسەربکرێت بەڵام سەردانی بانکیان کردووە و پێیان گوتراوە تەنیا دەتوانن ٥٠ ملیۆن دینار وەربگرن.   بەگوتەی ئامانج حوسامەدین تەنیا کۆمپانیاکەی ئەوان نزیکەی دوو ملیار دیناری لای حکومەتە، چوار مانگە پارەیان وەرنەگرتووە و ناتوانن مووچەی کارمەندەکانیان بدەن و ناچارن کارەکانیان رابگرن.  هاوکات، خالید شینکی، خاوەنی یەکێک لە کۆمپانیاکانی پاککەرەوە بە رووداوی گوت، جاری پێشوو کارکردنیان لەنێو سلێمانی راگرتبوو، ئەمجارە لە دەرەوەی شاریش کارەکانیان رادەگرن.  هەفتەی رابردوو، نووسینگەی بافڵ جەلال تاڵەبانی، هاوسەرۆکی یەکێتیی نیشتمانیی کوردستان لە راگەیێندراوێکدا ئاماژەی بەوە کرد، کۆمپانیاکانی کۆکردنەوەی خۆڵ و خاشاک دەست بەکار دەکەنەوە و هاوسەرۆکی یەکێتی کێشەکانی بۆ چارەسەر کردوون.  لە سنووری پارێزگای سلێمانی رۆژانە نزیکەی چوار هەزار و ٤٥٠ تۆن زبڵ و خاشاک لە رێگەی شەش کۆمپانیاوە کۆدەکرێنەوە کە دوو هەزار و ٥٢٥ کرێکار و ٥٨٨ ئامێر لەو کۆمپانیایانە کاردەکەن.   لە رۆژی سێشەممەی رابردووەوە کۆمپانیاکان بە پاساوی ئەوەی لە مانگی ئەیلوولی ساڵی ٢٠٢١ ـەوە شایستەی داراییان لە بانکەکان وەرنەگرتووە مانیان گرتووە. مانگانە کۆمپانیاکان پێویستیان بە نزیکەی یەک ملیار و ٢٠٠ ملیۆن دینار هەیە.