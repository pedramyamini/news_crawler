بەختیار قادر، پەیامنێری رووداو لە رانیە رایگەیاند: لە دوو ساڵی رابردوودا بەهۆی گرتنەبەری رێکارەکانی خۆپارێزی لە ڤایرۆسی کۆرۆنا کەمتر چالاکی لە یادی راپەڕین دەکرا، واتە دەکرێت بڵێین یادی ٢٩ ساڵە و ٣٠ ساڵەی راپەڕین بە چالاکیی کەمەوە بەڕێوەچوو. بەڵام ئەمساڵ بەراورد بە دوو ساڵی رابردوو ئامادەکارییەکی زۆر بۆ ئەو یادە کراوە، ٢٢ چالاکیی جۆراو جۆر ئامادەکراون بۆ ئەوەی لەو یادیەدا بکرێن.  بڕیارە کاژێر ٠٩: ٠٠ گوتاری حکومەتی هەرێمی کوردستان لەلایەن سەرپەرشتیاری ئیدارەی راپەڕینەوە پێشکەش بکرێت، هەروەها گوتاری لایەنە سیاسییەکان و بنەماڵەی شەهیدانیش بخوێندرێنەوە.  ئەکرەم سالار، یەکێک لە سەرپەرشتیارانی رێوڕەسمەکە قسەی بۆ رووداو کرد و رایگەیاند: "ئەمساڵ جیاوازتر لە ساڵانی رابردوو کە بەهۆی ڤایرۆسی کۆرۆنا نەمانتوانی وەکو پێویست ئەو یادە بەرز و پیرۆز رابگرین، بەڵام ئەمساڵ بە خۆشحاڵییەوە بە کەرنەڤاڵی گەورەی کولتووری و هونەری و رۆشنبیری و ئەدەبی بەبەشداریی دەیان پەیمانگە و ئامادەییە حکومی و ناحکومییەکان و زانکۆی راپەڕین جۆرەها چالاکی ئەنجام بدرێن".  سەرەتای چالاکییەکانی ئەو یادە بە نمایشی وێنەی ئەو شەهیدانە دەستپێدەکات کە لە رۆژی ٠٥ - ٠٣ - ١٩٩١ شەهیدبوون، پاشان ژمارەیەک چالاکیی دیکەی هونەری و رۆشنبیری و کولتووری ئەنجام دەدرێن.  رۆژی ٠٥ - ٠٣ - ١٩٩١ خەڵکی رانیە لە دژی رژێمی بەعس راپەڕین، دواتر ئەو راپەڕینە هەموو شار و شارۆچکەکانی باشووری کوردستانی گرتەوە و بووە هۆی ئازادکردنی بەشێکی زۆر لە خاکی باشووری کوردستان و دامەزراندنی پەرلەمان و حکومەتی هەرێمی کوردستان.