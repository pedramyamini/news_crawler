ئەمڕۆ دووشەممە ٣١ - ٠١ - ٢٠٢٢ لە نزیک گوندی بابوخکێ سەر بە ناحیەی مانگێش لە سنووری پارێزگای دهۆک تەرمێک دۆزرایەوە. بریندار دوسکی، بەڕێوەبەری ناحیەی مانگێش بە تۆڕی میدیایی رووداوی راگەیاند، ئەو گەنجە ماوەیەک بوو لە تۆڕە کۆمەڵایەتییەکان بانگەشەی ئەوەی دەکرد کە رەگەزی خۆی لە کوڕەوە بۆ کچ گۆڕیوە، بۆیە برایەکی کوشتوویەتی، هەرچەندە ئەوانە زانیاریی سەرەتایین و پێویستە لێکۆڵینەوەی زیاتر بکرێت.  بەڕێوەبەری ناحیەکە ئاماژەی بەوەش دا، بنەماڵەی گەنجەکە ئەمڕۆ پۆلیسیان ئاگادارکردووەتەوە کە "کوڕەکەی" خۆیان کوشتووە و تەرمەکەی لە گوندی بابوخکێیە، کاتێکیش هێزە ئەمنییەکان گەیشتوونەتە شوێنەکە تەرمەکەیان دۆزیوەتەوە.  هێمن سلێمان، گوتەبێژی پۆلیسی دهۆکی بە تۆڕی میدیایی رووداوی راگەیاند، تاوەکو ئێستا کەسیان دەستگیر نەکردووە. بکوژەکە لە دەرەوەی هەرێمی کوردستان دەژی و چەند رۆژێک پێش ئێستا چووەتە دهۆک و "براکەی" خۆی بردووەتە دەرەوە و کوشتوویەتی، پەڕاوی لێکۆڵینەوەیان بە ماددەی ٤٠٦ کردووەتەوە کە پەیوەندیدارە بە رووداوی کوشتنەوە.  لەبارەی ناسنامەی کوژراوەکەوە بەڕێوەبەرایەتیی پۆلیسی دهۆک لە راگەیێندراوێکدا ئاماژەی بەوە دا، گەنجەکە ناوی دۆسکی ئازادە و تەمەنی ٢٣ ساڵە و خەڵکی پارێزگای دهۆکە.   لە راگەیێندراوەکەی پۆلیسی دهۆک هاتووە، تەرمی گەنجەکەیان گەیاندووەتە پزیشکی داد و دەستیان بە لێکۆڵینەوە کردووە.