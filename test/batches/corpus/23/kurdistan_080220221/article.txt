رۆژی سێشەممە ٨ - ٢ - ٢٠٢٢، دیار جەمال، ئەندامی لیژنەی باڵای قایمقامیەتی سلێمانی، بە تۆڕی میدیایی رووداوی راگەیاند، بەهۆی پابەندنەبوون بە مەرج و رێنماییەکانی کارکردن، لیژنە هاوبەشەکانیان دوێنێ هەرزان بازاڕی "نوای یەک"یان داخستووە.  دیار جەمال هۆکارەکەی روونکردەوە و گوتی: "هاونیشتمانییەک لەو هەرزان بازاڕە پێداویستی کڕیبوو، دواتر لە پسوولەی کڕینەکەی کۆڵیبووەوە، بۆی دەرکەوتبوو، کە ئەوەی لەسەر رەفەکانی نێو هەرزان بازاڕەکە نووسراوە وەکو نرخ، لەگەڵ ئەو پارەی لێی وەرگیراوە و لەسەر پسوولەکەیە جیاوازە، هەربۆیە ئێمەی ئاگادارکردەوە و ئێمەش بەدواداچوونمان بۆ کرد و دەرکەوت راستە، بۆیە هەرزان بازاڕەکەمان داخست".  ئەندامەکەی لیژنەی باڵای قایمقامیەتی سلێمانی، کە هاوکات سەرپەرشتیاری لیژنەی چاودێریی بازرگانیی قایمقامیەتە، داوای لە هاونیشتمانیان کرد، کاتێک پێداویستییەکانیان دەکڕن، پسوولە وەربگرن و تەماشای نرخەکان بکەنەوە.  دیار جەمال ئاماژەی بەوەشکرد، "داخستنی هەرزان بازاڕی نوا بەهۆی جیاوازیی نرخ لەسەر رەفەکان و کاشێر یەکەم شوێن نییە و لە رابردووشدا چەند حاڵەتێکی هاوشێوە هەبووە، کە ئەوەش دەچێتە چوارچێوەی فێڵکردنەوە".  ئەو شوێنانەی لیژنە هاوبەشەکانی قایمقامیەتی سلێمانی دایاندەخەن بۆ ماوەی هەفتەیەک بە نووسراوی لیژنەکەوە، هەروەها خاوەنەکەشی رووبەڕووی دادگە دەکرێتەوە و دادوەر بڕیاری کۆتایی لەسەر کەیسەکە دەدات، دیار جەمال دەڵێت، لە رابردوو ئەو شوێنانەی سزادراون بەو هۆکارە دواتر پابەندی رێنماییەکان بوون و نرخەکانیان هاوتا کردووەتەوە.  بەگوێرەی بڕیارێکی بەڕێوەبەرایەتیی چاودێریی بازرگانی سلێمانی، هەر مارکێت و هەرزان بازاڕێک داشکاندن بکات، دەبێت بەڕێوەبەرایەتییەکە ئاگاداربکاتەوە، سەبارەت بەهۆکارەکەی دیار جەمال گوتی، "بۆ ئەوەی بزانین پێشتر بە چەند بووە و چەند داشکاندنی بۆ کردووە، ئێمەش لیژنە دەنێرین و بە ئارەزووی خۆمان چەند شتێک لەوانەی داشکاندنیان بۆ کراوە لە کۆمپیوتەری کاشێرەکە دەدەین بزانین نرخەکان بەڕاستی داشکاندنیان بۆ کراوە، یان لە سیستمەکە نرخێکە و لەسەر رەفە نرخێکیتر، هەر فرۆشیارێک بەڕاستی داشکاندنی کردبێت سوپاسی دەکەین و بەپێچەوانەوەشەوە رووبەڕووی یاسای دەکەینەوە".