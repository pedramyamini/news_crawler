پێشتریش تۆڕی میدیایی رووداو رایگەیاندبوو، بڕیاری داخستنی رووداو لەلایەن بەڕێوەبەرایەتیی خۆسەرەوە، ناتوانێت هاونیشتمانییانی رۆژئاوای کوردستان لە رووداو جیابکاتەوە. ژمارەیەک منداڵ بە دیار شاشەی رووداو و بە چەپڵەوە دەڵێن، "رووداو، رووداو، رووداو. "  هاونیشتمانیانی رۆژئاوای کوردستان، بە ناردنی ڤیدیۆ و وێنە بۆ توڕی میدیایی رووداو کە بەدیار شاشەی تەلەڤزیۆنی رووداوەوە دانیشتوون، ئەوە دووپاتدەکەنەوە کە تۆڕی میدیایی رووداو لە هاونیشتمانییانی رۆژئاوای کوردستان دانەبڕاوە.  هەروەها چەندین هاونیشمانیی لە رۆژئاوای کوردستان، لە تۆڕە کۆمەڵایەتییەکانەوە دژایەتی خۆیان بۆ بڕیارەکەی بەڕێوەبەرایەتیی خۆسەر دەربڕی و پشتیوانیی خۆیان بۆ تۆڕی میدیایی رووداو دووپاتکردووەتەوە.  رۆژی ٥ ـی ئەم مانگە، بەڕێوەبەرایەتیی خۆسەر نووسینگەی تۆڕی میدیایی رووداوی لە رۆژئاوای کوردستان داخست و سەرجەم کارەکانی قەدەخەکرد. تۆڕی میدیایی رووداویش بڕیارەکەی بە تاوان پێناسەکرد و راشیگەیاند، بڕیارەکە سیاسییە.  قەدەخەکردنی تۆڕی میدیایی رووداو لە کاتێکدایە، ساڵی ٢٠١٥ بۆ ماوەی سێ ساڵ تەواوی کارەکانی رووداو لە رۆژئاوای کوردستان قەدەخەکرا، لە دوای کردنەوەشی چەندین جار هێرشکرایە سەر نووسینگەکەیی و رۆژنامەڤانانی رووبەڕووی ئەشکەنجە و هەڕەشە کرانەوە.