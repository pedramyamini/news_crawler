ئەمڕۆ دووشەممە ١٤ - ٠٢ - ٢٠٢٢ بافڵ تاڵەبانی، هاوسەرۆکی یەکێتیی نیشتمانیی کوردستان لە بەغدا پێشوازی لە سەرکردەکانی چوارچێوەی هاوئانگی کرد کە لە نووری مالیکی، سەرۆکی ھاوپەیمانیی دەوڵەتی یاسا، ھادی عامری، سەرۆکی ھاوپەیمانیی فەتح و قەیس خەزعەلی، ئەمینداری بزووتنەوەی عەسائیب ئەھلی حەق پێکهاتبوون.  بافڵ تاڵەبانی دوای کۆبوونەوەکە راگەیێندراوێکی بڵاوکردەوە و رایگەیاند: "لە کۆبوونەوەکەدا، پرسە سیاسی، ئەمنی و ھەنگاوەکانی پێکھێنانی حکومەتی نوێی عێراق گفتوگۆیان لەبارەوە کرا، بەرپرسیارانە و نیشتمانییانە تاوتوێی دۆخەکە کرا و ھەڵوەستەکرا لەسەر پێشهاتەکان و گفتوگۆی نێوان لایەنە سیاسییەکان، بۆ گەیشتن بە رێگەچارەی گونجاو و لێکنزیککردنەوەی بۆچوونەکان لەپێناو پێکھێنانی حکومەتێکی رێککەوتنی نیشتمانیی خزمەتگوزار کە وەڵامدەرەوەی خواستی ئەمڕۆی ھەموو نەتەوە و پێکھاتەکان بێت".  لە راگەیێندراوەکەی بافڵ تاڵەبانیدا هاتووە: "کۆبوونەوەکە بە وردی ھەڵسەنگاندنی بۆ ھەڵوێستی لایەنەکانی عێراق و ھەرێم کرد، بە خوێندنەوە بۆ ئەگەرەکان و لەبەرچاوگرتنی واقیعی ئەمڕۆی عێراق و پێویستی شەقام، تەئکید لە دروستکردنی تەوافوق لەگەڵ ھێزە نیشتمانییەکانی دیکە کرایەوە، لەپێناو پەلەکردن لە پێکھێنانی حکومەت بەگوێرەی بنەما یاسایی و دەستوورییەکان و پەنابردن بۆ گفتوگۆ، زمانی دیالۆک و دورکەوتنەوە لە دەمارگیری سیاسی و نەتەوەیی بە رێگاچارەی گەیشتن بۆ چارەسەرکردنی کێشەکان لە قەڵەمدرا".  سەبارەت بە هەڵوێستی یەکێتیش لە بارەی پێکهێنانی حکومەت، بافڵ تاڵەبانی دەڵێت: "یەکێتیی نیشتمانیی کوردستان و چوارچێوەی ھەماھەنگی سووربوونی خۆیان دووپاتکردەوە بۆ چارەسەکردنی سیاسییانە و ئاشتییانەی ھەموو قەیرانەکان و رزگارکردنی وڵات لەم دۆخەی تێدایە، بەشێوەیەک ببێتە ھۆی تەبایی و برایەتی زیاتر لەنێوان ھێزە شیعەکان، کورد، سوننە و ھەموو پێکھاتەکانی دیکە، ئەمەش لەپێناو ئاوەدانی زیاتر و سەقامگیری سیاسی و ئارامی و ئاسایشی زیاتر".  ئەم کۆبوونەوەی هاوسەرۆکی یەکێتی و سەرکردەکانی چوارچێوەی هاوئاهەنگی دوای ئەوە دێت، کە دادگای فیدراڵی عێراق، شیاوبوونی هۆشیار زێباری، بەربژێری پارتی دیموکراتی کوردستانی بۆ پۆستی سەرۆککۆمار رەتکردەوە.  بۆ یەکەمجار لە مێژووی عێراقدا، دادگەی فیدراڵی شیاوبوونی یەکێک لە بەهێزترین بەربژێرانی سەرۆکایەتیی کۆماری رەتکردەوە. هۆشیار زێباری، تاکە بەربژێری پارتی دیموکراتی کوردستان کە بەربژێربوونی رەتکرایەوە، ئەو بڕیارەی باڵاترین دادگەی عێراق بە "سیاسی" دەزانێت.  بەپێی ئەو زانیارییانەی دەست تۆڕی میدیایی رووداو کەوتووە، ئەمڕۆ دووشەممە ١٤ - ٠٢ - ٢٠٢٢ مەکتەبی سیاسیی پارتی دیموکراتی کوردستان بە سەرۆکایەتیی سەرۆک بارزانی کۆدەبێتەوە و پرسی بڕیارەکەی دادگەی باڵای فیدراڵیی عێراق بۆ رەتکردنەوەی هۆشیار زێباری، بەربژێری پارتی بۆ پۆستی سەرۆککۆماری عێراق تاوتوێ دەکات؛ دوای کۆبوونەوەکەش پارتی بە فەرمی هەڵوێستی خۆی لەوبارەوە رادەگەیێنێت.  د. فەرهاد عەلائەددین، سەرۆکی ئەنجوومەنی راوێژکارانی عێراق دەڵێت، ئەگەر پارتی بەربژێری بۆ ئەو پۆستە نەبێت، ئەوا مانای وایە ئەو حیزبە گۆڕانکاری لە ستراتیژیەتی خۆی کردووە.  ھۆشیار زێباری دوای بڕیارەکەی دادگە لە کۆنگرەیەکی رۆژنامەڤانیدا قسەی کرد و گوتی: "بێگومان پێداچوونەوەیەکی پێویستە، ئێمە ھەڵسەنگاندن بۆ رەوشەکە دەکەین".  پێچەوانەی بێدەنگیی رەوتی سەدر و هاوپەیمانیی سەروەری، کە هاوپەیمانانی سەرەکیی پارتی دیموکراتی کوردستانن، چوارچێوەی هاوئاهەنگی پێشوازی لە بڕیارەکەی دادگەی فیدراڵی کرد و رێککەوتنی پارتی و یەکێتی لەسەر بەربژێرێکی ناحیزبی، بە "باشترین چارەسەر" بۆ دەربازبوون لەو قەیرانە دەزانێت.  عەقیل رودەینی، ئەندامی ھاوپەیمانیی نەسر، کە بەشێکە لە چوارچێوەی هاوئاهەنگی، ئاماژە بەوە دەکات کە "رەنگە بۆچوونەکان بەرەو رزگار محەممەد ئەمین بێت، وەکو بەربژێری ھاوبەش لەنێوان ھەردوولا، مەبەستم پارتی و یەکێتییە، ئێستا ئێمە بەرەو ئەوە دەچین کە سەرۆککۆمار بە رێککەوتن دابنرێت زۆر باشترە و نزیک بێت لە ھەردوو حیزب، نزیکیش بێت لە ھەموو فراکسیۆنە سیاسییەکانی دیکەش".  ناکۆکیی نێوان پارتی و یەکێتی لەسەر بەربژێرێکی هاوبەش بۆ پۆستی سەرۆککۆمار و سکاڵای یەکێتی لە بەربژێرەکەی پارتی، دووبارە کردنەوەی دەرگەی ناونووسکردنی بەربژێرانی بۆ ئەو پۆستە لێکەوتەوە. ئێستا ناوی زیاتر لە ٣٧ بەربژێر لەبەردەم لایەنەکانە، تاوەکو لەنێویاندا کەسێک بۆ سەرۆکایەتیی کۆمار هەڵبژێرن.