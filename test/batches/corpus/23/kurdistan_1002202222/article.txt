حوسێن عەلی، هاونیشتمانییەکی دانیشتووی چەمچەماڵە و دەیەوێت بە ئۆتۆمبێل خۆڵ بڕێژێت، دەڵێت "چوار پێنج رۆژە کەس نەهاتووە خۆڵ کۆبکاتەوە، لە گەڕەکەکەی خۆمان و لەنزیک ماڵمان هەروەها لەبەردەم دووکانەکەم خۆڵێکی زۆر بڵاوبووەتەوە، بۆیە خۆم بە ئۆتۆمبێل خۆڵم هێناوە بیڕێژم، لە بەیانییەوە دوو کاروان خۆڵم هێناوە بۆ ئێرە و خەڵکێکی زۆر دێت لێرە خۆڵ لێرە دەڕژێت و بەیانی کە هاتم ئەم ناوە پڕبوو لە خۆڵ".  شارەوانیی چەمچەماڵ بۆئەوەی لەوە زیاتر زبڵ کەڵەکە نەبێت، بە ئۆتۆمبێل و کەرەستەی خۆی، زبڵەکان کۆدەکاتەوە.  مەسعود محەممەد، کارمەندی شارەوانی ئاماژەی بەوە کرد، "دەستمان بە کارکردن کردووە، زیاتر لە ١٦ بارهەڵگر خۆڵمان فڕێداوە، هەروەها شوێنێکی تریشمان هەیە نزیک مەکۆی گۆڕان، لەوێش هەشت گەڵابە خۆڵمان رشتووە".  پێشتر رۆژانە لە چەمچەماڵ ١٢٠ تۆن خۆڵ و خاشاک فڕێدەدرا، شارەوانی حکومەت بە کەمتەرخەم دەزانێت لە بەرامبەر ئەو دۆخەی شارەکە تێیکەوتووە.  ئارام محەممەد، بەڕێوەبەری شارەوانیی چەمچەماڵ بە رووداوی راگەیاند، "هیوادارم وەزارەتی دارایی و لایەنی بەرپرس بێنە سەر خەت و کێشەکان چارەسەربکەن، بۆئەوەی خەڵکی ئەم ناوچەیە لەوە زیاتر بێزار نەبێت، ئێمە پشتگیریی داواکاریی کۆمپانیاکە و مانگرتنەکەشیان دەکەین، چونکە ئەو کرێکارانە مووچەیەکی زۆر کەمیان هەیە کە ٣٠٠ هەزار دینارە، ٧٠ رۆژە مووچەیان پێنەدراوە و ئەرکی ئێمەیە وەکو حکومەت مووچەیان بۆ دابین بکەین".  کۆمپانیای شکار کاری پاککردنەوەی ٢١ شارەوانی لە قەزا و ناحیەکانی دەرەوەی سلێمانی دەکات.  ئالان محەممەد، لێپرسراوی بەشی پرۆژەکان لە کۆمپانیای شکار دەڵێت، "لە قەزای چەمچەماڵ و پێنج شارەوانی کارمان راگرتووە، ئەگەر زوو کێشەکەمان چارەسەر نەکەن، لە شارەوانییەکانی دیکەی سەرجەم قەزا و ناحیەکانی سلێمانی کار دەوەستێنین". گوتیشی "بۆ هەر مانگێک دەبێت حکومەت ٦٩٩ ملیۆن دینار بۆ کۆمپانیا خەرج بکات، بەڵام چوار مانگە  هیچمان بۆ خەرج نەکراوە".