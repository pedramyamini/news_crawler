زانا عەبدوڵرەحمان، قایمقامی قەزای پێنجوێن بە رادیۆی رووداوی راگەیاند، رێگەی سەرجەم مەرزەکان لە سنوورەکە داخراون، ئەگەرچی مەرزەکانی باشماخ و سەیرانبەن لە دوێنێ ئێوارەوە تاوەکو ئەمڕۆ بەردەوام کاریان تێدا کراوە، بەڵام بەهۆی زۆری بەفر و گیرانی رێگەکان لە دیوی رۆژهەڵات و رۆژئاوای کوردستانەوە، هاتووچۆی بازرگانی بە تەواوی پەکی کەوتووە.  زانا عەبدوڵرەحمان، گوتی، "نزیکەی یەک مەتر بەفر باریوە، تیمەکانمان لە سەرۆکایەتی شارەوانی و کۆمپانیای پاککەرەوەی گەردین، دوێنێ پێنجشەممە ٢٠ - ٠١ - ٢٠٢٢ بەهۆی بەردەوامی بەفر بارینەکەوە نەیانتوانی هیچ رێگەیەک وەک پێویست پاکبکەنەوە. ئەمڕۆ هەینی دیسانەوە تیمەکانمان لەبەرەبەیانەوە لەنێو سەنتەری قەزای پێنجوێن دەستیان بە پاککردنەوەی رێگەکان کردەوە، زۆربەی کۆڵانەکانیان پاککردووەتەوە، بەڵام تاوەکو ئێستا رێگەی هەردوو مەرزەکە و ٩٠ % ـی گوندەکان پاکنەکراونەتەوە. "  هەفتەیەکە شەپۆلێکی سەرما و بەفربارین ناوچەکانی هەرێمی کوردستانی گرتووەتەوە، لە پێنجوێن نزیکەی یەک مەتر بەفرباریوە، بەوەش ئاستەنگی بۆ هاتووچۆی هاووڵاتیان و بازرگانی دروستبووە.  قایمقامی پێنجوێن گوتیشی، "رێگەی نێوان پێنجوێن - سلێمانی کراوەتەوە، بەڵام بەو ئاسانیە نییە کە هەموو ئۆتۆمبێلێک بتوانێت هاتووچۆی پێدابکات، بۆیە داوا لە هاونیشتمانیان دەکەین بۆ کاری زۆر پێویست نەبێت هاتووچۆ بەو رێگەیەدا نەکەن، بە تایبەت ئێواران و بەیانیان. "  زانا عەبدوڵرەحمان، قایمقامی پێنجوێن باسی لەوەش کرد، سەرەتا دەیانەوێت رێگە سەرەکییەکان و رێگەی مەرزە نێو دەوڵەتییەکان بکەنەوە، دوای ئەوە تیمەکانیان دەچنە سەر رێگەی گوندەکان و ئەوانیش پاکدەکەنەوە.