سۆران عەبدوڵڵا، شۆفێر لە هێڵی گواستنەوەی نەوتی حەسیرە بە رووداوی راگەیاند، "کرێی گواستنەوەکەمان کەمە و بۆ گواستنەوەی یەک تۆن نەوتی خاو لە کێڵگەی نەوتی حەسیرەوە بۆ کۆرمۆر لە هەولێر، کۆمپانیا ٢٤ هەزار دینارمان پێدەدات".  ئەو شۆفێرە ئاماژەی بەوەش کرد، "ئەو پارەیە زۆر کەمە، چونکە گاز نرخی زۆر بەرز بووەتەوە، چەند مانگێکە داوا دەکەین کرێکانمان بۆ زیاد بکەن، بەڵام کۆمپانیا وەڵاممان ناداتەوە، لە کاژێر ١٢: ٠٠ دەستمان کردووە بە مانگرتن و بەردەوام دەبین تاوەکو کرێکەمان بۆ زیاد دەکەن، ئێستا گواستنەوەی نەوت لە حەسیرە بە تەواوەتی راگیراوە".  شۆفێرانی گواستنەوەی نەوتی حەسیرە ژمارەیان هەزار و ٨٠ شۆفێرە و رۆژانە ١٢٠ شۆفێریان نەوت دەگوازنەوە.