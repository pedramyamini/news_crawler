رێکخراوە مافی مرۆڤییەکانی رۆژهەڵاتی کوردستان رایانگەیاند، هێزەکانی جێبەجێکردنی سزا لە گرتووخانەی بۆکان رۆژی ٢٥ - ٠١ - ٢٠٢٢ سزای لێدانی قامچییان بەسەر بەندکراوی سیاسیی کورد، چیا ئاقا بەیگپووردا جێبەجێکردووە و ٧٠ قامچییان لێداوە.  چیا ئاقا بەیگپوور لە ٢٩ - ٠٧ - ٢٠٢١ لەلایەن سوپای پاسدارانی بۆکانەوە دەستبەسەرکرا و گواسترایەوە بۆ ورمێ، دوای ٤٠ رۆژ بە دانانی بارمتە ئازادکرا.  پاییزی ئەمساڵ لە دادگەی بۆکان بە تۆمەتی بانگەشەکردن دژی دەسەڵات و هەوڵدان دژی ئاسایشی نیشتمانی ئێران، بەیگپووری بە ١٤ مانگ بەندکردن، لێدانی ٧٠ قامچی و ٣٠ ملیۆن تمەن پارە سزا دا، مانگی رابردوو بۆ جێبەجێکردنی سزاکەی، رەوانەی گرتووخانەی بۆکان کرا.