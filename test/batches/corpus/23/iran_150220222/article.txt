دەیان گوندی ئەو ناوچەیە ئەوە دۆخیانە، نە ناوەندێکی دەرمانیان هەیە و نە رێگایەکی گونجاو بۆ ئەوەی ئەگەر کەسێک تووشی دۆخێکی تایبەت بوو زوو بیگەیێننە نەخۆشخانەکان. ماوەیەک لەمەبەریش دوو مامۆستا قوتابییەکی نەخۆشیان ٤٠ کیلۆمەتر بە کۆڵ هەڵگرت تاوەکو گەیاندیانە نزیکترین ناوەندی تەندروستی.   ژمارەی دانیشتووانی ئەو ناوچەی زەز و ماهرووییە زیاتر لە ٢٥ هەزار کەسە، کەچی لە خزمەتگوزارییە سەرەتاییەکان بێبەشن.  قەهرەمانی، بەڕێوەبەری ناحیەی زەز و ماهرووە و دەڵێت، "ناوچەی زەز و ماهروو یەکێکە لە پشتگوێخراوترین ناوچەکان لە لوڕستان و تەنانەت ئێرانیش، سەرەڕای خزمەتگوزارییەکانی ٤٠ ساڵی رابردوو، بەڵام بواری رێگەوبانی ئەم ناوچەیە هیچکات باش نەبووە. "  نەبوونی ناوەندی تەندروستی، رێگەی گونجاو و شاخاویبوونی ناوچەکە وایکردووە خەڵک لەکاتی نەخۆشیدا رووبەڕووی مەترسی جیددیش دەبنەوە. ساڵی رابردوو مێرمنداڵێکی خەڵکی گوندی کەدیوەر هەر لەو ناوچەیە گیانی لەدەستدا.   ساڵی ٢٠١٦ کورش ساکی، سەرۆکی ئەو کاتی زانکۆی زانستی پزیشکی لوڕستان گوتی، ٢٤٠ ناوەندی تەندروستیی لەو پارێزگایەدا دروستدەکرێت و ئەوەش کێشەی کەمیی ناوەندی تەندروستیی چارەسەر دەکات.  لە ساڵانی دواییدا بەشێک لەو ناوەندە تەندروستییانە دروستکران. لە بەرەبەری کۆتاییهاتنی حکومەتی حەسەن رووحانیدا، محەممەد رەزا نیکبەخت، سەرۆکی زانکۆی زانستی پزیشکی لوڕستان گوتی: "لە ماوەی دوو ساڵدا ٢٠٠ ملیار تمەن بۆ پەرەپێدانی ژێرخانی تەندروستیی لە لوڕستان خەرجکراوە. "  بەڵام شارێکی وەک رومشکان هێشتا نەخۆشخانەی نییە و ئەو ناوەندە تەندروستییەش کە خێرخوازان دروستیان کردبوو، کێشەی زۆری هەبوو. پەرستارێک ئاماژە بەوە دەکات، بەپێی گرێبەست دەبێت رێگایەک بۆ ئەم ناوەندە تەندروستییە دروست بکرێت، چەندین جار تەنانەت نوێنەریش لەگەڵ بەرپرسانی پارێزگا قسەیان کردووە و بەڵێنیان داوە کە چاکی بکەن.   ئەو پەرستارە باسی لەوەش کردووە، "لەو رۆژەوە ئێرە کراوەتەوە شەوانە نەخۆش سەردانمان دەکەن و دێن، دەڵێن ئێرە نەخۆشخانەیە سۆنۆگرافی و رادیۆلۆژییان دەوێت، بەڕاستی ئێمەش نازانین چۆن وەڵامیان بدەینەوە. "  جگە لەوانە ناوەندە تەندروستیی و نەخۆشخانەکانی پارێزگای لوڕستان کێشەی پزیشکی پسپۆڕیشیان هەیە.