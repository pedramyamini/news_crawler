رەند فریا، تەمەنی ١٩ ساڵە و توشبووی ئۆتیزمە، نزیکەی ١٠ ساڵە هەوڵی فێربوونی ئامێری پیانۆ دەدات، ئێستا قوتابی قۆناخی ٢ بەشی میوزیکە لە پەیمانگەی هونەرە جوانەکانی سلێمانی. ئەو کۆنسێرتەی یەکەم کۆنسێرتی تایبەت بە خۆیەتی و پێشتر لەگەڵ چەند هاوڕێیەکی کۆنسێرتی کردووە.   رەند فریا بە تۆڕی میدیایی رووداوی گوت، "ئەمڕۆ هاتووم بۆ هەولێر و چەند پارچە میوزیکێکم پێشکێش بە پەیمانگەی هونەرە جوانەکان کرد. "  دایک و باوکی لە منداڵییەوە سەنتەرێکی تایبەتیان بۆ دروستکردووە بە ناوی "سەنتەری رەند" بۆ گەشەپێدانی تواناکانی رەند.  کازم محەمەد، بەڕێوەبەری سەنتەری رەندە و باسی لەوە کرد، "پێشتر چەند چالاکییەکمان لە سلێمانی کردووە، بەڵام ئەمساڵ پێمان خۆشبوو سەرەتای چالاکییەکەمان لە پایتەختی هەرێمی کوردستان لە هەولێر بێت، خۆشبەختانە پەیمانگەی هونەرە جوانەکانی هەولێر پێشوازییەکی باشیان لێکردین، ئێمەش توانیمان ئەم کۆنسێرتە بچووکە کە کاکە رەند پێشکێشی کرد، پێشکێش بە هەموو قوتابیانی پەیمانگەی هونەرە جوانەکانی هەولێر بکەین، لەخوا بەزیاد بێت کارێکی ناوازەی کرد و شوێنی خۆی کردەوە لە هەولێری پایتەخت. "  کۆنسێرتەکە بە ئامادەبوونی نزیکەی ١٠٠ قوتابی و مامۆستای پەیمانگەی هونەرە جوانەکانی هەولێر بەڕێوەچوو، نەخشەوان عوسمان، ئامادەبوویەکی کۆنسێرتەکەیە و باسی لەوە کرد، "کەس نەما لێرە سەرەتا دەست نەکات بە گریان، ئەگەر سەرنجتان دابێت هەموو پێی زۆر زۆر کاریگەر بوون، بە کەسایەتیی و ئەو هەموو توانا جوانەی کە هەیەتی، زۆر جێگەی رێز و شانازییە. "   بەیار سەلیم، ئامادەبوویەکی دیکەی کۆنسێرتەکەبو و ئاماژەی بەوە کرد، "زۆر زۆر چێژم لێوەرگرت، چونکە ئەمە تاکە ژەنیارە بیبینم کە حاڵەتی ئۆتیزمی هەیە، هەستەکانی هەموو ئەو هەست و نەستانەی کە ناتوانی دەریببڕی ئەو بە میوزیک بۆمانی دەربڕی، هەموومان ناخیمان بۆ ئاشکرابوو کە ناخی چەند جوانە. "   لە کۆنسێرتەکەدا، جیا لە ژەنینی پیانۆ، رەند گۆرانییەکیشی پێشکێش کرد. رەند جیا لە پیانۆ ژەنین، توانایەکی باشیشی هەیە لە مەلەوانی، ئەسپسواری و وێنەکێشان.