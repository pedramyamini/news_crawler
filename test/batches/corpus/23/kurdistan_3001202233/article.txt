بەیانیی رۆژی یەکشەممە ٣٠ - ٠١ - ٢٠٢٢ هێزەکانی ئیتڵاعات لە مەریوان هەڵیانکوتایەسەر ماڵی شەعبان محەممەدی، ئەندامی دەستەی بەڕێوەبەریی ئەنجوومەنی پیشەیی مامۆستایانی ئەو شارە و دەستبەسەریان کرد.  ئەنجوومەنی پیشەیی مامۆستایانی مەریوان دەڵێت، بەرپرسانی ئێران لەبری بەدواداچوون بۆ داواکاریی مامۆستایان، رێگەی سەرکوتکردنیان گرتووەتەبەر و بە بانگکردن و دەستبەسەرکردنی مامۆستایان دەیانەوێت رێگربن لە جێبەجێبوونی دادپەروەری.  ئەو ئەنجوومەنە داوا دەکات شەعبان محەممەدی بە زوویی و بەبێ هیچ جۆرە مەرجێک ئازاد بکرێت.  مامۆستایانی قوتابخانەکانی ئێران و رۆژهەڵاتی کوردستان رۆژی یەکشەممە بۆ دووەم رۆژ لەسەریەک مانیان گرت و ئامادە نەبوون وانە بڵێنەوە. مامۆستایان لە ژووری مامۆستایانی قوتابخانەکان کۆبوونەوە و ئامادە نەبوون بچنە نێو پۆلەکانی خوێندن یان بە ئۆنلاین وانە بڵێنەوە.  ئەنجوومەنی پیشەیی مامۆستایان رایگەیاند، لە رۆژی دووەمدا لە ٣٠٠ شار و گوند و ناوچەی پەروەردەیی مانگرتن بەڕێوەچووە.