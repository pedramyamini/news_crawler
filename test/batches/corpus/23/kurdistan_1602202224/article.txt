تاوەکو کۆمیسیۆن کارا نەکرێتەوە، هەڵبژاردنی خولی شەشەمی پەرلەمانی کوردستان بەڕێوە ناچێت. لەو بارەیەوە شێروان زرار، گوتەبێژی کۆمسیۆنی باڵای سەربەخۆی هەڵبژاردن و راپرسی لە هەرێمی کوردستان بە تۆڕی میدیایی رووداوی گوت، "لەژێر چاودێری پەرلەمانی کوردستانداین و متمانە لەپەرلەمانی کوردستان وەردەگرین، بۆیە دەبێت بگەنە رێککەوتنێکی پەرلەمانی، هەرکاتێک ئەو رێککەوتنە کرا لەسەر شێوازی ئەنجوومەنی کۆمیسیاران، ئەوکاتە ئەنجوومەنی کۆمیسیاران بە دەسەلاتی تەواوەوە دەتوانێت ئامادەکاریی بکات بۆ هەڵبژاردنی خولی شەشەمی پەرلەمانی کوردستان. "  ئەنجوومەنی کۆمسیاران لە ٩ ئەندام پێکدێت، سێ ئەندام لە پارتی، یەکێتی دوو ئەندام، گۆڕان ٢ ئەندام و یەکگرتووی ئیسلامی کوردستان و کۆمەڵی دادگەری هەریەکە و ئەندامێکیان لە ئەنجوومەنەکە هەیە، ئێستا دوو ئەندامی ناو ئەنجوومەنەکە نەماون، یەکێکیان کۆچی دوایی کردووە و یەکێکی دیکەیان لە سەرۆکایەتیی ئەنجوومەنی وەزیران کار دەکات.  بۆ کاراکردنەوەی ئەنجوومەنەکەش لایەنەکان بەسەر دوو بەرەدا دابەشبوون، پارتی دەڵێت دەبێت ئەنجوومەنێکی نوێ پێکبهێندرێت و دانانی ئەندامەکانیشی لەسەر بنەمای هەڵبژاردنی ساڵی ٢٠١٨ بێت، ئەندامێکیش بۆ پێکهاتەکان زیادبکرێت،  یەكێتی، گۆڕان، یەکگرتوو، کۆمەڵ و نەوەی نوێ دەڵێن با پێکهاتەی ئەنجوومەنەکە وەکو خۆی بمێنێتەوە و هەمواری یاسای هەڵبژاردنیش بکرێتەوە.   پەرلەمانتارێکی تورکمان دەڵێت، ٥ لایەنەکە جگە لەوەی نایانەوێت ئەندامێک بۆ ئەنجوومەنی کۆمیسیاران لە ئێمە بێت، گەلەکۆمەکیمان لێدەکەن و تەنانەت نایانەوێت پێکهاتەکان لە خولی داهاتووی پەرلەمان کۆتاشیان بمێنێت.  ئازاد ئەکرەم، سەرۆکیی فراکسیۆنی میللەتی تورکمانی لە پەرلەمانی کوردستان ئاماژەی بەوە کرد، "لەهەرێمی کوردستان، نەتەوەی تورکمان ترسێکی هەیە، ئەو مافەی کە دراوەتە ئێمە رۆژێک گەلەکۆییەکمان لەسەر بکرێت و لێمان وەرگرنەوە. "  وا پێشبینی دەکرێت، لەچەند رۆژی داهاتوودا سەرۆکی هەرێمی کوردستان بە مەرسوومێک وادەی هەڵبژاردنی خولی شەشەمی پەرلەمانی کوردستان رابگەیەنێت و هەڵبژاردنەکەش لە ٣٠ - ٠٩ - ٢٠٢٢٢ بەڕێوەبچێت.