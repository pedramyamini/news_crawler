ئاکۆ عەدنان، خاوەن حەوزی ماسی دەڵێت، "لەم ماوە کەمە کە هاوردەکردنی ماسیی قاچاخ دەستیپێکردووە، نرخی ماسی نزیکەی ٧٠٠ بۆ ٨٠٠ دینار دابەزیوە، ماسی گەیشتە ٥٢٠٠ دینار، بەڵام ئێستا بە ٤٥٠٠ دینارە و کڕیاریشمان نییە، ئەمساڵ بۆ قەرەبووی ساڵی رابردوو ئیشمان کرد، کەچی زیانی ئەمساڵیشی هاتە سەر".  لە گەرمیان ١٢٠ شوێنی بەخێوکردنی ماسیی مۆڵەتدار و بێ موڵەت هەن، بەرهەمی ساڵی ٢٠٢١ یان ١٥٠٠ تۆن بووە، ئەمساڵ ماسیی قاچاخ هەڕەشە لە ماسیی خاوەن حەوزەکانی گەرمیان دەکات.  خاوەن پرۆژەیەکی بەخێوکردنی ماسی دەڵێت، "ئەو ماسیەی لە ئێرانەوە دێت، کاریگەریی لەسەر ئێمە زۆرە و بازاڕمان سفرە، کەس پرسیار لە ماسییەکانی ئێمە ناکات"، خاوەن پرۆژەیەکی دیکەش ئاماژە بەوە دەکات، "ئەو ماسییە لە ئێرانەوە دێت گونجاو نییە بۆ خواردن، پشکنینی بۆ ناکرێت، هەمووی نەخۆشییە، ئێران بۆچی خۆی نایخوات و دەینێرێتە دەرەوەی وڵات، ماسیی حەوزی ئێمە جوانترین ماسییە و پاکترین ماسییە، بەڵام کەس پرسیار لە ماسیی خۆمان ناکات".  سەرەڕای قەدەخەکردنی ماسی بۆناو هەرێمی کوردستان، بەڵام قاچاخی لە دەروازە نێودەوڵەتییەکانەوە بەردەوامە.  شادیە حوسێن، بەڕێوەبەری کشتوکاڵی گەرمیان دەڵێت، "بەداخەوە دوابەدوای ئەوەی کە جووتیارەکانمان سکاڵایان هێنایە لای ئێمە کە ماسی لە رێگەیەکی قاچاغ دێتە سنوورەکەمان، کاریگەریی هەبووە لەسەر بەرهەمی نێوخۆی سنوورەکە، ئێمە پشتیوانیی دواکارییەکەیانمان کردووە بە نووسراوێک هاوپێچ رەوانەی ئیدارەی گەرمیانمان کردووە بۆئەوەی لێکۆڵینەوە بکرێت لە هەبوونی هەر جۆرە ماسییەکی ئێرانی، هەم بۆ پاراستنی بەرهەمی سنوورە و هەم بۆ دوورکەوتنەوە لە نەخۆشیی ڤایرۆسی کە لە وڵاتی ئێرانەوە هەیە".  ساڵی رابردوو تەنها لە دەروازەی باشماخ زیاتر لە ٣٠ تۆن ماسیی قاچاخ هاتووەتە هەرێمی کوردستانەوە، ئەمساڵیش بەردەوامە.  عەلی کەریم، ئەندامی ئەنجوومەنی پارێزگای سلێمانی دەڵێت، "ئێمە بەردەوام لایەنە پەیوەندیدارە ئیدارییەکان و لایەنە ئەمنییەکانمان ئەگادار کردووەتەوە، وادیارە ویستێک هەیە نایەوێت رێگە لە ماسیی قاچاخ بگرێت، ئەو جۆرە ماسییە بەپێی بڕیاری وەزارەتی کشتوکاڵ نابێت ماسی لە دەرەوە داخڵ بکرێت، بەڵام ماسی لە وڵاتی ئێرانەوە دێت و زیاتر لە مەرزی باشماخ داخڵ دەکرێت".  بەهۆی وشکەساڵی و کەمیی باران بارین و تێكچوونی ئاوی بەشێک لە بەنداوەکان، بەرهەمی ماسی کەمیکردووە. لە هەرێمی کوردستان ١٣ بەنداو و زیاتر لە ٣٨٢ پرۆژەی بەخێوکردنی ماسی هەن، لە ساڵی ٢٠٢١ دا ٨٠٠٠ تۆن ماسی بەرهەمهاتووە.