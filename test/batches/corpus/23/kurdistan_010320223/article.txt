بەهمەن کاکە عەبدوڵڵا، پەرلەمانتاری فراکسیۆنی پارتی دیموکراتی کوردستان بە رووداوی راگەیاند، کاژێر ١٢: ٠٠ی نیوەڕۆی ئەمڕ سێشەممە ٠١ - ٠٣ - ٢٠٢٢ یەکەمین دانیشتنی وەرزەی بەهارەی ساڵی چوارەمی پەرلەمان لە خولی پێنجەم، بەڕێوەدەچێت و تێیدا پرۆژەیاساکانی چەک و هه‌موارى یه‌كه‌می یاسای وه‌زاره‌تی كاره‌با لەگەڵ پێشنیازەیاسای پاراستنی ئه‌رشیف دەخرێنە دەنگدانەوە.  رۆژی یەکشەممەی رابردوو، سەرۆکایەتی پەرلەمانی کوردستان لە راگەیێندراوێکدا بانگهێشتی ئەندامانی بۆ کۆبوونەوەی ئەمڕۆ سێشەممەی کرد، کە بەپێی بەرنامەی کار، چەندین تەوەر لە خۆ دەگرێت.  بەپێی راگەیێندراوێکی دیکەی پەرلەمانی کوردستان بەرنامەی کاری دانیشتنەکە بریتییە لە:  یه‌كه‌م: یه‌ك خولەک بێده‌نگ وه‌ستان بۆ رێزلێنان له گیانی شه‌هیدانی كوردستان و عێراق له‌گه‌ڵ مارشی نه‌ته‌وه‌یى.  دووه‌م: كردنه‌وه‌ى خولی به‌هاره‌ى ساڵی چواره‌م له خولی پێنجه‌می هه‌ڵبژاردن له‌لایه‌ن سه‌رۆكی په‌رله‌مان، به‌پێی حوكمى بڕگه‌ی (یه‌كه‌م) له مادده‌ى (٧)ى په‌یڕه‌وی ناوخۆی په‌رله‌مانی كوردستان.  سێیه‌م: گوته‌ى سه‌رۆكی په‌رله‌مان به‌بۆنه‌ی كردنه‌وه‌ى خولی به‌هاره‌ى ساڵی چواره‌م له خولی پێنجه‌می هه‌ڵبژاردنى په‌رله‌مانی كوردستان - عێراق.  چواره‌م: گوته‌ی سه‌رۆك فراكسیۆنه‌كانی په‌رله‌مان به‌بۆنه‌ی كردنه‌وه‌ى خولی به‌هاره‌ى ساڵی چواره‌م له خولی پێنجه‌می هه‌ڵبژاردنى په‌رله‌مانی كوردستان - عێراق، له (٥) خوله‌ك كه‌متر نه‌بێت.  پێنجه‌م: ده‌نگدان له‌سه‌ر ئه‌م پڕۆژه و پێشنیازه‌یاسایانه‌ی خواره‌وه، به‌پێی حوكمى مادده‌كانى (٩٠، ٩١، ٩٣، ٩٦، ٩٧)، له په‌یڕه‌وی ناوخۆی په‌رله‌مانی كوردستان:-  ١ - پێشنیازه‌یاسای (پاراستنی ئه‌رشیف) له هه‌رێمی كوردستان - عێراق.  ٢ - پڕۆژه‌یاسای (چه‌ك) له هه‌رێمی كوردستان - عێراق.  ٣ - پڕۆژه‌یاسای (هه‌موارى یه‌كه‌می یاسای وه‌زاره‌تی كاره‌با له هه‌رێمی كوردستان - عێراق، ژماره (٦)ى ساڵی ٢٠٢١.  شه‌شه‌م: خوێندنه‌وه‌ى دووه‌م بۆ پڕۆژه‌یاسای (به‌ڕێوه‌بردن و پاراستنی ئاو له هه‌رێمی كوردستان - عێراق)، به‌پێی حوكمى مادده‌كانى (٨٧، ٨٨، ٨٩) له په‌یڕه‌وی ناوخۆی په‌رله‌مانی كوردستان.  رۆژی ٣١ی کانوونی یەکەمی ٢٠٢١، سه‌رۆكایه‌تیی په‌رله‌مانى كوردستان، به راگەیێندراوێک بڕیارى راگه‌یاندنی كۆتاییهاتنی خولی پاییزه‌ى خۆى راگه‌یاند. کە تێیدا هاتبوو: "پاڵپشت به حوكمى بڕگه‌ی (یه‌كه‌م)ى مادده‌ى ٧ و بڕگه‌ی (سێیه‌م)ى مادده‌ى ١٨ له په‌یڕه‌وی ناوخۆی په‌رله‌مانى كوردستان - عێراق، ده‌سته‌ی سه‌رۆكایه‌تیی په‌رله‌مانى كوردستان بڕیارى راگه‌یاندنی كۆتایی خولی پایزه‌ى ساڵی سێیه‌م له خولی هه‌ڵبژاردنی پێنجه‌می په‌رله‌مانی كوردستانی دا".