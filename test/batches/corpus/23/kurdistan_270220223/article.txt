سیروان محەممەد، گوتەبێژی بەڕێوەبەرایەتیی گشتیی کارەبای سلێمانی بە رادیۆی رووداوی راگەیاند: "ئاگاداری هاوبەشانی کارەبای سنووری پارێزگای سلێمانی دەکەینەوە کە لێخۆشبوونی ١٥ % لە ٢٨ ـی شوباتی ٢٠٢٢ دا کۆتایی دێت. هەر هاوبەشێک دەیەوێت لەو لێخۆشبوونە سوودمەند بێت پێویستە تاوەکو ئەو رێککەوتە سەردانی بنکەکانی وەرگرتنی پارەی کارەبا بکەن. "  سیروان محەممەد دەڵێت: "داوا لە دانیشتووانی شارەکانی نیشتەجێبوون (ستییەکان) دەکەین کە  بەشێک لەوانیش پسووڵەی کارەبایان بۆ چووەتەوە و ئیدارەکانیان پسووڵەکانیان پێنەداون، بە زووترین کات وەریانبگرن، بۆ ئەوەی لە لێخۆشبوونی ١٥ % سوودمەند بن. "  گوتەبێژی بەڕێوەبەرایەتیی گشتیی کارەبای سلێمانی ئاماژەی بەوەیشدا لە ٢٠٢٢/٠٣/٠١ ئەمپێری کارەبای پێوەری زیرەک لە ٣٠ ئەمپێرەوە دەبێتەوە بە ٤٠.  پێشتر وەزارەتی کارەبای حکومەتی هەرێمی کوردستان لە  رۆژی ٢٠٢٢/٠١/٢٠ دا رایگەیاند، بەهۆی شەپۆلی سەرما و بەفربارین و زیادبوونی خواستەوە لەسەر کارەبا، دابینکردنی کارەبا تاوەکو کۆتایی مانگی دوو بۆ ٣٠ ئەمپێر کەمدەکرێتەوە.  رۆژی ٢٠٢١/١١/٠١ بە فەرمانی کەمال محەممەد، وەزیری کارەبای حکومەتی هەرێمی کوردستان لێخۆشبوونی ١٥ % بۆ ئەو هاوبەشانەی کارەبا چووە بواری جێبەجێکردنەوە کە کرێی کارەبا قەرزار بوون.