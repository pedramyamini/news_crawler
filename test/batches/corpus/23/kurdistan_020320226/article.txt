ئەمڕۆ چوارشەممە ٠٢ - ٠٣ - ٢٠٢٢٢ عەلی حەمەساڵح، سەرۆکی لیژنەی وزە و سامانە سرووشتییەکان لە پەرلەمانی کوردستان، باسی لە هۆکارەکانی دواخستن و نەدانی مووچەی مانگی شوباتی ئەمساڵی مووچەخۆران کرد و رایگەیاند، "بۆئەوەی مووچەی مانگێک بدرێت ٨٧٤ ملیار دینار پێویستە، جگە لەو ٣٢ ملیار دینارەی هاوپەیمانان دەیدەن. لە داهاتی نەوت ٥١٢ ملیار دینار دیاریکراوە، واتە لە بەرمیلێک ٢٥ دۆلار. ئەوەی گرفتە ئەوەیە کە دەڵێن، ئەو ٥١٢ ملیارە، ٢٠٠ ملیاری رۆیشتووە بۆ مانگی یەک، واتە ٣١٢ ملیار دەمێنێتەوە".  عەلی حەمەساڵح هەر لەبارەی هۆکارەکان ئاماژەی بەوەش کرد، "داهاتی ناوخۆی سلێمانی بۆ مانگی دوو، نەک هیچ بڕە پارەیەکی نەگەڕاوەتەوە و تەرخان نەکراوە بۆ مووچە، بەڵکو دەڵێن ٢٥ ملیار دیناریش قەرزداری مووچەی مانگی یەکین، هی هێزەکانی ئاسایش و شارەوانی، واتە سلێمانی دەڵێت، من هیچ داهاتێکم نییە بۆ مووچەی مانگی شوبات".  بە گوتەی سەرۆکی لیژنەی وزە و سامانە سرووشتییەکان، مانگی پێشوو تێکڕای نرخی نەوت " ٩٦ دۆلار بووە، ئێستا کە قسە دەکەین ١١١ دۆلارە، ئەگەر لە بەرمیلێک نەوت تەنیا ٣٥ دۆلار بمێنێتەوە، داهاتی ناوخۆش نیوەی ئەو داهاتە بێت کە ساڵی رابردوو لەو کاتەدا هەبووە کە بۆ تەمویلی مووچە ٣٧٤ ملیار بووە، ئێستا ئەگەر نیوەی ئەو ٣٧٤ ملیارەش بێت، لە بەرمیلێک نەوتیش تەنیا ٣٥ دۆلار بمێنێتەوە، خەڵکی کوردستان پێویستی بە ٢٠٠ ملیارەکەی بەغداش نییە بۆ مووچە".  عەلی حەمەساڵح دەپرسێت، "ئایا چ رەوایە داهاتی ناوخۆ بەراورد بە مانگی دوو ئەم کاتە سفر بێت! هیچ نەگەڕابێتەوە و بشڵێن نیمانە و چاوەڕێی مەکەن".  لە درێژەی قسەکانیدا سەرۆکی لیژنەی وزە و سامانە سرووشتییەکان ئەوەشی خستەڕوو، "ناکرێت لە مانگی حەوتەوە تاوەکو ئێستا نەوت ٧٥ دۆلار بێت و هەر ٢٥ دۆلار بمێنێتەوە.. نەوت بگاتە ١١١ دۆلار هەر ٢٥ دۆلار بمێنێتەوە. داهاتی سلێمانییش لە ١٦١ ملیار دینارەوە ببێتە سفر، تەنانەت قەرزداریش ببنەوە. داهاتی هەولێریش ٢١٠ ملیار دینار بووە، ئێستا بووە بە ٩٣ ملیار و تاوەکو ئێستاش ٩٣ ملیارەکە نەگەڕاوەتەوە".  بە گوتەی عەلی حەمەساڵح، "هیچ بیانوویەک نییە بۆئەوەی مووچە نەدرێت"، دەشپرسێت، "ئەگەر ئێستا نەتوانرێت مووچە بدرێت، کەی دەتوانرێت؟ راست نییە کە دەڵێن داهاتی نەوت دەستی بەسەردا گیراوە. ئەگەر هەموو حیزبە سیاسییەکان و پەرلەمانی کوردستان و خەڵکی کوردستان بێدەنگیی لێبکات، بەڕاستی نێتیان باش نییە".