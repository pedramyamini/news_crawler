فه‌رهه‌ست دەروێش، یەکێکە لەو قوتابییانە، ئەو دانیشتووی کەمپی چەمشکۆیە لە سنووری پارێزگای دهۆک و لە کۆلێژی پزیشکی زانکۆی زاخۆ وەگیراوە، فەرهەست بە تۆڕی میدیایی رووداوی گوت: "من سەرەتا فۆرمی زانکۆکانی عێراقم پڕکردەوە، بەڵام تێكڕای نمرەکانی ئەوان زۆر بوون و ٩٩.٦ ـیان وەردەگرت. دواتر لە هەرێمی کوردستان فۆرمم پڕ کردەوە و ناوم لە زانکۆی زاخۆ گەڕایەوە. "  دەروێش حەسۆ، باوکی فەرهەستە و باسی لەوە کرد: "دۆخی موسڵ باش نەبوو، باش بوو ناوی کوڕەکەم لە هەرێمی کوردستان گەڕایەوە، ئێمە زۆر سوپاسیان دەکەین. ئێرە خەرجی کەمکترە و لە رووی ئەمنییەتیشەوە باشترە. "  بە بڕیارێکی وەزارەتی خوێندنی باڵا و توێژینەوەی زانستیی هەرێمی کوردستان، ٢٥٦ قوتابی ناوچەکانی شنگال، زووممار و تەلەعفەر لە سێ زانکۆی پارێزگای دهۆک وەرگیران.  د. کاروان جەقسی، یاریدەدەری سەرۆکی زانکۆی دهۆک بۆ کاروباری قوتابیان گوتی: "لە سنووری پارێزگای دهۆک یەک سەنتەر کرایەوە ئەویش لە زانکۆی دهۆک بوو، فۆڕم دابەشکرا، هەرکەسێک بە ویستی خۆی داواکاریی پیشکێش کرد، بەگوێرەی کۆنمرەکانیان قوتابییەکان وەرگیراون. "  زۆرینەی ئەو قوتابییانەی لەو سێ زانکۆیەی پارێزگای دهۆک وەرگیراون، نەیانویستووە لە زانکۆکانی عێراق بخوێنن، ئەوەش وەکو خۆیان دەڵێن، لەبەر بارودۆخی ئەمنیی و دووری ئەو زانکۆیانە بۆ ئەوان.  د. داوود سلێمان، سەرۆکی زانکۆی دهۆک باسی لەوە کرد: "وەرگرتنی ئەو قوتابییانە درەنگ دەستی پێکرد، چونکە ناوەکانیان درەنگ گەیشتە دەستمان، بۆیە پرۆسەی ناو تۆمارکردن دواکەوت، لەبەر ئەوە خوێندنی ئەوانمان بۆ ساڵی داهاتوو دواخست. "  زۆرینەی ئەو قوتابییانەی کە وەرگیراون دانیشتووی هەرێمی کوردستانن و بەشی زۆریان لە کەمپەکانی سنووری پارێزگای دهۆک نیشتەجێن.