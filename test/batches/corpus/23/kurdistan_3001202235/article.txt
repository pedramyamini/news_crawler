رێدیر رێبەر، ئەو گەنجەی تووشی نەخۆشیی دڵ بووە لەمیانی بەشداریکردنی لە بەرنامەی "بەرپرسیار"ی تەلەڤزیۆنی رووداو کە شەهیان تەحسین پێشکێشی دەکات، گوتی، "تەندروستیم خراپە، لە ساڵی ٢٠١٣ وە تووشی نەخۆشیی دڵ بووم، لەبەر نەخۆشییەکەم وازم لە خوێندن هێناوە، چونکە تەنیا لە کاتی خەوتن ئیسراحەتم، ئەگینا ئازارم زۆرە، ناتوانم ١٠ مەتر هاتووچۆ بکەم، بەهۆی زۆر خواردنی دەرمان، جگەرم گەورە بووە و گەدەشم تێکچووە، رۆژ دوای رۆژ تەندروستیم خراپتر دەبێت".  ئەو گەنجە ٢٠ ساڵانە باسی لەوەش کرد، پزیشکێک ئامادەیە بۆ نەشتەرگەرییەکەی لە وڵاتی هیندستان، "بەڵام تێچووەکەی ٢٠٠ هەزار دۆلارە و زۆرە بۆ خێزانەکەم، جۆری خوێنەکەشم بۆ ناردووە، پزیشکەکانی هیندستان دەڵێن: یەکەم کەسی دڵێک لەو جۆرە خوێنە داوابکرێت بۆ نەشتەرگەریی. داواکارم لە خێرخوازان هاوکاریم بکەن تاوەکو بتوانم نەشتەرگەییەکەم بکەم".  رێدیر رووی دەمی دەکاتە هاونیشتمانیان و خێرخوازان و دەڵێت، "با ئەوان خۆیان بهێننە شوێنی من، بەیانیان کە لە خەو هەڵدەستم سەرم گێژدەخوات، ناتوانم خواردن بخۆم و هاتووچۆ بکەم، هیچ هاوڕێیەکم نییە، ناتوانم کارەکانی رۆژانەی خۆم بکەم، خێزانەکەم هەموویان نەخۆشن لەبەر من، داواکارم لە سەرۆکی هەرێمی کوردستان، سەرۆکی حکومەتی هەرێمی کوردستان هاوکاریم بکەن، خەرجیی نەشتەرگەرییەکەم بۆ دابین بکەن".  دکتۆر نەشوان سدیق، پسپۆڕی نەخۆشییەکانی دڵ و دەمار لەبارەی نەخۆشییەکەی رێدیر گوتی، "رەوشی تەندروستیی رێدیر خراپە، چونکە پێویستی بە چاندنی دڵە، نەشتەرگەرییەکەی رێدیر گەورەیە، لە هیندستان دەکرێت، رێژەیەکی باشی نەخۆشیی دڵ بە دەرمان چاک دەبنەوە، بەڵام تەندروستیی رێدیر باش نەبووە، نەشتەرگەرییەک بۆ رێکخستنی دڵی کراوە و باترییەکی بۆ دانراوە، کاتییە هەرچەندە باترییەکە گەرەنتیی ١٠ ساڵی لەگەڵە، ئێستا دڵی رێدیر بە باشی کار ناکات، ئەگەر چاندنی دڵی بۆ نەکرێت، ژیانی دەکەوێتە مەترسی".  ئەو پزیشکە پسپۆڕە ئەوەشی خستەڕوو، رێژەی سەرکەوتنی نەشتەرگەریی دڵ ٨٠ % یە، "نەخۆشییەکەی رێدیر لە قۆناخی چوارەمە و مەترسیدارە، خەرجیی نەشتەرگەریی رێدیر ٥٠٠ هەزار دۆلارە و نەشتەرگەریی دڵ لە هەرێمی کوردستان ناکرێت".