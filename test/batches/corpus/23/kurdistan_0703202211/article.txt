رزگار حەمەد خدر، راوێژکار لە وەزارەتی کشتوکاڵ بە رادیۆی رووداوی راگەیاند، "هەرێمی کوردستان ساڵانە پێویستی بە ١٠٠ - ١٥٠ هەزار تۆن مریشکە کە بەرهەمی ناوخۆمان زیاتر لە ٣٠٠ هەزار تۆنە".  راوێژکارەکەی وەزارەتی کشتوکاڵ ئاماژەی بەوەش دا، ئێستا هەرێمی کوردستان لە گۆشتی مریشکدا گەیشتووەتە خۆبژێوی و زیاتر لە هەزار و ٧٥٠ پرۆژەی بەرهەمهێنانی گۆشتی مریشک هەن. هاوکات زیاد لە ٩١٢ پرۆژەیش هەن کە خەریکە دروستدەکرێن و زیاد لە ٥٠٠ پرۆژەیش هەن کە مۆڵەتیان نییە.  رزگار حەمەد ئەوەیشی خستەڕوو، بە کۆی گشتی پەلەوەرخانە و پرۆژەکانەوە، ساڵانە نزیکەی ١٥٠ ملیۆن مریشک بەرهەم دەهێنن.  بڕیارە شاندێکی ھاوبەشی نوێنەری ئەنجوومەنی وەزیرانی هەرێمی کوردستان و وەزارەتەکانی دارایی و کشتوکاڵ سەردانی بەغدا بکەن بۆ چارەسەرکردنی چەند کێشەیەکی بواری کشتوکاڵ، لەوانەش یەکخستنی رۆژنامەی کشتوکاڵی و گرفتی رێگریکردن لە چوونی بەرھەمی کشتوکاڵی بۆ عێراق.  رزگار حەمەد خدر گوتی، "بۆئەوەی بازاڕ بۆ بەرهەمی کشتوکاڵیی جووتیارانمان بدۆزینەوە، لە ئەنجوومەنی وەزیران بڕیاردرا سەردانی وەزارەتی کشتوکاڵی عێراق بکەین کە رۆژنامەی کشتوکاڵی لەنێوان هەردوو لادا رێکبخەینەوە. رۆژنامەکە ئەوەیە کە کاتەکانی رێگریکردن لە هاوردەی ئەو بەرهەمانە رێکبخەین کە لە ناوخۆدا هەن و باج لەسەر بەرهەمی هاوردە دادەنرێت".  ئەو راوێژکارەی وەزارەتی کشتوکاڵ باسی لەوەش کرد، شاندەکەیان لە بەغدا کار لەسەر ئەوە دەکات کە بە بیانووی بەرهەمی هاوردە رێگری لە بەرهەمی هەرێمی کوردستان نەکرێت کە دەنێردرێتە ناوەڕاست و باشووری عێراق، دەشڵێت "ئەو رێگریکردنە سیاسییە".  بە گوتەی ئەو راوێژکارە، ئەو بەرهەمانەی زۆر رێگەیان لێ دەگیرێت مریشک، هێلکە، خەیار، کوولەکە و تەماتەن. رزگار حەمەد خدر ئەوەشی خستەڕوو، "ئێمە لە وەرزی پێگەیشتندا سەدان هەزار تۆن بەرهەممان هەیە. لە هەرێمی کوردستاندا ساڵانە ملیۆنێک تۆن سەوزە و میوە بەرهەم دەهێندرێت کە پێویستیی ناوخۆ دابین دەکەن".  وەکو رزگار حەمەد خدر گوتی، ئێستا لە هەرێمی کوردستان لە ٥٠ هەزار دۆنم زەویدا پەتاتە دەکرێت و لە ٢٥ هەزار خانووی پلاستیکیدا کشتوکاڵ دەکرێت کە سەدان هەزار تۆن بەرهەمیان هەیە؛ باسی لەوەیش کرد، لەڕووی ساردخانەوە زۆر پێشکەوتوون و ژمارەیەکی زۆر ساردخانەیان هەیە کە دەتوانن بەرهەمی بەهار و هاوین بۆ پاییز و زستان هەڵبگرن و بە پێچەوانەیشەوە.