لەسەر داواکاریی حکومەتی عێراق، وەزارەتی سامانە سرووشتییەکانی هەرێمی کوردستان وەڵامی وەزارەتی نەوتی عێراقی داوەتەوە و سەرجەم ژمێرەی کۆتایی بەهای نەوتی ٢٠٢١ی بۆ ناردوون. بڕیاریشە پێش گەیشتن بە مانگی سێ، راپۆرتی رێکخستنی خەرجی و داهاتی وەزارەت و فەرمانگەکانی دیکەی هەرێمی کوردستان بۆ بەغدا بنێردرێن و هەولێر مەرجی بەردەوامیی ٢٠٠ ملیار دینارەکە بۆ بەغدا جێبەجێ بکات.  هادی چاوشلی، سەرۆکی دیوانی چاودێریی دارایی هەرێمی کوردستان دەڵێت، "بە دڵنیاییەوە ئەگەر پرۆسەکە بە رێکوپێکی بڕوات، پێویستە پێش یەکی مانگی سێ راپۆرتی کۆتایی بدرێتە هەردوو حکومەتی هەرێمی کوردستان و حکومەتی فیدراڵی، بە دڵنیاییەوە سوودمەند دەبێت بۆ گفتوگۆکانی ٢٠٢٢ ".  نزیکەی ٥١٠ ملیار دیناری داهاتی نەوت، ١٦٣ ملیار دیناری داهاتی نێوخۆ کە ٩٣ ملیاری لە هەولێر و دهۆک و ٧٠ ملیاریشی لە سلێمانییەوەیە، ٢٠٠ ملیار دیناری بەغدا و ٢٦ ملیار دیناری هاوپەیمانان بۆ پێشمەرگە، سەرچاوەی دابینکردنی مووچەن لە هەرێمی کوردستان، بەڵام لە زانیارییەکانی لیژنەی دارایی پەرلەماندا هاتووە، چوار مانگە ٣٥٠ ملیۆن دۆلار داهاتی نەوت دەگەڕێندرێتەوە بۆ وەزارەتی دارایی، لە کاتێکدا رۆژ دوای رۆژ نرخی نەوت لە بازاڕەکانی جیهاندا لە بەرزبوونەوەدایە.  بەڵێن ئیسماعیل، ئەندامی لیژنەی دارایی پەرلەمانی کوردستان رایگەیاند، "ئەو چوار پێنج مانگەی رابردوو کە نرخی نەوت زۆر بەرزبووەتەوە، وەزارەتی سامانە سرووشتییەکان تەنیا ٣٥٠ ملیۆن دۆلاری خستووەتە سەر حیسابی وەزارەتی دارایی بۆ مووچە".  دیوانی چاودێریی دارایی هەرێمی کوردستان لە ٠٢ - ٠١ - ٢٠٢٢ ەوە داوای لە ئەنجوومەنی وەزیرانی هەرێمی کوردستان کردووە یاسای کارگێڕیی دارایی فیدراڵی کاری پێبکرێت و گشت یاسا و پەیڕەو و رێنوێنییەکانی دیکە رابگرێت، ئەوەش کاری رێکارە داراییەکانی نێوان هەولێر و بەغدا باشتر رێکدەخات.