رۆژی چوارشەممە ٢ - ٢ - ٢٠٢٢، سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند، مەفرەزەکانی بەشی پۆلیسی نەھێشتنی تاوان / نووسینگەی رۆژئاوا، دوو تۆمەتبار لەکاتی دزیکردندا دەستگیر دەکەن.  بەگوتەی سەرکەوت ئەحمەد، "دوو کەس بە ماتۆڕێکەوە چوونەتە نێو ماڵێکەوە بۆ دزیکردن، لەوکاتەدا مەفرەزەیەکی پۆلیس گەڕانیان هەبووە، بە رووداوەکەیان زانیوە و لەو کاتەدا هەردوو کەسەکەیان دەستگیرکردووە و دەستیشیان بەسەر کەلوپەلەکانیاندا گرتووە".  سەرکەوت ئەحمەد گوتیشی، دەستگیرکراوەکان خەڵکی دەوروبەری سلێمانین.  ھەردوو تۆمەتبار (م، خ، ر) لەدایکبووی ١٩٩٧ و (ھ، ع، ع) لەدایکبووی ١٩٩٩، دانیان بەتاوانەکەیاندا ناوە و بە بڕیاری دادوەر بەپێی ماددەی ٤٤٣ لەیاسای سزادانی عیراقی راگیراون.