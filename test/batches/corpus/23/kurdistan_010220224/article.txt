د. سەباح سوبحی، ئەندامی پەرلەمانی عێراق لە فراکسیۆنی پارتی بە رادیۆی رووداوی راگەیاند، ئەو لایەنانەی هاوکاریان بوون لەوەی شاخەوان عەبدوڵڵا وەک جێگری دووەمی سەرۆکی پەرلەمان هەڵبژێردرێت، سوورن لەسەر ئەوەی بۆ سەرۆککۆمار دەنگ بە بەربژێری ئەوان بدەن.  د. سەباح سوبحی گوتی، "ئێمە رێککەوتنێکی ستراتیجیمان لەگەڵ ئەو لایەنانەدا هەیە نەک رێککەوتنێکی تەکنیکی. ئەم رێککەوتنە بۆ ئەوەیە پێکەوە هەموو قۆناخەکان ببڕین تەنانەت بۆ پۆستی سەرۆکوەزیران و بەرنامەی حکومەتیش. تاوەکو ئێستا وێنەکە زۆر روونە و ئێمە لە پەرلەماندا بەهێزین. "  بەگوتەی د. سەباح سوبحی، پرسی سەرۆککۆمار زۆر هەستیارە، سەرەتا سەرۆک بارزانی فەرمانی دا شاندێکی هاوبەش لەنێوان پارتی و یەکێتیدا لە بەغدا پێکبێت و لەگەڵ گشت لایەنە سیاسییەکانی دیکەدا لە بارەی هەموو بابەتەکانەوە گفتوگۆ بکەن، بەڵام یەکێتی ئەو رێککەوتنەی شکاند و بە تەنیا بەربژێری سەرۆککۆماری دیاریکرد.   ئەو پەرلەمانتارە گوتیشی: "ئەمەش بووە هۆی ئەوەی ئێمە کاری خۆمان بکەین بەبێ ئەوەی لەسەر بەربژێرێکی دیاریکراو رێکبکەوین. ئەوە بۆ ئێمە زۆر داخێکی گەورەیە، لەبەر ئەوەی ئێمە نیازمان وابوو بە یەک دەنگ بچینە پەرلەمانەوە تاوەکو خۆمان بسەلمێنین، وەکو ئەوەی سوننەکان کردیان. "  پرسی سەرۆککۆماری عێراق کە لەنێوان یەکێتی و پارتیدا بووەتە کێبڕکێی لەسەر دەکرێت، هەردوو لا لە هەوڵی ئەوەدان لایەنە عێراقییەکان لە خۆیان نزیک بکەنەوە تاوەکو بەربژێرەکەیان سەربکەوێت.  د. سەباح سوبحی باس لەوەش دەکات، هۆشیار زێباری تاکە بەربژێریانە و ئەزموونێکی زۆری هەیە و ئەو کارانەی لە عێراقدا کردوونی دەیسەلمێنن کە شایانی ئەوەیە ببێتە سەرۆککۆمار. لە لایەکی دیکەشەوە شایستەیی هەڵبژاردن ئەوەی سەلماندووە کە پارتی لە هەرێمی کوردستاندا زۆرینەیە، بۆیە پێویستە ئەگەر هەر رێککەوتنێکیش کرا، سەرەتا لەگەڵ ئەواندا قسە بکرێت.   پەرلەمانتارەکەی پارتی ئاماژەی بەوەش کرد، "ئێمە کاری باشمان کردووە بۆ گفتوگۆکردن لەگەڵ گشت لایەنە سیاسییەکانی دیکە و بەڵێنیان داوە دەنگ بە بەربژێری ئێمە بدەن. "   تاوەکو ئێستا لەسەر پرسی سەرۆککۆمار هیچ گفتوگۆیەک لەنێوان پارتی و یەکێتیدا نییە و هەر لایەنێک کار دەکات بۆ ئەوەی رۆژی ٠٧ - ٠٢ - ٢٠٢٢ لە دەنگدانی پەرلەماندا بەربژێرەکەی خۆی سەر بخات.  د. سەباح ئەوەشی خستەڕوو، "بەپێی ئەو لێکدانەوانەی کردوومانن، لە دانیشتنەکەی پەرلەمان ژمارەی یاسایی ئەندامان ئامادە دەبن و هیچ کێشەیەکی یاسایی بۆ دانیشتنەکە دروست نابێت. هیچ بەربژێرێک ناتوانێت ٢ \ ٣ ـی دەنگەکان بەدەست بهێنێت، چونکە ئێستا نەخشەی سیاسی جووڵە و لەرەلەری تێدایە؛ ئەم لایەن خەڵکی راکێشاوە و ئەو لایەن خەڵکی راکێشاوە. بۆیە لە دەنگدانی یەکەمدا هیچ بەربژێرێک  ٢ \ ٣ ـی دەنگەکان بەدەست ناهێنێت و لە دووەم دەنگداندا یەکلایی دەبێتەوە. "