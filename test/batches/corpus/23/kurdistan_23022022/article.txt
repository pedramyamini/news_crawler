بەپێی راگەیێندراوی نووسینگەی راگەیاندنی بافڵ تاڵەبانی، هاوسەرۆکی یەکێتیی نیشتمانیی کوردستان، لە کۆبوونەوەیدا لەگەڵ کۆلۆنێڵ تۆد بورۆ و وەفدی یاوەری، جەختکراوەتەوە لە بەردەوامی و پەرەپێدانی پەیوەندی و ھەماھەنگییەکانی نێوان ھێزی پێشمەرگەی کوردستان و ھێزەکانی ھاوپەیمانان "لەپێناو بەرقەرارکردنی ئارامی، ئاسایش و رووبەڕووبوونەوەی مەترسییە ئەمنییەکان".  هاوسەرۆکی یەکێتی پێویستیی بەردەوامیی رۆڵی هێزەکانی هاوپەیمانانی لە جەنگی رووبەڕووبوونەوەی داعش دووپاتکردەوە لە ھاوکاریکردنی ھێزەکانی ھەرێمی کوردستان بۆ زاڵبوون بەسەر ئاڵنگارییە ئەمنییەکان و روونیکردەوە، "مەترسیی تیرۆر کۆتایی نەھاتووە و لە ھەموو کات زیاتر لەم کاتانەدا کە دۆخی سیاسی ناجێگیرە پێویستمان بە ھاریکاری و کاری ھاوبەشە لەنێوان ھێزی پێشمەرگە، ھێزە عێراقییەکان و ھاوپەیمانان تاوەکو بتوانرێت بە ستراتیژێکی نوێی سەربازی ھەڕەشەکان دووربخەینەوە و بۆشاییە ئەمنییەکان پڕبکەینەوە، چونکە ئەگەر ئەمە نەکرێت ئارامی و ئاسایشی خەڵک لە ھەندێک ناوچە دەکەونە مەترسییەوە".  سەبارەت بە رێکخستنەوە و  یەکگرتنەوەی ھێزەکانی پێشمەرگە بافڵ تاڵەبانی ئاماژەی بەوە کردووە، "بەردەوامن لە سەرخستنی ئەم ھەنگاوە نیشتمانییە، چونکە یەکێتی پەرۆشی بونیادنانی ھێزێکی کوردستانیی یەکگرتووی پڕچەک و راھێنراوە لەسەر بنەما و زانستی سەربازیی سەردەم، پشتیوانی و ھاوکاریی ھاوپەیمانانیش پاڵپشتییەکی باش دەبێت تاوەکو ئەم ئامانجە کە بەھایەکی باڵای ھەیە بەدیبێنین".  وەکو لە راگەیێندراوی نووسینگەی راگەیاندنی بافڵ تاڵەبانیدا هاتووە، لە دیدارەکەدا چەندین پرسی دیکەی ئەمنی و سەربازی بۆچوونیان لەبارەوە خراوەتەڕوو.