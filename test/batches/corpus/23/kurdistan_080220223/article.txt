لەو بەڵگەنامانەدا کە گرووپی "دادپەروەری عەلی" بڵاوی کردووەتەوە، ناوی هەزار و ٨٤٦ کەسی تێدایە، کە تۆمەتی "تێکدانی ئاسایش"، "پڕوپاگەندە دژی کۆماری ئیسلامی"، "سوکایەتی" بە رێبەری پێشوو و رێبەری ئێستای کۆماری ئیسلامی و هەرووەها "پێکهێنانی کۆڕو کۆبوونەوە بۆ دژایەتی ئەمن و ئاسایشی وڵاتیان" دراوەتە پاڵ.  یەکێک لە بەڵگەنامەکان تایبەتە بە ٢١٨ کەس بە ناوی "لیستی سزانامەی پشێوییەکان"، ئەو کەسانە لە دوو لقی دادگای "ئینقلابی" تاران دادگایی کراون و سزادراون.  ئەو کەسانەی تۆمەتەکانی پێکهێنانی کۆڕوکۆبوونەوە بۆ دژایەتی ئاسایشی نیشتمانی وڵات، پڕوپاگەندە دژی کۆماری ئیسلامی، تێکدانی سەقامگیری گشتی، رووخاندن و ئاگرتێبەردان بە ئامانجی بەرەنگاربوونەوەی حکومەت و سوکایەتی و گوێنەدان بە هێزە سەربازییەکانیان دراوەتە پاڵ، بە سێ مانگ تاوەکوو ١٠ ساڵ بەندکردن، لێدانی قامچی و سزای نەختی سزا دراون.  هەر بەپێی بەڵگەنامەکان تەنیا لە تاران، هەزار و ٦٣٠ کەس، کە بەشداریان لە ناڕەزایەتییەکانی پاییزی ساڵی ٢٠١٩ دا کردبوو، دەستگیرکراون.  ئەو کەسانەش جگە لە تۆمەتەکانی گرووپی یەکەم، تۆمەتی دیکەی وەک تێکدانی ئاسایشی گشتی بە بەکارهێنانی چەک، سوکایەتی و هێرشکردنەسەر هێزە سەربازییەکان بە بەرد، تاڵان و سوکایەتی بە روحۆڵڵا خومەینی و عەلی خامنەییان دراوەتە پاڵ.  بەپێی ئەو بەڵگانە زۆربەی ئەم گیراوانە بە دانانی بارمتە ئازادکراون. ٢٥ کەسیان روون نییە سزاکەیان چی بووە، ١٠ کەس سزای قامچییان بەسەر سەپێنراوە و ٩٠ کەسیش لە مانگێک تاوەکوو ٧ ساڵ حوکمی زیندانیان بۆ دەرچووە.  رۆژی ١٥ - ١٠ - ٢٠١٩ حکومەتی حەسەن رووحانی، سەرۆککۆماری پێشووی ئێران، لە ناکاو نرخی بەنزینی بەرز کردەوە، بەڵام ئەمە لەگەڵ ناڕەزایەتی خەڵک لە دەیان شاری ئێراندا بەرەوڕووبووەوە. لەو ناڕەزایەتییانەدا خەڵکێکی زۆر گیران و کوژران و بریندار بوون.  بەڵگەنامەیەکی دیکە، کە گرووپەکە بڵاوی کردووەتەوە نامەیەکە لە ١١ - ١٠ - ٢٠٢٠ عەلی باقری کەنی، بۆ ئیبراهیم رەئیسی نووسیووە. ئیبراهیم رەئیسی ئەو کات سەرۆکی دەزگای داد و عەلی باقری کەنیش ئەو کات جێگری سەرۆکی دەزگای داد بۆ کاروباری نێودەوڵەتی بوو.  ئەو نامەیە بە ناوی "هەل رەخساندن بۆ سزادراوانی پاییزی ٢٠١٩ " نووسراوە و تێیدا هاتووە: لەنێو گیراوەکاندا بەشێکی بەرچاویان تەمەنیان لە نێوان ١٩ بۆ ٢٧ ساڵانە، کە لەنێویاندا خوێندکار، میوەفرۆش، وەرزشکار و شوفێر هەیە و لەڕووی ئابووریی کولتوورییەوە سەر بە بنەماڵە کەمداهاتەکانن و دەڵێن سەر بە هیچ رێکخراو یان گرووپێکی تایبەت نین".  باقر کەنی، کە ئێستا جێگری وەزیری دەرەوەی ئێرانە، لە نامەکەیدا باسی لەوە کردووە، ئەو کەسانە "ئاژاوەگێڕی و کاری تێکدەرانەیان" رەتکردووەتەوە، بەڵام گوتوویانە "دانپێدانانی بە زۆرییان" لێوەرگیراوە و وەزارەتی ئیتلاعات و رێکخراوی ئیتلاعاتی سوپای پاسداران بەشێوەی تووندوتیژ هەڵسوکەوتی لەگەڵیان کردووە.  ئەو داوای لە ئیبراهیم رەئیسی کردووە، دۆسیەی ئەو کەسانە بەشێوەی تایبەت بەدواداچوونی بۆ بکرێ یان لێخۆشبوونیان بۆ دەربکرێ، بۆ ئەوەی بیانووی "رۆژئاواییەکان و رێکخراوەکانی مافی مرۆڤ" ببڕن و "دەزگای دیپلۆماسی بە دەستی پڕەوە رووبەڕووی لایەنە رۆژئاواییەکان ببنەوە" و نیشانی بدەن کۆماری ئیسلامی "بەهیچ شێوەیەک نیگەرانی سەقامگیری و ئاسایشی وڵات نییە".  بەڵگەنامەیەکی دیکە، رۆژی ١٩ - ١١ - ٢٠٢١ میر مستەفا سەیدئەشرەفی، سەرپەرشتی دادگای ناوچەی ٢٠ی پێڕاگەیشتن بە دۆسیە نێودەوڵەتییەکان بۆ داواکاری گشتیی تارانی نووسیووە و پەیوەندیی بە دادگاکانی مافی مرۆڤەوە هەیە، کە لە ئەوروپا "دژی کۆماری ئیسلامیی ئێران بەڕێوەدەچن".  مەبەست لەو دادگایانە، دادگای نێودەوڵەتیی جەماوەریی بۆ ناڕەزایەتییەکانی پاییزی ٢٠١٩ ەیە، کە لە لەندەن بەڕێوەدەچێت، دادگاییکردنی حەمید نووری، لە بەرپرسانی پێشووی دەزگای دادی ئێران، لە سویدە و پەیوەندی بە لە سێدارەدانی گیراوانی سیاسی لە ساڵی ١٩٨٨ هەیە و هەروەها دادگای ئێران تریبوناڵ کە پەیوەندیی بە لە سێدارەدانی گیراوانی سیاسی دەیەی ٨٠ی زایینی هەیە و لە شارەکانی لەندەن و لاهای بەڕێوەدەچێت. لەو نامەیەدا گوتراوە ئەو دادگایانە شتێکی "نمایشی" و بۆ "پڕوپاگەندە" بەڕێوەدەچن.  هەروەها گرووپی دادپەروەری عەلی ڤیدیۆیەکی بڵاوکردووەتەوە، کە کاتی هاککردنی گرتووخانەی قێزلحەسار نیشان دەدات، لەوێدا دەردەکەوێت شاشەکانی کامێراکانی چاودێری لە ژووری کۆنترۆڵەوە پەیام و ئارمی ئەو گرووپە دێتە سەریان، کەسێک کە چاودێری شاشەکان دەکات بە پەلە دەست بە تەلەفۆنکردن دەکات، دواتر دەچێتە ژوورێکی دیکە و بانگی کەسێکی دیکە دەکات و بۆ رێگری لە هاکبوون وایەرەکانی کۆمپیوتەرەکان دەردێنن.  ئەوە یەکەم جار نییە ئەو گرووپە کاری لەو شێوەیە دەکات، پێشتریش گرووپەکە کامێراکانی زیندانی ئێڤینی تارانی هاککردبوو و کۆمەڵێک ڤیدیۆی لەسەر شێوازی هەڵسوکەوت لەگەڵ گیراوان و ئەشکەنجەدانیان بڵاوکردبووەوە.