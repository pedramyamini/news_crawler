بەپێی سەرچاوەیەکی نێو کۆبوونەوەی رۆژی دووشەممەی سەرکردایەتی یەکێتی نیشتیمانی کوردستان لەبارەی هەوڵەکانی ئەو حیزبە بۆ بەدەستهێنانەوەی پۆستی سەرۆککۆمار و کۆبوونەوەی شاندی دانوستاندنکاری یەکێتی لەگەڵ لایەنەکانی شیعە، بەشێک لە ئەندامانی شاندەکەی یەکێتی بەگەشبینییەوە باسیان لە بەدەستهێنانەوەی پۆستی سەرۆککۆمار بۆ یەکێتی و مسۆگەرکردنی نەکردووە و گوتوویانە هیچ گەرەنتییەک نییە پۆستەکە لای یەکێتی بمێنێتەوە، بەتایبەت موقتەدا سەدر سوورە لەسەر بەشداریپێنەکردنی چوارچێوەی هاوئاهەنگی لە کابینەی حکومەت".  سەرچاوەکەی رووداو گوتی کۆبوونەوەکە بە ئامادەبوونی بافڵ جەلال تاڵەبانی و بەرهەم ساڵح، بەربژیری یەکێتی بۆ پۆستی سەرۆککۆمار بووە، بەشێک لەئەندامانی شاندەکەی یەکێتی بەڕاشکاوی بۆ سەرکردایەتی حیزبەکەیان روونکردووەتەوە نەیانتوانیوە لایەنەکان بەتایبەت رەوتی سەدری قایل بکەن کە دەنگ بە بەربژێرەکەی ئەوان بدەن، ئەمەش دەرگای بۆ رەخنەگرتنی بەشێک لە ئەندامانی سەرکردایەتی کردووەتەوە بکەونە وێزەی ئەوەی کە بەرهەم ساڵح لە رابردوودا "نەیتوانیوە سەرکەوتوو بێت".  لەو کۆبوونەوەیەدا بەپێی سەرچاوەکەی رووداو بەشێک لە ئەندامانی سەرکردایەتی راستەخۆ و بەشێکی دیکەیان ناڕاستەوخۆ رەخنەیان لە ئەدای بەرهەم ساڵح، سەرۆککۆماری عێراق گرتووە. سەرچاوەکە گوتی: "شاناز ئیبراهیم ئەحمەد یەکێک بووە لەو کەسانەی بە زبری لەو بارەیەوە قسەی کردووە و راشکاویش بووە لە رەخنەکانی ئەگەرچی هەندێک لە ئەندامانی سەرکردایەتیی نەرمتر رەخنەکانیان گرتووە".  ئەو سەرچاوەیە، سەبارەت بەهەنگاوی داهاتووی یەکێتی، گوتی کۆبوونەوەکە بەهیچ شێوەیەک بەربژێرکردنەوەی بەرهەم ساڵحی نەخستووەتە دەنگدانەوە، بەڵام سەرکردایەتی یەکێتی سەرباری رەخنەکان هەر بەرهەم ساڵحی بە بەربژێری حیزبەکە بۆ سەرۆککۆمار هێشتووەتەوە.  سەرچاوەکە گوتیشی: "هەر ئەمڕۆ شاندێکی یەکێتی کە ئەندامەکانی هەمان ئەندامانی پێشوو دەبن و گۆڕانکارییان تێدا ناکرێت گەڕاونەتەوە بۆ بەغدا و بەمنزیکانە دەست بە گفتوگۆکان بۆ لۆبیکردن بۆ بەرهەم ساڵح دەکەن بۆ ئەوەی ببێتەوە سەرۆککۆمار".  تاوەکو ئێستا یەکێتی دوو کۆبوونەوەی ئەنجوومەنی سەرکردایەتی بۆ پرسی سەرۆککۆمار تەرخانکردووە، بەتایبەت دوای ئەوەی کە یەکێتی و پارتی بەهۆی ناکۆکییەکانییانەوە نەگەیشتنە رێککەوتن لەبارەی پۆستی سەرۆککۆمارەوە، یەکێتی دەیەوێت خولی داهاتووش پۆستی سەرۆککۆماری لەلابمێنێتەوە، بەڵام پارتی کە لەهەڵبژاردنی ١٠ی ئۆکتۆبەری ٢٠٢١ دا ٣١ کورسیی بەدەستهێنا پۆستەکە بەشیاوی خۆی دەزانێت و هۆشیار زێباری بۆ پۆستەکە بەربژێر کردووە.  دوای کردنەوەی دەرگای بەربژێری بۆ پۆستی سەرۆککۆمار، ئەمڕۆ دووشەممە، ٣١ی کانوونی دووەمی ٢٠٢٢، ئەنجوومەنی نوێنەرانی عێراق ناوی بەربژێرانی سەرۆککۆماری عێراق بەفەرمی راگەیاند کە ٢٥ کەسن، رۆژی حەوتی مانگیش شەڕی بەدەستھێنانی کۆشکی سەلام کۆتایی دێت کاتێک ئەنجوومەنی نوێنەران لەنێوان ئەو ٢٥ کەسە یەکێکیان هەڵدەبژێرێت، بەڵام هۆشیار زێباری بەربژێری پارتی دیموکراتی کوردستان و بەرهەم ساڵح بەربژێری یەکێتی نیشتیمانی کوردستان زیاتر چانسی بەدەستهێنانی پۆستەکەیان هەیە.