کوێستان ئەکرەم، سەرۆکی شارەوانیی پارێزگای هەڵەبجە بە رادیۆی رووداوی راگەیاند، "لەبەر ئەوەی ئێمە لە رابردوودا ئەنجوومەنی شارەوانیمان نەبووە. خۆمان لە رێگەی پارێزگاری هەڵەبجەوە نووسراوی فەرمیمان بۆ وەزارەتی شارەوانی و گەشتوگوزار کردووە، ئەوانیش بۆ ئەم مەبەستە نووسراویان ئاڕاستەی ئەنجوومەنی وەزیران کردووە بۆ ئەوەی ئەمڕۆ فەرمانەکە لە ئەنجوومەنی وەزیرانەوە دەرچووە، ئێمەش لەم هەفتەیە دەست لەکارهەڵگرتن بۆ ئەو بەڕێزانە دەکەین کە لە ساڵی ٢٠٠٠ وە، وەکو ئەنجوومەنی پارێزگا هەڵبژێردرا بوون و تاوەکو ئێستا خۆبەخشانە کاریان دەکرد".  ئەنجوومەنی وەزیرانی حکومەتی هەرێمی کوردستان لەژێر رۆشنایی پەیڕەوی ژمارە ٢ی ساڵی ٢٠١٩ هاوشێوەی پارێزگاکانی دیکەی هەرێمی کوردستان پێکهاتەی شارەوانیی پارێزگای هەڵەبجە و دەسەڵاتەکانی پەسندکرد.   بەگوتەی سەرۆکی شارەوانیی هەڵەبجە رایگەیاند، "ئەنجوومەنە نوێکە لە ١٣ کەس پێکهاتوون کە % ٧٥ ـیان بۆ فەرمانگە حکومییە پەیوەندیدارەکان و % ٢٥ ـیشی بۆ رێکخراوە ناحکومییەکانە، بەم شێوەیەش سەرۆکی شارەوانی دەبێتە بەڕێوەبەری ئەنجوومەنەکە کە دوو جێگری دەبێت ئەوانیش، بەڕێوەبەری تاپۆی هەڵەبجە و بەڕێوەبەری تۆمارکردنی خانووبەرەن، هەروەها لەنێو ئەنجوومەنەکە هەریەک لە بەڕێوەبەری هاتووچۆی هەڵەبجە، بەڕێوەبەری کشتوکاڵ و بەڕێوەبەری تەندروستی و بەڕێوەبەری ئەوقاف و کاروباری ئایینی و بەڕێوەبەری ئاو بەڕێوەبەری کارەبا و بەڕێوەبەری وەبەرهێنانی تێدایە".  بەڕێوەبەری شارەوانیی هەڵەبجە راشیدەگەیێنێت، "بەداخەوە هەر لە سەرەتاوە حکومەتی هەرێمی کوردستان حسابێکی تایبەتی بۆ هەڵەبجە نەکردووە.. بەو پێشینە کەمەی کە هەمانە و بڕەکەی تەنها ١٠ ملیۆن دینارە ناتواندرێت پڕۆژە بەجێهێڵدراوەکان تەواو بکرێن یان خزمەتگوزاری بۆ گەڕەکە تازەکان ببردرێت".