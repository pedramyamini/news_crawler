چوار گەڕی گفتووگۆی فراکسیۆنەکان بێ بەرهەم بوو، بۆیە دەستەی سەرۆکایەتیی پەرلەمان رۆژی ١٠ ـی شووباتی وەکو دوا وادە بۆ وەرگرتنی گەڵاڵەنامەی فراکسیۆنەکان لەبارەی هەڵبژاردنی خولی شەشەمی پەرلەمانی کوردستان دیاریکردووە. هەرچەندە فراکسیۆنەکان لەبارەی ئەنجامدانی هەڵبژاردن لەوادەی خۆیدا کۆکن، بەڵام لەبارەی یاسای هەڵبژاردن و کۆمیسیۆنی هەڵبژاردنەوە هێشتا ناکۆکن.  پێشەوا هەورامانی، گوتەبێژی فراکسیۆنی پارتی لە پەرلەمانی کوردستان دەڵێت، "بەشێوەیەکی راستەوخۆ نایەن داوای دواخستنی هەڵبژاردن بکەن بەڵکو بیانووی زۆر دەدۆزنەوە، ئەگەر دەیانەوێت یاسای هەڵبژاردن گۆڕانکاری بەسەردا بکرێت، خێرە لەم کۆتایی تەمەنەی پەرلەمەندا داوای دەکەن، ئەو هەموو کاتەی لە بەردەست بوو بۆچی هەندێک لایەن نەهاتن داوای بکەن. "   پارتی دیموکراتی کوردستان و پێکهاتەکان داوا دەکەن ئەنجوومەنی کۆمیسیارانی کۆمیسیۆن کە زیاتر لە دوو ساڵە وادەی یاساییان بەسەرچووە، گۆڕانکاری لەپێکهاتە و ژمارەی ئەنجوومەن بکرێت. پارتی داوا دەکات بەرکەوتەی هەڵبژاردنی ٢٠١٨ی پەرلەمانی کوردستان یان ٢٠٢١ی پەرلەمانی عێراق رەچاوبکرێت، هەرچی یەکێتی، گۆڕان، یەکگرتووی ئیسلامی کوردستان و کۆمەڵی دادگەریین لەگەڵ مانەوەی ئەنجوومەنی کۆمیسیارانی ئێستان، نەوەی نوێش داوا دەکات سەرپەرشتیکردنی کارەکانی کۆمیسیۆن بە دەستەیەکی دادوەر بسپێردرێت.  جگە لەوە پارتی دەیەوێت هەرێمی کوردستان یەک بازنەی هەڵبژاردن بێت، بەڵام یەكێتی پێیباشە هەر پارێزگایەکی هەرێمی کوردستان یەک بازنەی هەڵبژاردن بێت، گۆڕانیش داوا دەکات ئەو پرسە بە سازان یەکلایی بکرێتەوە.  جەلال محەمەد، پەرلەمانتاری فراکسیۆنی گۆڕان بە رووداوی گوت، "ئێمە لە بزووتنەوەی گۆڕان پێمانوایە پێش ئەوەی دەست بۆ کۆمیسیاران ببرێت، دەبێت یاسایهەڵبژارن دەستکاری بکرێت، چونکە ئەو یاسایە ٧ جار هەموارکراوەتەوە و بە بڕوای ئێمە بۆ دۆخی ئێستای هەرێمی کوردستان گونجاو نییە. ئەو بابەتەمان لەگەڵ پارتی باس کردووە و داوامان کردووە بە سازان چارەسەر بکرێت. "  کۆمیسیۆنی باڵای سەربەخۆی هەڵبژاردن و راپرسیی هەرێمی کوردستان، بەپێی یاسای ژمارە ٤ ـی ساڵی ٢٠١٤ پێکهاتووە. ٩ ئەندامی ئەنجومەنی کۆمیسیارانی هەیە کە ٣ یان پارتی، ٢ یان یەكێتی، ٢ گۆڕان، لەگەڵ ئەندامێکی یەکگرتوو و ئەندامێکی کۆمەڵی دادگەری، دوو لەو ئەندامانەی دیکەش لەپێکهاتەی کریستیان و تورکمانن، بەڵام پێکهاتەکان داوا دەکەن خۆیان نوێنەری خۆیان لە کۆمیسیۆن دابنێن.  ئازاد ئەکرەم، سەرۆکی فراکسیۆنی میللەتی تورکمانی باسی لەوە کرد، "لایەنەکان دەبێت بە سازان خۆیان یەکلایی بکەنەوە  و هەموو لایەنەکان نوێنەریان تێیدا هەبێت. ئێمەش نوێنەرمان هەبێت و هیچ لایەنێک نوێنەرایەتی ئێمە نەکات. "   بەپێی یاسای هەڵبژاردن، دەبێت لە ٣٠ ـی ئەیلوولی ٢٠٢٢ هەڵبژاردنی خولی شەشەمی پەرلەمانی کوردستان بەڕێوەبچێت، ئەگەر لایەنەکان لەبارەی هەڵبژاردنەوە بگەنە رێککەوتن، کۆمیسیۆن شەش مانگی پێویستە بۆ ئامادەکاری هەڵبژاردن، گوتەبێژی کۆمیسیۆنیش دەڵێت، دەبێت تاوەکو رۆژی ٣١ ـی ئادار کۆمیسیۆن بۆ ئەو ئەرکە راسپێدرابێت، ئەگەرنا هەڵبژاردن لە وادەی خۆیدا ناکرێت.