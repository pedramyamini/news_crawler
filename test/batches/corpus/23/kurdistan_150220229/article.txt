ئەمڕۆ سێشەممە، ١٥ی شوباتی ٢٠٢٢، خالید جەمال ئەلبێرت، بەڕێوبەری گشتیی کاروباری کریستیانەکان لە وەزارەتی ئەوقاف و کاروباری ئاینیی حکومەتی هەرێمی کوردستان بە تۆڕی میدیای رووداوی راگەیاند: "ئەو دەنگۆیانەی باس لە فرۆشتنی زەویی کەنیسەی رۆژهەڵاتیی ئاشووری دەکەن راست نییە، بەڵکو ئەو کەنیسەیە کە دوای دەیان ساڵ لە مانەوەی لە ویلایەتە یەکگرتووەکانی ئەمریکاوە گەڕایەوە بۆ هەولێر ماوەیەکە دەستکراوە بەکارکردن تێیدا، دوای ئەوەی چەند ساڵێک بوو کارکردن تێیدا راگیرابوو، ئێستا بەشێک لە کاشی و مەڕمەڕەکانی بەهۆی کۆن بوون و گۆڕینی بەشێک لە دیزاینی دەرەوەی لێدەکرێتەوە، بۆ ئەوەی نۆژەنبکرێتەوە".  باسی لەوەشکرد لەسەر ئەرکی بارەگای سەرۆک مەسعود بارزانی، کەنیسەی رۆژهەڵاتیی ئاشووری کە بارەگای کورسیی پاتریارکی دەبێت تەواو دەکرێت و بڕیارە بۆ ساڵی داهاتوو تەواو بکرێت.  باڵەخانەی کەنیسەی رۆژهەڵاتی ئاشووری لەسەر زەوییەکی فراوان لە هەولێر دروستکراوە، دەکەوێتە سەر شەقامی ١٠٠ مەتریی شاری هەولێر و بەرامبەریشی مزگەوتێکی موسڵمانانە.  رۆژی ١٧ی ئەیلوولی ٢٠٠٦ لەسەر بانگهێشتی سەرۆک مەسعود بارزانی و نێچیرڤان بارزانی، مار دەنخای چوارەم پەتریاریکی کەنیسەی رۆژهەڵاتی ئاشووری سەردانی هەرێمی کوردستانی کرد، بۆ گەڕانەوەی کورسیی رۆژهەڵاتی ئاشووری بۆ هەرێمی کوردستان داوای تەرخانکردنی زەوییەکی کرد، زەوییەکەی بۆ دابین کرا. دواتر حکومەت ئەرکی دروستکردنەکەشی گرتەئەستۆ. لە ٥ی تشرینی دووەمی ٢٠٠٨ بەردی بناخەی کەنیسەی پەتریاریکی رۆژهەڵاتی ئاشووری دانرا، بەڵام دواتر بەهۆکاری قەیرانی دارایی و کۆمەڵێک شتی دیکە کارەکانی بەخاوی رۆیشتن بەڕێوە.  خالید جەمال ئەلبێرت، لەبارەی راگرتنی کارەکانی کەنیسەکە گوتی: "دوای ئەوەی مار گۆرگیس لەشوێنی مار دەنخا بووە پەتریاکی کڵێسای رۆژهەڵاتی ئاشووری دیسانەوە داواکرایەوە کە ئەو کەنیسەیە تەواو بکرێت، چونکە ناکرێت کورسیی رەسوولی شوێنێکی تایبەت بەخۆی نەبێت، چونکە ئەوە لە ئەمریکاوە هاتووەتەوە بۆ هەولێر، دواتر پەتریاک، کە بەهۆی نەخۆشییەوە دەستیلەکارکێشانەوە، مار ئاوا رویڵ بوو بە پەتریارک و ساڵی رابردوو سەردانی هەریەک لە کاک مەسعود بارزانی و نێچیرڤان بارزانی کردبوو و داوای کردبوو ئەو کەنیسەیە و بارەگای کورسیی رەسوولی نۆژەنبکرێتەوە و تەواوبکرێت، ئیدی ئەوە بوو بارەگای بارزانی ئەرکی تێچووەکەی لە ئەستۆگرت".  کەنیسەی رۆژهەڵاتی ئاشووریی کەنیسەیەکی کریستیانی رۆژهەڵاتییە و لەعێراق جێگیر بووە، بە کاریگەریی رووداوەکانی ساڵی ١٩٣٣ی شارۆچکەی سێمێل لەدهۆک و هێرشکردنە سەر کریستیانەکان کوشتنی سەدان کەس لەو کوشتارگەیە و وێرانکردنی شوێنی کریستیاانەکان، بارەگای پەتریارک و کەنیسەی رۆژهەڵاتی ئاشووری برایە ویلایەتە یەکگرتووەکانی ئەمریکا و ٢٧ی ئەیلوولی ٢٠١٥ گەڕێنرایەوە بۆ هەرێمی کوردستان و لەشارۆچکەی عینکاوا لە هەولێر دانرایەوە.   رۆژی ٨ی ئەیلوولی ٢٠٢١ بەئامادەبوونی سەرجەم ئەبرەشییەکانی کەنیسەی رۆژهەڵاتی ئاشووری لەهەموو جیهاندا لە بارەگای کورسیی پەتریاکی لە شارۆچکەی عینکاوا لە کەنیسەی ماریوخەنا مەعمەدان، ئەسقف مار ئاوا رویڵ بەپەتریاریک هەڵبژێردرا، دوای دەستلەکارکێشانەوەی پەتریاریک مار گۆرگیسی سڵێوە بەهۆی کێشەی تەندروستییەوە.