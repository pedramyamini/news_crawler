وەزارەتی کارەبای هەرێمی کوردستان بۆ رێگریکردن لە بەفێڕۆچوونی کارەبا، پڕۆژەی پێوەری زیرەکی دەستپێکرد، تاوەکو ئێستا نزیکەی ملیۆنێک و ١٥٠ هەزار پێوەر بەستراون، لە کۆی ملیۆنێک و ٧٥٠ هەزار هاوبەشی کارەبا.  سیروان محەممەد، بەڕێوەبەری راگەیاندنی کارەبای سلێمانی بە رووداوی راگەیاند: "یەکێک لە هۆکارەکانی کەمبوونەوەی کارەبا لە وەرزی زستاندا ئەوەیە کە کارەبا بووەتە شوێنگرەوەی سووتەمەنی و خواست لەسەری زیاد دەکات. دەبێت شێوازی بیناکانمان بگۆڕین و واز لە بلۆک بهێنین. خەڵک لە زستاندا بلۆک گەرم دەکەنەوە و لە هاویندا بلۆک سارد دەکەنەوە. "  بە گوێرەی وەزارەتی کارەبا، لە ساڵی ٢٠٢١ دا تێکڕای کاژێرەکانی پێدانی کارەبا ١٧ کاژێر بووە. بەڵام لە ساڵی ٢٠٢٢ دا لە هەندێک ناوچە بۆ کەمتر لە ٨ کاژێر کەمبووەتەوە، لەوانە پارێزگای سلێمانی.  عەلی حەمەساڵح، سەرۆکی لیژنەی وزە و سامانە سرووشتییەکانی پەرلەمانی کوردستان لەوبارەیەوە بە تۆڕی میدیایی رووداوی راگەیاند، لە مانگی کانووی دووەمدا تاوەکو ٢٣ی مانگ، لە سلێمانی ٨ کاژێر و لە دهۆک ١٠ کاژێر و لە هەولێریش ١١ کاژێر و ١٧ خولەک کارەبا دراوە.  هەروەها گولیزار رەشید سندی، جێگری سەرۆکی لیژنه‌ى وزه و سامانە سروشتییه‌كانی پەرلەمانی کوردستان بە رووداوی راگەیاند،  ئێستا بەرهەمهێنانی کارەبا لەنێوان ٣٥٠٠ بۆ ٣٦٠٠ مێگاواتە، لە کاتێکدا خواست لەسەر کارەبا ٧٠٠٠ مێگاواتە، ئاماژە بەوەشدەکات ئێستا پێدانی کارەبا لەنێوان ١٠ بۆ ١١ کاژێرە.  گولیزار رەشید دەشڵێت، کەمیی سووتەمەنی، کۆنەکردنەوەی داهاتی کارەبا بە تایبەت لە هەندێک پارێزگا لەوانە سلێمانی و سوودوەرنەگرتن لە گازی بەفیڕۆچووی کێڵگەکان، گرفتی سەرەکیی کەرتی کارەبان.  هەرێمی کورستان ١٤ وێستگەی بەرهەمهێنانی کارەبای هەن، دووانیان کارۆئاوین لە بەنداوەکانی دەربەندیخان و دووکان، ئەوانی دیکە بە سووتەمەنی کاردەکەن. ئەمە جگە لە هاوردەکردنی ١٥٠ مێگاوات کارەبا لە تورکیاوە.