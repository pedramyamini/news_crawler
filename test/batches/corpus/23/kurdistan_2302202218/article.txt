ئەمڕۆ چوارشەممە، ٢٣ی شوباتی ٢٠٢٢، بەڕێوەبەرایەتیی خۆسەر لە رۆژئاوای کوردستان دوو بڕیاری لەبارەی خزمەتی سەربازییەوە لەناوچەکانی ژێر دەسەڵاتی خۆی دەرکرد.  لەبڕیاری یەکەمیاندا لێخۆشبوونێکی چوارخاڵییە و ئەو کەسانە دەگرێتەوە کە لە خزمەتی سەربازی هەڵاتوون و لە رۆژی ٢٤ی شوباتی ٢٠٢٢ شەوە کار بەو نووسراوە دەکرێت.  لێخۆشبوونەکە ئەو کەسانە دەگرێتەوە کە بەپێی راگەیێنراوی هاوسەرۆکایەتیی نووسینگەی بەرگریی بەڕێوەبەرایەتی خۆسەر لە رۆژئاوا لە کردە تیرۆریستییەکان یان تاوانەکانی کوشتن یان دزین یان دەستبەسەرداگرتن تێوەنەگلابن، ماوەی ٤٥ رۆژ بۆ ئەو کەسانە دیاریکراوە، کە لەخزمەتی سەربازی هەڵاتوون و لەناو سووریان، بۆ ئەوەی سەردانی بنکەی ئەرکی بەرگریی بکەن، هەروەها ٩٠ رۆژیش بۆ ئەو هەڵاتووانە دیاریکراوە، کە لە دەرەوەی سووریان.  هەر لەو راگەیێندراوەدا هاتووە ئەو کەسەی لە کاتی خزمەتی سەربازیی هەڵاتووە ئەو ماوەیەی بۆ هەژماردەکرێت، کە خزمەتی کردووە پێش هەڵاتنی.  هەر ئەمڕۆ چوارشەممە بەڕێوەبەرایەتیی خۆسەر فەرمانێکی دیکەی دەرکردووە، ئەو کەسانەی بانگهێشت کردووە بۆ خزمەتی سەربازی، کە لە ماوەی نێوان ١/١٩٩٨ بۆ ٣١/٣/٢٠٠٤ لە دایکبوون، بۆ ئەوەی پەیوندییان پێوەبکەن بەمەبەستی دەستکردن بەخزمەتی سەربازی لە بەڕێوەبەرایەتی خۆسەر.  بەپێی یاسای خزمەتی سەربازی کە لەساڵی ٢٠١٩ لەلایەن ئەنجوومەنی گشتیی بەڕێوەبەرایەتیی خۆسەر لە رۆژئاواوە پەسندکراوە و لە ٣٥ ماددە پێکدێت، ماوەی خزمەتی سەربازی ١٢ مانگە، ئەو کەسانەی دەتوانن خزمەتی سەربازی بکەن، دەبێت پەیوەندی بە بنکەی ئەرکی بەرگری بکەن.