نەهرۆ عەبدولخالق، خاوەنی کارگەیەکی گەورەی دروستکردنی تانکییە بۆ ئۆتۆمبێلی بارهەڵگر، ساڵانێکە بەهۆی ئەم کارەیەوە ئاسن بەشێوەی پلێت و رۆڵ لە ئۆکراینا و رووسیا هاوردە دەکات و تانکیی لێ دروستدەکات، بەهۆی شەڕی رووسیا و ئۆکراینا لە هەفتەیەکدا نزیکەی ٥٠ بۆ ٦٠ هەزار دۆلار زیانی پێشگەیشتووە.   نەهرۆ عەبدولخالق دەڵێت، "من پلێت لە تورکیا و ئێران دەکڕم چەند رۆژێکە نرخ هەمووی وەستاوە و کەس ناتوانێ بیفرۆشێ، لە ١٠ رۆژ پێش ئێستاوە تۆنێک پلێت ١٠٠ دۆلاری هاتووەتە سەر لەناو کارگەکانی تورکیا، چونکە سەرچاوە سەرەکییەکەی ئۆکراینا و رووسیایە".  لە جیهاندا دوو جۆر هاوردەکردنی ئاسن هەیە بەشێکی ئەو کارگانەن ماددەی خامی ئاسن هاوردە دەکەن و پلێت و رۆڵی لێ دروستدەکرێت، بەشێکی دیکەیشیان کارگەکانن کە پلێت و رۆڵ هاوردە دەکەن و بەرهەمی دیکەی ئاسنی لێ دروستدەکەن.  لە عێراق و هەرێمی کوردستان کارگەکان لە جۆری دووەمن دەبێ پلێت و رۆل هاوردە بکەن و بەرهەمەکانی ئاسنی لێ دروستبکەن.  بەپێی داتاکانی وەزارەتی بازرگانی و پیشەسازی، هەرێمی کوردستان ساڵانە پێویستی بە زیاتر لە ١٢٠ هەزار تۆن پلێت و رۆڵی ئاسن هەیە.  گەیلان حاجی سعید، سەرۆکی یەکێتیی هاوردە و هەناردەکارانی هەولێرە و چەندین ساڵە بازرگانی هاوردەکردنی ئاسن دەکات بۆ هەولێر و بۆری لە کارگەکەی بەرهەم دەهێنێت.  گەیلان حاجی سعید دەڵێت، "ئاسن لە هەندێک وڵات ٦ % بەرزبووەتەوە هەندێک وڵات ٤ % بۆ ٥ % بەرزبووەتەو، ئەگەر درێژە بکێشێ و ئەو پشێویە هەبێت بێگومان نرخەکان لە هەرێمی کوردستانیش بەرز دەبنەوە".   ئۆکراینا لە ساڵی ٢٠٢١ دا ٢١.٤ ملیۆن تۆن ماددەی خامی ئاسنی بەرهەمهێناوە و، لە ریزبەندیی ١٣ یەمین وڵاتە لە کۆی ٦٤ وڵاتی جیهان  کە ئاسنی زۆر بەرهەمدەهێنن.  بەپێی ئاماری WSA کە کۆمەڵەی جیهانی ئاسنە رووسیا پلەی پێنجەمی هەیە لەسەر ئاستی جیهان بۆ بەرهەمهێنانی ئاسن و ماددەی خامی ئاسن.