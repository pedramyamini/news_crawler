مانگی رابردوو لە دهۆک بۆ هەر ئەمپێرێکی کارەبای موەلیدە ١٥ هەزار و ٥٠٠ دینار لە هاووڵاتییان وەرگیراوە، بەڵام ئەم مانگە بەهۆی کەمبوونەوەی کاژێرەکانی پێدانی کارەبای نیشتمانی، چاوەڕێدەکرێت ئەو نرخە بۆ سەروو ٢٠ هەزار دینار بۆ هەر ئەمپێرێک بەرز ببێتەوە. خاوەن موەلیدەیەکی ئەهلیش دەڵێت، "ئەم مانگە ١٤ کاژێر کارەبامان بە هاووڵاتییان داوە. "  نزار جومعە، خاوەنی موەلیدەیە و بە رووداوی گوت، "نرخی گاز گرانە و کارەبای نیشتمانیش زۆر کەمبووەتەوە، کارەبامان کردووەتە ٢٤ کاژێری و کارمەندیشمان زیاد کردوون، ئەوەش فشارێکی زۆری بۆ ئێمە دروستکردووە. "  بەگوێرەی داتاکانی بەڕێوەبەرایەتی گشتیی کارەبای دهۆک، رۆژانە ٦٥٠ مێگاوات کارەبا بۆ پارێزگاکە دابین دەکرێت، بەڵام لەم وەرزەدا خواست لەسەر کارەبا هەزار و ٨٠٠ مێگاواتە، ئەوەش بەشێکە لە هۆکاری کەمی کارەبا.  ئارام جه‌لال، بەڕێوەبەری کارەبای ئامێدی دەڵێت، "خواست لەسەر کارەبا زۆربووە، خەڵک کارەبا بۆ ئاو گەرمکردن و خۆگەرمکردنەوە بەکار دەهێنن، ئەوەش وایکردووە گرفت دروست ببێت، هەموو زستانێک ئەو کێشەیەمان هەیە. "  بابەتی زیادبوونی نرخی ئەمپێری کارەبای موەلیدە بۆ ئەم مانگە بووەتە جێگەی باس و خواسی خەڵک، لە کاتێکدا ساڵی رابردوو بەرزترین بەهای وەرگیراو بۆ هەر ئەمپێرێک ١٧ هەزار دینار بووە.   فەوزی رەشید، هاونیشتمانییەکی ئامێدییە و دەڵێت، "بەس خەڵکی دهۆک بێ دەسەڵاتن، ئەمپێری کارەبایان کردووەتە ٢٠ بۆ ٢٢ هەزار، ئەو کەسەی ٤٠٠ هەزار موچەکەی بێت چی بکات، کرێی کارەبا، ئاو یان خەرجی ماڵەوە دابینبکات. "  مەتین دۆسکی، هاونیشتمانییەکی دیکەی ئامێدییە و کاسبکارە، باس لەوە دەکات، "مانگی رابردوو ١٥ هەزارمان داوەتە کرێی کارەبای موەلیدە، ئەم مانگە ئەگەر بیکەنە ٢٠ هەزار و خەڵک قسە نەکات، مانگەکانی داهاتوو دەبێتە ٣٠ و ٣٥ هەزاریش. داوا دەکەین گاز بۆ خاوەن موەلیدەکان دابین بکەن بۆ ئەوەی ئەو بارگرانییە لەسەر خەڵکی هەژار نەمێنێت. "  بەدەل سادق، کاسبکارێکی دیکەی ئەو سنوورەیە و ئاماژەی بەوە کرد، " ٢٠ هەزار کەمە، ئەوەی کراوە هیچ نییە، ئەوە خەتای ئێمەیە، ئەوە دەرەنجامی کارەکانی خۆمانە. "  وێستگەی بەرهەمهێنانی کارەبای کاشێ لە دهۆک، بەهۆی نەبوونی سووتەمەنییەوە تەنیا ٦ % ـی کارەبای دهۆک دابین دەکات.