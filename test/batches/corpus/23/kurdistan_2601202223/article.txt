ئەمڕۆ چوار شەممە ٢٦ی کانوونی دووەمی ٢٠٢٢، سەرباز خۆشناو ئەندامی ئەنجوومەنی سەركردایەتی بزووتنەوەی ئیسلامی كوردستان، بەتۆڕی میدیایی رووداوی راگەیاند: "ئەمڕۆ چوارشەممە ئەنجوومەنی شوورای بزووتنەوەی ئیسلامی بەسەرپەرشتی مامۆستا عرفان عەلی عەبدولعەزیز، رابەری گشتی بزووتنەوەی ئیسلامی لەشاری سلێمانی کۆبووەوە و لەکۆبوونەوەکەدا ئەنجوومەنی شوورا دوا بڕیار و راسپاردەکانی لەگەڵ لێژنەی باڵای ئامادەکاری کۆنگرە و ئامادەکارییەکانی گرێدانی کۆنگرەی ١٢ تاوتوێکرد".  سەبارەت بە کاتی بەستنی کۆنگرەکە، سەرباز خۆشناو گوتی: "بڕیارە رۆژی ٥ی شوباتی ٢٠٢٢ بزووتنەوەی ئیسلامی کوردستان بەبەشداری ٤٠٠ ئەندام و لەهەولێر کۆنگرەی ١٢ ببەستێت، بڕیارە لەکۆنگرە سەرکرایەتییەکی نوێ هەڵببژێردرێت و  بزووتنەوەی ئیسلامی نوێبوونەوە بەخۆیەوە ببینێت و کۆمەڵێک گۆڕانکاری بنەڕەتی بکات، هەروەها لە کۆنگرەکەدا بەجیددی لەبارەی ژمارەیەک پرسی بزووتنەوەی ئیسلامی قسە بکات لەوانە شکستەکانی بزووتنەوە لەهەڵبژاردن و کۆمەڵێک شتی دیکە".  ئەو ئەندامەی سەرکردایەتی بزووتنەوەی ئیسلامی ئاماژەی بەوەدا هەموو ئامادەکارییە هونەری و یاساییەکانیان تەواو کراون و چاوەڕوان دەکەن ئەم کۆنگرەیە بکەنە بنەمای بەخۆداچوونەوە و بزووتنەوە بە پلان و ستراتیژێکی تازەوە لەکار و خەبات و پڕۆژەی ئیسلامییانەی لەکوردستان و ناوچەکە کاربکات.  بزووتنەوەی ئیسلامی حیزبێکی سیاسیی ئیسلامییە و کار بۆ چەسپاندنی پەیڕەوکردنی شەرعی ئیسلام دەکات، لە ساڵی ١٩٨٧ لەلایەن ژمارەیەک پیاوی ئایینی بە سەرکردایەتیی مەلا عوسمان عەبدولعەزیز لە شاری سنەی رۆژهەڵاتی کوردستان دامەزراوە و یەکەم حیزبی ئیسلامیی چەکدار بووە لە باشووری کوردستان، بەڵام ئێستا دەستبەرداری چەک بووە.  حیزبەکە تاوەکو ئێستا چەند جارێک جیابوونەوەی تێکەوتووە، لەوانەش جیابوونەوەی کۆمەڵی دادگەریی کوردستان لە ساڵی ٢٠٠٠ بە سەرۆکایەتیی عەلی باپیر. هەروەها گرووپێک لە بزووتنەوە بە ناوی جوندولئیسلام جیابوونەوە.