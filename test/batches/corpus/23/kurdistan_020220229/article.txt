رەنجە جەمال، پەیامنێری رووداو لە مەخموور رایگەیاند: شەوی رابردوو کەمپی مەخموور و سەنگەرێكی پارتی کرێکارانی کوردستانی لە سنووری چیای قەرەچووخ کرایە ئامانجی فڕۆکە جەنگییەکان، دوای بۆردوومانەکە تەنیا رێگە بە تیمەکانی تەندروستی دراوە بچنە نێو کەمپەکە کە شەش بۆ حەوت جار بۆردوومانکراوە.  ئەمڕۆ چوارشەممە ٠٢ - ٠٢ - ٢٠٢٢، وەزارەتی بەرگریی تورکیا رایگەیاند، شەوی رابردوو هەریەک لە ناوچەکانی شنگال، دێرک و قەرەچووخیان بۆردوومانکردووە.  سەرچاوەکەی تەندروستیی مەخموور بۆ پەیامنێری رووداو باسی لەوە کردووە لە ئاکامی بۆردوومانەکە ١٧ کەس بریندار بوون و  ٨ کەسیش گیانیان لەدەستداوە. کە ٥ لە کوژراوەکان گەریلا بوون و ٣ کەسەکەی دیکە خەڵکی سڤیل بوون، هەر ١٧ بریندارەکەش گواستراونەتەوە نەخۆشخانەی گەیارە و نەخۆشخانەکانی دیکەی موسڵ. لەنێوا بریندارەکانیش پیاو، ژن و منداڵیشی تێدایە. ٧ لە بریندارەکانیش برینەکانیان سەختە.  هەر لەبارەی هێرشەکەی شەوی رابردووی سەر کەمپی مەخموور، عەبدوڵڵا تاهیر، بەرپرسی ناوچەی پارتی لە مەخموور، قسەی بۆ رەنجە جەمال، پەیامنێری رووداو کرد و گوتی، "لە دەوروبەری کاژێر ١٠ی شەوی رابردوو کەمپی ئاوارەکانی باکوور لەلایەن چەند فڕۆکەیەکی جەنگی کرایە ئامانج و بەو هۆیەوە ٨ کەس گیانیان لەدەستدا و ١٧ کەسیش برینداربوون".  عەبدوڵڵا تاهیر دەڵێت، "ئەمە بۆ یەکەمین جار نییە ئەو کەمپە لەلایەن فڕۆکە جەنگییەکانەوە بۆردوومان دەکرێت، کەمپەکەش بە دووری ٤ بۆ ٥ کیلۆمەتر دەکەوێتە سەنتەری قەزای مەخموور، بۆردوومانەکەش تەنیا نێو کەمپەکەی گرتووەتەوە".