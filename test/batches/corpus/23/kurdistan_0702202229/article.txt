ئومێد خۆشناو، پارێزگارى هەولێر لە نووسراوێکدا کە ئاراستەی بەڕێوەبەرایەتیی ئاسایشی بازگەکانی کردووە، نووسیویەتی: "لە پێناو بەرژەوەندى گشتی و بۆ دابەزاندنى نرخى سووتەمەنى، سەرجەم بازگەکانى سنوورى پارێزگاى هەولێر ئاگادار کرانەوە بە رێگەپێدان بە هێنانى (بەنزین) بۆ پارێزگاى هەولێر بەپێى کوالێتى و رسووماتە کارپێکراوەکانى وەزارەتى سامانە سرووشتیەکان.  لە نووسراوەکەدا کە رۆژی ٠٧ - ٠٢ - ٢٠٢٢ دەرچووە، فەرمان بە بازگەکانی سنووری هەولێر کراوە، کە بڕیارەکە جێبەجێ بکەن.  چەند مانگێکە لە هەرێمی کوردستان، نرخی سووتەمەنی بەرزبووەتەوە، بەتایبەتی نرخی بەنزین کە بەنزینی نۆرماڵ لە چەند بەنزینخانەیەکی دیاریکراو بە ٦٩٠ دینارە، بەڵام لە بەنزینخانەکانی دیکە لەنێوان ٧٥٠ - ٨٥٠ دینارە و نرخی بەنزینی موحەسەنیش لە نێوان ٩٥٠ - ١٠٥٠ دینارە و نرخی بەنزینی سوپەریش لە نێوان ١٠٥٠ - ١٢٠٠ دینارە.  رۆژی ٠٦ - ٠٢ - ٢٠٢٢ د. کەمال ئەترووشی، وەزیری سامانە سرووستییەکانی حكومه‌تی هه‌رێمی كوردستان سەردانی دیوانى پارێزگای هەولێری کرد.   بەپێی راگەیێندراوێکی پارێزگاری هەولێر، لە دیدارەکەیاندا تیشکیان خستووەتە سەر کێشەکانى کەمى غازى ماڵان و چۆنیەتى چارەسەرکردنى بەنزین و دابینکردنى گاز بۆ مولیدە ئەهلیەکان، هەروەها گفتوگۆیان لەبارەى گەڕاندنەوەى کۆبۆن بۆ پێدانى بەنزین بە ئۆتۆمبێلەکانى هێڵى گشتیى بەنرخێکى گونجاو و دابینکردنى گاز بۆ مولیدە ئەهلیەکانى گەڕەکەکان کردووە.