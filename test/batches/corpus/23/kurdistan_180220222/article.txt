جەنگی مەجید، خاوەن بەنزینخانە دەڵێت، "ئەگەر کەسێک پێشتر ٢٠ لیتر بەنزینی تێکردبێت، ئێستا کردوویەتی بە ١٠ لیتر و کاریگەریی لەسەر کاری ئێمە کردووە و نیواونیو فەرقی کردووە".  گۆڕینی نرخی تابلۆکان بووەتە رۆتینێک لە بەنزینخانەکان. نۆرەی دوور و درێژ و چاوەڕوانی بۆ بەنزینی حکومی لە لایەک؛ ناڕەزایەتیش لە نرخ و کوالێتی لە لایەکی دیکە.  عوسمان عەلی، شۆفێری تەکسی دەڵێت، "نۆرەی بەنزین، نۆرەی غاز، هەمووی بووەتە نۆرە، خەڵک بەڕاستی بێزار بووە و ئیدی نازانین چی بکەین". شێرزاد حوسێن، شۆفێری تەکسی ئاماژە بەوە دەکات، "زیاتر لە یەک کاژێر و نیوە لێرە وەستاوم، بەنزینەکەش هیچ کوالێتیی باش نییە. هەفتەی پێشوو فیول پەمپم گۆڕیوە".  لە ساڵی ٢٠١٦ وە حکومەتی هەرێمی کوردستان پشتگیریی بۆ دابینکردنی بەنزین راگرتووە؛ واتە پاڵاوگە خۆماڵییەکان نەوتی پێویستیان پێنادرێت بۆ دابینکردنی بەنزین. بە پێچەوانەی بەغدا کە حکومەت نەوت دەداتە پاڵاوگەکان بۆ دابینکردنی بەنزین، هەربۆیە جگە لە هەرێمی کوردستان، لە شارەکانی عێراق نرخی هەر لیترێک بەنزین بە ٤٥٠ دینارە.  شێرکۆ جەودەت، ئەندامی لیژنەی وزە و سامانە سرووشتییەکان لە پەرلەمانی کوردستان دەڵێت، "ئەم گەمەکردنە کە بەنزینی هاوردە بە نرخی جیهانی بە خەڵک بفرۆشیت، هەمووی لەسەر حسابی خەڵکە. حکومەت دەبێت نەوتی پێویست بداتە پاڵاوگە خۆماڵییەکان کە ئێستا بە یەک لەسەر سێی توانایان کار دەکەن، بۆئەوەی توانای بەرهەمهێنانی بەنزینی پێویستیان هەبێت".  هەرێمی کوردستان رۆژانە پێویستی بە نزیکەی شەش ملیۆن لیتر بەنزینە؛ دوو پاڵاوگەی بازیان و کەلەک لە هەرێمی کوردستان بەنزین بەرهەمدەهێنن. بەهۆی دابیننەکردنی بەنزین لەلایەن حکومەتی هەرێمی کوردستان، بە یەک لەسەر سێی توانای خۆیان کار دەکەن، هەربۆیە توانای دابینکردنی بەنزینیان بەپێی پێویستی هەرێمی کورستان نییە.