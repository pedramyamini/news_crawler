پێنج مانگە دایکی فاتیمە هەستی بە نەخۆشیی کچەکەی کردووە، لەو کاتەوە بەردەوام لە رێگەی نەخۆشخانەکاندا هاتووچۆی پێدەکات. ئیمان تەیب دەڵێت، "دکتۆرەکان دەڵێن پێویستە بیبەن بۆ تورکیا بۆ چارەسەر، ئێمەش پێمان ناکرێت، بۆیە داوا لە خێرخوازان و حکومەت دەکەم یارمەتیمان بدەن و بە هانامانەوە بێن، بارودۆخی کچەکەمان زۆر خراپە. نە خەوی هەیە و نەخواردن، بە شەو و رۆژ لەسەر دەستمانە. "  پێشتر جارێک نەشتەرگەریی بۆ فاتیمە کراوە، بەڵام سوودی نەبووە. ئێستاش بۆ چارەسەر پێویستە بەشێک لە جگەری دایک یان باوکی بۆی بچێنرێت، ئەو نەشتەرگەرییەش لە کوردستان نییە.  رزگار کەریم، باوکی فاتیمەیە و دەڵێت، "ئەوەی پێم کراوە بۆ کچەکەمم کردووە و ئێستاش توانامان نەماوە بینێرینە دەرەوە، داوا لە خێرخوازان دەکەم یارمەتیمان بدەن تاوەکو گیانی کچەکەم رزگار بکەن. "  رۆژ دوای رۆژ تەندروستیی فاتیمە خراپتر دەبێت، بۆ چارەسەریش پێویستیی بە نزیکەی پێنج هەزار دۆلار هەیە.  دکتۆر سەعد مەحمود، تایبەتمەندی نەخۆشیی منداڵان باس لەوە دەکات، "ناوی نەخۆشییەکەی بلێری ئەتریزیایە. پێشتر نەشتەرگەرییەکی بۆ کراوە، بەڵام سەرکەوتوو نەبووە، لەبەر ئەوەی لەکاتی خۆیدا نەکراوە. ئێستا پێویستی بە چاندنی جگەرە کە لە سەنتەری تایبەتمەند دەکرێت لە وڵاتانی وەکو تورکیا و ئیران. "  خێزانی فاتیمە دانیشتووی گوندی پەلاسانن لە ناحیەی رۆڤیای سنووری پارێزگای دهۆک.