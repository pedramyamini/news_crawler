مەلا بەختیار، لەپەیجی خۆی لە فەیسبووک گوتارێكی بە ناونیشانی "كاتژمێری سیاسی.. نەوت و دادگای ئیتیحادی"، بڵاوکردەوە، تێیدا دەڵێت: "دادگای ئیتیحادی عێراق، دوای زیاتر لە ١٠ ساڵ لە سكاڵای یاسایی لەمەڕ نەوت و گاز دژی هەرێمی كوردستان، لەم كاتەدا كە عێراق لە رۆخی دۆخی مەترسیدارە، كەیسی ژەنگرتووی گرێبەستەكانی نەوت و گاز و مافی هەرێمی كوردستانی لە سەرچاوە سرووشتییەكان، لە كاتژمێرێكی سیاسیی سەیردا، هێنایەوە ئارای مەرام و بڕیارێكی چاوەڕواننەكراوی دژی هەرێمی كوردستان دا".  هەروەها دەڵێت: لەم نووسینەدا، ناچێتە سەر وردەكاریی یاسایی و رێسایی كەیسەكە. ئەمەیان ئەركی پسپۆڕەكانە، ئەوەی لای ئەو مایەی راچڵەكینە، كاتژمێری بڕیارەكەیە و بڕیارەكەش، چەندین پرسیاری رەوا دەوروژێنێ. وەكو:  یەكەم: بۆچی دادگا؛ دوای زیاتر لە (١٠) ساڵ ئەم كەیسەی گەیاندە بڕیاری بێ كۆتایی؟  دووەم: بۆچی دادگا؛ پەیوەندی بە هەرێمی كوردستانیشەوە نەكردووە، هەتا زانیارییان بخەنە بەردەست؟ یان بۆچی زانیاریان لەسەر هەرێم لە حكومەتی عێراقیش وەرنەگرتووە؟  سێیەم: بۆچی دادگا؛ لە حكومەتەكانی عێراق ناپێچێتەوە، كە ئایا لە (١٠) ساڵی رابردوودا چۆن لە هەرێمی كوردستانیان قبوڵ كردووە، گرێبەستەكانی نەوت و گاز تێپەڕێنن؟  چوارەم: لەهەمووی گرنگتر، ئەی بۆچی لەم دۆخەدا كە كێشەی هەڵبژاردنی سەرۆككۆمار و پاشان سەرۆكوەزیران و كابینە هەیە، دادگای ئیتیحادی رێك لەم كاتژمێرەدا كەیسەكەی وروژاند؟  مەلا بەختیار دەڵێت: "ئەوەندەی تێیگەیشتبین، ئەم كەیسە وەكو ئاگری بن كا وایە.. دەسیسەیەك لەم هەلومەرجەدا دژی كوردستان، ئاگرەكەی گەشاندووەتەوە".  رۆژی سێشەممە ١٥ - ٠٢٠ - ٢٠٢٢ دادگای باڵای فیدراڵیی عێراق لە بارەی دوو سکاڵا کۆبووەوە کە تایبەت بوون بە دۆسیەی نەوتی هەرێمی کورستان، دادگەکە بڕیاری دا یاسای نەوت و گازی هەرێمی کوردستان هەڵبوەشێتنێتەوە، چونکە بە بۆچوونی دادگاکە، یاساکە "نادەستوورییە".  مەلا بەختیار، لە وتارەکەیدا دەڵێت: "ئەم بڕیارانەش، مەترسی ترم بیردەخاتەوە، كە هەرێم لەبەردەم پیلانێكی ئیقلیمی گەورەتردایە. (دوو ساڵە قسەی لەسەر دەكەم) لاموایە، دۆخەكە ئاوا بەردەوام بێ، پەلكێشمان دەكەن بۆ بەتاڵكردنەوەی مادەی (١٤٠)یش. بەڵكو بۆ كەمكردنەوەی رێژەی مووچەخۆرو هێزی چەكداری كوردستانیش.. بە رادەیەك كەمیدەكەنەوە، لەشكرێك لە بێكار رووبەڕووی هەرێم دەكەنەوە. "  سەبارەت بە دۆخی لێکترازانی لایەنە سیاسییەکانی هەرێمی کوردستانیش،  مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان دەڵێت: "لەم دۆخە سیاسیەی هەرێمدا، كە لایەنە سیاسیەكانی لێكترازاون، بڕیارەكە بۆ ئەوەیە حكومەتی هەرێم نەتوانێت بەرهەڵستی بڕیارەكەی دادگا، بەهۆی ناكۆكی لایەنەكان‌و قەیرانی دارایی‌و فشاری خەڵكەوە، بكات. بەمەش زوو دەركەوت زلكردنی كێشەكان لەسەر سەرۆككۆمار چ زیانێكی لێكەوتەوە و حاڵیش وا بڕوات، چ كارەساتێك چاوەڕوانی كوردستانە. واتا: پرسی هەرێم دەكرێتە قوربانی پۆست. بێ ئاگا لەوەی لە دەوروبەردا چی دەگوزەرێت".  لە کۆتایی وتارەکەیدا، مەلا بەختیار، دەڵێت: "ئەم قسانەم پاساو نییە بۆ هیچ چەشنە گەندەڵییەك لە كەیسی نەوت و گازدا، كە لە رابردوودا كراوە. چ ئەو گەندەڵیەی بە سیستەم كراوە و چ ئەو گەندەڵیەی بە هەڕەمەكی.. نەوت و گاز بە قاچاخ ئاودیو كراوە. بەندە چوار ساڵ لەمەوبەر گوتومە: بەرپرسەكان لە نەوتەوە بۆ جەوت دەدزن، هەر ئەو رەفتارانەشە وایكردووە، بەشێكی جەماوەر ئەم بڕیارە نابەجێیەی دادگای فیدراڵیان لا ئاسایی بێ. بەڵكو هەفتە تێناپەڕێ‌ت، ناڕەزایی خوێندكاران، مووچەخۆران، ژینگەپارێزان، عەلوەكان، مامۆستایانی گرێبەست روونەدات. هەروەها كێشەی كەمی كارەبا و گرانی سووتەمەنی تەنگی بە كەمدەرامەتەكان هەڵچنیووە. پێموایە، دۆخێكی بابەتی خوڵقاوە، كە حكومەت كێشەكانی پێ چارەسەر ناكرێت و خەڵكیش بە چارەسەری حكومەت رازی نابێ‌ت.. ئەم هەلومەرجە پێماندەڵێت: دۆخێكی جەماوەری خرۆشاو.. لە جۆش خواردندایە!! ".