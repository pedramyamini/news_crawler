ئەمڕۆ یەکشەممە، ١٣ی شوباتی ٢٠٢٢، جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند: "وەزارەتی دارایی پارەی چاودێرانی سندووقەکانی دەنگدانی هەڵبژاردنی ١٠ی ئۆکتۆبەری بۆ گەنجینەکان لەپارێزگاکان ناردووە و بڕیارە بەمنزیکانە دەست بە دابەشکردنی بکرێت، بەڵام هێشتا دیار نییە بە چەک دەدرێت یان بەشێوەی دیکە".  هەروەها حەیدەر محەممەد، بەڕێوەبەری نوێی لقی هەولێری کۆمسیۆنی باڵای سەربەخۆی هەڵبژاردنەکانی عێراق  ئەمڕۆ یەکشەممە بە رووداوی راگەیاند: "پارەی چاودێرانی سندووقەکانی دەنگدان گەیشتووە و بڕیارە بەمنزیکانە کە رەنگە دوو سێ رۆژی داهاتوو بێت دابەشیبکەین، هەرچۆنێک بێت ئەم هەفتەیە پارەکە دابەشدەکرێت".  عێراق لە یاسای بودجەی گشتی ساڵی ٢٠٢١ دا بڕی ٣٢٧ ملیار و ٥٠٠ ملیۆن دینار "نزیکەی ٢٢٤ ملیۆن دۆلار و ٣٠٠ هەزار دۆلار"ی بۆ کۆمیسیۆنی باڵای سەربەخۆی هەڵبژاردنەکانی تەرخانکرد بۆ بەجێگەیاندنی هەڵبژاردنی ١٠ی ئۆکتۆبەری ٢٠٢١ کە زیاتر لە ٣٠٠ فەرمانبەر چاودێرییان دەکرد.  بەپێی ئامارەکانی کۆمیسیۆنی باڵای سەربەخۆی هەڵبژاردنەکان، لە هەڵبژاردنی ئۆکتۆبەری ٢٠٢١ دا ٢٢ ملیۆن و ١١٦ هەزار و ٣٦٨ کەس مافی دەنگدانیان هەبوو، ١٠ ملیۆن و ٧٢٥ هەزار و ٦١٣ کەسیان مێ و ١١ ملیۆن و ٣٩٠ هەزار و ٧٥٥ کەسیان نێر بوون، هەروەها بۆ ئەو هەڵبژاردنە، ٣ هەزار و ٢٢٥ کەس خۆیان بەربژێرکردبوو.  لەو ٨٣ بازنەی هەڵبژاردنی ئۆکتۆبەری ٢٠٢١ی ئەنجوومەنی نوێنەرانی عێراق، ٨ هەزار و ٩٦٢ بنکەی دەنگدان هەبوون کە ٥٧ هەزار و ٩٤٤ وێستگەی دەنگدانیان تێدابوو.  لەهەڵبژاردنی ١٠ی ئۆکتۆبەری ٢٠٢١ دا ٩ ملیۆن و ٦٢٩ هەزار و ٦٠١ کەس دەنگیان دا؛ لەو ژمارەیە ٨ ملیۆن و ٨٥٤ هەزار و ٢٥ دەنگی تەواو و راست هەبوون و ٧٧٥ هەزار ٥٧٦ دەنگیش هەژمارنەکران.  لە هەڵبژاردنەکەدا ٢١ هاوپەیمانی، ١٠٨ پارتی سیاسی و ٧٨٩ بەربژێری تاکەکەسیش بەشداریان کرد.