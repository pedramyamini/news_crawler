گەنجەکە ناوی عەلی - یە، مەدیحە مەهدی، دایکی دەڵێت، "بیکەن لەڕێی خوا لەبەر خاتری خوێنی شەهیدان، مافی کوڕەکەم بسێنن، من هەر ئەو داواکارییەم هەیە، خوایە مافی کوڕەکەم بستێنیت".  عەلی محەممەد غازی لەدایکبووی ساڵی ١٩٩٨ ـە، دانیشتووی شارۆچکەی رزگاریی سەر بە قەزای کەلارە. ئەو گەنجە لە دووکانی چاککردنی ماتۆڕسکیل ئیشی دەکرد، لە ئێوارەی سێشەممەوە ٠١ - ٠٢ - ٢٠٢٢ لە ماڵ دەرچووە و رۆژی چوارشەممە تەرمەکەی دۆزراوەتەوە. بە گوتەی پۆلیس بە بلۆک و بەرد کوژراوە.  حوسێن هاشم، زڕبرای کوژراوەکە دەڵێت، "زۆر پەلەی بوو، گوتم براکەم بۆ کوێ دەڕۆیت درەنگ مەگەڕێرەوە، گوتی خۆت دەزانیت کاژێر ٠٩: ٠٠ دەگەڕێمەوە و دەچمە دووکان ئیشم هەیە، دەیکەم و دێمەوە. داواکارم لە هەموو لایەنەکان مافی براکەم بستێنن، چونکە دوو برام شەهیدە".  باوکی عەلی بە رەچەڵەک عەرەبە و پێشمەرگەیە لە لیوای ٣ی پیادە، ساڵی ٢٠٠٩ ش کوڕێکی لە بەغدا کوژراوە.  محەممەد غازی، باوکی کوژراوەکە دەڵێت، "کوڕەکەم فەقیرە، هیچ عەیبی نییە، خەڵک گشتی دەزانێت کوڕەکەم چۆنە، نازانم بۆ وایان کرد، رەسمەکانم لایە چۆن سەر و پەراسویان شکاندووە".  پۆلیسی نەهێشتنی تاوان پەڕاوی لێکۆڵینەوەی بۆ رووداوەکە کردووەتەوە و لە رێگەی سێ تیمەوە لێکۆڵینەوە لە رووداوەکە دەکرێت.