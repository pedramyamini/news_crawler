بەفر و بارانی زۆری ئەمساڵ ئەو کانی و کارێزانەی هەڵەبجەی بووژاندووەتەوە کە پێشتر بەهۆی کەمی باران وشک ببوون، بۆیە گەشتیارەکان خۆشحاڵن بە بینینی دیمەنی بەفری ناوچەکە و ئاوی ساردی رووبار، کانی و تاڤگەکان.  ئەمیر حەسەن، بەرپرسی گرووپێکی گەشتیارییە و بە تۆڕی میدیایی رووداوی راگەیاند: "بە خودا ئەم کەشەی ئەمساڵ زۆر خۆشە، زۆربوونی باران و بەفر ژمارەی گەشتیارەکانی لە کوردستان زیاتر کردووە، کەشەکە خۆشە نە ساردە و نە گەرمە، زۆر سرووشتییە. "  دیارترین سەیرانگەکانی پارێزگای هەڵەبجە بریتین لە؛ زەڵم، بیارە و ئاوێسەر، بەڵام لەپاڵ ئەو سەیرانگانە دەیان شوێنی گەشتیاری و هاوینەهەواری دیکە لە سنووری پارێزگای هەڵەبجە هەن، کە ساڵانە سەرنجی دەیان هەزار گەشتیار رادەکێشن.  رەنا ئیبراهیم، گەشتیارێکی عێراقییە و باسی لەوە کرد: "بەهۆی ئەوەی ئەمساڵ بەفر و بارانی زۆر باری، ئەوە گەشتیاری لە ناوچەکە زیاتر کردووە، بۆیە دەبینین خەڵکی لە هەموو ناوچەکانی عێراقەوە، لە هەموو پارێزگاکانی نێوەڕاست و باشووری عێراق دێن بۆ ئێرە بۆ ئەوەی بەفر و تاڤگەکان ببینن. "  کۆمپانیا گەشتیارییەکان هۆکاری هاتنی گەشتیاران بۆ ناوچەکانی هەرێمی کوردستان لەم وەرزە بۆ کەشی بەهارانەی ئەو ناوچانە دەگەڕێننەوە.  فەزڵ مەحموود، بەڕێوەبەری کۆمپانیایەکی گەشتیارییە و ئاماژەی بەوە کرد: "ئەمساڵ خەڵکی زۆر دێن بۆ کوردستان، چونکە سەرەتا بەفر و باران زۆر بوو، ئێستاش ئێمە لە مانگی دوو داین کەچی دەڵێی بەهارە، واتە لە راستیدا کەشوهەوای بەهاری هەیە. "  دەستەی گشتیی گەشتوگوزاری هەرێمی کوردستان لە کۆتایی ساڵی رابردوودا رایگەیاند، لە ساڵی ٢٠٢١ دا زیاتر لە ٤ ملیۆن و ٩٣ هەزار گەشتیار هاتوونەتە هەرێمی کوردستان، لەو ژمارە زیاتر لە یەک ملیۆن ٣٧٥ هەزار گەشتیار سەردانی شوێنە گەشتیارییەکانی پارێزگاکانی سلێمانی و هەڵەبجەیان کردووەکا.