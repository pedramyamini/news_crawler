عەلوەی کۆنی هەولێر گۆڕەپانێکی شووتی و کاڵەکی هەیە کە لە زیادکردنی ئاشکرادا بۆ سێ ساڵ بە کەسێک درا. کەسانێکی سەر بە عەلوەی نوێ ئەو گۆڕەپانەیان لە زیادکردنەکەدا بۆ دەرچووە.   رەجەب حاجی عەزیز، سەرۆکی ئەنجوومەنی عەلوەی هەولێر بە رادیۆی رووداوی راگەیاند، "ئەوە دوو ساڵە گۆڕەپانی شووتی و کاڵەک ئەو کێشەیەی هەیە. ئەگەر ئەوان ئەو گۆڕەپانە دابخەن بە هەزاران خێزان بێکار دەبن. "  رۆژی سێشەممە ٢٠٢٢/٠٢/١٥ کاژێر ٠٩: ٠٠ی شەو کەسانێک لە عەلوەی نوێ زنجیر و قفڵیان لە گۆڕەپانی شووتی و کاڵەکی عەلوەی کۆن داوە و دایانخستووە.  سەرۆکی ئەنجوومەنی عەلوەی هەولێر گوتی: "ئێمە پەیوەندیمان بە زۆر لایەنەوە کرد، بەڵام وەڵاممانیان نەدایەوە. نازانین ئەو فەرمانەیان لە کوێوە هێناوە. دەیانەوێت گۆڕەپانەکە دابخەن و بە زۆر دووکاندارەکان ببەنە عەلوەی نوێ. ئەوانیش ئەوە قبووڵ ناکەن. "  بە گوتەی سەرۆکی ئەنجوومەنی عەلوەی هەولێر، کاتی خۆی کە د. فرسەت سۆفی، پارێزگاری پێشووی هەولێر مابوو، ئەو کێشەیە براوەتە لای ئەو و گوتوویەتی، "بە هیچ شێوەیەک قبووڵی ناکەم ئەو گۆڕەپانە بگیرێت. " ئەو کات رۆژێک دایانخست، بەڵام د. فرسەت کردیەوە. ئەمساڵ دووبارە هەمان شتیان کردووەتەوە.   ئەو کاسبکارانەی عەلوەی کۆنی هەولێر ساڵی ٢٠١٣ وەک نووسینگەکانی عەلوەی هەولێر گرێبەستیان تاوەکو ساڵی ٢٠٣٨ بۆ درێژ کراوەتەوە و خۆیان ئەو گۆڕەپانی شووتی و کاڵەکەیان دروست کردووە.   رەجەب حاجی عەزیز گوتی: "ئەو کات نەوزاد هادی پارێزگار بوو، گوتی کە خۆتان دروستی بکەن و کاری خۆتانی تێدا بکەن. تاوەکو پێنج ساڵ کارمان تێدا کرد هیچ کێشەیەک نەبوو، پاشی ئەوە هاتن لە ئێمەیان سەندەوە و بۆ سێ ساڵ دایانە زیادکردنی ئاشکرا. "  رەجەب گوتیشی: "ئەو کەسانەی عەلوە نوێیەکە لەبەر ئەوەی پڕۆژەکەیان شکستی هێنابوو، هاتن ئەمەیان گرتەوە بە ملیارێک و ٢٠٠ ملیۆن دینار بۆ ئەوەی دایبخەن و خەڵکەکەی ببەن بۆ ئەولا. "  سەرۆکی ئەنجوومەنی عەلوەی هەولێر ئاشکرای کرد کە ئەوان سێ - چوار رۆژ لەمەوبەر لەگەڵ وەزیری شارەوانی، پارێزگار و قایمقامدا دانیشتوون بۆ ئەوەی کێشەکە چارەسەر بکەن. چاوەڕێی ئەوە بوون بۆ دووەم جار دابنیشنەوە، بەڵام ئەو کەسانەی عەلوە نوێیەکە نەوەستاون و چوون گۆڕەپانەکەیان داخستووە.