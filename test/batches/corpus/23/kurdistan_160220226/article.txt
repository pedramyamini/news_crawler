دوو بەرپرسی ئەمریکی کە نەیانویستووە ناویان ئاشكرابکرێت، بە میدیای وڵاتەکەیان گوتووە، فڕۆکەیەکی کارگۆی رووسی بە پاسەوانی دوو فرۆکەی بۆمبهاوێژ، بەبێ هیچ ئاگاداریێکی پێشوەختە لە عێراقەوە چوونەتە رۆژئاوای سووریا، فڕۆکە جەنگییەکانی ئەمریکا ناچاربوون بە رووی فڕۆکە رووسییەکانەوە بڕۆن، تاوەکو لەو زۆنە دووریان خستوونەتەوە، کە هاوپەیمانان ئۆپەراسیۆنەکانیان تێدا ئەنجامدەدەن.  ئەو زۆنەی فڕۆکەکانی هاوپەیمانان دەگرێتەوە، لە ئاسمانی دێرەزوورەوە دەستپێدەکات، تاوەکو دەگاتە سنوورەکانی عێراق و هەرێمی کوردستان، ئەمریکا لەو ناوچانە ٩٠٠ سەربازی هەیە، مەشق و راهێنان بە هێزە کوردییەکان دەکەن لە دژی گرووپ و شانەنووستووەکانی داعش.   بەرپرسانی سەربازیی ئەمریکی دەڵێن، سنووربەزاندن لەلایەن فڕۆکەوە روودەدات، بەڵام هەمیشە پێشتر لایەنەکان لێی ئاگاداردەکرێنەوە. بەڵام رۆژی سێشەممە، رووسیا و وڵاتانی رۆژئاوا لەسەر کێشەی ئۆکراینا بەڕووی یەکدییەوە وەستاون، تاوەکو ئێستا هەوڵە دیپلۆماسییەکان ناهێڵن قەیرانەکە چیدی تەشەنە بکا.  رووسیا لە دەریای نێوەڕاست و لە ئاسمانی سووریا سەرقاڵی مانۆرێکی سەربازییە، بەرپرسانی رووسی بە گەورەترین مانۆری دەزانن لەوەتەی جەنگی ساردەوە.