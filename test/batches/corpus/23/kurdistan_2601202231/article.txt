هەرێم کەمال ئاغا، سەرۆکی فراکسیۆنی یەکێتیی نیشتمانیی کوردستان لە پەرلەمانی عێراق لەکاتی بەشداریکردنی لە بەرنامەی رووداوی ئەمڕۆدا گوتی: "پرۆسەی هەڵبژاردنی سەرۆککۆمار پێویستی بە دەرخستنی هەندێ راستی هەیە، من ئەندامی شاندی هاوبەشی پارتی و یەکێتی بووم، سەردانی هەموو لایەنەکانمان کرد، سوننە و شیعە و سەدرییەکانیش، لە سەردانەکانماندا سەرۆکی تیمی هەردوولا، بە هەموو لایەنەکانیانگوت کە ئێمە نابینە بەشێک لە کێشەکانی ناوماڵی شیعە، ئێمە لەسەر ئەم مەبدەئە بەردەوامبووین. بەڵام کاتێک کاتی دانیشتنی پەرلەمان هات، بینیمان پارتی رێککەوتنی لەگەڵ لایەنێکی شیعە کردووە، ئەمە ئێمەی تووشی سەرسوڕمانکرد، لەبەر چەند هۆکارێک، یەکێکیان ئەوەبوو کە ئێمە وەکو کورد نابینە بەشێک لە کێشەکان، چونکە شیعە لە رابردوو و ئێستا و داهاتووش هاوپەیمانێتییەکی گرنگ و ستراتیژی کوردبوون و دەبن".    لەبارەی نەسازانی پارتی و یەکێتی بۆ بەربژێرکردنی کەسێک بۆ پۆستی سەرۆککۆمار و کاردانەوەکانی و چوونی کورد بە دوو شاندی جیاواز بۆ بەغدا، سەرۆکی فراکسیۆنی یەکێتی گوتی: "بەداخەوە ئەمە نەک بۆ ناو ماڵی شیعە، بۆ ناوماڵی کوردیش رەنگدانەوەی دەبێت و دوولەت دەبین، بۆ سەرخستنی بەربژێرەکەمان زۆر ئاساییە پەیوەندی بە هەموو لایەنەکانەوە بکەین و ئەوەشمان کردووە و نەشبووینەتە بەشێک لە کێشەکان".  هەرێم کەمال ئاغا هەروەها گوتی: "لە ئەنجامی سەردانەکانمان بۆ لای سەدرییەکان و هەموو لایەنەکان، داوامان لێکردوون دەنگ بە بەربژێری ئێمە بدەن، تاوەکو ئێستاش ئێمە رازین لە بەدەنگەوە هاتنمان، ئیدی ئەوە پرۆسەیەکی دیموکراسییە و چاوەڕێی ئەنجامەکەی دەکەین، بابەتی مەبدەئی تەوافوق، بۆ ئێمە گرنگە و شتێکی ئیلزامییە، ئەگەر مەبدەئی تەواوفوق نەبێ، کورد خاوەنی هیچ دەستکەوتێک نابێت".   هەرێم کەمال ئاغا باسی لە پاکێجی سەدرییەکان کرد و گوتی: "لە وەرەقەی سەردییەکاندا کە ئێمە بینیمان، ئەوەی کە ئامانجمان بوو لەبارەی ماددەی ١٤٠، یاسای نەوت و غاز و پێشمەرگە، هیچی تێدا نەبووە، نەدەبوو لەپێناو پۆستی سەرۆککۆمار مەبدەئی زۆرینە فەرزبکرێت کە ئەمە مەترسیدارە، هەروەها ئەوانەشی لە رابردوو هاوپەیمانی ستراتیژیمان بوون، ببینە هۆی پەرتەوازەبوونیان".  لە بەغدا دەنگێکی ناڕەزایەتیی دژی بەربژێرکردنی هۆشیار زێباری هەیە، لە سۆشیالیمیدیا وا بڵاوکرایەوە کە یەکێتی لە پشت ئەم دەنگەوەیە، رووداو ئەو پرسیارەی لە هەرێم کەمال ئاغا کرد و ئەویش لە وەڵامدا گوتی: "ناکرێ سۆشیالمیدیا بە واقیع وەربگرین، بەرهەم ساڵح و هۆشیار زێباری، هەردووکیان دوو کەسایەتی کوردن و خۆیان بەربژێرکردووە بۆ سەرۆککۆمار، هەرچیەکیش هەبێ دادگا یەکلایی دەکاتەوە، ئەوەی کە شەقام رای چۆن دەبێ، ئەوە دواتر دەردەکەوێت".  سەرۆکی فراکسیۆنی یەکێتی باسی لە نێوەندگیری شیعەکان کرد و گوتی: "نێوەندگیری شیعەکان کارێکی باشە و ئێستاش کات ماوە بۆ رێککەوتنی پارتی و یەکێتی. واقیع وا دەخوازێت کە پارتی و یەکێتی رێکبکەون. رێکنەکەوتن رەنگدانەوەی لەسەر کۆی پرۆسەی سیاسی هەرێمی کوردستان دەبێت، ئێستا کە پۆستە سیادییەکانی هەرێمی کوردستان لە دەست پارتییە، دەبێ پارتی رەچاوی ئەوە بکات و رەچاوی سازان و هاوپەیمانێتی بکات".