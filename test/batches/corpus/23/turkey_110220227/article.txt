بەدر ئاکبوڵوت، تەمەنی ٧٠ ساڵە، هەموو بەیانییەک لە ژوورە تایبەتەکەیدا لەنێو هەزار و ٥٠٠ بۆینباخدا دانەیەکیان هەڵدەبژێرێت و لەگەڵ جلوبەرگەکەی دەیگونجێنێت. وەکو خۆی دەڵێت، لە تەمەنی حەوت ساڵییەوە تاوەکو ئێستا بەبێ بۆینباخ نەچووەتە دەرەوە.   بەدر ئاکبوڵوت گوتی، "تەمەنم حەوت ساڵان بوو، میوانێکی باوکم بۆینباخێکی پێشکێش کردم و پێی گوتم، لەمەودا ناوی تۆ مامۆستا بەدر دەبێت. لەو رۆژەوە منیش خولیای بەستنی بۆینباخم. ٦٣ ساڵە بۆینباخ دەبەستم. هەر رۆژە و دانەیەک لەگەڵ جلوبەرگەکانم دەگونجێنم. لەم ژوورەدا زیاتر لە ١٥٠٠ بۆینباخم هەن. "   ئەو هاونیشتمانییە دەشڵێت، تاوەکو ئێستا یەک دانە بۆینباخی نەکڕیووە، هەمووی دیارییە و پێی دراوە، ئاماژە بۆ ئەوەش دەکات، لە وەزیر، پارێزگار و سەرۆکی شارەوانییەوە تاوەکو دەگاتە هاووڵاتییەکی ئاسایی، لە هەموو شوێنێک بۆینباخ بە دیاری بۆی دەهێنن.   بەدر ئاکبوڵوت، ئاماژەی بەوەش کرد، "خوا شاهێدمە، یەک دانەیشی خۆم نەمکڕیوون. لە ئەنقەرە، ئیستەنبووڵ و شارە گەورەکانەوە دۆست و هەواداران بە دیاری بۆم دەیهێنن. تەنانەت هەندێکجار ئێواران کە دەگەڕێمەوە دەبینم دیسان بۆینباخی نوێیان بە دیاری بۆ هێناوم کە نازانم کێ هێناویەتی و داویانەتە منداڵەکانم. "   لەکاتی کارکردنی لەنێو کێڵگە و ئاژەڵداریشدا، بەدر ئاکبوڵوت بۆینباخی لە ملە و بووەتە سیمبولێکی زۆر ناسراوی شارۆچکەی گورپنار لە وانی باکووری کوردستان. هاونیشتمانیانیش بە پیاوە رەنگاورەنگەکە ناوی دەبەن.