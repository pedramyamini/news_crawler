ئەمڕۆ چوارشەممە ٢٣ ى شوباتی ٢٠٢٢ راکان جبوورى پارێزگارى کەرکووک بە وەکالەت بە ئاژانسى دەنگوباسی نیمچە فەرمى حکومەتى عێراقى راگەیاندووە، لە بودجەى گشتیی عێراقدا دۆخى کەرکووک لەبەرچاو نەگیراوە و ١٣٨ گوند لە سنوورى ئەو پارێزگایە بە تەواوى خاپوور بوون.  بەهۆى شەڕى داعشەوە لە پاش ساڵى ٢٠١٤ دەیان گوندى سنوورى پارێزگاى کەرکووک خاپوور بوون و دانیشتووانەکەى ناچار بوون کۆچ بکەن بۆ ناوچە ئارامەکان.   جوان حەسەن، ئەندامی پێشووى ئەنجوومەنى پارێزگاى کەرکووک بە تۆڕى میدیایی رووداوى راگەیاند، ئیدارەى شارەکە ئێستا زیاتر گرنگى بە ئاوەدانکردنەوەى گوندە عەرەبنشینەکان دەدات، لەکاتێکدا چەندین گوندى کوردنشینى دەوروبەرى ناحیەى قادر کەرەم، داقوق و سەرگەڕان بەهۆى شەڕى داعشەوە زیانیان بەرکەوتووە.  جوان حەسەن گوتى: "تەنانەت گەندەڵى لە ئاوەدانکردنەوەى گوندە عەرەبنشینەکانى سنوورى قەزاى حەویجەش کراوە".  راکان جبوورى بە ئاژانسە عێراقییەکەى راگەیاندووە، لە بودجەى گشتى ساڵى ٢٠٢١ تەنیا چواریەکى بودجەى پترۆدۆلار بۆ شارەکە خەرجکراوە.  بەگوێرەى یاساى بودجەى عێراق هەر پارێزگایەکى بەرهەمهێنى نەوت ٥ % ى داهاتى هەناردەى نەوتەکەى یان بەرهەمهێنانى بۆ نێوخۆ، یان گازە سرووشتییەکەى بۆ خەرجدەکرێتەوە.  ئەندامەکەى پێشووى ئەنجوومەنى پارێزگاى کەرکووک ئاشکرایکرد، بەهۆى لەکارخستنى ئەنجوومەنى پارێزگاى شارەکە تەنیا ئیدارەى شارەکە ئاگادارى چۆنێتیى خەرجکردنى بودجەى پترۆدۆلار و بڕەکەیەتى.  گوتیشى: "پێشتر پڕۆژەکان دەچوونە ئەنجوومەنى پارێزگا بۆ پەسندکردنیان، بەڵام ئێستا پارێزگارى کەرکووک بەوەکالەت خۆى پرۆژە دیاری دەکات و نازانرێت چەند لەو پرۆژانە خەیاڵین، چەندنیان راستەقینەن و چەندیان گەندەڵییان تێداکراوە".  لەپاش رووداوەکانى ١٦ ى ئۆکتۆبەرى ساڵى ٢٠١٧، ئیدارەى شارەکە لەلایەن راکان جبوورى، پارێزگارى کەرکووک بە وەکالەت بەڕێوەدەبرێت و ئەنجوومەنى پارێزگاکەى پەکخراوە، تاوەکو هەڵوەشاندنەوە لەلایەن ئەنجوومەنى نوێنەرانى عێراقەوە لە ساڵى ٢٠١٩.