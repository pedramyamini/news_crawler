ئەمڕۆ دووشەممە ١٤ - ٠٢ - ٢٠٢٢ مەحموود محەممەد، گوتەبێژی پارتی دیموکراتی کوردستان لە راگەیێندراوێکدا ئاماژەی بەوە کرد، "دوای ئەو پێشهاتە سیاسی و كۆسپ و تەگەرانەی خرانە بەردەم هەڵبژاردنی سەرۆككۆماری عێراق و، لەپێناو بەردەوامبوونی هەنگاوە دەستوورییەكانی ناو پڕۆسەی سیاسیی عێراق"، رێبەر ئەحمەدیان بەربژێر کردووە بۆ ئەو پۆستە.  پێشتر سەرچاوەیەک لە پارتی دیموکراتی کوردستانەوە بە تۆڕی میدیایی رووداوی راگەیاند، رێبەری ئەحمەد خۆی بۆ پۆستی سەرۆککۆماری عێراق بەربژێرکردووە.  سەرچاوەیەکی دیکە لە پەرلەمانی عێراق هەواڵەکەی بۆ تۆڕی میدیایی رووداو پشتڕاستکردەوە کە رێبەر ئەحمەد خۆی بۆ ئەو پۆستە بەربژێر کردووە.  دوێنێ یەکشەممە ١٣ - ٠٢ - ٢٠٢٢ دادگەی فیدراڵی عێراق بڕیاریدا بەربژێربوونی هۆشیار زێباری رەتبکاتەوە، تاوەکو ئەو کاتەش هۆشیار زێباری تاکە بەربژێری پارتی بوو، بەڵام ئەمڕۆ سەرچاوەیەک لە پارتی دیموکراتی کوردستانەوە رایگەیاند، لە کۆبوونەوەی مەکتەبی سیاسیی حیزبەکە بڕیاردراوە کە رێبەر ئەحمەد، وەزیری ناوخۆی هەرێمی کوردستان بۆ ئەو پۆستە بەربژێر بکەن.  رۆژی دووشەممە ٧ی شوبات ماوەی دەستووری بۆ هەڵبژاردنی سەرۆککۆماری عێراق بەبێ هەڵبژاردنی سەرۆککۆماری نوێ کۆتاییهات، رۆژێک دواتر پەرلەمانی عێراق رایگەیاند، لە رۆژی چوارشەممەوە ٩ی شوبات جارێکی دیکە دەرگەی خۆبەربژێرکردن بۆ پۆستی سەرۆککۆمار دەکرێتەوە.  رێبەر ئەحمەد لە ساڵی ٢٠٢٠ ـەوە وەزیری ناوخۆی حکومەتی هەرێمی کوردستانە و تاکە بەربژێری پارتییە بۆ پۆستی سەرۆککۆمار، ناوی تەواوی رێبەر ئەحمەد خالیدە و خەڵکی گوندی هەرنێیە و ساڵی ١٩٦٨ لەدایکبووە.  بڕوانامەی بەکالۆریۆسی لە ئەندازیاری مەدەنی لە زانکۆی سەڵاحەدین بەدەستهێناوە، دواتر بڕوانامەی ماستەری لە ئاسایشی نەتەوەیی لە زانکۆی بەغدا بەدەستهێناوە.  لە ساڵانی ٢٠٠٠ تاوەکو ٢٠٠٥ بەڕێوەبەری نەهێشتنی تاوانی رێکخراو لە بەرگریی سەر بە دەزگای پاراستن بووە. دواتر لە ساڵانی ٢٠٠٥ تاوەکو ٢٠١٢ بەڕێوەبەری شیکاریی هەواڵگریی ئاژانسی پاراستنی هەرێمی کوردستان بووە. لە ساڵانی ٢٠١٢ تاوەکو ٢٠١٨ ـش سەرۆکی بەشی هاوئاهەنگیی هاوبەشی ئەنجوومەنی ئاسایشی هەرێمی کوردستان بووە.  وەکو نەریتێکی سیاسی دوای ساڵی ٢٠٠٥ پۆستی سەرۆککۆمار دراوەتە کورد. لەو کاتەشەوە تاوەکو ساڵی ٢٠١٨ بەپێی رێککەوتنی ستراتیژی نێوان پارتی و یەکێتی پۆستەکە دەدرایە یەکێتی، بەڵام لەو ساڵەدا پارتی بەربژێری بۆ ئەو پۆستە هەبوو و لە هۆڵی پەرلەمانی عێراق رکابەرییەکە لە بەرژەوەندیی یەکێتی یەکلاییکرایەوە.   بەپێی دەستووری فیدراڵیی عێراق، دەبێت لە ماوەی ٣٠ رۆژدا لە دوای بەڕێوەچوونی یەکەم دانیشتنی خولی نوێی پەرلەمان سەرۆککۆماری نوێ هەڵبژێردرێت، پێشتر پەرلەمانی عێراق لە ٨ی مانگی یەکی رابردوو تاوەکو ٧ ـی ئەم مانگەی بۆ ئەو مەبەستە دیاریکردبوو.  ناکۆکیی نێوان لایەنە سیاسییەکان لەبارەی بەربژێر بۆ پۆستی سەرۆککۆمار و شێوازی پێکهێنانی کابینەی نوێی حکومەت رێگر بوو لە هەڵبژاردنی سەرۆککۆمار لەو وادەیەی کە پێشتر پەرلەمان بۆی دیاریکردبوون، بۆیە رۆژی دووشەممە وادەکە کۆتاییهات بەبێ ئەوەی پەرلەمان بتوانێت سەرۆککۆماری نوێ هەڵبژێرێت.