ئیبراهیم مەعرووف، کارمەندی ژینگەپارێز دەڵێت، دەرچووی پەیمانگەی وەرزشییە و لە بەشەکەی خۆی لە یەکەمەکان بووە، بەڵام ئێستا بە ناچاری کاری پاککردنەوە دەکات و ٧٢ رۆژە مووچەی پێنەدراوە، ئاماژەی بەوەش کرد کە خێزاندارە و ئەو پارەیەی وەریدەگرێت پارەی کرێ خانوو و کارەبا و ئاوی لێدەدات و ٣٠ هەزار دیناری دەمێنێتەوە.  ئیبراهیم محەممەد، کارمەندی ژینگەپارێز دەڵێت، تاوەکو مووچە وەردەگرن لەسەر خۆپێشاندان و ناڕەزایی بەردەوام دەبن.  ماوەی شەش رۆژە کرێکارەکانی سنووری ئیدارەی راپەڕین کاری کۆکردنەوەی زبڵ و خاشاکیان راگرتووە، هەموو سوچێکی شار پڕ بووە لە زبڵ و خاشاک.  تێکچوونی سیمای شار، بۆنێکی ناخۆش سەرتاپای کۆچە و کۆڵانەکانی داگرتووە.  سیامەند کەریم، فەرمانبەر باس لەوە دەکات، بەهۆی بۆنی ناخۆشی شارەوە منداڵە ساواکەیی بردووەتە ماڵی خزمێکیان، "ناتوانین لە ماڵەوە بنووین بەهۆی بۆنی پیسی زبڵ و خاشاکەوە". زبڵ و خاشاکێکی زۆر لەنزیک نەخۆشخانەیەکی رانییە فڕیدراوە و کاسبکارێک دەڵێت، "ئەوە کارەساتە و ئەو خەڵکە هەمووی تووشی نەخۆشی دەبێت".  کرێکار و شۆفێرانی پاککەرەوەی سنووری ئیدارەی راپەڕین ٨٠٠ کەسن، مووچەی مانگانەیان نزیکەی ٣٠٠ ملیۆن دینارە، کۆمپانیاکە دەڵێت، چوار مانگە حکومەت شایستە داراییەکانی پێنەداون.  ئاسۆ عومەر، سەرپەرشتیاری کۆمپانیای گارێکس دەڵێت، "چەندین رۆژە بەدوای وەرگرتنی شایستە داراییەکانمانین، بەڵام ناماندەنێ و تاوەکو ئێستا هیچمان بۆ نەکراوە".  فەرمانی خەرجکردن و چەکی مووچەی کرێکارەکان لەلایەن شارەوانییەوە ئاراستەی بانکی رانیە کراوە، بەڵام پێیان گوتراوە، بانک پارەی تێدا نییە.  رێباز پیرۆت، جێگری بەڕێوەبەری شارەوانییەکانی راپەڕین ئاماژە بەوە دەکات، "فەرمانی خەرجکردن و چەکمان بۆ بانک ناردووە کە شایستە داراییەکانی کۆمپانیا خەرج بکرێت، بەڵام لە بانک دەڵێن پارەمان نییە و لە سنووری ئیدارەی راپەڕینەوە بە هەموو لایەک خەریکین ئەم کێشەیە چارەسەر بکەین".  ئیدارەی راپەڕین ١٥ شارەوانیی هەیە، رۆژانە ٣٣٠ تۆن زبڵ و خاشاکی تێدا کۆدەکرایەوە.