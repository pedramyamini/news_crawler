رۆژی سێشەممە ١٥ - ٠٢ - ٢٠٢٢ شۆڕش ئیسماعیل، گوتەبێژی پۆلیسی راپەڕین بە تۆڕی میدیایی رووداوی راگەیاند، سەر لە ئێوارەی ئەمڕۆ سێشەممە، دوو هاوژین کە بۆ ئاهەنگێکی خێزانی دەچوون، لەلایەن سێ کەسەوە رێگەیان لێدەگیرێت و پیاوەکە دەدرێتە بەر چەقۆ و دوای گەیاندنی بە نەخۆشخانە گیان لەدەستدەدات.  شۆڕش ئیسماعیل گوتی: "پیاوەکە ناوی (ق. ب. ع)ـە و لەدایکبووی ساڵی ١٩٦٨ ـە، دانیشتووی گەڕەکی راپەڕینە لە قەڵادزێ و پێشمەرگەیە لە لیوای ٦ ـی پیادە، دوای ئەوەی بە برینداری گەیەندراوەتە نەخۆشخانە گیانی لەدەستداوە و شوێنەواری ٤ چەقۆ بەسەر جەستەیەوە بووە و هاوژینەکەشی بە سووکی برینداربووە. "  هاوژینی کوژراوەکە قسەی بۆ پۆلیس کردووە و گوتوویەتی، "بەیەکەوە ویستویانە بچن بۆ هۆڵی ئاهەنگێک لە قەڵادزێ، لەلایەن سێ کەسی ناسراو بە چەقۆ هێرشی کراوەتەسەر و بەسەختی برینداریان کردووە و دواتر گیانی لەدەستداوە. "  بە بڕیاری دادوەر و بە ماددەی ٤٠٦ لە یاسایی سزادانی عێراقی، فەرمانی دەستگیرکردن بۆ تۆمەتباران دەرچووە و دۆسیەی لێکۆڵینەوەش بۆ رووداوەکە کراوەتەوە.