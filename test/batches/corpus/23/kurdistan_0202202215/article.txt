هەکار هرووری، سەرپەرشتیاری لیژنەی موەلیدە ئەهلییەکانی دهۆک، شەوی رابردوو ١ - ٢ - ٢٠٢٢، بە تۆڕی میدیایی رووداوی راگەیاند، نرخیان بە فەرمی رانەگەیاندووە لەسەرداوای ئیدارەی پارێزگا. گوتیشی، "نرخی ئەمپێر لە نێوان ٢١ بۆ ٢٢ هەزار دینار دەبێت بۆ مانگی رابردوو. "  لە دهۆک جیاواز لە شوێنەکانی دیکە، لە کاتی نەبوونی کارەبای نیشتمانیدا شەو و رۆژ، موەلیدەکان کارەبا دەدەنە هاونیشتمانیان.   رۆژی چوارشەممە ٢ - ٢ - ٢٠٢٢، تاریق سەمین، سەرۆكی كۆمەڵەی موەلیدە ئەهلییەكانی سلێمانی، بە تۆڕی میدیایی رووداوی راگەیاند، "ئەمڕۆ نرخی کارەبای موەلیدە بۆ یەک ئەمپێر لەنێوان ١٥ بۆ ١٦ هەزار و ٥٠٠ دینار دیاریکرا، جگە لەو موەلیدانەی ٢٤ کاژێریی کارەبا دەدەن، ئەوانەش چەند موەلیدەکی کەمن و لەسەر خواستی خەڵکە، بەتایبەت ئەوکەسانەی کارەکانیان بە کارەبا دەڕوات و پێویستیان بە کارەبای ٢٤ کاژێرییە. "  تاریق سەمین، سەرۆكی كۆمەڵەی موەلیدە ئەهلییەكانی سلێمانی، ئاماژەی بەوەش کرد، بۆ ئەم مانگەش خشتەی پێدانی موەلیدە وەکو مانگی رابردوو دەبێت، رۆژانە لە نەبوونی کارەبای نیشتمانیدا، لە کاژێر ٠٦: ٣٠ بەیانی بۆ کاژێر ٠٨: ٠٠ کارەبای موەلیدە دەدەن، هەروەها نیوەڕوان لە ١٢: ٠٠ی نیوەڕۆ بۆ یەکی بەرەبەیان، تەنیا رۆژی هەینی و رۆژانی پشووە فەرمییەکان نەبێت، کە بەیانیان کاژێر ٠٦: ٣٠ موەلیدە کارپێناکەن و لە کاژێر ١٠: ٠٠ی بەیانییەوە تاوەکو یەکی بەرەبەیان کار بە موەلیدە دەکەن لەکاتی پچڕانی کارەبای نیشتمانیدا.  لە هەولێر نرخی ئەمپێری موەلیدە جیاوازە، لە ١١ هەزارەوە دەستپێدەکات و لە هەندێک شوێن دەگاتە ١٧ هەزار و ٥٠٠ دینار، قارەمان مەولوود، سەرۆکی لێژنەی مۆلیدە ئەهلییەکانی هەولێر، بە تۆڕی میدیایی رووداوی راگەیاند، مانگی رابردوو موەلیدەکان ٣٦٠ کاژێر کارەبایان داوە کە دەکاتە ١٢ کاژێر لە رۆژێکدا.  سەبارەت بە زیادبوونی نرخی موەلیدە، قارەمان مەولوود گوتی: "هۆکارەکەی زیادبوونی ئەو کارەبایەیە کە دابینمان کردووە، هەروەها بەرزبوونەوەی نرخی گاوازیل کە ئێستا لیتری بۆ نزیکەی ٧١٠ و ٧٢٠ دینار زیادیکردووە".  لە هەڵەبجە تاوەکو ئەمڕۆ چوارشەممە نرخی ئەمپێری موەلیدە دیاری نەکراوە، دینا ئەحمەد، سەرۆکی لیژنە هاوبەشەکانی قایمقامییەتی هەڵەبجە بە تۆڕی میدیایی رووداوی گوت، مانگی رابردوو موەلیدەکان نزیکەی ٣٠٠ کاژێر کارەبایان دابینکردووە، بەڵام هێشتا نرخەکەیان دیاری نەکردووە.  لەکاتی نەبوونی کارەبای نیشتمانیدا لە هەڵەبجە کاژێر ٠٧: ٠٠ی بەیانی تاوەکو ٠٨: ٣٠، هەروەها ١٢: ٠٠ نیوەڕۆ بۆ ٠١: ٠٠ی بەرەبەیان موەلیدەکان کارەبا دەدەنە هاونیشتمانیان.  لە هەرێمی کوردستان بە هەردوو کارەبای نیشتمانی و موەلیدەکانەوە، لە زۆرینەی ناوچەکان ٢٤ کاژێر کارەبا نادەنە هاونیشتمانیان.