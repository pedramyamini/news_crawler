کاژێر ٩ی شەوی رابردوو چەند چەکدارێک بە ئۆتۆمبێل چوونەنێو گوندی قەڵاواری سەر بە شاری سەرپێڵی زەهاو و تەقەیان بەنێو خەڵکدا کرد و بەپێی سەرچاوە خۆجێییەکان سێ هاونیشتمانی بە ناوەکانی گوڵمراد مرادی، سامان بووچانی و مەنسوور حەیدەری بریندار کراون. چەکدارەکان تەقەیان لە ماڵ، ئۆتۆمبێل و دووکانی گوندەکە کردووە و زیانی زۆریان بە هاونیشتمانییان گەیاندووە.  تاوەکو ئێستا بەرپرسانی حکومی، دادوەری و پۆلیس قسەیان لەسەر ئەو هێرشە نەکردووە، بەڵام سەرچاوە خۆجێییەکان دەڵێن، ئەو کەسانەی هێرشیانکردووە کەسانی پەڕگیری سوننە مەزهەبن.  رێکخراوی دیموکراتیکی یارسان دەڵێت، ماوەیەک پێش چەند چەکدارێک هێرشیانکردووەتە سەر گوندی رێسانی داڵاهۆش کە دانیشتووانەکەی یارسانن. ئەو رێکخراوە دەڵێت، خەڵک چەند کاژێر بەرگرییان لەخۆیان کردووە، بەڵام پۆلیس نەچووەتە گوندەکە.