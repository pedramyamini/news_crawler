ئەو دوو خوشکە بە ناوەکانی ئانیا و ئاژین ئاودێر، رۆژی ١٧ - ١٢ - ٢٠٢١ لەگەڵ دایک و باوک و خوشک و برایەکی دووانە لە قەڵادزێوە بەرەو تورکیا بەڕێکەوتبوون؛ شەوی ٢٣ - ١٢ - ٢٠٢١ لە دەریای ئیجەدا خنکان.  عەلی مام جووتیار، خاڵی منداڵەکان دەڵێت، "دایک و باوکیان دوو منداڵی دووانە و شیرەخۆریشیان پێیە و نەگەڕاونەتەوە، تازەش ناتوانن چاویان بە پشدەر و خانوو و ماڵیان بکەوێتەوە و بەرگە ناگرن".  باوکی ئەو دوو خوشکە کارمەندی ئاسایش بووە. لە ماوەی دوو مانگی رابردوودا ئەمە نۆیەمین تەرمی رێگەی ئەوروپایە دەهێندرێنەوە ئیدارەی راپەڕین؛ ٢٩ کەسی دیکەی ناوچەکەش هێشتا تەرمەکانیان لە ئیجە و نۆکەندی ئینگلیزن و نەدۆزراونەتەوە.  بەکر عەلی، سەرۆکی کۆمەڵەی گەڕاوەکانی ئەوروپا رایگەیاند، "لە دیسەمبەری ساڵی رابردوودا بەهۆی تێکشکانی سێ بەلەمەوە ٩٨ هاووڵاتیی کوردستان خنکاون لە ئیجە و نۆکەندی ئینگلیز و بەشی زۆریان تەرمەکانیان نەدۆزراوەتەوە و گەڕان بەدوایاندا بەردەوامە".  بەپێی ئەو ئامارانەی رووداو لە نووسینگەی ڤیزە و فڕۆکەوانییەکان دەستیکەوتووە، بۆ بەهاری ئەمساڵ زیاتر لە ٣٠٠٠ کەسی دیکە نیازیان بە کۆچکردنە.  هونەر حوسێن، خاوەن نووسینگە دەڵێت، "لەبری ئەوەی هێنانەوەی ئەم تەرمانە ببێتە هۆکاری کەمبوونەوەی کۆچی گەنجان، بە پێچەوانەوە لەگەڵ زەحمەتبوونی وەرگرتنی ڤیزە، بەڵام رۆژانە داواکاریی زۆر هەیە و چاوەڕێ دەکرێت ئەمساڵ رۆشتن زۆر لە ساڵی رابردوو زیاتر بێت".  ساڵی رابردوو نزیکەی ٩٠٠٠ کەسی دانیشتووی راپەڕین بەرەو ئەوروپا کۆچیان کردووە، لەوانە ٣٨ کەسیان لە رێگەدا خنکاون و نزیکەی ٣٠٠٠ کەسیش گەڕاونەتەوە.