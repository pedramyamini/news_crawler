لە بەرنامەی ئەمجارەی لەگەڵ رەنجدا کە شەوی یەکشەممە ١٣ - ٢ - ٢٠٢٢ پێشکێشکرا، پسپۆڕانی ئاو رەخنە و تێبینی و پێشنیازەکانیان لەبارەی پرسەکانی پەیوەست بە ئاو خستەڕوو؛ لە بەرنامەکەدا بەڕێوەبەری بەنداوەکانی هەرێمی کوردستان و راوێژکارێکی سەرۆکی حکومەتی هەرێمی کوردستانیش بەشداربوون.  رەحمان خانی، بەڕێوەبەری بەنداوەکانی هەرێمی کوردستان گوتی: "لە هەندێک شوێن بارانێکی زۆر باریووە. بۆ نموونە، لە دەربەندیخان نزیکەی ١٠٠ میلیمەتر باران زیاتر لە ساڵی رابردوو باریووە؛ لە دووکان نزیکەی ٥٠ ملیم زیاتر لە ساڵی رابردوو باریووە؛ بەڵام لە دهۆک کەمتر لە ساڵی رابردوو باریووە؛ ئەو بەفرەشی باریوە بە راستی دڵخۆشکەرە، چونکە بۆ بووژاندنەوەی ئاوی ژێر زەوی گرنگە".  رەحمان خانی باسی لە سەرچاوەکانی ئاو لە عێراق کرد و گوتی: "هەر پێنج سەرچاوەکەی ئاوی عێراق لە هەرێمی کوردستانن. ژمارەیەکی زۆر بەنداو لە سەر رووبارەکانی دیجلە و فورات دروستکراون و ئەوانیش کێشەی گەورە بۆ باشووری عێراق دروستدەکەن".  بەڕێوەبەری بەنداوەکانی هەرێمی کوردستان گوتیشی، دەبێت سیاسەتی هاوسەنگی هەبێت و دڵنیایی ئەوە بدرێت کە هەرێمی کوردستان نابیێتە مەترسی بۆ هیچ شوێنێک، بەتایبەتی عێراق؛ هەروەها ئەو دڵنییاییە بدرێت کە هەرێمی کوردستان یاسای نێودەوڵەتی ئاو جێبەجێ دەکات.  ئەكرەم ئەحمەد، بەڕێوەبەری پێشووی بەنداوەکانی  هەرێمی كوردستان لە بەرنامەکەدا گوتی: "لەنێو حکومەتەکاندا خاوەنداریکردن لە ئاو گرنگە؛ لە هەرێمی کوردستان و لە عێراقیش ئاو ئەو خاوەنەی نییە؛ خاوەنداریکردن لە بەرهەمی ئاوەوە دەستپێدەکات تاوەکو بەکاربەری ئاو و خاوێنکردنەوەی پڕۆژەکانی ئاو بۆ بەکارهێنانەوەیان".  ئاستی ئاوی کۆگاکراو لە هەرێمی کوردستان، ٣ ملیار و ٤٠٠ هەزار مەترە، ئەوەش ملیارێک لە ساڵی رابردوو کەمترە.  راوێژكارێکی سەرۆكی حكومەتی هەرێمی كوردستان لە بەرنامەکەدا گوتی، گرنگە هەرێمی کوردستان و عێراق هاوئاهەنگی زیاتریان لە ئاو و کشتوکاڵدا هەبێت.  د. بێوار خنسی، راوێژكاری سەرۆكی حكومەتی هەرێمی كوردستان گوتی: "سێ ساڵە لە ئەنجوومەنی وەزیران چەند لیژنەیەک پێکهێندراون؛ دەکرێت کاری ئەوان لە راگەیاندنەکاندا بڵاونەبێتەوە، بەڵام لێکۆڵینەوەی بەردەوام لەسەر ئاوی ژێر زەوی و ئاوی رووبارەکان دەکەن کە چی بکەین و چی نەکەین".  راوێژکارەکەی سەرۆکی حکومەتی هەرێمی کوردستان رایگەیاند: "ئەگەر باسی یەدەگی ئاوی ژێر زەوی بکەین، هەشت بۆ نۆ حەوزی ئاوی ژێرزەوییمان هەن، لە دەشتی زاخۆوە بگرە تاوەکو دەگاتە خانەقین. هیچ حەوزێک خوێندنەوەیەکی زانستییانەی رێکوپێکی بۆ نەکراوە  کە روونی بکاتەوە پانتایی ئەوەندەیە، قەبارەی ئەوەندەیە، جۆرەکەی ئەوەیە، قەبارەی ئاوی ئەوەندەیە، قەبارەی ئاوی یەدەگی ئەوەندەیە، دەتوانیت هێندە ئاو دەربکەیت".  د. بێوار خنسی ئاماژەی بەوەشکرد، وێڕای ئەوەی بیرێکی زۆر هەڵکەندراوە و ئەوەش کاریگەریی نەرێنی زۆری هەیە، ٢٥ هەزار بیریش بێ مۆڵەت لێدراون.  ٣٧ بەنداو لەعێراقدا هەن و تەنیا پێنج بەنداویان ئاویان تێدایە؛ پسپۆڕێکی ئاو دەڵێت، گرنگی بەنداو ئەوەیە بزاندرێت چۆن ئاوی تێدا کۆدەکرێتەوە.  شوان جاف، پسپۆڕی ئاو لە بەرنامەی لەگەڵ رەنج گوتی: "ئەگەر سەیری ئامارەکانی بەبیابانبوون بکەین لە عێراقدا، ساڵی ١٩٥٠ عێراق ٦٠ % ی بیابان بووە، لە ساڵی ٢٠١٢ بووەتە ٧٢ %؛ هێڵی سووکی بیابان لە خوار کەرکووکەوە کشاوە بەرەو کەلار".  هەروەها د. دارا فایەق، پسپۆڕ لە بواری ئاوی ژێرزەوی باسی لەوەکرد، دەتوانرێت لە هەرێمی کوردستان چەندین بەنداوی بچووک و گەورەش درووستبکرێن و ئاوی ژێر زەویش بۆ ئەوە گونجاوە.  د. دارا فایەق گوتی: "جێگەی دڵخۆشییە کە حکومەتی هەرێمی کوردستان دەڵێت نۆ بەنداو درووستدەکات، بەڵام پێشبینی زیاترمان لە حکومەت دەکرد. وڵاتێکی وەکو کۆریای باشوور نزیکەی ١٨ هەزار بەنداوی درووستکردووە؛ تورکیا کە نزیکمانە و سەرباری ئەو هەموو سەرچاوەی ئاوەی کە هەیەتی ٥٨٣ بەنداوی درووستکردووە؛ ئێران ٨٧ بۆ ٩٠ بەنداو و سووریا ٧٥ بۆ ٨٠ بەنداوی هەیە؛ ئایا لە عێراق و هەرێمی کوردستان چەند درووستکراوە؟، دەبوایە ئێستا ژمارەکەمان بە سەتان بوایە".