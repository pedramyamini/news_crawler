رەجەب حاجی عەزیز، سەرۆکی ئەنجوومەنی عەلوەی هەولێر بە رادیۆی رووداوی راگەیاند: "ئێستا کاتەکەی وایە کە هێشتا بەرهەمی خۆماڵی پێنەگەیشتووە و هەر بەرهەمی دەرەکی هەیە. سەرمای ئەم دواییەش کاریگەریی زۆری لەسەر بەرهەمی دەرەکی هەبوو کە لە بازاڕدا کەم ببێتەوە. هەر کاتێکیش بەرهەم لە بازاڕدا کەمبووەوە داخوازی لەسەری زیاد دەکات کە تاوەکو ئەندازەیەک گران دەبێت. "  سەرۆکی ئەنجوومەنی عەلوەی هەولێر ئاماژەی بەوە دا، ئەوەی زیاتر کەمبووەتەوە سەوزەیە نەک میوە. سەرما کاریگەریی لەسەر سەوزەی خۆماڵی هەبووە و زۆربەی زوقم بردوویەتی و خراپ بووە.   بەگوتەی رەجەب حاجی عەزیز، بەشێکی کەم لە بەرهەمی نێوخۆ ماوە و خراپ نەبووە و لە خانووی پلاستیکیدایە، بۆ دابینکردنی سەوزەی وەک کەوەر و کەرەوز و تەڕەتیزە زیاتر پشت بە بەرهەمی نێوخۆیی دەبەستن. ئەم سەرمایە تاوەکو مانگێکی دیکەش هەر کاریگەریی لەسەر سەوزە دەبێت.   سەرۆکی ئەنجوومەنی عەلوەی هەولێر باسی لەوە کرد، پێشتر رۆژانە نزیکەی ١٠٠ ئۆتۆمبێل سەوزە چوونەتە ناو عەلوەی هەولێرەوە، بەڵام ئێستا ٥٠ - ٦٠ ئۆتۆمبێل دەچن کە رەنگە هەریەکەی نزیکەی تۆنێک بار بکەن.