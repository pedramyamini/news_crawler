عەبدولخالق تەڵعەت، نوێنەری حکومەتی هەرێمی کوردستان لە فەرماندەیی هێزە هاوبەشەکانی عێراق بە رادیۆی رووداوی راگەیاند: "تاوەکو ئەو هێزە نایاساییانە و لەنێویشیاندا پەکەکە لە شنگال بمێننەوە، رێککەوتنی شنگال جێبەجێ ناکرێت و هێشتا نەتوانراوە یەک هەنگاو لەو رێککەوتنە جێبەجێ بکرێت. "  دوای ئەوەی حکومەتی هەرێمی کوردستان و حکومەتی عێراق لەسەر شنگال رێککەوتن بۆ ئەوەی دۆخی ئەو شارە ئاسایی بکەنەوە و تەنیا پۆلیسی عێراقیی تێدا بێت، کەچی هێشتا ئەو رێککەوتنە جێبەجێ نەکراوە.  عەبدولخالق تەڵعەت هۆکارەکەی بۆ هەبوونی ئەو هەموو هێزە لەو شارەدا گەڕاندەوە کە ئەوەیش بووەتە هۆی ئەوەی گرژییەکی زۆر لەو ناوچەیەدا دروست ببێت و، حکومەتی عێراق نەتوانێت وەکو پێویست ئەو کێشەیە چارەسەر بکات.  شەوی سێشەممە ٢٠٢٢/٠٢/٠١ سوپای تورکیا بۆردوومانی چەند ناوچەیەکی شنگال و کەمپی مەخمووری کرد و بە گوتەی وەزارەتی بەرگریی تورکیا ئەو شوێنانەیان کردووەتە ئامانج کە چەکدارانی پەکەکەیان تێدا بووە.  عەبدولخالق تەڵعەت گوتی: "پەکەکە لە شنگال کێشەیەکە بۆ ناوچەکە و هۆکارێکە بۆ نەگەڕانەوەی ئاوارەبووانی ئەو شارە. هاوکات بەڕێوەنەبردنی شارەکەیش لەلایەن حکومەتەوە کێشەیەکی دیکەیە. ئەوانەیش هەموو رێخۆشکەر دەبن کە وڵاتێکی وەکو تورکیا بە بیانووی ئەوەی پەکەکە دژیەتی ئەو شارە بۆردوومان بکات. "  نوێنەری حکومەتی هەرێمی کوردستان لە فەرماندەیی هێزە هاوبەشەکانی عێراق جەختی لەوە کردەوە کە دەبێت حکومەتی داهاتوو ئەو هێزە نایاساییانەی شنگال چارەسەر بکات. ئەگەر ئەو هێزە چەکدارانە لەو شارە بمێننەوە کە پەکەکە یەکێکیانە، لەوانەیە حکومەتی عێراق ناچار ببێت بە شێوەیەکی سەربازی ئەو کێشەیە چارەسەر بکات.   بە گوتەی عەبدولخالق تەڵعەت، تورکیا یان هەر وڵاتێکی دیکە ئەگەر ئەو ناوچانە بۆردوومان بکات، ئەوە زەبرێکە بەر سەروەریی عێراق دەکەوێت. ئەوەی تورکیا کردی لە بەرژەوەندیی هیچ لایەنێکدا نییە. ئەگەر هێزەکانی پەکەکە یان هەر هێزێکی دیکە لەو ناوچانە بیانوو بە دەستەوە نەدەن، ئەو وڵاتانە ناتوانن بۆردوومان بکەن.