دادگەی باڵای فیدڕاڵیی عێراق لە دانیشتنی ئەمڕۆیدا یاسای نەوت و غازی هەرێمی کوردستانی بە "نادەستووری" هەژمارکرد و حکومەتی هەرێمی کوردستانی بە رادەستکردنی نەوت بە حکومەتی فیدڕاڵ و وەزارەتی نەوتی عێراق پابەندکرد.  دادگەکە لەسەر دوو سکاڵا بڕیاری دا کە لە ساڵانی ٢٠١٢ و ٢٠١٩ لەسەر هەرێمی کوردستان تۆمارکرابوون، سکاڵاکان تایبەتن بە نەوتی هەرێمی کوردستان و هەناردەکردنی.  سەرۆک مەسعود بارزانی لە بەشێکی دیکەی پەیامەکەیدا دەڵێت، " هیواخوازین هەردوو حكومەتی عێراقی و حكومەتی هەرێمی كوردستان بتوانن لەسەر گرفتەكان و بابەتی نەوت و گاز بگەنە رێككەوتن. لەگەڵ ئەوەشدا بۆ هەموو لایەك ئاشكرا دەكەین كە هەرێمی كوردستان بە هەموو توانایەكییەوە بەرگری لە مافە دەستوورییەكانی خۆی دەكات".  ئەیاد کاکەیی لە تیمی پارێزەرانی حکومەتی هەرێمی کوردستان کە ئامادەی دانیشتنەکەی ئەمڕۆی دادگەی باڵای فیدڕاڵی بوو، بە تۆڕی میدیایی رووداوی راگەیاند "ئەو داوایە لە ساڵی ٢٠١٢ پێشکەشکراوە و هەڵبژاردنی ئەم کاتە دەریدەخات دادگە بێلایەن نییە. "  ئەیاد کاکەیی گوتیشی "دیارە نەیارانی هەرێمی کوردستان و کورد لەڕێگەی دادگەی باڵای فیدڕاڵییەوە دەیانەوێت کۆمەڵێک شت بەسەر هەرێمی کوردستان بسەپێنن، ئەگەر نا ئەو داوایە کۆنە و چەند جارێک دواخراوە، بۆچی لەم کاتەدا دووبارە زیندوودەکرێتەوە و دادگە ئێستا بڕیاری یەکلاکەروە دەدات کە بڕیاری ئەو دادگەیە کار لە پەیوەندییەکانی هەرێمی کوردستان و بەغدا دەکات و رەنگە تا دێت لەبەغدا پاشگەزبوونەوە لە دەستووری عێراق ئەو شتانەی کە لەبەرژەوەندیی هەرێمی کوردستان هەیە پاشگەزبوونەوەی تێدا دەکرێت"   ئەو سکاڵایانەی ئەمڕۆ دادگەی باڵای فیدراڵی لەبارەیانەوە کۆبوویەوە و بڕیاری دا لەکاتێکدا دێت لایەنە سیاسییەکانی عێراق بەتایبەت لایەنە شیعییەکان ناکۆکیی قوڵیان لەبارەی پێکهێنانی حکومەتی نوێ هەیە.  دادگەی باڵای فیدڕاڵی لە دانیشتنەکەی ئەمڕۆیدا چوار بڕیاری لە دژی هەرێمی کوردستان دەرکرد کە تایبەتە بە نەوتی هەرێمی کوردستان، بڕیارەکانیش ئەمانەن:  ١ - یاسای نەوت و غازی هەرێمی کوردستان ژمارە ٢٢ی ساڵی ٢٠٠٧ نادەستوورییە و پووچەڵدەکرێتەوە، چونکە پێچەوانەی ماددەکانی ١١٠، ١١١، ١١٢، ١١٥، ١٢١، ١٣٠ی دەستووری کۆماری عێراقی ساڵی ٢٠٠٥ ە.  ٢ - پابەندکردنی حکومەتی هەرێمی کوردستان بە رادەستکردنی تەواوی ئەو بەرهەمە نەوتییەی لە کێڵگە نەوتییەکانی هەرێمی کوردستان و ناوچەکانی دیکەوە دەردەهێنرێت کە وەزارەتی سامانە سرووشتییەکانی هەرێمی کوردستان هەڵساوە بەدەرهێنانی نەوت لێیانەوە، هەروەها رادەستکردنی بە حکومەتی فیدراڵی لەڕێگەی وەزارەتی نەوتی عێراقەوە و رێگەی پێبدرێت لە بەکارهێنانی دەسەڵاتە دەستوورییەکانی لەبارەی دۆزینەوەی نەوت و دەرهێنان و هەناردەکردنی.  ٣ - سکاڵاکار دەتوانێت چاودێری پووچەڵبوونەوەی ئەو گرێبەستە نەوتییانە بکات کە حکومەتی هەرێمی کوردستان لەڕێگەی  سکاڵالێکراو وەزیری سامانە سرووشتییەکانی هەرێمی کوردستان لەگەڵ لایەنە بیانییەکان لە دەوڵەتان و کۆمپانیاکان بۆ دۆزینەوە و دەرهێنان و هەناردەکردنی نەوت و فرۆشتنییەوە واژۆی کردوون.  ٤ - پابەندکردنی حکومەتی هەرێمی کوردستان بە رێگەپێدان بە وەزارەتی نەوتی عێراق و دیوانی چاودێری فیدڕاڵی بە پێداچوونەوە بەسەرجەم گرێبەستە نەوتییەکان کە لەگەڵ حکومەتی هەرێمی کوردستان لەبارەی هەناردەکردنی نەوت و غاز و فرۆشتنییەوە واژۆکراو، بەمەبەستی وردبینیکردنی و دیاریکردنی ئەو مافانەی لەسەر هەرێمی کوردستانە و پشکی هەرێمی کوردستان لە بودجەی گشتی و بەو شێوەیەی کە گەیاندنی مافەکانی هاووڵاتیانی پارێزگاکانی هەرێمی کوردستان لە بودجەی گشتی فیدراڵی گەرەنتی بکات و دوانەکەوێت، دوای ئەوەی هەموو بڕگەکانی ئەم بڕیارە لەلایەن حکومەتی هەرێمی کوردستانەوە جێبەجێدەکرێت و حکومەتی فیدراڵی و دیوانی چاودێری دارایی فیدڕاڵی ئاماژە بەوە دەکات.  ٥ - پابەندکردنی سکاڵالێکراو بە پێدانی هەموو رسومات و خەرجی و کرێی پارێزەران بریکارەکانی سکاڵاکارەکان کە بڕی ١٠٠ هەزار دینار دەبێت و بەپێی یاسا دابەشدەکرێت.