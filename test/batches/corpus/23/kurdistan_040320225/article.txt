رۆژانی ٢٢ و ٢٣ و ٢٤ ـی ١٢ی ٢٠٢١ سێ بەلەمی کۆچبەران لە دەریای ئیجەدا نقوومبوون، رێوار رێبوار، لەگەڵ خێزانەکەی لە نێو ئەو بەلەمەدا بوون، کە شەوی ٢٣ - ١٢ - ٢٠٢١ لە تورکیاوە بەرەو یۆنان بەڕێکەوتن، باوکی و دایکی و دوو برای خنکان، بەڵام رێوار رزگاری بوو و بڕیاریداوە بگەڕێتەوە هەرێمی کوردستان.  رێوار دوای نزیکەی سێ مانگ گەڕایەوە هەرێمی کوردستان و راستەوخۆ رۆشتەوە بۆ کۆیە، بەشێک لە خەڵکی شارەکە پێشوازییەکی گەرمیان لە رێوار کرد و بە چەپکە گوڵەوە لەسەر رێگەی سەرەکیی کۆیە چاوەڕێیان دەکرد.  رێوار قسەی بۆ رۆژنامەڤانان کرد و لەبارەی گەڕانەوەی بۆ هەرێمی کوردستان گوتی، زۆرجار بەڵێنیان پێداوە بگەڕێنێتەوە بۆ هەرێمی کوردستان، بەڵام دواخراوە، گوتیشی، مامەڵەی ئەو کەسانەی لە یۆنان چاودێرییان دەکرد "باش" بووە لەگەڵی.  پووری رێوار کە ناوی شیلان جەوهەرە بە دڵێکی پڕەوە بە تۆڕی میدیایی رووداوی گوت، "بەڕاستی هەستێکی خۆشە.. خۆزگە ئەوانی دیکەش بهاتنایەتەوە".  رێکان عەبدوڵڵا، کە مامی رێوارە بە (تۆڕی میدیایی رووداو)ـی راگەیاند: رێوار خۆی بڕیاریدا بوو بگەڕێتەوە و لە کۆیە لەگەڵ باپیر و داپیری بژی.  رێکان عەبدوڵڵا لەبارەی گەڕاندنەوەی رێوار رایگەیاند گوتیشی: "لە دوای رووداوەکە هەرسێ سەرۆکایەتییەکەی هەرێمی کوردستان هاتنە سەر هێڵ و بڕیاریاندا هاوکار بن بۆ گەڕاندنەوەی رێوار. ئێمەش بریکارنامەکەمان بۆ کاک خەلیل عوسمان، هاوژینی رێواز فایەق، سەرۆکی پەرلەمان کرد، بۆ ئەوەی کاروبارەکانی هێنانەوەی رێوار لە ئەستۆ بگرێت".  سەبارەت بە هێنانەوەی تەرمی دایک و باوک و دوو براکەی رێوار، مامی رێوار گوتی: "ئێمە پشکنینی (دی ئێن ئەی)مان بۆ حکومەتی یۆنان ناردووە، چاوەڕێی رەزامەندیی ئەوانین بۆ هێنانەوەی تەرمەکان".  رێوار لە کاتی رووداوەکە تەمەنی ١١ ساڵان بوو و ئێستا بووەتە ١٢ ساڵ، بە گوتەی مامی، لە یۆنان یادی لە دایکبوونیان بۆ کردووەتەوە. ئێستا رێوار بڕیاریداوە بگەڕێتەوە شاری کۆیە و لەوێ لەگەڵ باپیری و داپیری بژی.  دوای رووداوەکە، ئاڵا شاڵی، نێردراوی تۆڕی میدیایی رووداو بۆ بەدواداچوونی چارەنووسی کۆچبەران چووە یۆنان، رێوار رێبوار بە ئاڵای گوتبوو، "سوێند بەخوا تەنیا شۆرتێک و فانیلەیەکم لەبەردابوو، خۆم بەقاچی کەسێکەوە گرت ئەگینا منیش دەخنکام. "  رێوار رێبوار هەروەها گوتبووی: "لە کاژێر ١١ ـی نیوەڕۆ تووشی ئەو کارەساتە بووین، بەلەمەکە چەند کاژێرێک لەدەوری خۆیدا دەسووڕایەوە، دواتر تەقی، من و دایکم و برا حەوت ساڵانەکەم بەیەکەوە بووین، باوکیشم لە شوێنێکی دیکە بوو، شەپۆلێک هات و لێمانیدا و پەرت و بڵاوی کردینەوە، هیچ هەواڵێکم لەبارەی چارەنووسی خێزانەکەمەوە نییە، هەر دەڵێن ماون و نەمردوون بەڵام نازانم لەکوێن. "  هەر ئەوکات ئاڵا شاڵی بە تەلەفۆن لەگەڵ باپیری رێوار قسەی کردبوو و هەواڵی زیندووبوونی نەوەکەی پێڕاگەیاندبوو، حاجی عەبدوڵڵا شیوەجانی، گوتبووی، "رێوار بگاتەوە دەستم کەمێک برینی قووڵی من و داپیری ساڕێژ دەبێت، ئەگەر ئەو ببینمەوە وادەزانم هەموویان هاتوونەتەوە. "