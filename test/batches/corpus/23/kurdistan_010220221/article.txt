شێڵتەرەکەی سلێمانی، نزیکەی ٥٠٠ سەگى تێدا کۆکراوەتەوە، رۆژانەش تیمێکى شارەوانى ٢٠ تاوەکو ٤٠ سەگ لە کۆڵانەکاندا دەگرن و دەیبەن بۆ ئەوێ. چاڵاکوانان و ئاژەڵدۆستان داوای هاریکاریی و دابینکردنى چارەسەر، دەرمان و پێداویستى پزیشکى بۆ سەگە بێلانەکانی شێڵتەرەکە دەکەن.   توانا ئەمین، سەرۆکى کەمپەینی پاراستنى سەگەکانە و دەڵێت، "ئەم شێڵتەرە وێرانەیە، یەک حەب، یەک مەقەست، یەک دەرمانى لێ نییە، بەشێک لە سەگەکان تووسى نەخۆشى و گەڕى هاتوون، ئەم کەمپەینەمان بۆ ئەوەیە لێرە ژوورێکى پزیشکى و داودەرمانیان بۆ دروستبکەین. "  گرفتى گەورەى ئەو سەگانە نەبوونی جێگەی مانەوەیە بۆ پاراستنیان لە سەرما و گەرما، چونکە بە جۆرێک دروستکراوە زیاتر لە پەرژین و زەوییەکى جیاکراوە دەچێت، هەر بۆیە بڵاوبوونەوەى نەخۆشیی لە سەگێک ئەگەری تووشبوونى سەتانى دیکەشى هەیە.  تابلۆ حەسەن، پزیشکى ڤێتێرنەرییە و باسی لەوە کرد، "سەگ پێویستى بەوەیە لە ساڵێکدا سێجار ڤاکسین بکرێت، پاشان حەبى کرمی پێبدرێت، ئەم شوێنە دەبوو وا دروستبکرێت کە جێگەى بەچکە، دایک، گەورە و بچووک، نێر و مێ بە جیا بوایە. "  شارەوانیی سلێمانى سەرپەرشتیی ئەو پرۆژەیە دەکات، ئەوەش لەڕێگەى تیمێکى ٣٠ کەسی لە پاسەوان، کارگوزار، شۆفێر و تیمى سەگ کۆکردنەوە.  سامان ساڵح، سەرپەرشتیارى شێڵتەرى سەگەکانە و گوتی، "کەموکورتیمان زۆرە، داوا دەکەین دەمانچەى بەنجمان بۆ دابین بکرێن. تیمەکان فراوان بکرێن، نەک وەکو ئێستا کە گەڕەکێک لە سەگ پاک دەکەینەوە، بۆ بەیانى سەگەکانى گەڕەکى دیکەى بۆ دێن. "  دوای بەدواداچوونى رووداو بۆ ئەو کێشەیە بەڕێوەبەرایەتى ڤێتێرنەریی سلێمانى بڕیاریدا لەم هەفتەیەدا تیمێکى پزیشکیان بۆ پێدانى حەب، دەرزى و پەرچکردنى گوێ و جیاکردنەوەى سەگەکان بنێرێتە شێڵتەرەکە.