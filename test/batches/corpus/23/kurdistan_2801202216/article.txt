رۆژی هەینی ٢٨ - ١ - ٢٠٢٢ هێزەکانی هاوپەیمانیی نێودەوڵەتی ئەو وێنەیەیان لە هەژمارەی تایبەتی هاوپەیمانان لە تۆڕی کۆمەڵایەتیی فەیسبووک بڵاوکردەوە کە تێیدا هێزە ئەمریکییەکان چوونەتە نێو خەڵک و تەوقە لەگەڵ هاووڵاتییاندا دەکەن.   هاوپەیمانیی نێودەوڵەتی لەوبارەیەوە ئاماژەی بەوە داوە کە هاوپەیمانان "راوێژدەدەن و یارمەتیی هێزە هاوبەشەکان دەدەن تاوەکو ئەو کاتەی دەتوانن داعش لە عێراق و سووریا ببەزێنن بۆ ئەوەی ئاسایشێکی درێژمەودا بێتە ئاراوە".   لە بەشێکی بڵاوکراوەکەدا هاوپەیمانان ئاماژە بەوە دەکات کە هێزەکانیان بەردەوام دەبن لە ئەنجامدانی ئۆپەراسیۆن لەگەڵ هاوبەشەکانیان دژی داعش؛ دەشڵێت، داعش هەڕەشەیەکە و نابێت رێگە بە دووبارە سەرهەڵدانەوەی بدرێت.   دوای نزیکەی هەفتەیەک لە شەڕ و پێکدادان، رۆژی چوارشەممە ٢٦ - ١ - ٢٠٢٢ هێزەکانی سووریای دیموکرات - هەسەدە رایگەیاند، دەستیان بەسەر زیندانی غوێرە لە گەڕەکی غوێرانی شاری حەسەکەدا گرتەوە.   هەسەدە دەڵێت، نزیکەی ١٠ هەزار شەڕڤان لە هەڵمەتی کۆنتڕۆڵکردنەوەی زیندانەکە و رووبەڕووبوونەوەی ئەو چەکدارانەی هێرشیان کردە سەر گرتووخانەکە بەشداربوون.   بە گوێرەی راگەیێندراوی فەرماندەی گشتیی هەسەدە، دەوروبەری کاژێر ٠٧: ٣٠ی ئێوارەی رۆژی ٢٠ی کانوونی دووەم، داعش ئۆتۆمبێلێک و ماتۆرسیکلێکی بۆمبڕێژکراوی لە نزیک دەروازەی گرتووخانەکە تەقاندەوە. دواتر شەڕ و پێکدادان لە نێوان هێزی پاسەوانی بەندینخانەکە و چەکدارانی داعش کە لە باشووری شارەکەوە چووبوونە نزیک گرتووخانەکە دروستبوو.   دوای ئەوە، چەکدارانی داعش سێ تەنکەری نەوتیان لە نزیک زیندانەکە تەقاندەوە بۆ ئەوەی دووکەڵ ئاسمان داپۆشێت تاوەکو فڕۆکە جەنگییەکان نەیانبینن و نەتوانن بۆردوومانیان بکەن.  هاوکات لەگەڵ ئەوە، ئەندامانی داعشی نێو زیندانەکە دەستیان بە یاخیبوون و رووبەڕووبوونەوەی هێزە ئەمنییەکان کرد، هێرشیان کردە سەر تیمە پزیشکی و چێشتلێنەر و پاسەوانەکانی نێو زیندانەکە و هەوڵی هەڵاتنیان دا.   بە گوێرەی هەسەدە، لانیکەم ٢٠٠ چەکداری خۆکۆژ لە هێرشەکەدا بەشداربوون، بەشێکیان لە ناوچەکانی سەرێ کانی، گرێ سپی و عێراقیشەوە چووبوون.  لە گەڕەکەکانی غوێرانی رۆژهەڵات، زهوور و گۆڕەپانی پانۆڕاما، شەڕ و پێکدادانی قورس روویدا.   لانیکەم ١٧٥ ئەندام و چەکداری داعش کوژران. ١٦٠ یان ئەو چەکدارانە بوون کە لە دەرەوەوە هێرشیان کردبووە سەر زیندانەکە و ١٥ی دیکەش ئەوانە بوون کە هەوڵیاندا لە زیندانەکە هەڵبێن. ٢٧ شەڕڤانیش لە شەڕەکەدا شەهید بوون.