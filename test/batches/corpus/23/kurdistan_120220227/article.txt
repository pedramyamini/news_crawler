ئەو ئەندامەی شاندی دانوستاندنکاری پارتی ئەمڕۆ شەممە ١٢ - ٢ - ٢٠٢٢ بە تۆڕی میدیایی رووداوی راگەیاند، ئەوەی بڵاوبووەتەوە بریتییە لە رەشنووسی یەکەمی رەوتی سەدر بۆ پارتی، نەوەک دەقی رێککەوتنەکە.   ئەندامەکەی شاندی دانوستاندنکاری پارتی کە نەیویست ناوی خۆی ئاشکرا بکات، رایانگەیاند، کاتێک شاندی هاوبەشی پارتیی و یەکێتی لە سەرەتای مانگی رابردوودا چوونە بەغدا، هۆشیار زێباری، ئەندامی مەکتەبی سیاسیی پارتی رەشنووسەکەی دایە عیماد ئەحمەد، ئەندامی مەکتەبی سیاسیی یەکێتی و پێی راگەیاند، رەوتی سەدر ئەم رەشنووسەی بۆ رێککەوتن پێداون.   ئەو ئەندامەی شاندی پارتی گوتی، هۆشیار زێباری بە عیماد ئەحمەدی راگەیاندووە کە پارتی و یەکێتی پێکەوە دەستکاری رەشنووسەکە دەکەن و دواتر رەشنووسێکی دیکەی هاوبەش دەدەنەوە رەوتی سەدر بۆ ئەوەی ببێتە بنەمای بەڕێوەبردنی وڵات لە ماوەی چوار ساڵی داهاتوودا و داواکارییەکانی کوردی بە روونی تێدا بێت.   بە گوتەی ئەندامەکەی شاندی پارتی، رەشنووسەکەی رەوتی سەدریش تەنیا کڵێشەیەکی گشتیی بووە، نەوەک وردەکارییەکانی تایبەت بە کارنامەی حکومەت لە ماوەی چوار ساڵی داهاتوودا.   لەبارەی هەمان بابەتیش، سەرچاوەیەکی رەوتی سەدر ئەمڕۆ شەممە بە تۆڕی میدیایی رووداوی راگەیاند، ئەوەی بڵاوبووەتەوە ئەو رەشنووسەیە کە دراوەتە پارتی، نەوەک ئەوەی رێککەوتنی لەسەر کراوە.