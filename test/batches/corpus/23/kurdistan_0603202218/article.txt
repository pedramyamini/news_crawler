ئەمڕۆ یەکشەممە ٦.٣.٢٠٢٢ شۆڕش ئیسماعیل، گوتەبێژی پۆلیسی راپەڕین بە تۆڕی میدیایی رووداوی راگەیاند، چوار کەس بەدەمامکەوە و بە دەمانچە رێگرییان لە چوار کەس کردووە، پارە و مۆبایلیان لێسەندوون، دواتر لێیان داون و هەڕەشەشیان لێکردوون، دوای تۆمارکردنی سکاڵا، تۆمەتبارەکان دەستگیرکران.  شۆڕش ئیسماعیل گوتی، "تۆمەتباران بە ناوەکانی (ع. و. س) لەدایکبووی ساڵی ٢٠٠٥ و (گ. م. ب) لەدایکبووی ساڵی ٢٠٠٢ و (ئ. ق. ع) لەدایکبووی ساڵی ٢٠٠٣ (د. ن. ع) لەدایکبووی ساڵی ٢٠٠٠ دەستگیرکراون و پەڕاوی لێکۆڵینەوەیان بۆ کراوەتەوە".  گوتەبێژی پۆلیسی راپەڕین ئاماژەی بەوەشکرد، دوای لێکۆڵینەوە لەگەڵ تۆمەتباران، لە بەردەم دادوەر و پۆلیسدا دانیان نا بەوەی کە دوای ئەوەی زانیویانە سکاڵاکاران پارەیان پێیە، پلانیان بۆ دادەڕێژن و دەمامك بەکاردێنن بۆ ئەوەی نەناسرێنەوە، دواتر لە شاری رانیە لە شەقامێکی چۆڵ، دەچنە سەر رێگەیان و پارەو مۆبایلەکان لێ دەسێنن.  تۆمەتبارەکان بەپێی ماددەی ٤٥٢ لە یاسایی سزادانی عێراقی لێکۆڵینەوەیان لەگەڵدا دەکرێ.