ئەم بڕیارەی هێزە ئەمنییەکان دوای ئەوەدێت، دوو مانگ لەمەوبەر عەرەبە هاوردەکان چوونە سەر گوندەکە، بەڵام لە بری سزادانی هاوردەکان ئێستا خەڵکی ناوچەکە باجەکەی دەدەن.  هێزە سەربازییەکان کە سەر بە فەرماندەیی ئۆپەراسیۆنەکانی کەرکووکن، بە خەڵکەکەیان گوتووە ئەوان لەسەر داوای راکان جبووری، پارێزگاری بە وەکالەتی کەرکووک فەرمانیان پێ کراوە هەموو جووڵەیەکی کارکردن لەو گوندە رابگرن.  لەبارەی راگرتنی کارکردنی جووتیاران لە گوندی شەناغە، زوهێر عەلی، بەڕێوەبەری فەرمانگەی کشتوکاڵی کەرکووک دەڵێت، "لە شەناغە و چەند ناوچەیەک ململانێ هەیە، ئەگەر ئەو کێشانە بەردەوام بن رووداوی لێ دەکەوێتەوە، رەنگە کوشتن لەو دوو لایەنە بکەوێتەوە، راگرتنەکە لەلایەن پارێزگای کەرکووک و فەرمانگەی کشتوکاڵ و فەرماندەی ئۆپراسیۆنەکانەوەیە پشت ئەستوور بە بڕیارەکانی وەزارەتی کشتوکاڵ و فەرمانگەی گشتی زەوی و زار".  ئازاد عارف رەسوول، شۆفێری تراکتۆر و جووتیارە، ئەو دەڵێت، "چەند جار ئێمەیان گرتووە رێگە نادەن کاربکەین، بە تراکتۆرەکان بسوڕێینەوە دەڵێن بڕۆنەوە ماڵەکانتان".  هەروەها بەکر مەجید، مەڕدارە و دەڵێت، "رێگە نادەن نە تۆو بکەین نە قەرسیل بکەین، من فەردەی گەنم بە ٣٠ هەزار دەکڕم، پێنج فەردە دەکاتە ٢٥ هەزار، ٦٠ بۆ ٧٠ سەر مەڕم هەیە نیوەی لە ژوورەوەیە".  محەممەد ئیسماعیل، نوێنەری جووتیارانی سەرگەڕان دەڵێت، "من لەگەڵ فەرماندەی لیواکە قسەمکرد، گوتم چۆن دەبێ خەڵک بوەستێنن، گوتی لای ئێمە نییە، نووسراو لە ئیدارەی کەرکووک کراوە بۆ فەرماندەی ئۆپەراسیۆنەکانی کەرکووک و لەوێوە بۆ ئێمە".  کێشەی زەوی و زاری گوندەکە لەکاتێکدایە عەرەبە هاوردەکان هیچ بەڵگەیەکی خاوەندارێتییان نییە لە بەرامبەردا دانیشتووە کوردەکان خاوەنی تاپۆی زەوی و زارەکانن.  زیاتر لە ٣٠٠ خێزان لە شەناغە نیشتەجێبووبوون، بەڵام ئێستا تەنیا ٣٠ ماڵ لە گوندەکە ماونەتەوە، پێنج هەزار دۆنم زەوی لە سنووری گوندەکە هەیە کە لە تەواوی ئەو زەوییانە کێڵان و تۆوکردن قەدەخەکراوە.