د. کاوە باسم، ئەندامی لیژنەی کارگە و کۆگاکان لە قایمقامیەتی قەزای دهۆک، لەبارەی هۆکاری دەرکردنی ئەو بڕیارە رۆژی سێشەممە ٠٨ - ٠٢ - ٢٠٢٢ قسەی بۆ ئەیوب نەسری، پەیامنێری تۆڕی میدیایی رووداو لە دهۆک کرد، ئەوەش لەمیانی بەشداریکردنی لە بوولتەنی هەواڵەکانی کاژێر ١٧: ٠٠ی تۆڕی میدیایی رووداو کە شەهیان تەحسین پێشکێشی دەکات و رایگەیاند، "ئێمە لە قایمقامیەتی قەزای دهۆک بە هاوئاهەنگی لەگەڵ پارێزگای دهۆک چەند رێنوێنییەکمان دەرکردووە؛ یەکێک لە رێنوێنییە سەرەکییەکان دەڵێت: ئەو ئاردەی لەلایەن بریکارەکانەوە دابەشی سەر خەڵک دەکرێت لە رێگەی بازگەکانەوە رێگە لە هەناردەکردنی دەگیرێت بۆ پارێزگاکانی دیکە، ئەگەر هاتوو لە دوو تۆن زیاتربێت".  بە گوتەی ئەو ئەندامەی لیژنەی کارگە و کۆگاکان لە قایمقامیەتی قەزای دهۆک، ئەو بڕیارەی ئەوان "کاریگەرییەکی راستەوخۆی لەسەر نرخی ئارد دەبێت لە پارێزگاکە، چونکە ئەو ئاردە دەدرێتە کارگەکان و ئەوانیش دەیدەنەوە نانەواخانە و فڕنەکان، بەمەش تاڕاددەیەک نرخەکەی کەم دەبێتەوە و دەتوانین نرخەکەی کۆنترۆڵ بکەین".  لەبارەی کاریگەرییەکانی ئەو بڕیارە لەسەر نانەواخانە و فڕنەکان، ئەحمەد مزوری، نوێنەری سەمونخانە و فڕنەکانی دهۆک قسەی بۆ نایف رەمەزان، پەیامنێری رووداو لە دهۆک کرد و رایگەیاند، "تاوەکو ئێستا ئەو بڕیارە هیچ کاریگەرییەکی لەسەر دابەزینی نرخی ئارد نەبووە؛ ئێستا ئەو ئاردە قەدەخە کراوە بچێتە دەرەوەی پارێزگای دهۆک، بەڵام سەمونخانەکان سوود لەو بڕیارە نابینین، چونکە ئەوان تەنیا ئاردی سفر بەکاردەهێنن".  بە گوتەی ئەحمەد مزوری، "تەنیا بە کەمکردنەوەی باج لەسەر ئاردی سفر، ئەو ئاردەی لە تورکیاوە هاوردە دەکرێت، سوودی بۆ سەمونخانەکانیش دەبێت".  پێشتر نوێنەرەکەی فڕن و سەمونخانەکانی دهۆک هەر بۆ رووداو باسی لەوە کردبوو، رۆژانە تێکڕا ٣ بۆ ٤ نانەواخانە و سەمونخانە دادەخرێن بەهۆی ئەو قەرزەی لەسەریان کەڵکە بووە و ناتوانن لە کارەکانیان بەردەوام بن، ئاماژەی بەوەش دابوو کە ئەگەر تاوەکو کۆتایی مانگی ١ چارەسەری ئەو قەیرانە نەکرێت، خاوەنی چەندین نانەواخانە و سەمونخانە بڕیاریانداوە شوێنەکانیان دابخەن.  لەبارەی کاریگەریی ئەو بڕیارەی قایمقامیەت لەسەر هەڵوێستی نانەواخانە و سەمونخانەکان، ئەحمەد مزوری گوتی، "راستە لە کۆتایی مانگی یەک خاوەنی نانەواخانە و سەمونخانەکان بڕیاریان دابوو شوێنەکانیان دابخەن، بەڵام حکومەت هاتە سەر خەت؛ دوێنێش لەگەڵ ئەنجوومەنی پارێزگا کۆبووینەوە و بەڵێنیان دا ئەوەی لە دەستیان بێت بۆمان بکەن؛ بەڵام تاوەکو ئێستا هیچ نەکراوە، رەنگە لە هەفتەی داهاتوودا بەشێک لە خاوەن نانەواخانە و سەمونخانەکان شوێنەکانیان دابخەن".