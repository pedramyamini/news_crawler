بەهمەن شێخ قادر، گوتەبێژی بەنزینخانەكانی سلێمانی لە میانی بەشداریكردنی لە  بەرنامەی بەكاتی سلێمانیی رادیۆی رووداو  رایگەیاند، بۆ چارەسەركردنی كێشەی  كەمی غازی ماڵان، لە بەشێكی بەنزینخانەكانی سلێمانی بوتڵی غازی ماڵان  پڕدەكەنەوە و گوتیشی، "ئێستا لە حەوت بەنزینخانە بوتڵی غازی  ماڵان پڕدەكرێتەوە، لە چەند رۆژی داهاتووشدا لە ٢٠ بەنزینخانە  پڕدەكرێنەوە. "   لەبارەی نرخی هەر بوتڵێكیش گوتەبێژی بەنزینخانەكانی سلێمانی باسی لەوە کرد، نرخی هەر بوتڵێك غاز لەسەر ئەوان ١١ هەزار دینار دەكەوێت، ئەوانیش  بە ١١ هەزار و ٥٠٠ دینار دەیفرۆشنەوە، گوتیشی، "ئەو كارە بەشێوەیەكی  كاتییە و دوای نەمانی قەیرانەكە كۆتایی دێت. "  پشكی پارێزگاكانی سلێمانی، هەڵەبجە، ئیدارەكانی راپەڕین و گەرمیان لە غاز  رۆژانە نزیكەی ٢٣٠ تۆنە.  بەگوتەی بەهمەن شێخ قادر، ئەو بڕە غازە پێداویستیی ئەو سنوورانە دابین ناکات، ئەوەش وایكردووە نرخی بوتڵێك غاز لە بازاڕی رەشدا بۆ نزیكەی ٢٠ هەزار دینار بەرزبێتەوە.