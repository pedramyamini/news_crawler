نەرمین محەممەد، نزیکەی ٢٨ ساڵ پێش ئێستا زەوییەکی کڕیوە و کردوویەتی بە خانوو، بەڵام کەسێک لە دادگە سکاڵای تۆمارکردووە و گوتوویەتی کە پێشتر زەوییەکە هی ئەو بووە، دواتر دادگە بڕیار دەدات کە خانووەکە لەو هاووڵاتییە وەربگیرێتەوە "چونکە ئەو زەوییە کاتی خۆی بە نووسراوی ساختە فرۆشراوە. "  نەرمین محەممەد بە تۆڕی میدیایی رووداوی گوت: "فاییلیان هێنا بە تاپۆ و وێنە، گوتی مامە بیفرۆشە و داوات دەکەم بۆ کەنەدا، دوای ٣٠ ساڵ هاتووەتەوە و دەڵێت مامەم بە ساختە فرۆشتوویەتی و ئەو ئاگای لێ نییە، بزانە چ رێگەیەکیان داناوە. "  بڕیاری دادگەی تێهەڵچوونەوەی هەولێر لە کاتێکدایە، نەرمین محەممەد ساڵی ١٩٩٤ بە بێوەژنی خانووەکەی بە هەزار و ٥٠٠ دیناری سویسری کڕیوە. خانووەکە بە ناوی خۆی بووە، لەو کاتەوە خۆی و دوو منداڵەکەی تێیدا نیشتەجێ بوون. دراوسێکانی بۆ دڵنەوایی سەردانی دەکەن، شاهێدی بۆ ئەوەش دەدەن کە نەرمین دێرینترینی گەڕەکەکەیانە.   دراوسێیەکی ئەو ژنە بە تەمەنە دەڵێت: "ئێمە دەزانین ئەو خانووە هی ئەوانە و هەر ئەوان لێرە بوونە، بەڵام ئەگەر کاتی خۆی بە ساختە ئەو کارە کرابێت ئەوە ئێمە نازانین. "  خاوەنی ئێستای خانووەکە باسل گۆرگیس، یاریزانی پێشووی هەڵبژاردەی عێراقە. ساڵی ١٩٨٨ زەوییەکەی بە دیاری لەلایەن حکومەتی ئەوکاتی عێراق وەرگرتووە، لە سەرەتای نەوەدەکانی سەدەی رابردوو دەچێتە کەنەدا. ئەو خانووە سێ جار کڕین و فرۆشتنی پێوە کراوە و نەرمین چوارەم کڕیارێتی. پارێزەرەکەی دەڵێت مامی باسل گورگیس بە فێڵ مامەڵەی بە زەوییەکەوە کردووە و فرۆشتوویەتی.  ئازاد چۆمانی، پارێزەری خاوەن زەوییەکەیە و دەڵێت: "وەکالەیەکیان بە ناوی باسل گۆرگیس کردووە و موڵکەکەیان فرۆشتووە، ئەو موڵکە چوار دەستی کردووە، ئەو ژنەمان لە تۆڕە کۆمەڵایەتییەکان بینی، بەڕاستی ئەو ژنە زۆر تاوانلێکراوە. "  دوای ٢٨ ساڵ، ئێستا دایە نەرمین بێلانە ماوەتەوە، باجی فێڵێک دەدات کە نزیکەکانی باسل کردوویانە، دادگا بڕیاری خۆی داوە و ئێستا ئەم خانووە بەناوی باسل گورگیسەوەیە نەک نەرمین، بێ ئەوەی هیچ قەرەبوویەکیش وەربگرێتەوە.