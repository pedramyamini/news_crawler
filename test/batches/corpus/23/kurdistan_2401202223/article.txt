رۆژی دووشەممە ٢٤ - ١ - ٢٠٢٢، لە راگەیێندراوێکدا بەڕێوەبەرایەتیی کەشناسیی هەرێمی کوردستان رایگەیاند، "ئەمڕۆ شەپۆلێکی لاوازی بەفر و باران رۆژئاوای هەرێمی کوردستان دەگرێتەوە، تەنیا لە ناوچە شاخاوییە بەرزەکانی پارێزگای دهۆک و هەولێر بەفربارینێکی کەم دەبێت، دابارینەکە لە پارێزگای دهۆک زیاتر دەبێت، ئەم شەپۆلەش تاوەکو بەرەبەیانی رۆژی سێشەممە بەردەوام دەبێت".  ئەمڕۆ دووشەممە، ئاسۆ کەمال، بەڕێوەبەری کەشناسیی سلێمانی بە تۆڕی میدیایی رووداوی راگەیاند، کۆتایی ئەم هەفتەیە شەپۆلێکی ناسەقامگیری بەفر و باران ناوچەکە دەگرێتەوە و گوتیشی، "پێدەچێت شارەکانیش بگرێتەوە، بەڵام وەکو شەپۆلەکەی چەند رۆژی رابردوو چڕ نابێت".  بەڕێوەبەری کەشناسیی سلێمانی گوتیشی، پلەی گەرما ئەمڕۆ بەرزبووەتەوە و لە رۆژانی داهاتووشدا بەرەو بەرزبوونەوە دەچێت، تاوەکو سەرەتای هەفتەی داهاتوو، کە پلەی گەرما دادەبەزنەوە.   بەگوێرەی راگەیێندراوی کەشناسیی هەرێمی کوردستان، پێشبینییەکان بۆ سبەی سێشەممە بەمشێوەیە دەبێت:  پارێزگای هەولێر: بەرزترین پلە ١٢ پلە و نزمترین پلە ٦ پلەی سیلیزی.  پاریزگای سلێمانی: بەرزترین پلە ٨ پلە و نزمترین پلە ٠ پلەی سیلیزی.  پارێزگای دهۆک: بەرزترین پلە ٨ پلە و نزمترین پلە ٠ پلەی سیلیزی.  پارێزگای هەڵەبجە: بەرزترین پلە ١٠ پلە و نزمترین پلە ١ پلەی سیلیزی.  پارێزگای کەرکووک: بەرزترین پلە ١٥ پلە و نزمترین پلە ١٥ پلەی سیلیزی.