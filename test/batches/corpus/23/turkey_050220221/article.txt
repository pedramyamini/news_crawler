هەرچەندە هێشتا بە ژمارە دیار نییە کەمپینەکە چۆن کاریگەرییەکی لەسەر قوتابیانی کورد، دایک و باوکیان کردووە بۆ هەڵبژاردنی وانەی زمانی کوردی لە چوارچێوەی دەستنیشانکردنی وانەی بژاردەدا، بەڵام لە ئێستاوە کاریگەری لەسەر گوتاری پارتە سیاسییەکان دروستکردووە. سەرۆکی پارتی ئازادی کوردستان رەخنە لە سیاسەتی پارتە کوردییەکان دەگرێت بەوەی لەم بابەتەدا کەمتەرخەمبوون.   مستەفا ئۆزچەلیک، سەرۆکی پارتی ئازادی کوردستان گوتی، "دەبێت ئێمە رەخنە لە خۆمان بگرین، ئەوە ١٠ ساڵە ئەم بابەتە هەیە، ئێمە دەبوو زیاتر کۆمەڵگەی کوردیمان هۆشیار بکردایەتەوە، ئێستا هەزاران مامۆستای زمانی کوردیمان هەبوو، هەزاران قوتابیش فێری زمانی کوردی دەبوون، لە ٢٠١٥ وە بەهۆی سیاسەتی تورکیا لە دژی کورد، خەڵکێکی زۆر ترساوە، زیاتر لە نیوەی کورد نازانن بە زمانی دایک قسە بکەن، ئەگەر بشزانن بە خوێندن و نوسینەوە نازانن. "  لە سیستمی پەروەردەی تورکیادا، تورکی تاکە زمانی فەرمی خوێندنە. هەرچەندە لە ساڵی ٢٠١٢ ـەوە زمانی کوردی وەکو وانەی بژاردە لە قوتابخانەکاندا دەخوێندرێت، بەڵام بە هۆکاری جیاواز پرۆسەکە بە فەرمیش نەبێت، بە کردەیی راگیراوە.  پارتی دیموکراتی گەلان - هەدەپە لە سەرەتاوە بە پاساوی ئەوەی داوای پەروەردە بە زمانی کوردی دەکەن، وانەی بژاردەی کوردییان رەتکردەوە، بەڵام ئەمساڵ لەگەڵ گەرمبوونی کەمپینی "کوردی هەڵبژێرە" هەدەپە داوا لە قوتابیانی کورد دەکات وانەی زمانی کوردی هەڵبژێرن.   موعەزەز ئۆرهان، پەرلەمانتاری هەدەپەیە و دەڵێت، "زمانی دایک مافی هەموو مرۆڤێکە، بۆ ئەوەی ئاستەنگییەکانی بەردەم خوێندنی زمانی کوردی نەمێنێت، دەبێت خوێندنی زمانی کوردی هەڵبژێرین. "  بۆ ساڵی خوێندنی ٢٠٢٢ - ٢٠٢٣ لە باکووری کوردستان و تورکیا لە رۆژی ٣ ـی کانوونی دووەمەوە ناونووسین بۆ دەستنیشانکردنی وانەی بژاردە دەستیپێکردووە. پرۆسەی ناونووسینەکە تاوەکو رۆژی ٧ ـی شووبات بەردەوام دەبێت.