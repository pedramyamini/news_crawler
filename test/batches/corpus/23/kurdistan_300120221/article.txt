لەلایەکی دیکەوە پاڵپشتیی وەشانخانە کوردییەکان بۆ کەمپنی هەڵبژاردنی وانەی زمانی کوردی لە رێگەی بەخشینی پەرتووکی کوردییەوە بەردەوامە.    وەشانخانەی ئاڤێستا لە هەژماری تایبەتی خۆی لە تویتەر، لیستی ئەو پەرتوکانەی بڵاوکردووەتەوە کە لە چوارچێوەی کەمپینەکەدا دەیبەخشێت و رایگەیاندووە، ئەو ١٠٠٠ پەرتوکەی بڕیاریانداوە بیبەخشن لە رێگەی "حەرەکەتی زمانی کوردی - حەزکورد و ئینسیاتیف"ی مامۆستایانی کوردی بە خوێندکارانی دەگەیێنن و بڵاویان دەکەنەوە.   لە باکووری کوردستان و تورکیا وادەی دەستنیشانکردنی وانەی بژارە تاوەکو ٧ی شوباتی داهاتوو بەردەوام دەبێت. هەر قوتابییەک بۆی هەیە تەنیا یەک وانەی بژارە هەڵبژێرێت. ئەگەر قوتابییەک وانەی ئایینی هەڵبژارد، ناتوانێ وانەی زمانی کوردی بخوێنێت. بەگوێرەی سیستەمی خوێندن لە وانەی بژارە، ئەگەر ١٠ قوتابی داوای خوێندن بە هەر زمانێکی بژارە بکەن، پۆلێکی تایبەتیان بۆ دەکرێتەوە.   لە باکووری کوردستان نزیکەی ٣ هەزار مامۆستای خوێندنی کوردی هەن کە لە زانکۆکان زمان و وێژەی کوردییان خوێندووە و رێگەیان پێدەدرێت لە قوتابخانە وانەی کوردی بڵێنەوە.   لە رۆژی ٠٣ - ٠١ - ٢٠٢٢ باوانی قوتابییان دەستیان بە پڕکردنەوەی فۆڕمی خوێندن بە زمانی بژارە لە قوتابخانەکان کردووە. بەشێک لە قوتابخانەکانیش بەشێوەی ئۆنلاین فۆڕمەکانیان خستووەتە بەردەستی باوانی قوتابییان.   لە ساڵی ٢٠١٢ ـەوە لە زانکۆی ئارتوکڵو لە مێردین، زانکۆی ئاڵپئەرسڵان لە مووش، زانکۆی چەولیگ، و زانکۆی مونزور لە دێرسم بەشی زمان و ئەدەبیاتی کوردی کراونەتەوە و تاوەکو ئێستا ١٥٠٠ خوێندکار لەو بەشانە دەرچوون، بەڵام لەم ژمارەیەدا تەنیا ٧٩ مامۆستای زمانی کوردی دامەزراون بەهۆی کەمیی ژمارەی قوتابییانی زمانی کوردییەوە.   رێکخراوەکانی پەیوەندیدار بە زمانی کوردی لە باکووری کوردستان دەڵێن، ئەگەر ژمارەی قوتابییانی خوێندنی وانەی بژارەی کوردی بە هەردوو شێوەزاری کورمانجی و زازاکیی زۆر بێت، وەزارەتی پەروەردەی تورکیا ناچار دەبێت مامۆستای زمانی کوردی زیاتر دابمەزرێنێت و بەمەش دەرچووانی بەشی زمان و ئەدەبیاتی کوردی بە مامۆستای زمانی کوردی دادەمەزرێن.   بە گوێرەی ئامارەکانی وەزارەتی پەروەردەی تورکیا، لە ساڵی خوێندنی ٢٠١٥ - ٢٠١٦ دا لە تورکیا و باکووری کوردستان ٧٧ هەزار و ٩٣١ قوتابی وانەی بژارەی زمانی کوردیان هەڵبژاردبوو. لەم ژمارەیەدا ٧١ هەزار و ٦١٦ قوتابی وانەی شێوەزاری کورمانجی و ٦ هەزار و ٣١٥ قوتابیش وانەی شێوەزاری زازاکییان هەڵبژاردووە. بەهۆیەوە وەزارەتی پەروەردە ٥٩ مامۆستای زمانی کوردی دامەزراند، کە ٤٨ یان مامۆستای شێوەزاری کرمانجی و ١١ یشیان مامۆستای شێوەزاری زازاکی بوون.