بەپێی هەواڵی رێکخراوی هەنگاو بۆ مافەکانی مرۆڤ، ئیدارەی ئیتڵاعاتی شاری پیرانشار، سێ هاونیشتمانی بانگکردووە و دوای ئەوەی کە سەردانی ئیدارەکەیان کردووە، دەستبەسەری کردوون و بۆ شوێنێکی نادیار گوێزراونەتەوە.  رەحیم عەلی زادە، خەڵکی قروچاوە، رەحمان قادری و محەممەد قادر پوور کە خەڵکی گوندی پەسوێن، ئەو سێ هاونیشتمانییەن کە رۆژی یەکشەممە ١٣ - ٠٢ - ٢٠٢٢ دەستبەسەرکراون. هۆکاری دەستبەسەرکردنی ئەو کەسانە و تۆمەتەکانیان رانەگەیێندراوە و روون نییە بۆ چ شوێنێکیش گوێزراونەتەوە.  بەپێی راپۆرتی هەنگاو، لە یەکەم مانگی ئەمساڵدا هێزە ئەمنییەکان لە رۆژهەڵاتی کوردستان لانیکەم ٥٠ هاونیشتمانییان بە تۆمەتی چالاکی سیاسی، مەدەنی و مەزهەبی دەستبەسەر کردووە و ٧ چالاکڤانیش سزای بەندکردنیان بەسەردا سەپێندراوە.  لەو ٥٠ کەسە، ٤٠ کەسیان تۆمەتی هاوکاریی لەگەڵ حیزبەکانی رۆژهەڵاتی کوردستانیان دراوەتە پاڵ، ٨ هاونیشتمانیش بە تۆمەتی چالاکی مەدەنی و ٢ کەسیش لەبەر چالاکی مەزهەبی گیراون.