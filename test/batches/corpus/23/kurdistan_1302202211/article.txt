ئەو کۆمپانیای سەربڕخانەکەی دهۆکی وەرگرتووە، بڕیارە لە ماوەی سێ مانگدا سەربڕخانەکە نۆژەنبکاتەوە و دووبارە بکرێتەوە، ئەنجوومەنی پارێزگای دهۆکیش لیژنەیەکی بەدواداچوونی پێکهێناوە و بڕیاریداوە کاری سەربڕین لە سەربڕخانەکە راوەستێت.  عوبەید مستەفا، نوێنەری کۆمپانیاکە دەڵێت، دەیانەوێت بە شێوەیەکی پاکژتر و ئەکتیڤتر کاری تێدا بکەن، "هیچ کاتێکمان دیارینەکردووە بۆ کردنەوە، بەڵام پلانمان هەیە بەزووترین کات بیکەینەوە".  ١١ کۆمپانیای کێبڕکێیان دەکرد لەسەر بەدەستهێنانی گرێبەستی سەربڕخانەی دهۆک، ئەو کۆمپانیای گرێبەستەکەی بۆ دەرچووە، دەبێت ساڵانە و بۆ ماوەی حەوت ساڵ ٤٨٩ ملیۆن و ٥٠٠ هەزار دینار بداتە حکومەت.  د. پێهێل مەیسەر، چاودێری سەربڕخانەی دهۆک دەڵێت، دوای ئەوەی گرێبەستی کۆمپانیای پێشوو کۆتاییهات، جارێکی دیکە خرایە زیادکردنی ئاشکرا، ئێستاش سەربڕخانەکە لەلایەن کۆمپانیای پێشووەوە رادەستی کۆمپانیا تازەکە کراوە.  لە بازاڕی دهۆک، بەهای گۆشت نزیکەی یەک هەزار دینار بۆ هەر کیلۆیەک زیاد بووە، داخستنی سەربڕخانەکەش کاریگەریی لەسەر نرخی گۆشت هەبووە، تاوەکو سەربڕخانەی دهۆکیش دەکەوێتەوە کار، سەربڕخانەی زاخۆ وەکو جێگرەوە بەکاردەهێندرێت.  حوسێن زکری، گۆشتفرۆش دەڵێت، ئاژەڵ گرانە و بەهای گۆشتی گران کردووە، "لە دهۆک مانگێکە ئاژەڵ گران بووە، ئاڵف گران بووە، گرانیی ئاژەڵیش بەهۆی کاریگەریی دۆلارەوەیە، بەرهەمی ناوخۆ نییە و زۆربەی ئاژەڵەکان لە دەرەوە دەهێندرێن".  رۆژانە ١٨٠ تاوەکو ٢٥٠ مەڕ و ٢٨ تاوەکو ٤٠ گۆلک سەردەبڕدرێن، گۆشتەکانیان لە بازاڕەکانی پارێزگای دهۆک دەفرۆشرێن.