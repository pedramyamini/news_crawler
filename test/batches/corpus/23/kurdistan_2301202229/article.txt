سارا حەمید میران، وەبەرهێنەر و سەرمایەدار دەڵێت، "لە نەجەف خاوەنی ٥٦٠٠ وەحدەی سەکەنیم، لە بەسرە خاوەنی ٢٥٦٨ وەحدەی سەکەنیم و هۆتێل شیراتۆنی بەسرەم نۆژەنکردەوە. تاوەکو ئەمڕۆ هەموو کۆمەڵگەی عێراق بەشێوەیەکی گشتی کۆمەڵگەیەکە کە زیاتر بۆ پیاوانە؛ کە ئافرەتێک بۆ کار دێتە پێشەوە خەڵک بە شێوەیەکی دیکە سەیری دەکەن، بەداخەوە زۆربەی پیاوەکان، بەتایبەتی ئەوانەی لە ئاستی بەرپرسیارێتیدان، بە ئیهانەی دەزانێت ئەگەر ژنێک لە سەروو ئەو بێت یاخود توانای لەو زیاتربێت".  فاتن حاجی رەشید، بەڵێندەر و سەرۆكی كۆمەڵەی ژنانی خاوەنكار ئاماژە بەوە دەکات، "چێشتلێنان و چێشتخانە بەڕێوەبردن لە دەرەوە هی پیاوانە، بۆچی؟ چونکە پارەی تیایە. بۆ ژن نییە بچێت چێشتخانەیەک بکاتەوە یاخود باخچەیەکی ساوایان دانێت، پێشتر ئاوا بووە و ئێستا باشترە"، دەشڵێت، کۆمپانیاکەی "لە بواری رێگەوبان، لە بواری بینا، لە پرۆژەی ئاو و ئاوەڕۆ کارم کردووە".  لە هەرێمی کوردستان ٣٦ هەزار ٣٠٦ كەس مۆڵەتی ژووری بازرگانییان هەیە، لەنێویاندا ٦٢٢ یان ژنن، هەروەها هەزار و ٩٨ وەبەرهێن لە هەرێمی کوردستان هەن، لەنێویاندا ٢٧ یان ئافرەتن.  تاڤان حەمە خان، خاوەن كۆمپانیا لە بەرنامەکەدا ئەوەی خستەڕوو، "مەسەلەیەکی کوردی هەیە دەڵێت، تاوەکو تۆ نەکەیت بۆرەبۆرە، کەس ناکات کاری زۆرە. هیچ شتێک بەزۆر بە هیچ کەسێک ناکرێت، هەموو ژن و کچێکیش لەوانەیە رۆژێک لە رۆژان گێچەڵی پێبکرێت، لەوانەیە زۆر شت و ئۆفەری زۆر بهێندرێتە بەردەمی، بەڵام دەکەوێتەوە سەر شەخسییەتی کچەکە خۆی. هەمیشە ئەو قسەیە دەکەم و بە خێزانەکان دەڵێم، ئێوە کچەکانی خۆتان بەهێز گەورە بکەن و بینێرنە دەرەوە، مەترسن لەوەی کە چی لە دەرەوە بەرەو رووی دێت، کچەکەت کە ئازا و بەهێز بوو، خۆی دەزانێت پارێزگاری لە خۆی بکات".  بەگوێرەی ئامارەکانی وەبەرهێنانی هەرێمی کوردستان، ١٠ ملیاردێر لە هەرێمی کوردستان هەن، لەنێویاندا هیچ ژنێک نییە، بەڵام لە هەشت هەزار ملیۆنێر ٢ % یان ئافرەتن.  سەناریا عەبدوڵڵا خاوەنكارە و لە کەرتی حکومی و تایبەتیش کاری کردووە، ئاماژە بەوە دەکات، "زۆرم پێناخۆشە کە گەنج هەر هاواری کەرتی حکومییەتی، لە کاتێکدا ئەو کەرتە حکومییە لەلای من چاڵێکە و لێی دەرناچیت، چاڵێکە کە هەموو ئامانجەکانی تێدا دەفەوتێت".  بە گوتەی نەسرین ئەحمەد، نوێنەری بەڕێوەبەرایەتیی گشتیی تۆماری كۆمپانیاكان لە هەرێمی كوردستان، زیاتر لە ٢٧ هەزار کۆمپانیا هەن نزیکەی ١٢٠٠ کۆمپانیایان بەناوی ژنانەوە تۆمار کراون؛ بە شێوەیەک کە لە هەولێر ٤٠٠، لە سلێمانی ٧٠٠ و لە دهۆک ١٠٠ کۆمپانیا بەناوی ژنانەوە تۆمارکراون.