خاڵس خەلیل، سەرۆکی پەرستارانی نەخۆشخانەی لالاڤ بە تۆڕی میدیایی رووداوی راگەیاند، "ئامادەکاریمان کردووە و هەموو تەختی خەواندنەکان ئامادەن و هەر نەخۆشێک زیاد بێت، ئێمە توانای لەخۆگرتنی ٤٠ نەخۆشمان هەیە. "  بەگوێرەی داتا و ئامارەکانی وەزارەتی تەندروستی، لە سەرتاسەری هەرێمی کوردستان زیاتر لە ٣٥٠ تەختی چاودێریی چڕ هەن و ئێستا زیاتر لە ١٧٠ تەختیان ئامادەن بۆ خەواندنی نەخۆش.   ئێستا ژمارەی تووشبووانی کۆرۆنا و ڤایرۆسی کۆرۆنای گۆڕاوی ئۆمیکرۆن لە هەرێمی کوردستان هەڵکشاوەتەوە بۆ هێڵی پرتەقاڵی و ژێر سوور، دوو هەفتەیشە کەوتووەتە نێو شەپۆلی چوارەمی ڤایرۆسەکە، ئێستا زیاتر لە سێ بەشی تووشبووان لە جۆری ئۆمیکرۆنن، بۆیە ئەگەر دۆخەکە زیاتر بەرەو هەڵکشان بچێت و مەترسیدارتر بێت، وەزارەتی تەندروستی داوا دەکات پێشنیازەکانیان بکرێن بە کردار.   دکتۆرە چیمەن تەها، بەرپرسی نووسینگەی رێكخراوی تەندروستیی جیهانی لە وەزارەتی تەندروستیی هەرێمی کوردستان بە تۆڕی میدیایی رووداوی راگەیاند، "ئەگەر زانیمان ژمارەی تووشبووان زۆر زۆر بوون، لەوانەیە داوا بکرێت و پێویست بکات رێکاری تووندتر بگیرێتەبەر، لەوانە کەمکردنەوەی ژمارەی کارمەندان لە دامودەزگە حکومییەکان و راگرتنی دەوامی قوتابخانەکان. "  رێکخراوی تەندروستیی جیهانی پەیامی بۆ دانیشتووانی هەرێمی کوردستان هەیە.  چێکۆ ئیویازو، یاریدەدەری بەڕێوەبەری گشتیی رێکخراوی تەندروستیی جیهانی بە رووداوی گوت، "ئامۆژگاریی ئێمە بۆ خەڵکی کوردستان، هەڵبەتە ئێستا زۆر زیاتر لەبارەی ئەم گۆڕاوە نوێیە دەزانین، ئەوەیە کە بەردەوام بن لەوەی ئێستا ئەنجامی دەدەن لە رێکارە خۆپارێزییەکان، بەڵام تۆزێک تووندتری بکەنەوە. شتێکی گرنگ ئەوەی کە ئەگەر چانسی وەرگرتنی ڤاکسینتان هەبوو، وەریبگرن. ڤاکسین خەڵکی لە نەخۆشیی تووند دەپارێزێت، ئەوەش لە سەرتاسەری جیهان سەلمێندراوە. "  بە گوێرەی ئامارەکانی وەزارەتی تەندروستی، ١٨٠ سەنتەر و ٤٥ تیمی گەڕۆکی لێدانی ڤاکسین لە هەرێمی کوردستان هەن، تاوەکو ئێستا نزیکەی دوو ملیۆن و ٥٠ هەزار قورچکە ڤاکسین لە خەڵک دراوە، ملیۆنێک و ١٧١ هەزار کەس یەک قورچکیان وەرگرتووە، زیاتر لە ٨٧٣ هەزار کەسیش هەردوو قورچکیان وەرگرتووە.