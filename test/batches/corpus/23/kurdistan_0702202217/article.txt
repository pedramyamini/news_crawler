بەیانی ئەمڕۆ دووشەممە ٠٧ - ٠٢ - ٢٠٢٢ ئۆپەراسیۆنێکی هاوبەشی پێشمەرگە و سوپای عێراق بۆ دۆزینەوە و راوەدوونانی حەشارگە و چەکدارانی داعش لە سنووری ناحیەی سەرگەڕان کرا.   شانەی راگەیاندن و هۆشیاریی پێشمەرگە لە راگەیێندراوێکدا ئاماژە بەوە دەکات، "دوای زنجیرەیەک کۆبوونەوەی هاوبەش لەنێوان فەرماندە سەربازییەکانی هێزەکانی پێشمەرگە و سوپای عێراق لەپێناو نەهێشتنی بۆشایی ئەمنی، کاژێر ١٠: ٠٠ ئۆپەراسیۆنی هاوبەشی نێوان هێزەکانی پێشمەرگە و سوپای عێراق لە سنووری ناحیەی سەرگەڕان و باکوور و رۆژهەڵاتی چیای قەرەچووغ بەڕێوەچوو".  شانەکە، لە دوای دامەزراندنییەوە لە ٢٥ - ٠١ - ٢٠٢٢ ئەوە یەکەم راگەیێندراویەتی، ئاماژەی بەو هێزانە داوە کە بەشداریان لە ئۆپەراسیۆنەکەدا کردووە و دەڵێت: "لە هێزەکانی پێشمەرگە میحوەرەکانی ٥ و ٦ و لیواکانی پیادەی (٢، ١٠، ١٤، ١٨)، بەتالیۆنی کۆماندۆ لەگەڵ هەردوو یەکەی تایبەتی میحوەرەکانی ٥ و ٦، لە هێزەکانی سوپای عێراقیش فەرماندەیی ئۆپەراسیۆنەکانی نەینەوا و فەرماندەیی ئۆپەراسیۆنەکانی کەرکووک (بارەگای پێشکەوتوو) بەشدارییان تێدا کرد".  لەبارەی ئامانجی ئۆپەراسیۆنەکەش، وەزارەتی پێشمەرگە دەڵێت: "بۆ کێوماڵکردنی ناوچەکانی بۆشایی ئەمنی بوو، کە دەکەونە سنووری ناحیەی سەرگەڕان، پەلکانە، باکوور و رۆژهەڵاتی چیای قەرەچووغ".  هەر لە بارەی ئۆپەراسیۆنەکەوە، سیروان بارزانی، سەرپەرشتیاری میحوەرەکانی گوێڕ - مەخمووری پێشمەرگە بە تۆڕی میدیایی رووداوی راگەیاند، لە ئۆپەراسیۆنی هاوبەشی پێشمەرگە و سوپای عێراقدا بۆ دۆزینەوە و راوەدوونانی حەشارگە و چەکدارانی داعش، ژمارەیەک حەشارگە و چەک و تەقەمەنی دەستیان بەسەردا گیرا.