ئەمڕۆ یەکشەممە، ١٣ی شوباتی ٢٠٢٢، بەرزان حامد سەعید، سەرۆكی لیژنەی ناوخۆی ئەنجوومەنی پارێزگای سلێمانی بە تۆڕی میدیایی رووداوی راگەیاند: "بەداخەوە رووداوەکانی تەقەکردن، کوشتن و سووکایەتیکردن لە سلێمانی زیادیان کردووە، ئەوەش ئێمەی نیگەرانکردووە، ئەوە جگە لە دووبارەبوونەوەی حاڵەتەکانی شەڕکردنی هێزەکانی ئەمنی لەنێوخۆیاندا، ئەوەش وایکرد ئێمە یاداشتێک ئاڕاستەی سەرۆکایەتی ئەنجوومەنی پارێزگای سلێمانی بکەین بۆ ئەوەی لێژنەی باڵای ئەمنی پارێزگای سلێمانی لەبارەی رووداوەکانەوە و دووبارەبوونەوەیان روونکردنەوەمان بداتێ".   سەبارەت بە وەڵامی لێژنەی ئەمنیی پارێزگای سلێمانی بۆ یاداشتەکەیان، سەرۆكی لیژنەی ناوخۆی ئەنجوومەنی پارێزگای سلێمانی، گوتی: "هەفتەی رابردوو یاداشتەکەمان داوەتە سەرۆکایەتیی ئەنجوومەنی پارێزگا، تائێستا وەڵامیان نەداوینەتەوە".  بەرزان حامد سەعید ئاماژەی بۆ ئەوەشکرد بەهۆی ئەو رووداوانەی لەسلێمانی دووبارە دەبنەوە خەڵک نیگەرانبووە و دەبێت لایەنی ئەمنی لە پارێزگای سلێمانی سنوورێک بۆ ئەو پیشێلکارییانە دابنێت، ناشبێت دەستوەردانی حیزبی لەهێزە ئەمنییەکان هەبێت.  لەساڵی رابردوو چەند جارێک چەند هێزێکی ئەمنی و سەربازی لە سلێمانی رووبەڕووی یەکدی بوونەوە، هەروەها لەماوەکانی رابردوودا چەند جارێک گرتەی ڤیدیۆیی لێدان، سووکایەتیکردن و تەقەکردن لەسلێمانی بڵاوبوونەوە، کە نیگەرانی خەڵکی لێکەوتەوە و هەفتەی رابردووش وابڵاوکرایەوە تەقە لە ئەندامێکی مەکتەبی سیاسیی یەکێتی کراوە و پاسەوانەکانی وەڵامیان داوەتەوە.  بەپێی راگەیێندراوی ئەنجوومەنی پارێزگای سلێمانی رۆژی ٦ی شوباتی ٢٠٢٢، ئازاد محەمەدئەمین، سەرۆکی ئەنجوومەنی پارێزگای سلێمانی بەئامادەبوونی لیژنەی پەیوەندییەکانی ئەنجوومەن، لەگەڵ نوێنەرانی فیدراسیۆنی رێکخراوەکانی کۆمەڵی مەدەنی تایبەت بە ئاسایش و پاراستنی شکۆی سلێمانی کۆبوونەوە و بڕیاردرا ئایندەدا کۆبوونەوەی فراوان بە ئامادەبوونی نوێنەرانی لایەنە پەیوەندیدارەکان بکرێت.