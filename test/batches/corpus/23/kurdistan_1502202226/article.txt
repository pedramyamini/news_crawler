دادگەی باڵای فیدڕاڵیی عێراق لە دانیشتنی ئەمڕۆیدا یاسای نەوت و غازی هەرێمی کوردستانی بە "نادەستووری" هەژمارکرد و حکومەتی هەرێمی کوردستانی بە رادەستکردنی نەوت بە حکومەتی فیدڕاڵ و وەزارەتی نەوتی عێراق پابەندکرد.  پەرلەمانی کوردستان لەبارەی بڕیارەکەوە رایگەیاند، "بڕیاره‌كه‌ی دادگەی فیدراڵی [عێراق] دژ به بڕیارێكی پێشتری خۆیه‌تی كه ژماره (٨)ـی ساڵی ٢٠١٢ ـیه، كه جه‌خت له‌سه‌ر به‌شداریپێكردنی هه‌رێم و پارێزگا وه‌به‌رهێنه‌ره‌كانی نه‌وت ده‌كاته‌وه لە داڕشتنی سیاسەتی ستراتیژیی نەوت و سامانە سرووشتییەكان".  لە راگەیێندراوەکەدا ئەوەش هاتووە، "پەرله‌مانی كوردستان ده‌سه‌ڵاتی یاسادانانی هه‌رێمه و به پێی مادده‌ی (١١٧ / بڕگه‌ی یه‌كه‌م) له ده‌ستووری هه‌میشه‌یی عێراق، دانی پێدانراوه. هەروەك به‌پێی مادده‌ی (١٢١)ـی دەستووریش مافی ده‌ركردنی یاسای پێدراوە. بۆیه دەركردنی یاسای ژمارە (٢٢)ـی ساڵی ٢٠٠٧ لەلایەن پەرلەمانی كوردستانەوە هاوتایە لەگەڵ دەستووری عێراق و لە چوارچێوەی تایبەتمەندییە دەستوورییەكانی هەرێمی كوردستان دایە. بۆیە هه‌ڵوه‌شاندنه‌وه و به ناده‌ستووری ناوبردنی ئەو یاسایە له لایه‌ن دادگای فیدراڵیه‌وه ناكۆكه له‌گه‌ڵ ده‌ستووری هه‌میشه‌یی عێراق و خودی بڕیارێكی پێشووی دادگاكە".  لە بەشێکی دیکەی راگەیێنداوەکەدا هاتووە، "مادده‌ی (١١١)ـی ده‌ستوور جه‌ختی لەوە كردووەتەوە كە خاوه‌ندارێتیی نه‌وت و گاز بۆ ته‌واوی گه‌لانی عێراقە. هەرێمی كوردستانیش له روانگه‌ی پابەندبوونی بەم بنەمایە  له مادده‌ی (٣)ـی یاسای ژماره (٢٢)ـی ساڵی ٢٠٠٧ ـدا جه‌ختی لەسەر كردووەتەوە و بە تەواوی پابەندی بووە".     پەرلەمانی کوردستان دەڵێت، "بنیادی دەستووری عێراق لەسەر بنەمای سنوورداركردنی دەسەڵاتەكانی ئیتیحادی دروست بووە، دەخوازێت كە دەقەكانی دەستوور بە ئاڕاستەی لەبەرچاوگرتنی دادپەروەریی و پاراستنی پرەنسیپەكانی فیدڕاڵی و یەكسانی  شرۆڤە بكرێت. "     دەقی راگەیێندراوی پەرلەمانی کوردستان:  بڕیاری دادگای فیدڕاڵیی عێراق لەبارەی نادەستووریبوونی یاسای ژمارە (٢٢)ی ساڵی ٢٠٠٧.  دەوڵەتی عێراقی فیدڕاڵی وەك لە ماددەی (٣)ـی دەستووری هەمیشەیی عێراقی ساڵی ٢٠٠٥ ـدا هاتووە، دەوڵەتی هەموو عێراقییەكانە بە جیاوازی نەتەوە و ئایین و ئایینزاكانەوە. فیدڕاڵییەت لە مانای بنەڕەتی و راستەقینەی خۆیدا، دابەشكردنی دەسەڵاتە، لەوانەش دەسەڵاتی ئیدارەدانی دارایی و سامانە سرووشتییەكان لەنێوان دەسەڵاتەكانی فیدڕاڵی و هەرێمەكاندا. فیدڕاڵییەتی فرەپێكهاتەش لەسەر چەمكە بنەڕەتییەكانی سەربەخۆیی زاتی، هاوبەشێتی، هاوسەنگی دەستووریی و هاریكاریی و لامەركەزییەتی سیاسیی فراوان، ڕاوەستاوە.  ئەمە لە كاتێكدا، بنیادی دەستووری عێراق لەسەر بنەمای سنوورداركردنی دەسەڵاتەكانی ئیتیحادی دروست بووە. ئەمەش دەخوازێت كە دەقەكانی دەستوور بە ئاڕاستەی لەبەرچاوگرتنی دادپەروەریی و پاراستنی پرەنسیپەكانی فیدڕاڵی و یەكسانی  شرۆڤە بكرێت، بەبێ ئەوەی دامەزراوە شەرعییەكانی هەرێمەكان تەحجیم بكات و سنوورگەلی نادەستووریی بۆ دەسەڵاتەكانیان دابنێت.  بۆیە هەر مامەڵەكردنێكی ناهاوسەنگ لە پیادەكردنی دەسەڵاتەكان و مامەڵەكردنی ئینتیقائیانە لەگەڵ دەقەكانی دەستووردا، ئامرازی بنكۆڵكردنی سیستەمە فیدڕاڵییەكەن و لێكەوتە و دەرەنجامەكانی لە كۆتاییدا خزمەت بە وڵات و ماف و بەرژەوەندییەكانی هاووڵاتیانیشی ناكات.  هەر لەم روانگەیەشەوە بوو كە هەرێمی كوردستان دەستپێشخەر و داكۆكیكار بووە لە جێگیركردنی سیستەمی فیدڕاڵی لە عێراقدا و بەردەوام كاری بۆ پتر چەسپاندنی كردووە. چونكە ئەزموونی تاكڕەویی و مەركەزییەت نەهامەتییەكانی رابردووی بۆ گەلانی عێراق خوڵقاند. لەم میانەیەشدا، بڕیارەكەی دادگای فیدڕاڵی عێراق لە رێكەوتی ١٥ - ٢ - ٢٠٢٢ لەمەڕ دەسەڵاتی ئیدارەدانی نەوت و سامانە سرووشتییەكان لە عێراقدا، ناكۆك و ناتەبایە لەگەڵ بنەماكانی سیستەمی فیدڕاڵی و دەقەكانی دەستووری عێراقیشدا. سەرەنجامیش ئەم جۆرە بڕیار و بیركردنەوانە گورزی كەمەرشكێن لە سیستەمی فیدڕاڵی عێراق و پرۆسەی حوكمڕانی و مافی هاونیشتیمانیبوون، دەدات.  پەرله‌مانی كوردستان ده‌سه‌ڵاتی یاسادانانی هه‌رێمه و به پێی مادده‌ی (١١٧ / بڕگه‌ی یه‌كه‌م) له ده‌ستووری هه‌میشه‌یی عێراق، دانی پێدانراوه. هەروەك به‌پێی مادده‌ی (١٢١)ـی دەستووریش مافی ده‌ركردنی یاسای پێدراوە. بۆیه دەركردنی یاسای ژمارە (٢٢)ـی ساڵی ٢٠٠٧ لەلایەن پەرلەمانی كوردستانەوە هاوتایە لەگەڵ دەستووری عێراق و لە چوارچێوەی تایبەتمەندییە دەستوورییەكانی هەرێمی كوردستان دایە. بۆیە هه‌ڵوه‌شاندنه‌وه و به ناده‌ستووری ناوبردنی ئەو یاسایە له لایه‌ن دادگای فیدراڵیه‌وه ناكۆكه له‌گه‌ڵ ده‌ستووری هه‌میشه‌یی عێراق و خودی بڕیارێكی پێشووی دادگاكە، له‌به‌ر ئه‌م هۆكارانه‌ی خواره‌وه:  ١. ده‌ستووری عێراق له مادده‌ی (١١٠)ـدا به هیچ شێوه‌یه‌ك به‌رێوه‌بردنی سامانه سروشتییه‌كان له نێویاندا نه‌وت و گازی به ده‌سه‌ڵاتی حه‌صری حكومه‌تی فیدراڵی دانه‌ناوه. بەڵكو مادده‌ی (١١٢ / برگه‌ی یه‌كه‌م)ـی ده‌ستوور جه‌خت له سه‌ر ئه‌وه ده‌كاته‌وه كه به‌ڕێوه‌بردنی نه‌وت و گاز له ده‌سه‌ڵاته هاوبه‌شه‌كانی حكومه‌تی فیدراڵی و هه‌رێمه‌كانن كه تایبه‌ته به به‌رێوه‌بردنی ئه‌و كێڵگانه‌ی پێش نووسینه‌وه‌ی ده‌ستووری هه‌میشه‌یی عێراق له ساڵی ٢٠٠٥ له لایه‌ن حكومه‌تی هه‌رێمه‌وه به‌ڕێوه‌براون.  ٢. بڕیاره‌كه‌ی دادگای فیدراڵی دژ به بڕیارێكی پێشتری خۆیه‌تی كه ژماره (٨)ـی ساڵی ٢٠١٢ ـیه، كه جه‌خت له‌سه‌ر به‌شداریپێكردنی هه‌رێم و پارێزگا وه‌به‌رهێنه‌ره‌كانی نه‌وت ده‌كاته‌وه لە داڕشتنی سیاسەتی ستراتیژیی نەوت و سامانە سرووشتیەكان.  ٣. دەركردنی یاسای ژمارە (٢٢)ـی ساڵی ٢٠٠٧ ـی هەرێمی كوردستان پاش نائومێدبوون بووە لەوەی كە ئەنجوومەنی نوێنەرانی عێراق بە ئەركی دەستووری خۆی لە دەركردنی یاسای نەوت و گازی فیدڕاڵی هەڵناسێت. لە نەبوونی ئەم یاسا گرنگە فیدڕاڵیەشدا كار بە هەندێك یاسای سەردەمی  سه‌رده‌می رژێمی پێشوو دەكرێت كە یاساگه‌لێكن به بیری ناوه‌ندگه‌رایی داڕێژراون لەگەڵ بنەما دەستوورییەكان بۆ بەڕێوەبردنی نەوت و سامانە سرووشتییەكان، یەكناگرنەوە. له‌وانەش یاسای ژماره (١٠١)ـی ساڵی ١٩٧٦ و یاسای ژماره (٨٤)ـی ساڵی ١٩٨٥ كه دادگای فیدڕاڵی لە بڕیارەكەیدا پشتی پێ بەستوون.  ٤. مادده‌ی (١١١)ـی ده‌ستوور جه‌ختی لەوە كردووەتەوە كە خاوه‌ندارێتی نه‌وت و گاز بۆ ته‌واوی گه‌لانی عێراقە. هەرێمی كوردستانیش له روانگه‌ی پابەندبوونی بەم بنەمایە  له مادده‌ی (٣)ـی یاسای ژماره (٢٢)ـی ساڵی ٢٠٠٧ ـدا جه‌ختی لەسەر كردووەتەوە و بە تەواوی پابەندی بووە. هەر بۆیەش بە تێكڕایی بڕی داهاتی فرۆشراوی نه‌وتی، بەو شێوەیەی كە یاسای بودجه‌ی فیدڕاڵیدا دیاری كراوە، گەڕاندووەتەوە بۆ حكومەتی فیدڕاڵی و پاشان به شێوه‌ی له بریدانان (مقاصه) و به‌شی هه‌رێمی كوردستانی لێدراوه.  ٥. په‌رله‌مانی كوردستان له ساڵی ٢٠٠٧ ـەوه كه یاسای ژماره (٢٢) ی نه‌وت و گازی ده‌ركردووه، حكومه‌تی فیدراڵی مامه‌ڵه‌ی له‌گه‌ڵ لێكه‌وته‌كانیدا كردووه. ئەمەش له دوایین یاسای بودجه‌ی عێراق ره‌نگی داوه‌ته‌وه و له مادده‌ی (١١)ـی یاساكەدا جه‌خت له پێویستی ئه‌م هه‌ماهه‌نگییه كراوه‌ته‌وه.  لە كۆتاییدا هەرێمی كوردستان جەخت لە پابەندبوون بە دەستوور و پاراستنی بەرژەوەندییە گشتییەكانی وڵات دەكاتەوە، بەشێوەیەك كە دوور بێت لە شرۆڤەكردنی تاكلایەنە و لەبەرچاونەگرتنی یەكێتیی ئارەزوومەندانەی فیدڕاڵی عێراق.