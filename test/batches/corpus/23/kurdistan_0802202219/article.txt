گوڵستان سەعدید، سەرۆکی فراکسیۆنی گۆڕان لە پەرلەمانی کوردستان دەڵێت، "ئێمە رێککەوتنمان بۆ ئەوە کرد، هەموو ئەو رێککەوتنەی کە کردوومانە بە یاسا رێکبخرێت بۆ رێگە نادەن یاساکان لە پەرلەمان بچنە بەرنامەی کارەوە، کە هەمووی گرفتە، ناکرێت تۆ من بەکاربهێنیت بۆ مەبەستەکانی خۆت".  پارتی دەڵێت، بەو ماوە کەمەی کە لەبەردەمیاندایە، ئەگەر پرۆژە یاساکە هەمواربکرێتەوە ئەوا ناتوانرێت هەڵبژاردن لە وادەی خۆیدا ئەنجام بدرێت، چونکە کۆمسیۆن داوای کردووە کە ئەگەر بڕیاربێت هەڵبژاردن لە مانگی ئەیلوولی ئەمساڵ ئەنجام بدرێت، ئەوا پێویستی بە شەش مانگ ئامادەکارییە.  زانا مەلا خالید، سەرۆکی فراکسیۆن پارتی لە پەرلەمانی کوردستان رایدەگەیێنێت، "بابەتەکە کاتە، یەک خولی یاسادانان لەبەردەم پەرلەمانی کوردستان ماوە کە مانگی سێ دەستپێدەکات، بۆیە ئەم کاتە کراوە نییە لەبەردەم فراکسیۆنەکانی پەرلەمانی کوردستان کە ئێستا ئێمە دەست بۆ هەمواری یاسای هەڵبژاردن ببەین و پێمانوایە هەڵبژاردن و ئەنجامدانی هەڵبژاردن وەکو پرۆسەیەکی دیموکراسی لە هەرێمی کوردستان، مومارەسەکردنەکەی مافی هاووڵاتییانی هەرێمی کوردستانە".  وا دەردەکەوێت، یەکێتی و گۆڕان سەرپەرشتیی ئەو لایەنە دەکەن کە داوای هەمواری یاساکە دەکەن، یەکێتی داوای کردووە کە ئەم پرسە نابێت بە زۆرینەی پەرلەمانی یەکلایی بکرێتەوە و پارتیش رەزامەندیی بۆ ئەو داواکارییە دەربڕیوە.  زیاد جەبار، سەرۆکی فراکسیۆنی یەکێتی لە پەرلەمانی کوردستان ئاماژە بەوە دەکات، "بابەتی گرنگ و هەستیارن و رەهەندی نیشتمانییان هەیە، بەردەوام قسەمان لەسەر ئەوە کردووە کە پێویستە سازانی نیشتمانی لەسەر هەرسێ بابەتەکە هەبێت، ئەمە بابەتێک نییە لە پەرلەمانی کوردستان بە زۆرینە و کەمینە تێپەڕێندرێت، بابەتێکی هەستیارە و پێویستە هەموو لایەنە سیاسییەکان لەسەری کۆکبن".  تاوەکو ئێستا بە دوو نووسراوی جیا، لە ساڵی ٢٠١٩ و ٢٠٢١، کۆمسیۆن داوای لە سەرۆکایەتیی پەرلەمانی کوردستان کردووە کە کۆمسیۆنەکە کارا بکرێتەوە، بەڵام بەرەی ناڕازی دەیانەوێت پێش کاراکردنەوەی کۆمسیۆن هەمواری یاساکە بکرێت.  مونا قەهوەچی، سکرتێری سەرۆکایەتیی پەرلەمانی کوردستان باس لەوە دەکات، "یەکێتی، بزووتنەوەی گۆڕان، یەکگرتوو، کۆمەڵ و نەوەی نوێ ئەوانەن کە داوا دەکەن بە هەموو شێوازێک یاسای هەڵبژاردن هەموار بکرێتەوە، پاشان پێشنیاری چوار بازنە و فرە بازنە و ١٢ بازنە کراوە کە بە هەموو شێوازێک بۆچوونەکان جیاوازییان هەیە".  ئەم خولەی پەرلەمانی کوردستان لە ١١ - ٠٦ - ٢٠٢٢ ماوەی یاسایی کۆتایی پێدێت، سەرجەم لایەنەکان داوای ئەوە دەکەن کە دەبێت هەڵبژاردن لە کاتی خۆی و لە مانگی ئەیلوولی ئەمساڵ بەڕێوەبچێت، بەڵام تاوەکو ئێستا رێککەوتنی کۆتایی لەسەر ئەو پرسە نەکراوە.