بەشێک لە هاونیشتمانییانی دهۆک شەو تاوەکو بەیانی لە نۆرەدا دەبن بۆ وەرگرتنی بەنزینی جۆری ٦٩٠ دیناری، حامد ساڵح، کاسبکارێکی خەڵکی دهۆکە، ئەو درەنگانێکی شەو لە نۆرەی بەنزین وەستاوە و بە تۆڕی میدیایی رووداوی گوت، "نۆرەیەکی زۆر هەیە، بەنزینی نۆرماڵ بە ٩٥٠ دینارە و نرخەکەی زۆرە. وەکو شەوبێرییەک دێینە ئێرە و خۆمان سەرقاڵ دەکەین تاوەکو بەنزینی ٦٩٠ دیناری وەربگرین. "   ئەگەرچی لە درەنگانی شەو دەرگەی بەنزینخانەکان داخراون، بەڵام هاونیشتمانییان لە نۆرەدا دەبن تاوەکو رۆژ دەکرێتەوە.  بارزان محەممەد، هاونیشتمانییەکی خەڵکی دهۆکە و شۆفێری تەکسییە، ئەو گوتی، "ئەگەر سێ بۆ چوار کاژێر هاتین و لە نۆرەدا ماینەوە ئەوە ئێمە کەی کار دەکەین، حەز دەکەین چارەسەرێکی ئەو دۆخە بکەن. "  لەگەڵ کردنەوەی دەرگەی ئەو بەنزینخانانەی کە بەنزینی جۆری ٦٩٠ دیناری دابەش دەکەن، نۆرەی شۆفیران زیاتر دەبێت. حوسێن محەممەد، هاونیشتمانییەکی دیکەی خەڵکی دهۆکە و ئاماژەی بەوە کرد، "چوار کاژێرە من لە نۆرە وەستاوم و هێشتاش نەگەیشتوومەتە نێو بەنزینخانە، لەوانەیە دوای ١٠ خولەکی دیکە ئینجا بگەم. "  لایەنە پەیوەندیدارەکانی دهۆک دەڵێن، ئاگاداری ئەو کێشەیەن و لە هەوڵی بەردەوامدان. سەرۆکی لیژنەی سووتەمەنی لە ئەنجوومەنی پارێزگای دهۆک باسی لەوە کرد، نادادپەروەریی لە دابەشکردنی بەنزین لە نێوان شارەکان بەشێکی ئەو قەیرانەیە.  عەبدولسەمەد تێلی، سەرۆکی لیژنەی سووتەمەنی لە ئەنجوومەنی پارێزگای دهۆک بە رووداوی گوت، "بەشی دهۆک بە تەواوی نادرێت، زۆر جار بە نوسراوی فەرمیی و لە هەموو دانیشتنەکان ئەوەمان گەیاندووە. ئەو رێژە بەنزینەی کە دەگاتە دهۆک لە نیوەی ئەو رێژەیە کەمترە کە دەدرێت بە هەولێر. "  بەپێی ئاماری ئەنجوومەنی پارێزگای دهۆک، رۆژانە ٢٨٨ هەزار لیتر بەنزین لە جۆری ٦٩٠ دیناری دەگاتە پارێزگاکە، لە کاتێکدا ئەو پارێزگایە پێویستیی بە ملیۆنێک و ٢٥٠ هەزار لیتر بەنزینە.