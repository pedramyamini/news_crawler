بارزان سەعید، یەکێکە لە خاوەن زەوییەکان و دەڵێت، ساڵی ٢٠١٤ بڕی دوو ملیۆن دیناری داوە بە شارەوانیی سۆران بۆ دروستکردنی خانوو، هەروەها دەشڵێت، "دەمویست پێش ئەوەی هاوسەرگیریی بکەم زەوییەکەم بکەمە خانوو، کەچی هەشت ساڵ بەسەر مامەڵەکەم و سێ ساڵیش بەسەر ژنهێنانم تێپەڕی و منداڵێکیشم هەیە، هێشتا رێگەیان پێنەداوم، لە کاتێکدا زەوییەکەم نیشتەجێبوونیشە. "  ١٢٠ هاونیشتمانیی دیکەی گەڕەکی سەروچاوەی دیانە، هەمان کێشەی بارزان سەعیدیان هەیە. خدر سەیدۆ، خاوەن زەوییە و دەڵێت، "من و دوو کوڕم کە هاوسەرگیرییان کردووە لە خانوویەکی کرێداین، موچەکەشم ٢٢٠ هەزارە واللە. "  سەرباز دەعۆ، خاوەن زەوییەکی دیکەیە و باس لەوە دەکات، "ئەگەر قاتی خوارەوە کراوە بۆچی لێناگەڕێن قاتی دووەم بکات، ئەگەر وابێت دەبوو نەهێڵن قاتی یەکەم بکرێت، چونکە ئەوە کێشەکەیە. "  فکری عەبدوڵڵا، یەکێکی دیکەیە لە خاوەن زەوییەکان و ئاماژەی بەوە کرد، "ئەو زەوییانە قەرەبووی حکومەتن بەرامبەر ئەو یاریگەیە داویەتی بە خەڵک، خەڵک کڕین و فرۆشتنی پێوە دەکات، بەڵام ئەگەر نەبێتە خانوو ئەوە کێشەی کۆمەڵایەتیی لێ دروست دەبێت. "  زەوییەکان لەبری قەرەبووی یاریگەیەک بەخاوەن موڵکەکە دراوە، ئەویش زەوییەکانی بە ١٢٠ کەس فرۆشتووەتەوە. دوای چاوەڕوانییەکی زۆر، کڕیاران داوای پارەکەیان لە فرۆشیاران دەکەنەوە، لە کاتێکدا زەویی هەیە زیاتر لە ١٠ جار کڕین و فرۆشتنی پێوەکراوە. کڕیار و فرۆشیارانیش بەڵگەی خاوەندارێتییان لە حکومەت وەرگرتووە.  مەغدید ئەحمەد، قایمقامی سۆران بە تۆڕی میدیایی رووداوی گوت، "بەدواداچوون لە سەر ئەم بابەتە دەکەین و داواش لەو هاونیشتمانییانە دەکەین سەردانمان بکەن بۆ ئەوەی لە کێشەکانیان حاڵی ببین و کارەکەیان بۆ بکرێت. "  لەو ١٢٠ پارچە زەوییە ١١ کەس خانوویان دروستکردووە، زەویی واش هەیە رێگەی پێنادەن بکرێتە خانوو، لە نێوان دوو خانوودا ماوەتەوە.  بەرنامەی بەرپرسیاری رۆژی دووشەممە ١٤ - ٠٢ - ٢٠٢٢ ـی تۆڕی میدیایی رووداو کە شەهیان تەحسین پێشکێشی دەکات تایبەت بوو بەو بابەتە.   سامی محەممەد، وەکو نوێنەری خاوەن زەوییەکان میوانی بەرنامەی بەرپرسیار بوو و گوتی، "تاوەکو ساڵی ٢٠١٤ رێگەپێدانی دروستکردنی خانوو بە خاوەن زەوییەکان دەدرا، بەڵام حەوت ساڵە بەهۆی نەخشەیەکی نوێ بۆ گەڕەکەکەمان چاوەڕوانین  وەزارەتی شارەوانیی واژۆ لەسەر نەخشەی گەڕەکی سەروچاوە بکات، بەهۆی نەبوونی نەخشەی بنەڕەتی گەڕەکەکەمان نرخی زەوییەکان لە ٥٠ % دابەزیوون، لەدوای ساڵی ٢٠١٥ وە تەواوی زەوییەکان بێ ژمارەن. "  سامی محەممەد دەشڵێت، "پارچە زەوییەکان لە جێگای قەرەبووکردنەوەی یاریگەیەک بە خاوەن موڵکەکە دراوە، ئێستا کڕیارانی پارچە زەوییەکان داوای پارەکەیان لە فرۆشیاران دەکەنەوە، ئەگەرچی ١١ پارچە زەویی خانووی لەسەر دروستکراوە. "  فەرزەنگ ئەحمەد، بەڕێوەبەری ناحیەی دیانا گوتی، "گەڕەکی سەروچاوە نەخشەی بنەڕەتییان نییە، هەموو خانووە دروستکراوەکان نایاسایین، چونکە تاوەکو ئێستا زەوییەکانی گەڕەکی سەروچاوە بە ناوی میرییە، فرۆشیارەکە زەویی میریی فرۆشتووە بە خەڵک. "  بەڕێوەبەری ناحیەی دیانا گوتیشی، "خانووە دروستکراوەکان رێگەپێدانی شارەوانییان نییە، ئاگاداری وەرگرتنی دوو ملیۆن دیناریش نیم کە لە کڕیارانی زەوییەکان وەرگیراوە، بەڵام بەدواداچوونی بۆ دەکەم تاوەکو بزانم کێ پارەکەی وەرگرتووە، لەڕێگەی نەخشەی کەرتیی هەوڵدەدەین کێشەی گەڕەکی سەروچاوە چارەسەر بکەین. "