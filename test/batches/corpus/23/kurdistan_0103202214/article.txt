دانا ساڵح پوور، تەمەن ١٧ ساڵ، دانیشتووی گوندی نیروان رۆژی چوارشەممەی هەفتەی رابردوو کاتێک لە سنوور گەڕاوەتەوە، لە رووباری دوونێزی داوە، بەڵام ئاوەکەی زۆر بووە و بردوویەتی.   شەهرام، کە هاوڕێی دانا بووە و پێکەوە چوونەتە سنوور، پێیگوتووە ئاوەکە زۆرە با خۆمانی لێنەدەین، بەڵام چونکە رێگای دیکە ئەستەم بووە، دانا بە دوو ئەسپەکەیەوە لێیداوە و ئاوەکە بە ئەسپەکانییەوە بردوویەتی، دوو ئەسپەکەی نزیکەی هەزار مەتر لە خوار شوێنی رووداوەکە بە دارێکەوە گیر بوون.  چۆمی دوونێز لە گوندی چۆمان لە نێوان سەردەشت و بانە دەڕژێتە زێی بچووک و لەوێشەوە بەرەو بەنداوی دووکان شۆڕ دەبێتەوە.  کەسوکاری ئەو گەنجە داوا دەکەن، بەتایبەت دانیشتووانی گوندەکانی نزیک لەو رووبارە، هەر کەس سەرەداوێکی لەبارەی داناوە دەستکەوت ئاگاداریان بکاتەوە.   سەیوان مستەفایی، خاڵۆزای دانا دەڵێ: "دانا تاوەکوو پۆلی ٥ی سەرەتایی خوێندووە و دواتر وازی لە خوێندن هێناوە و ماوەیەک بوو دەستی بە کاسبی و گواستنەوەی کاڵا و کەلوپەل لە سنوورەکانی بانەوە کردبوو".   دانیشتووانی ئەو ناوچە سنوورییانە کەلوپەلی وەک جلوبەرگ، تەلەفزیۆن، کەلوپەلی دەستی دوو و شتی دیکە دەگوازنەوە.  بەگوتەی سەیوان مستەفایی، ئەو سەرلە بەیانی رۆژی ٢٣.٠٢.٢٠٢٢ لەگەڵ هاوڕێیەکی بە ناوی شەهرام بۆ بار چوون بۆ سنووری موسەک سەر بە ناوچەی چوارتا لە پارێزگای سلێمانی، بەڵام لەبەر بوونی هێزی سەربازیی ئێران لە سنوورەکان نەیانتوانیوە تێپەڕ ببن، بۆیە گەڕاونەتەوە و کاژێر شەش و ٣٠ خولەکی بەیانی تووشی ئەو رووداوە بوون.  بەگوتەی سەیوان، خاڵۆزای دانا، شەهرام هەوڵیداوە دانا رزگار بکات، بەڵام لەبەر ئەوەی ئاوەکە زۆر بووە، سەرکەوتوو نەبووە.  شەهرام دەڵێت: "هەر دووجار دانا و ئەسپەکانیم بینی کە کەوتنە سەر ئاوەکە و ئیدی نوقم بوون.  رۆژی دووشەممەش تیمێکی ئاگرکوژێنەوە لە شاری مەریوانەوە چوونەتە ئەو ناوچەیە لەگەڵ باشووری کوردستاندا هاوسنوورە بۆ ئەوەی هەوڵی دۆزینەوەی دانا بدەن.  دانیشتووانی ناوچە سنوورییەکان دەڵێن، بەهۆی نەبوونی هەلیکاری گونجاو و دەسکورتییەوە روو لە سنوورەکان دەکەن.   بەپێی راپۆرتی رێکخراوی هەنگاو بۆ مافەکانی مرۆڤ، لە مانگی ٢ی ساڵی ٢٠٢٢ دا ٦ کۆڵبەر و کاسبکار کوژراون و ١١ کەسی دیکەشیان بریندار بوون.