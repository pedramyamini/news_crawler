ئەمڕۆ چوارشەممە، ٢٣ی شووباتی ٢٠٢٢، دانا عەبدولکەریم، وەزیری ئاوەدانکردنەوەی حکومەتی کوردستان، بە تۆڕی میدیایی رووداوی راگەیاند، بۆ ئەوەی دووبارە کارکردن لە پرۆژەی رێگەوبانی کەلار - دەربەندیخان و کەلار - کفری دەستپێبکاتەوە، داوای بودجەیەکمان کردووە، کە لە ٤٨ ملیار دینار کەمترنەبێت.   دانا عەبدولکەریم ئاماژەی بەوەدا پلانی وەزارەتی ئاوەدانکردنەوەیان ناردووە بۆ وەزارەتی پلاندانان و چاوەڕوانی وەڵامی ئەوانن.  وەزیری ئاوەدانکردنەوە و نیشتەجێکردن  گوتی نەک تەنیا بۆ پرۆژەکانی سنووری ئیدارەی گەرمیان، بەڵکو داوای بودجەی پێویستیان بۆ سەرجەم ئەو پڕۆژانە کردووە، کە کارکردن تێیاندا راگیراوە.  چۆمان ئەحمەد، بەڕێوەبەری راگەیاندنی ئیدارەی سەربەخۆی گەرمیان بە رووداوی راگەیاند، لە سەردانەکەی دوێنێی سەرپەرشتیاری ئیدارەی گەرمیان بۆ لای وەزیری ئاوەدانکردنەوە، جەنابی وەزیر بەڵێنی پێداون، کە بودجەی پێویست بۆ رێگەی کەلار - دەربەندیخان تەرخان بکەن.   رۆژی سێشەممە ٢٢ - ٠٢ - ٢٠٢٢ جەلال نووری، سەرپەشتیاری ئیدارەی گەرمیان، بە یاوەری شاندێک سەردانی دانا عەبدولکەریم، وەزیری ئاوەدانکردنەوەی کرد، بۆ گفتوگۆکردن لە بارەی تەواوکردنی رێگای کەلار - دەربەندیخان و کەلار - کفری و چەند پرۆژەیەکی دیکەی ناوچەکە.  سەرپەرشتیاری ئیدارەی گەرمیان داوایکرد وەزارەتی ئاوەدانکردنەوە لەپلانی کارەکانیدا بودجەی پێویست دابین بکەن، بۆ تەواوکردنی پرۆژەی دوو سایدی کەلار - دەربەندیخان و رێگای کەلار - کفری و تەواوکردنی پرۆژەی قیرتاوکردنی رێگای سەید خەلیل - گۆبان. هەروەها، تەواوکردنی شوقەکانی وەزارەتی ئاوەدانکردنەوە لە کەلار و کفری، دووسایدکردنی رێگای پەروێزخان، دروستکردنی پردی مەیدان و تەواوکردنی رێگای مەرزی تیلەکۆ - مەیدان.  دانا عەبدولکەریم وەزیری ئاوەدانکردنەوە و نیشتەجێکردن رایگەیاند؛ لەمساڵیشدا ژمارەیەک پڕۆژەی نوێ و تەواوکردنی پڕۆژەکانی رابردوو لە پلانی کارەکانی وەزارەتی ئاوەدانکردنەوەیە و بودجەیان بۆ تەرخان دەکرێت، لەسەرووی هەموویانەوە تەواوکردنی رێگای دووسایدی دەربەندیخان - کەلار، کە تائێستا ٥٥ % ی کارەکانی تەواو بووە.  راگرتنی کارکردن لە پرۆژەی رێگەوبان لە سنووری ئیدارەی گەرمیان، بابەتێکی نوێ نییە بە تایبەت پرۆژەی رێگەوبانی کەلار - دەربەندیخان و کەلار - کفری، بەڵکو بەردەوام بودجەی بۆ خەرجدەکرێت، بەڵام چونکە بودجەکە کەم دەبێت، بۆیە کارکردن تێدا بە سستی بەڕێوەدەچێت.   رێگەی کەلار - سلێمانی ساڵی ٢٠١٢، بە گوژمەی ١٨٣ ملیار دینار بە دوو قۆناخ دەست بە دروستکردنی سایدی دووەمی کراوە بە درێژایی ٦٥ کیلۆمەتر. کارکردن لە بەشی یەکەمی رێگەکە کە کەلار - باوەنوورە بە شەش ساڵ تەواو بووە، کە درێژییەکەی ٢٤ کیلۆمەترە و تێچووەکەی ٤٤ ملیار دینار بووە.   لە ١٩ی کانوونی یەکەمی ٢٠١٧، کارکردن لە بەشی دووەمی رێگەکە دەستیپێکردووە، کە کەلار - دەربەندیخانە، درێژی ئەم بەشەش ٤١ کیلۆمەترە و تێچووەکەی ١٣٧ ملیار دینارە.