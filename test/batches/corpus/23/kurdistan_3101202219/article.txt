سەختی رێگەی گەیشتن بەو سەیرانگەیە وایکردووە جگە لە دانیشتووانی پێنجوێن کەم کەس بە ئاسانی بتوانن بگەنە ناوچەکە.  چلورە سپییەکان بە گوێی تاوێرە بەردیینەکانی سەر چەمە تەزیووەکەی گۆلێ شۆڕ بوونەتەوە، دیمەنەکان هەستێکی دڵخۆشکەر دەبەخشن بەو کەسانەی کە گۆڵێ بەو جۆرە دەبینن. نزمی پلەکانی گەرما لە پێنجوێن ساڵانە دوبارە دەبێتەوە، بەڵام سەهۆڵبەندان و پلە نزمەکەی ئەمساڵ رووداوێکە پێشتر کەم ساڵ بەو جۆرە تۆمارکراوە.   ئاوات عەلی، دانیشتووی پێنجوێنە و بە رووداوی گوت، "لە شارەکانی عێراقەوە خەڵکێکی زۆر دێنە سەیرانگەی گۆلێ لە هاویندا، بەڵام بەهۆی ئەوەی جادە و بانەکەی زۆر باش نییە لە زستاندا خەڵک کەمتر دێن، خەڵکێکی زۆر هەن لە شارەکانی باشوور و نێوەڕاستی عێراق بە ژیانی بەفری نەدیوە، بۆیە حەز دەکات بێتە ئەم ناوچەیە، بەڵام لێرە ئۆتۆمبێلی دەبڵ ئەکسڵ نەبێت ناتوانێت بڕوات. "  ئاکۆ سالار، هاونیشتمانییەکی دیکەی پێنجوێنە و باسی لەوە کرد، "هەر کەسێک ئۆتۆمبێلی نزمی پێبێت ناتوانێت بگاتە گۆلێ، هەر لە پێنجوێن پەکی دەکەوێت، بۆیە ئەگەر خزمەتی ئەم سەیرانگەیە بکرێت و رێگەکانی باش بکرێت ئەوە گەشتیاری زۆر دێت. هەم خزمەت بە پێنجوێن و خەڵکی ئێرەش دەکات هەم خزمەتیشە بە گەشتیاران. "  سەیرانگەی گۆلێ بە درێژایی هەردوو وەرزی بەهار و هاوین دەبێتە مەلەوانگەیەکی سرووشتیی بۆ ئەو کەسانەی کە خۆیانی پێی فێنک دەکەنەوە. بەڵام لە پایزەوە تاوەکو کۆتایی بەهار ئەو سەیرانگەیە کەمترین خەڵک دەتوانن پێی بگەن.