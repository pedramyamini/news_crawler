ئەمڕۆ سێشەممە ١ی شوباتی ٢٠٢٢، فەیسەڵ حوسێن، بەڕێوەبەری دابەشکردنی کارەبای سۆران بە تۆڕی میدیایی رووداوی راگەیاند: "وەزارەتی کارەبا لە رێگەی چەند پڕۆژەیەکەوە دەیەوێت کێشەی کەمی کارەبای قەزای چۆمانی پارێزگای هەولێر  چارەسەر بکات، بە تایبەتی دابەزینی ڤۆڵتییەی کارەبا لەوەرزی زستاندا".  بەڕێوەبەری دابەشکردنی کارەبای سۆران گوتیشی: "پڕۆژەی دیکەمان هەن بۆ بەستنەوەی کارەبای شارۆچکەی حاجی ئۆمەران بە تۆڕی نیشتیمانییەوە بۆ ئەوەی چیدیکە کارەبا لە ئێران نەکڕین، کە لەساڵی ٢٠٢١ دا بایی نزیکەی ملیارێک و ٧٥٠ ملیۆن دیناربووە".  ئەو قسانەی ئەو بەرپرسەی کارەبای سۆران لەکاتێکدایە، وەزارەتی کارەبای حکومەتی هەرێمی کوردستان کەمکردنەوەی نهێنی بۆ جێبەجێکردنی ژمارەیەک پڕۆژەی کارەبای لە ئیدارەی سەربەخۆی سۆران راگەیاند و دەڵێت هەر بەڵێندەرێک ئارەزووی وەرگرتنی پرۆژەکانی لە رێگەی تەندەرەوە هەیە، دەتوانێت تاوەکو رۆژی ٢٠٢٢/٢/١٤ سەردانی بەڕێوەبەرایەتیی گرێبەستەکان لە وەزارەتی کارەبا بکات و مەرج و رێنماییەکان جێبەجێکردنی پرۆژەکان وەربگرێت.  - دانانی وێستگەی مۆبایلی ٢٥ مێگاواتی چۆمان  - دانانی وێستگەی مۆبایلی ٢٥ مێگاواتی حاجی ئۆمەران  - راکێشانی هێڵی ١٣٢ کەی ڤیی (سۆران ٢ - چۆمان)  - راکێشانی هێڵی ٣٣ کە ڤی (سۆران - حاجی ئۆمەران)