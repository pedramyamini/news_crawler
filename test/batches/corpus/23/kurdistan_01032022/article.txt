رۆژی دووشەممە، سەرکردایەتیی کەرکووک - سەڵاحەدینی یەکێتیی نیشتمانیی کوردستان، بە سەرپەرشتی ئاسۆ مامەند، ئەندامی دەستەی کارگێڕی مەکتەبی سیاسی لەبارەگای مەکتەبی سیاسیی ئەو حیزبە کۆبووەوە. دوای کۆبوونەوەکە راگەیێندراوێکی سەبارەت بە پۆستی پارێزگاری کەرکووک بڵاوکردەوە، کە تێیدا هاتووە: "ئەمڕۆ (دووشەممە) کاندیدێکی پێکهاتەی عەرەب لە پەرلەمانی عێراق سوێندی یاسایی خوارد لە بری پارێزگاری کەرکووک بە وەکالەت. ئەم پڕۆسەیە لە لای یەکێتیی نیشتمانیی کوردستان روونە، کە چۆن ئەم پیلانگێڕییە داڕێژراوە و بەرنامەی بۆ دانراوە، مەبەست لێی مانەوەی راکان جبوورییە وەک بەشێک لە برەودان بە سیاسەتی بەعەربکردنی کەرکووک. "  سەرکردایەتیی کەرکووک - سەڵاحەدینی یەکێتی، لە راگەیێندراوەکەیدا رەخنە لە پارتی دیموکراتی کوردستانیش دەگرێت و دەڵێت: "ئەوەی جێگەی نیگەرانییە بۆ یەکێتیی نیشتمانیی کوردستان و خەڵکی کەرکووک، ئەوەیە پارتی دیموکراتی کوردستان بەشێکە لەو هاوپەیمانێتییەی کە پاڵپشت و بەرنامەداڕێژەری مانەوەی راکان جبوورییە لە پۆستەکەیدا! "  یەکێتی لە راگەیێندراوەکەیدا جەخت لەوە دەکاتەوە، کە پۆستی پارێزگاری کەرکووک ئیستحقاقی نەتەوەی کوردە و بەردەوام دەبێت لە هەوڵ و کۆششەکانی بۆ دەستەبەرکردنەوەی پۆستی پارێزگاری کەرکووک و بە هیچ شێوەیەک "سازش"ی لەسەر ناکات.  لەکۆتاییدا، سەرکردایەتی کەرکووک - سەڵاحەدینی یەکێتی نیشتیمانی کوردستان، لە راگەیێنراوەکەیدا دەڵێت: "لێرەوە رایدەگەیێنین هیچ لایەنێک مافی ئەوەی نییە بەم شێوەیە بچێتە ناو پیلانگێڕییەکان دژ بە کەرکووکییەکان و دانوستاندن بکات بۆ مانەوەی راکان جبووری لە پۆستی پارێزگاری کەرکووک".  لە دوای ساڵی ٢٠٠٣ ەوە تاوەکو ئۆکتۆبەری ٢٠١٧ پۆستی پارێزگاری کەرکووک بەدەست کوردەوە بووە، بەڵام لە دوای رووداوەکانی ١٦ی ئۆکتۆبەرەوە ئەو پۆستە لەلایەن راکان جبووری بە وەکالەت بەڕێوەدەبرێت.  رۆژی دووشەممە ٢٨ی شوباتی ٢٠٢٢، ئەنجوومەنی نوێنەرانی عێراق کۆبووەوە و چوار پەرلەمانتار سوێندی یاساییان خوارد، یەکێکیان شێخ وەسفی عاسی بوو، کە لە شوێنی راکان جبووری، پارێزگاری کەرکووک بە وەکالەت وەک پەرلەمانتار دەستبەکار بوو.