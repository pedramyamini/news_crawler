گۆران رەمەزان، پێشمەرگە بە رووداوی گوت، "ئەمە یەکێک لە خانووەکانی ئێمەیە، دوای سووتاندن، لە رێگەی جلیکانەیەک تی ئێن تی - یەوە تەقاندوویانەتەوە، تەنیا ئەم خانووە نییە و چەند خانوویەکی دیکەش هەیە بەو شێوەیە تەقێندراونەتەوە، هەندێک ماڵ سووتێندراون و هەندێکیش داگیرکراون و عەرەبی تێدایە، تاوەکو ئێستا حکومەتی عێراق هیچی بۆمان نەکردووە تاوەکو بتوانین نۆژەنی بکەینەوە".  لە خورماتوو ٧٣ خانووی کورد دەستیان بەسەردا گیراوە و زیاتر لە ٦٥ خانووی دیکەش سووتێندراون و دانیشتووانەکەی ئاوارەی پارێزگاکانی هەرێمی کوردستان بوون و چەند بارەگایەکی حیزبییش لەلایەن حکومەتی عێراقەوە دەستیان بەسەردا گیراوە. هەندێک لە خانووە سووتێندراوەکان خاوەنەکانیان لەسەر ئەرکی خۆیان نۆژەنی دەکەنەوە.  حیزبە کوردستانییەکانی خورماتوو، بێ ئومێد بوون لە ئاساییکردنەوەی دۆخی شارۆچکەکە و وەرگرتنەوەی بارەگاکانیان و ناسەقامگیریی دۆخی ئەمنی و قەرەبوو نەکردنەوەی زیانلێکەوتووانی هێرشەکەی ١٦ی ئۆکتۆبەر بە هۆکاری نەگەڕانەوەی ئاوارەکانی خورماتوو دەزانن.  بەختیار هیجران، بەرپرسی ناوچەی پارتی لە خورماتوو دەڵێت، "ئێمە خەڵکەکەمان ئاوارە بووە بۆ پارێزگاکانی هەولێر و سلێمانی و ناوچەکانی دیکە، زۆربەیان تاوەکو ئێستا نەگەڕاونەتەوە، چونکە لە خورماتوو بەریەککەوتنی نەتەوەیی هەبووە، ئێمە ناو بە ناو دەچینە ئەوێ، بەڵام وەکو کاری سیاسی، ئێمە لەنێو ئەو ماڵانە کار دەکەین کە لایەنگری ئێمەن و گەڕاونەتەوە خورماتوو. وەکو بارەگا ئێمە بارەگامان نییە و داگیرکراوە".  بە بڕیاری حکومەتی عێراق، ئیدارەی خورماتوو بارەگای حیزبە کوردستانییەکانی کردووەتە بارەگای چەند فەرمانگەیەکی حکومی و ئامادە نییە رادەستیان بکاتەوە و دەڵێت، "ئەم هەنگاوە کاریگەریی لەسەر پێکەوە ژیانی پێکهاتەکان نەکردووە".  عیرفان محەممەد، راوێژکاری قایمقامی خورماتوو ئاماژە بەوە دەکات، "ئێستا پێکەوەژیانی ئاشتییانە ١٠٠ % ـە، هیچ کێشەیەک و هیچ پێشێلکارییەکی ئەمنیمان لەگەڵ خەڵک نییە، ئێستا بارەگای حیزبە سیاسییەکان بارەگای حکومەتن و پەیوەندییان بە حیزبەکانەوە نەماوە و دامەزراوەی حکومین".  ئەگەرچی لە ساڵی ٢٠١٨ وە حكومەتی عێراق لیژنەیەکی قەرەبووکردنەوەی پێکهێناوە، بەڵام زۆربەی زیانلێکەوتووانی  رووداوەکانی ١٦ی ئۆکتۆبەر هێشتا قەرەبوو نەکراونەتەوە و بەپێی ئاماری  قایمقامیەتی خورماتووش بێت، هێشتا نزیکەی ٣٦ هەزار هاونیشتمانیی کورد نەگەڕاونەتەوە شارۆچکەکە.