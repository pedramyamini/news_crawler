ئازاد ئەدیب، موختاری گوندی ھروور بە تۆڕی میدیایی رووداوی راگەیاند، یەکەم جارە تورکیا بەمشێوەیە ناو گوند تۆپبادان دەکات و پارچەی تۆپەکان بەر ماڵی دانیشتووانی گوند دەکەون.  موختاری گوندی ھروور دەڵێت، لە ئێوارەوەی رۆژی چوارشەممەوە ٢ - ٣ - ٢٠٢٢ تورکیا دەستیکردووە بە تۆپبارانکردنی گوندەکە و تاوەکو ئێستاش پێنج تۆپ بەناو گوند کەوتوون و یەکێکیان بەر ماڵی ھاونیشتیمانییەک کەوتووە.  سەبارەت بە زیانی تۆپبارانەکان ئازاد ئەدیب گوتی، ھیچ زیانی گیانی نەبووە، بەڵام پارچەی تۆپەکان بەر ماڵ و پەنجەرەی گوندنشینەکان کەتوون و جامی پەنجەرەی سێ ماڵ شکاون.  بەگوتەی موختاری گوندی ھروور، لەبەر چڕی تۆپبارانەکان و نزیکیان لە ماڵەکان ترس و دڵەڕاوکێ لای خەڵکی گوند دروستبووە.  نزیکی ساڵێکە تورکیا ئۆپەراسیۆنی "چڕنووکی ھەورە برووسکە"ی لە سنووری ناحیەی کانی ماسێ دەسپێکردووە کە بەھۆیەوە پێنج گوند چۆڵکراون و ھاونیشتیمانییەک شەھیدبووە و سێی دیکەش برینداربوونە.