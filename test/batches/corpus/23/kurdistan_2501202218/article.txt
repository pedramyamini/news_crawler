سامان نادر، بەڕێوەبەری فریاکەوتنی خێرای سلێمانی بە تۆڕیی میدیایی رووداوی گوت، "تیمەکانی فریاکەوتنی خێرای سلێمانی لە شارۆچکەی بەردەقارەمان ئاگادار کرانەوە لە بوونی تەرمی پیاوێکی ٥١ ساڵان لە شارۆچکەکە پاش گەیشتنی تیمەکانی تەندروستی لە کاژێر ١ پاش نیوەرۆی ئەمڕۆ تەرمی پیاوەکە گەیێندراوەتە پزیشکی دادی سلێمانی، لە نزیک تەرمەکە پاشماوەی ماددە کحولییەکان هەبووە".   بە گوتەی شایەتحاڵێکی رووداوەکە کە نەیویست ناوی ئاشکرا بکرێت، "رووداوەکە لە شەوی رابردوو بووە، تەرمەکەی لە دووری ٥٠ مەتر لە ماڵەکەی دۆزراوەتەوە، بەڵام بەهۆی ئەوەی کە بە تەنیا دەژی، دوای نیوەڕۆی ئەمڕۆ پێی زاندراوە".   بەپێی زانیارییەکانی رووداو ئەو پیاوە ناوی (ئ. هـ) و تەمەنی ٥١ ساڵە و بەتەنیا لە شارۆچکەی بەردەقارەمان ژیاوە، لە سنووری پارێزگای سلێمانی.