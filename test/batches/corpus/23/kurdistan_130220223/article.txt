ئەمڕۆ یەکشەممە، ١٣ی شوباتی ٢٠٢٢، د. یاسین کەریم، بەڕێوەبەری پەیمانگەی دادپزیشکیی هەولێر بە (تۆڕی میدیایی رووداو)ی راگەیاند: "تاوەکو ئێستا هیچ کەس لە کەسوکاری ئەو ئافرەتەی کە ناوی سەروین خورشیدە بۆ وەرگرتنەوەی تەرمەکەی سەردانیان نەکردووین و تەرمەکە لە دادپزیشکیی هەولێرە".  ئەو قسانەی بەڕێوەبەری پزیشکی دادی هەولێر لەکاتێکدا دێت، هاوکار عەلی، گوتەبێژی بەڕێوەبەرایەتی تەندروستیی کۆیە، ئەمڕۆ بە (رووداو)ی گوت: "دوای کوشتنی ئەو ئافرەتەی رۆژی چوارشەممە لە کۆیە کوژرا، هەمان رۆژ تەرمەکەمان رەوانەی هەولێر کردەوە".  سەر لەبەیانی رۆژی ٩ی شوباتی ٢٠٢١ لە شەقامێکی نزیک دادگەی کۆیە کەسێک بە دەستڕێژی گوللە سەروین خورشید رەشیدی تەمەن ٢٦ ساڵانی کوشت و هەڵات. سەروین ١٠ گوللە بەر  سک، قاچ و سەری کەوتبوو، دوای گەیاندنی بە نەخۆشخانەی کۆیە گیانی لەدەستدا.  بەپێی زانیارییەکانی رووداو، سەروین کە زیاتر لە دوو ساڵ بوو لە هاوژینەکەی جیابووبووەوە دایکی کچێک بوو. بە گوتەی هاوڕێیانی، کچەکە لای باوکیەتی و سەروین هەوڵیدەدا لە رێگەی دادگەوە مافی بەخێوکردنی منداڵەکەی وەربگرێت.  هەرچەندە هۆکارەکەی دیار نییە، بەڵام سەروین مانگی رابردوو لە دادگای عەینکاوە، سکاڵای لەسەر دوو کەس تۆمارکردووە، کە یەکێکیان مامیەتی.