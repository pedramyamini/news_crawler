ئەمڕۆ دووشەممە ١٤ی شوباتی ٢٠٢٢، سەباح موخلیس، بەڕێوەبەری ئاماری خانەنشینی هەرێمی کوردستان بە تۆڕی میدیایی رووداوی راگەیاند: "چاکسازیکردن لە خانەنشینیی پلەباڵاکان، کە ژمارەیان لە سەرووی هەزار کەسەوە دەبێت و لە بەڕێوەبەری گشتییەوە دەگرێتەوە تاوەکو سەرۆکی حکومەت تەواو بووە و بۆ لێژنەی تایبەت بەو پرسە لە ئەنجوومەنی وەزیرانی هەرێمی کوردستان نێردراوە، ئەوانەشی دەیانگرێتەوە بەڕێوەبەری گشتی، راوێژکار، وەزیر، سەرۆکی حکومەت و پەرلەمانتار و هی دیکەشن".  سەباح موخلیس، گوتیشی: "دۆسیەی هەموو ئەو کەسانە هەموار کراوە کە بە پلەی باڵا خانەنشین کراون، بەڵام بەشێک لەوان خزمەتیان لە ١٥ ساڵ کەمترە و بۆ ئەوەش پێویستە خزمەتی هەر کەسێک کە خانەنشین دەبێت لە ١٥ ساڵ کەمتر نەبێت، بەپێی رێنماییەکانی حکومەتی هەرێمی کوردستان، بۆیە بەشێک لەوان کێشەیان هەیە و دەبێت چارەسەری بکەن".  سەبارەت بە چارەسەرکردنی ئەو پرسەش، سەباح موخلیس، بەڕێوەبەری ئاماری خانەنشینی هەرێمی کوردستان گوتی: "رێکخستنی ئەو دۆسیانە پێویست دەکات کە ئەو کەسانەی بە پلەباڵا خانەشین کراون و لە ١٥ ساڵ کەمتر خزمەتیان هەیە، سێ ساڵ خزمەت لە حکومەت بکڕنەوە، لە سێ ساڵیش زیاتر نابێت، واتە ئەگەر کەسێک ١١ ساڵ خزمەتی هەبێت ئەم کڕینەوە نایگرێتەوە".  لەبارەی وردەکاریی کڕینەوەی سێ ساڵەکەش، لەلایەن پلەباڵاکانەوە، سەباح موخلیس، بەڕێوەبەری ئاماری خانەنشینی هەرێمی کوردستان گوتی: "جیاوازیی لە بڕی ئەو پارەیەی دەبێت بیدات بۆ خانەنشینی هەیە، ئەوەش بەپێی بڕوانامە و مووچەی بنەڕەتی و شتی دیکە دەگۆڕێت، بەڵام بەگشتی ئەو رێژەیەی وەردەگیرێت بریتی دەبێت لە مووچەی بنەڕەتی جارانی رێژەی ٧ %، کە رێژەی لێبڕینی خانەنشینییە، جارانی دەرماڵەی بڕوانامە، بۆ ئەو سێ ساڵە کە دەکاتە ٣٦ مانگ دەردەچێت و بڕێکی دیاریکراوە. ئەو کەسانەی کە تاوەکو ١٢ ساڵ خزمەتیان هەیە دەبێت پارەکە بدەن".  بەگشتی لە هەرێمی کوردستان ٢٤٦ هەزار کەس مووچەی خانەنشینی وەردەگرن، کە ٩١ هەزاریان خانەنشینی سەربازین، لەنێویاندا زیاتر لە هەزار کەس بە پلەی وەزیر، راوێژکار، پەرلەمانتار و بەڕێوەبەری گشتی خانەنشینکراون.   یاسای ژمارە ٢ی چاکسازی لە مووچە و دەرماڵە و بەخشین و ئیمتیازاتەکان و خانەنشینی لە هەرێمی کوردستان، ماددەکانی ٧ و ٩ی پەیوەندارە بە خانەنشینی پلە باڵاکان، لە ١ی تەممووزی ٢٠٢٠ کەوتووەتە واری جێبەجێکردنەوە.