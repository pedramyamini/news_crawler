بەڕێوەبەری لقی هەولێری کۆمپانیاک کە کاری هاوردەکردنی بەرهەمەکانی وەکو ماست، شیر و چەندین بەرهەمی دیکە لە تورکیا، ئێران و چەند وڵاتێکی دیکەوە دەکات دەڵێت، بەهۆی کەمیی ئەو ماوەیەی کە بۆ بەسەرچوونی بەرهەمە سپیاییەکان دادەنرێت، ساڵانە نزیکە ١٠ % بەرهەمەکانیان فڕێدەدەنە ناو زبڵخانەکان و زیانی زۆری لێدەکەن. دەشڵێت، "زۆربەی ئەو بەرهەمانەی کە ئێمە هاوردەیان دەکەین فرێشن، رێککەوتی بەسەرچوونیان دیاریکراوە، بۆ نموونە؛ ماستێک زۆر زۆر رێککەوتی هەبێت ٢١ رۆژ یان مانگێکە. "  رێکان مۆفەق، بەڕێوەبەری لقی هەولێری کۆمپانیاکە ئاماژە بەوەشدەکات، "شیرمان هەیە زۆر فرێشە رێککەوتی ٧ رۆژە، تۆ دەبێت لەو ماوەیە بەرهەمەکەت بۆ بێت لە وڵاتانی دەرەوە بە رۆژێک دوو رۆژ کێشەی مەرز تاوەکو دەگاتە دەستمان، هەر ئەو رۆژەش دەچێتە بازاڕ، لە بازاڕیش رۆژێک بۆ دوو رۆژ بمێنێت وەکو بەسەرچوو دەیگەڕێنینەوە، بەهەمان ئەو ساردکەرەوەی بەرهەمەکەمان رەوانەی بازاڕ کردووە، بەسەرچووەکەش دەگەڕێنینەوە بۆ کۆمپانیا و لەناویدەبەین. "  بەرهەمە خۆماڵییەکان بەهۆی ئەوەی پێکهاتەی پارێزەری کیمیاییان تێدا نییە، رێککەوتی بەسەرچوونیشیان لەسەر نییە.  لە کۆنەوە وا باو بووە، هەر بەبۆن و تام بەرهەمەکە دەناسرێتەوە بۆ ئەوەی بزانرێت بە کەڵکی خواردن دێت یان نا، حاجی محەممەد و مام خەسرەو لە بازاڕی شێخەڵڵای هەولێر دراوسێی یەکدین و نزیکەی ٢٠ ساڵە ئەو بەرهەمە سپیاتییانە دەفرۆشن، دەڵێن، کەمترین بەرهەم لێیان بەفیڕۆدەچێت، تەنانەت ئەو ماستەش کە ترش دەبێت و ناخورێت بۆ ماستاو و دۆ بەکاری دەهێنن.  خەسرەو  محەممەد، باس لەوە دەکات، "ئەو ماستە تام دەکەین، ئەگەر بزانین ترشبووە لێی وەرناگرین، چونکە ئەوە کۆن بووە، بەڵام ئەگەر شیرین بێت لێی وەردەگرین و دیارە، ئەگەر کۆن بێت دیارە سەری هەموو بووە بە پەڵەو زەردبووە. "   محەممەد عوسمان، فرۆشیاری بەرهەمی سپیایییە و دەڵێت، "هەرچەند دەیناسم ئەو ٥٠ هێلکەیەی لێدەکڕم لەناو سەتڵێک ئاوی دادەنێم، ئەوەی نیشتە خوارەوە ئەوە پیس نییە، ئەو هێلکەیەی سەر ئاوەکەش کەوت و بارستایی سوکە، ئەوە پیسە. "   نایلە محەممەد، کڕیارە و چووەتە بازاڕ تاوەکو پێداویستییەکانی رۆژانەی لە بەرهەمە شیرەمەنییەکان بکڕێت، ئاماژە بەوە دەکات، "ئەگەر بزانم کەڕووی هەڵهێناوە فڕێی دەدەم یان زۆر ترشە و حەزم لێنییە نایخۆم. "   دکتۆر دیلان، پزیشکی ڤێتێرنەرییە و ئەندامی لیژنەی قایمقامیەتە، پێیوایە لە توانای هەموو مرۆڤێکدا نییە بە بۆنکردن بەرهەمی خراپبوو بناسێتەوە، ئەو ئاماژەی بەوە کرد، "ئەو بەرهەمانە داخراون، ڤاکیوم کراون هەوا ناچێتە نێویان، کۆمپانیا کە ئەوەی دروستکردووە تایبەتمەندی خۆی هەیە، بڕوانامەی جیپی ئێمی هەیە، پێکهاتەی پارێزەری کیمیایی بەکاردەهێنێت، بۆیە ٢١ رۆژ دەمێنێت، بەڵام بەرهەمی خۆماڵی نا، چونکە ئەوانە چوار بۆ پێنج رۆژ ترش دەبێت. "   بەپێی لێکۆڵینەوەیەکی گرووپی راوێژکاریی بۆستن کە تایبەتمەندن بە داڕشتنی ستراتیژی بازرگانی، ساڵانە نزیکەی ١٤٣ ملیۆن تۆن بەرهەمی سپیایی لە جیهاندا بەفیڕۆدەدرێت، بەپێی داتاکانیش لە شەش مانگی ساڵی ٢٠٢١ لە هەرێمی کوردستان، هەزار و ٩١ تۆن خۆراک لەنێوبراوە.