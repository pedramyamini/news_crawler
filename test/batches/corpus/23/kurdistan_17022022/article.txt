بژاردەکانی بەردەم حکومەتی هەرێمی کوردستان، لەنێویاندا پابەندنەبوون بە بڕیارەکە و بەردەوامبوون لە بەسەربەخۆیی لە فرۆشتنی نەوت و گازدا، گفتوگۆ و سازان لە نێوان هەولێر و بەغدا لەدوای پێکهێنانی حکومەتی نوێ، دروستکردنی لۆبییەکی پەرلەمانی بۆ جێبەجێنەکردنی بڕیارەکە، یان گفتوگۆکردن لەگەڵ کۆمپانیا بەرهەمهێنەرەکانی نەوت بەوەی بڕیارەکە کار لەسەر سیاسەتەکانی ناکات.  د. خامۆش عومەر، راوێژکاری یاسایی پەرلەمانی کوردستان دەڵێت، "ئەگەر بڕیارەکە بەوردیی بخوێنینەوە، بەشی زۆری جێبەجێکردنی بڕیارەکەی خستووەتە سەر شانی حکومەتی هەرێمی کوردستان، بۆ ئەوەش پێویستە جۆرێک لە هاوئاهەنگیی هەبێت بۆ جێبەجێکردنی بڕیارەکە، ئەوە سەرباری ئەوەی جێبەجێکردنی نێوەڕۆکی بڕیارەکە کۆمەڵێک لێکەوتەی لێدەکەوێتەوە کە پێویستە حکومەتی هەرێم و حکومەتی ئیتیحادی بگەنە جۆرێک لە رێککەوتنی سیاسی. "  لەگەڵ ئەوەی ماددەی ١١١ ـی دەستووری عێراقدا هاتووە، نەوت و گاز موڵکی هەموو گەلی عێراقە لە هەموو هەرێم و پارێزگاکان، و  ماددەی ١١٢ دا رێگەی بە بەڕێوەبردنی هاوبەشانەی نەوت و گازی دەرهێنراو لەنێوان هەرێم و ناوەند دەدات، بەجۆرێک داهاتەکەشی بە یەکسانی و بەپێی دانیشتووان دابەش بکرێت، بەڵام حکومەتی عێراق لە ٢٠١٤ بەشەبودجەی هەرێمی کوردستانی بڕی و ئێستاش مانگانە تەنیا ٢٠٠ ملیار دینار دەنێرێت.   بڕیارەکەی دادگەی فیدراڵیی عێراق کە بەهۆی دوو سکاڵاوە دەرچوێنران یەکێکیان بۆ ١٠ ساڵ لەمەوبەر دەگەڕێتەوە، کۆی گرێبەستەکانی نەوت و غازی حکومەتی هەرێمی کوردستان و کۆمپانیا بیانییەکان دەخاتە خانەی نادەستووریبوونەوە.   شاخەوان عەبدوڵا، جێگری دووەمی سەرۆکی پەرلەمانی عێراق بە تۆڕی میدیایی رووداوی گوت، "بڕیارەکانی دادگە مولزەمە، لە بڕیارەکانیشدا دەسەڵاتی ئەوە دراوە بە حکومەتی عێراق کە لەگەڵ حکومەتی هەرێمی کوردستان بگاتە رێککەوتن، دواجار ئەو بابەتە دەکەوێتە گفتوگۆی جیددی نێوان هەردوو حکومەت کە بەشێوەیەک مەلەفەکە ئیدارەبکرێت مافی هەرێمی کوردستان پێشێل نەکرێت. "   بڕیارەکەی دادگەی فیدراڵیی عێراق هەردوو دیوی سیاسیی و ئابووریی هەیە، لەکاتێکدا دەرچوێنرا کە بەهۆی لێکەوتەکانی هەڵبژاردنی سەرۆککۆمار و حکومەتی نوێ عێراق بە دۆخێکی تەواو هەستیاردا دەربازدەبێت، بڕیارەکە سەرەڕای ئەوەی تێهەڵچوونەوەی نیە، بەڵام لە نێوخۆی هەرێمی کوردستان کەوتە بەرلێشاوی رەخنە و تانەدان لێی، سەندیکای پارێزەرانی کوردستانیش بڕیارەکەی بە نادەستووریی و نایاسایی ناوبرد، داوای کرد تاوەکو کار لە کار نەترازەوە دادگەکەی فیدراڵیی عێراق بە بڕیارى خۆى دابچێتەوە.