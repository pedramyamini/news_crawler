کەمپینەکە بریتییە لە چاندنی ١٠٠٠ نەمام لە هەولێر و ئاودانیان تاوەکو گەشەی تەواو دەکەن، لەگەڵ بەدواداچوون بۆ ئەو کاریگەرییانەی کە ئەو هەزار دارە دەیبینێت بۆ ژینگەی ناوچەکە.  کەمپینەکە لەلایەن هونەرمەند ئاگرین دڵشاد سەرپەرشتی دەکرێت، ئەوەش دوای ئەوەی لەلایەن هەوادارانیەوە رووبەڕووی رەخنە بووەوە لەسەر بڵاوبوونەوەی ڤیدیۆکلیپێکی بەناوی "گەر" کە تێیدا خانوویەکی لە دار دروستکراو دەسووتێنێت.  لە کەمپینەکەدا زیاتر لە ٣٠ خۆبەخش بەشدارن و تاوەکو ٢٨ی شوباتی ٢٠٢٢ بەردەوام دەبێت.  ئاگرین دڵشاد بە رووداوی راگەیاند، "هەڵمەتی نەمام و درەخت چاندن لە بەرنامەمدا بوو کە دوای کلیپەکەم بیکەم، هەرچەندە روونکردنەوەشم دا کە ئەوەی لە کلیپەکەدا دەسووتێت ئیفێکتی کۆمپیوتەرە نەک راستی. هەڵمەتەکە سەرەتا لە هەولێر دەبێت، بەڵام لە بەرنامەمدایە لە هەموو شارەکانی هەرێمی کوردستان ئەنجامی بدەم".