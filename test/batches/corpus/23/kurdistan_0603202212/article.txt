رۆژی یەکشەممە ٦ - ٣ - ٢٠٢٢، لە راگەیێندراوێکدا وەزارەتی شارەوانی هەرێمی کوردستان رایگەیاند: "تیمەكانی شارەوانی لە شاری سلێمانی پرۆژەی دروستكردنی شەقامێكی ٣٠ مەتری لە سنووری گەڕەكی كەڵەكن و هەواری شار جێبەجێ دەكەن و وەزارەتی شارەوانی و گەشتوگوزاریش بڕیاریدا بە خەرجكردنی گوژمەی زیاتر لە ٣٦٣ ملیۆن دینار بە مەبەستی تەواوكردنی پرۆژەكە".  ئاکۆ عەلی، جێگری سەرۆکی شارەوانیی سلێمانی بە تۆڕی میدیایی رووداوی گوت: " ١٥ % ـی داهاتی شارەوانیی سلێمانی بۆ خۆی خەرجدەکرێتەوە، بۆ پرۆژەیەکی پێویست ئێمە بە نووسراوی فەرمیی داوا لە وەزارەتی شارەوانی دەکەین لەسەر ئەو رێژە پارەیەی بۆ شارەوانیی سلێمانییە، رەزامەندی بدەن بە خەرجکردنی پارە، ئەو پرۆژەیەش لەهەمان چوارچێوەدایە".  بەگوێرەی راگەیێندراوەکەی وەزارەتی شارەوانیی، بودجەکە بۆ جێبەجێكردنی پرۆژەی دروستكردنی بەشێك لە شەقامی ٣٠ ـی مەتری نێوان گەڕەكی جیاكراوەی ١١٩ و ١٢٤ ـی كەڵەكن و شەقامی سەرەكیی هەواری شارە بۆ كاری بڕین و پڕكردنەوە و دروستكردنی ئاوەڕۆ و كۆنكرێتكردن.