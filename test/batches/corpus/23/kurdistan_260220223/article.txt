وەرزی بارانبارینی ئەمساڵ بە پاییزێکی وشک دەستیپێکرد، بەجۆرێک لەم وەرزەدا لە ئێران ٤٨ % کەمتر لە ئاستی ئاسایی باران و بەفر باریون. تارادەیەک لە رووی وشکەساڵییەوە زستانی ئەمساڵ دۆخ باشتر بوو، لەگەڵ ئەوەشدا بەپێی راپۆرتی ناوەندی وشکەساڵیی ئێران، تەنانەت بەفر و بارانی ئەمساڵ ١١ % کەمتر لە ئاستی ئاسایی بوو.   ئەحەد وەزیفە، سەرۆکی ناوەندی وشکەساڵی و کۆنترۆڵی قەیرانی کەشناسیی ئێران دەڵێت، "چاوەڕوان دەکرێت زستان ئاسایی بێت؛ ئەگەر زستان ئاسایی بێت ٤٤ % ی بڕی پێویست لە باران و بەفر دەبارێت. بێگومان ئەوە نابێتە هۆی نەهێشتنی کەموکوڕییەکان، بەڵام تۆزێک کێشەکان کەم دەبنەوە؛ بەنداوەکان دۆخێکی گونجاویان نییە، بەڵام کەمێک باشتر دەبن".  بارودۆخ لە رۆژهەڵاتی کوردستان دژوارترە. لە پارێزگاکانی لوڕستان، کرماشان، ئیلام و باشووری پارێزگای سنە ٢٨ % تاوەکو ٥٤ % کەمتر لە ئاستی ئاسایی باران و بەفر باریوە، تەنانەت لە پارێزگای ورمێ کە زیاتریش باریوە، ئاوی بەنداوەکان ٢٨ % کەمتر لە ساڵی رابردووە.  رۆژهەڵاتی کوردستان کە کشتوکاڵ بەشی گرنگی چالاکییەکانی ئابوورییەکانی پێکدەهێنێت، کەمیی بەفر و باران کاریگەری لەسەر دادەنێت.  لە ساڵانی رابردوو بێ پلانی لە بواری کشتوکاڵ و بەکارهێنانی ئاوی زۆر بۆ کشتوکاڵ، سەرچاوەکانی ئاوی کەمکردەوە. ئەمە وایکردووە دەشتەکانی رۆژهەڵاتی پارێزگای سنە و پارێزگای کرماشان رۆبچن.   سەرۆکی ناوەندی وشکەساڵی دەڵێت، "شێوازی کشتوکاڵمان دەبێت بگۆڕدرێت و سوود لە تەکنەلۆژیای سەردەم وەربگیرێت؛ دەبێت پشت بە خانووە پلاستیکەکان ببەستین. ناوچەکە وەک رابردوو نییە، ململانێکان زۆر زیاتر بوون، نیشانەکانیشی دەبینین".  لەم ساڵانەدا حکومەتی ئێران بۆ نەهێشتنی قەیرانی ئاو سیاسەتی دروستکردنی بەنداوەکانی گرتووەتەبەر، بەڵام شارەزایان ئەمە خۆی وەک هۆکارێک بۆ کێشەی گەورەتر دەزانن.   دروستکردنی بەنداوەکان و گۆڕینی رێڕەوەکانی ئاو، لە هەندێ ناوچەدا قەیرانی گەورەی لێکەوتووەتەوە، لە بواری ژینگەوە تاوەکو کشتوکاڵ و ئاسایشی خەڵک.