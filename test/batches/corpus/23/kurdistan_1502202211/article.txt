کنێر ناسر، داپیری نەواز میوانی بەرنامەی "بەرپرسیار"ی تۆڕی میدیایی رووداو بوو و ئاماژەی بەوە کرد، "ئەمڕۆ کاژێر ٧: ٠٠ی بەیانی کوڕەکەم ئاگاداریکردمەوە کە نەواز گیانی لەدەستداوە و لەکاتی بڵاوبوونەوەی ئەو هەواڵە دراوسێیەکان چوونەتە ماڵی کوڕەکەم، یەکێک لە دراوسێیەکان دەڵێت، لە سەرەمەرگ سێ قووم ئاوی بە نەواز دابوو، لە کاتی گیانلەدەستدانیشی بە زنجیر بەسترابوویەوە"، دەشڵێت، "نەواز لەلایەن دایکی ئەشکەنجە دەدرا، چونکە بە منداڵی دایکی گوتی ناتوانێت بەخێوی بکات، منیش نەوازم بۆ نزیکەی حەوت ساڵ بەخێوکردووە".  داپیری نەواز گوتیشی، "کوڕەکەم ئاگاداری ئەشکەنجەدانی کچەکەی بوو، دایکی لێنەدەگەڕا بە باشی نەواز نان بخوات، تەنانەت کچێکی دیکەی کوڕەکەم هەیە کە تەمەنی پێنج ساڵە، جارێک گوتی: داپیرە، دایکم پێی گوتم دەبێت پیسایی بکەی و دواتر بەزۆر نەوازی هێناوە و گوتوویەتی دەبێت بە کەوچک پیساییەکە بخۆیت".  کنێر ناسر لە بەرنامەکە باسی لەوەش کرد، "شەش مانگە بووکەکەم و کوڕەکەم هاتووچۆمان ناکەن، رێگەشیان نەدەدا بچم نەواز ببینم، کوڕەکەم سێ کچی دیکەی هەیە، ئەوەی باس لە نەخۆشیی نەواز دەکرێت هەمووی ناڕاستە، بەڵام ئاو و خواردنیان پێنەدەدا، بۆیە لاواز ببوو. نەواز دەیگوت: باوکم دەچێتە دەرەوە، دایکم  ئەشکەنجەم دەدات. تەنانەت بووکەکەم نەوازی دەردەکرد، دواتر دەیگوت تووشی نەخۆشیی دەروونی بووە، لە کاتی شوشتنی تەرمی نەواز، جەستەی شین و مۆر ببوو، لە پۆلیس سکاڵا لەسەر بووکەکەم تۆمار دەکەم".  سەیران ساڵح، بەرپرسی رێکخراوی ئەستێرەی منداڵان کە بەشداریی بەرنامەی بەرپرسیاری کرد، ئەوەی خستەڕوو، "بەدواداچوون بۆ گیانلەدەستدانی نەواز دەکەین، بەڵام وەکو رێکخراو ناتوانین سکاڵا لە دژی دایکی تۆمار بکەین".