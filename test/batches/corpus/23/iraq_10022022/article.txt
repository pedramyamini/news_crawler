رۆژی چوارشەممە مەکتەبی سیاسیی پارتی کۆبووەوە، رووداو زانیویەتی تاوەکو یەکشەممەی داهاتوو جگە لە هۆشیار زێباری هیچ ناوێكی دیکە بۆ پۆستی سەرۆککۆمار رادەست ناکەن، بەڵام لە ئەگەری دوورخستنەوەی هۆشیار زێباری لەلایەن دادگەوە، پارتی چەند ناوێک پێشکێش دەکات. ئێستا هەوڵ و گفتوگۆکان خەریکە دەگەڕێنەوە بۆ خاڵی سەرەتا، بەڵام بۆ بڕیاری یەکلاکەرەوە، کاتی زۆر لەبەرەمدا نییە.  عارف قوربانی، شرۆڤەکاری سیاسی دەڵێت، "ئەوەی لەڕووی واقیعییەوە ئەم دوو حیزبەی ناچارکردووە کە هیچ رێگەیەکی دیکەیان لەبەردەم نەماوە جگە لە رێککەوتن، ئەویش ئەوەیە کە نە رێژەی یاسایی دروستدەکرێت بەبێ رێککەوتنی یەکێتی و پارتی و نە دەتوانن لایەنێکیان بەبێ لایەنەکەی دیکە سەرۆککۆمار دابنێن، کەواتە باشترین بژارە بۆ خۆیشیان وەکو حیزب و بۆ خەڵکی کوردستان و بۆ ئەوەی پرۆسەی سیاسیی عێراقیش لەو دۆخە دەرباز بکرێت، پێکهاتنی پارتی و یەکێتییە. بەپێی زانیارییەکانی من کاک مەسعود بارزانی و بافڵ تاڵەبانی جارێکی دیکە کۆبوونەوەی دووقۆڵی دەکەن، هیوادارم هەردوو حیزبەکە هەریەکەیان لە شتێک سازش بکەن".  دوای پێشهات و رووداوەکانی رۆژانی رابردوو، هێشتا سیناریۆی بەهێز ئەوەیە دیسان پارتی و یەکێتی بە بەربژێری هاوبەش و بە جیا بچنە رکابەریی پۆستی سەرۆککۆمارەوە، چونکە هەریەک لەو دوو حیزبە رژدن لەسەر وەرگرتنی پۆستەکە، بەڵام هەر هەنگاوێکی دوو حیزبە کوردستانییەکە پێویستی بە رێککەوتنێک یان سازانێک لەنێو ماڵی شیعە هەیە، ئەو ماڵەش لێکترازاو و ناکۆکە.  تویتەکەی موقتەدا سەدریش دوای کۆبوونەوەی لەگەڵ فەرماندەی فەیلەقی قودسی سوپای پاسدارانی ئێران هەمووانی هێنایەوە چوارگۆشەی یەکەم کە داوای حکومەتی زۆرینەی نیشتمانی دەکات.  دوای چوار مانگ لە هەڵبژاردنی خوولی پێنجەمی ئەنجوومەنی نوێنەرانی عێراق، هێشتا یەکێتی و پارتی لەبارەی پۆستی سەرۆککۆمارەوە نەگەیشتوونەتە رێککەوتن و هەریەکەیان بەلای بەشێکی ماڵی شیعەدا مەیلی هەیە و بۆ یەکلاییکردنەوەی پۆستی سەرۆککۆمار بەو لایەنانە پشت ئەستوورن.