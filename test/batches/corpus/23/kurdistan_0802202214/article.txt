لە نووسراوێکدا وەزارەتی کار و کاروباری کۆمەڵایەتی رایگەیاندووە، بە پشتبەستن بە فەرمانی ئەنجوومەنی وەزیرانی هەرێمی کوردستان، بڕیاردرا بە جێگیرکردنی مووچەی کرێکارانی ئاسایی.  سەبارەت بەوەی کرێکاری ئاسایی کێ دەگرێتەوە، ئاریان ئەحمەد، گوتەبێژی وەزارەتی کار و کاروباری کۆمەڵایەتی، رۆژی سێشەممە ٠٨ - ٠٢ - ٢٠٢٢ بە تۆڕی میدیایی رووداوی راگەیاند، ئەو کەسانە دەگرێتەوە کە بە مانگانە کار دەکەن؛ بۆ نموونە، شاگردی چایخانەیەک یان چێشتخانەیەک بە کرێکاری ئاسایی هەژمار دەکرێت.  گوتەبێژی وەزارەتی کار و کاروباری کۆمەڵایەتی ئاماژەی بەوەش کرد، بۆ یەکەمجار لە هەرێمی کوردستان لیژنەی پشکنینیان پێکهێناوە و بەسەر شوێنکارەکاندا دەگەڕێن بزانن ئەو مووچەی دیاریکراوە پێی دەدرێت یاخود نا، گوتیشی "کرێکارێک ئەگەر زانیی مافی خوراوە، سکاڵا تۆماربکات ئێمە پارێزەریشی بۆ دابیندەکەین".  لە راگەیێندراوەکەی وەزارەتی کار و کاروباری کۆمەڵایەتیدا چەند خاڵێک هاتوون، لەوانەش "جێگیرکردنی مووچەی مانگانەی کرێکاری ئاسایی ٣٥٠ هەزار دینارە" و هەروەها "دیاریکردنی بڕی دوو هەزار و ٥٠٠ دینار بۆ هەر کاژێرێک بۆ ئەو کرێکارانەی بە کاژێر کار دەکەن، کە کەمتر بێت لە کاژێرە فەرمییەکانی ئیشکردن".