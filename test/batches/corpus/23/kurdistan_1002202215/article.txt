بەپێی زانیارییەکان، دوانیوەڕۆی رۆژی چوارشەممە ٠٩ - ٠٢ - ٢٠٢٢ هاونیشتمانییەکی خەڵکی مەهاباد بە ناوی سەلاح برومەند لەسەر پارە لەگەڵ باوکی لێیان بووەتە دەمەقاڵە و لەکاتی تووڕەبووندا تەقەی لە باوکی کردووە، کە ناوی ئیسماعیل بووە و کوشتوویەتی.  دوای ئەو رووداوە سەلاح گەڕاوەتەوە ماڵەوە و دایکی و هاوژینەکەی کە دیتویانە ترساون و چوونەتە ژوورێک و دەرگایان داخستووە، لە ژوورەوەش تەقەی کردووە و کوڕەکەی بە ناوی پارسا بەرکەوتووە و بریندار بووە، بەڵام بەهۆی قوڵی برینەکەیەوە لە نەخۆشخانە گیانی لە دەستداوە.  سەلاح کە دیمەنی برینداربوونی کوڕەکەی خۆی دیتوە، گوللەیەکی بە خۆیەوە ناوەو کۆتایی بە ژیانی خۆشی هێناوە.  ئیسماعیل تەمەنی ٥٠ ساڵ، سەلاح ٢٥ ساڵ و منداڵەکەی سەلاحیش تەمەنی ٦ ساڵ بووە.  بەپێی زانیارییەکان، سەلاح ویستوویەتی بچێتە دەرەوەی وڵات، بۆیە خانوویەکی هەبووە فرۆشتوویەتی و هەندی پارەی لای باوکی بووە، لێی وەرگرتووەتەوە و لەڕێی تورکیاوە هەوڵی رۆیشتنی داوە، بەڵام سەرکەوتوو نەبووە و گەڕاوەتەوە.  ئەوان خانوویەکی تەواونەکراویان هەبووە، رۆژی رابردوو سەلاح لەوێ بووە و تەلەفۆنی بۆ باوکی کردووە ئەویش بچێتە ئەوێ، کە باوکی دەگاتە ئەوێ لێیان دەبێتە دەمەقاڵە.