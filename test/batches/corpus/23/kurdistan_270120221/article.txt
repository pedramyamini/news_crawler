ئەمڕۆ پێنجشەممە ٢٧ - ٠١ - ٢٠٢٢ کاروان کەریم خان، بەڕێوەبەری ناحیەی هەریری سەر بە قەزای شەقڵاوە لە سنووری پارێزگای هەولێر بە رووداوی راگەیاند، لە نیوەشەوی رابردوو دەمەقاڵێ لەنێوان دوو خێزان دروستدەبێت و دواتر سەردەکێشێت بۆ شەڕ و بەکاربردنی چەک دژی یەکدی، لە ئەنجامدا کەسێک بریندار دەبێت و دەگوازرێتەوە بۆ نەخۆشخانە.  کاروان کەریم خان گوتی: "هێزە ئەمنیەکان دەستبەجێ گەیشتوونەتە شوێنی رووداوەکە و دۆخەکەیان کۆنترۆڵکردووە و لێکۆڵینەوەش لە هۆکاری رووداوەکە بەردەوامە".  بەڕێوەبەری ناحیەی هەریر لەبەر یەکلایینەبوونەوەی دۆسیەکە، ئامادە نەبوو هۆکاری رووداوەکە ئاشکرا بکات و گوتی: "دەبێت چاوەڕێی ئەنجامی لێکۆڵینەوەکان بکەین".  ئەمە لە کاتێکدایە کە ئێوارەی رۆژی ٣٠ - ٩ - ٢٠٢١، لە شەڕی نێوان دوو بنەماڵەدا لە هەریر سێ کەس کوژران و چەند کەسێکیش بریندار بوون، ئەوکات پارێزگاری هەولێر بە رووداوی راگەیاند، هۆکاری شەڕەکە کێشەی کۆنی زەوی و زار بووە.