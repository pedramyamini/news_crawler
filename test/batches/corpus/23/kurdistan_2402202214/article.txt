رۆژی پێنجشەممە ٢٤ ـی شوباتی ٢٠٢٢ د. سیروان محەممەد، بەڕێوەبەری گشتیی تەندروستیی گەرمیان بە تۆڕی میدیایی رووداوی راگەیاند: "هەر کەسێک توشبووی کۆرۆنا بێت، پێویستە دوای پێنج رۆژ پشکنینی کۆرۆنا بکات و ئەگەر پۆزەتیڤ بوو، دووبارە ٥ رۆژی دیکە کەرەنتین دەکرێت. "   لەبارەی بارودۆخی کۆرۆنا لە گەرمیان بە گشتیی، بەڕێوەبەری گشتیی تەندروستیی گەرمیان ئاماژەی بەوە کرد، بڵاوبوونەوەی کۆرۆنا لە گەرمیان کەمترە لە جاران. سەبارەت بە پابەندبوونی هاونیشتیمانیانی گەرمیانیش بە رێنماییەکانی تەندروستی گوتی: "بە هەمانشێوەی شوێنەکانی دیکەی کوردستان، لە گەرمیانیش پابەندبوون بە رێنمایەکانی تەندروستی نییە. "  لە سەرەتای سەرهەڵدانی ڤایرۆسی کۆرۆنا، وەزارەتی تەندروستیی حکومەتی هەرێمی کوردستان بڕیاریدا هەر کەسێک تووشی ڤایرۆسی کۆرۆنا دەبێت، چواردە رۆژ لە ماڵەوە خۆی کەرەنتین بکات. ئەو هەنگاوەی تەندروستیی گەرمیان لە کاتێکدایە، رۆژانە دەیان کەس لە هەرێمی کوردستان تووشی کۆرۆنا دەبن و ژمارەیەک هاونیشتمانیش بەو هۆیەوە گیان لەدەستدەدەن.   لە ماوەی ٢٤ کاژێری رابردوودا لە هەرێمی کوردستان، ٥٥٢ توشبووی نوێی ڤایرۆسی کۆرۆنا تۆمارکراون، ٩٨١ تووشبوو چاکبوونەتەوە، چوار کەسیش بە ڤایرۆسەکە گیانیان لەدەستداوە.