ئەمڕۆ هەینی ١١ - ٠٢ - ٢٠٢٢ ئەحمەد دهۆکی، نوێنەری نانەواخانە و سەمونخانەکانی پارێزگای دهۆک لە کۆنگرەیەکی رۆژنامەڤانیدا گوتی، "بەڵێنی زۆرمان پێدراوە بۆ چارەسەرکردنی کێشەکانمان، بۆ ئەوەش بەرپرسانی دهۆک داوای یەک هەفتە مۆڵەتیان کردووە بۆ ئەوەی کێشەکانمان چارەسەر بکەن، بۆیە بایکۆت دەشکێنین و چاوەڕێی بەڵێنەکانیان دەکەین. "  رۆژی چوارشەممە ٠٩ - ٠٢ - ٢٠٢٢ نوێنەری سەمونخانە و نانەواخانەکانی دهۆک لە کۆنگرەیەکی رۆژنامەڤانیدا ماوەی ٢٤ کاژێری دایە لایەنە پەیوەندیدارەکان بۆ چارەسەرکردنی کێشەکانیان و گوتی، ئەگەر وەڵام نەدرێنەوە لە رۆژی شەممەوە کارەکانیان رادەگرن.  میللەت عیسمەت، سکرتێرى روژنامەڤانیی پارێزگارى دهۆک رۆژی پێنجشەممە ١٠ - ٠٢ - ٢٠٢٢ بە تۆڕی میدیایی رووداوی راگەیاند، دوای ئەوەی پارێزگاری دهۆک لەگەڵ بەڕێوەبەرانی بەڕێوەبەرایەتییەکانی نەوت و کانزا و کارەبای دهۆک کۆبووەوە، بڕیاردرا مانگانە ٢٠ % لە کرێی کارەبای سەمونخانە و نانەواخانەکان خۆش بن، هەروەها بڕیاریشدرا رێگە نەدرێت بەشە ئاردی دهۆک بچێتە پارێزگاکانی دیکە و هەوڵدەدرێت بە نرخی حکومەت، گاز بۆ خاوەن نانەواخانە و سەمونخانەکان دابینبکرێت.  ئەحمەد دهۆکی، نوێنەری سەمونخانە و نانەواخانەکانی دهۆک گوتیشی، ئەمڕۆ هەینی لەگەڵ پارێزگار، ئاسایش، سەندیکای کرێکاران و پۆلیس کۆبوونەتەوە و دەشڵێت، "بەڵینیان پێداین کە لەگەڵ کۆمپانیایەکی گاز رێکبکەون کە لیتری غاز بە ٢٧٥ دینار بۆمان دابینبکرێت؛ بڕیارە لەماوەی هەفتەیەکدا ئەو بڕیارە جێبەجێبکەن، ئەگەر نەکرا کارەکانمان رادەگرین. "  نوێنەری سەندیکای کرێکارانی دهۆک کە لەگەڵ نوێنەری نانەواخانە و سەمونخانەکان لە کۆنگرە رۆژنامەڤانییەکەدا بوو و گوتی، ئەوان پشتیوانی خۆیان بۆ ئەو چینە دووپاتدەکەنەوە و دەشڵیت: "ئێمە لە سەرەتاوە لەسەر هێڵ بووین و لەگەڵ نانەواخانە و سەمونخانەکان گوشاری زۆرمان دروستکرد تاوەکو کار گەیشتە ئەوەی کە بڕیاری بایکۆت بدەن، بڕیارە یەکشەممەی داهاتوو لەگەڵ پارێزگاری دهۆک کۆببینەوە، چاوەڕێی بەڵێنی پارێزگاری دهۆکین، ئەگەر بەڵێنەکان رازیکەر نەبوون، خاوەن نانەواخانە و سەمونخانەکان هەر بڕیارێک بدەن، ئێمە پشتیوانیان دەبین. "