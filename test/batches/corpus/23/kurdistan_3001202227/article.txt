بەپێی زانیارییەکانی رووداو، پاشنیوەڕۆی رۆژی دووشەممە ٣١ - ٠١ - ٢٠٢٢ ئەنجوومەنی سەرکردایەتیی یەکێتیی نیشتمانیی کوردستان بە ئامادەبوونی شاندی یەکێتی لە بەغدا و بە سەرۆکایەتیی بافڵ تاڵەبانی کۆدەبێتەوە، لە کۆبوونەوەکەی ئەنجوومەنی سەرکردایەتیدا ئەنجامی دانووستاندنەکانی شاندی یەکێتی لە بەغدا لەگەڵ لایەنەکان گەنگەشە دەکرێت و بڕیارە ئەنجوومەنی سەرکردایەتی بڕیارێکی یەکلاکەرەوەش لەبارەی بەربژێری حیزبەکە بۆ پۆستی سەرۆککۆمار بدات.  لە دوای گۆڕانکارییە نێوخۆییەکانی یەکێتییەوە لە ٨ی تەممووزی ٢٠٢١، ئەنجوومەنی سەرکردایەتیی یەکێتی کۆنەببووەوە، بەڵام رۆژی یەکشەممە ٢٣ - ٠١ - ٢٠٢٢ بۆ یەکلاییکردنەوەی بەربژێری فەرمیی یەکێتی بۆ پۆستی سەرۆککۆمار لە سلێمانی کۆبووەوە و بە تێکڕای دەنگ، بەرهەم ساڵحیان وەکو بەربژێری فەرمی هەڵبژارد.  رۆژی هەشتی تەممووزی ٢٠٢١ کێشەکانی نێوان هاوسەرۆکانی یەکێتی تەقینەوە، کاتێک بافڵ تاڵەبانی سەرۆکی دەزگای دژە تیرۆری یەکێتی و سەرۆکی دەزگای زانیاریی گۆڕی، پاشان دەسەڵاتەکانی هاوسەرۆک لە لاهوور شێخ جەنگی سەندرانەوە.  رۆژی ٠٢ - ١١ - ٢٠٢١ یەکێتیی نیشتمانیی کوردستان بڕیاری دوورخستنەوەی لاهوور شێخ جەنگی و سێ ئەندامی سەرکردایەتیی لە ریزەکانی دا کە ئەوانیش "ئاڵا تاڵەبانی، ژینۆ محەممەد و شادومان مەلا حەسەن" بوون، لەگەڵ سڕکردنی ئاراس شێخ جەنگی لە ئەندامێتیی سەرکردایەتیی ئەو حیزبە.  بەڵام رۆژی یەکشەممە ٣٠ی کانوونی دووەمی ٢٠٢٢ سەرچاوەیەکی نزیک لە سەرکردایەتیی یەکێتیی نیشتیمانیی کوردستان بە تۆڕی میدیایی رووداوی راگەیاند، هەفتەی رابردوو لاهوور شێخ جەنگی لەگەڵ بافڵ تاڵەبانی کۆبووەتەوە، بەڵام بە فەرمی بڵاونەکراوەتەوە.  کۆبوونەوەی بافڵ تاڵەبانی لەگەڵ سەرکردە "دەرکراوەکان"ی یەکێتی، لە کاتێکدایە کە یەکێتی هەموو هەوڵەکانی خۆی خستووەتەگەڕ بۆ دانانەوەی بەرهەم ساڵح بە سەرۆککۆماری عێراق.  شەوی ٢٧ - ١١ - ٢٠٢١ بافڵ تاڵەبانی دوای ئەوەی لەگەڵ خوێندکارانی ناڕازیی زانکۆکانی سلێمانی و هەڵەبجە کۆبووەوە، قسەی بۆ رۆژنامەڤانان کرد و لەبارەی دەرکردنی ژمارەیەک سەرکردەی یەکێتی لە حیزبەکەدا بە پەیامنێری رووداوی گوت، "دەرکراوەکان دەرکراون، دەرکراون، دەرکراون و قەت قەت و یەک ملیۆن ساڵی دیکە نایەنەوە نێو یەکێتیی نیشتمانیی کوردستان. ئەوەم بە روونی گوتووە و نازانم بۆ تێناگەن".  هەفتەی رابردوو ئاڵا تاڵەبانی کە یەکێکە لە ئەندام سەرکردایەتییە "دەرکراوەکان"ی یەکێتی، لەگەڵ شاندی ئەو حیزبە بە سەرۆکایەتیی بافڵ تاڵەبانی لە بەغدا دەرکەوت، کە سەردانی هادی عامری، سەرۆکی هاوپەیمانیی فەتحیان کردبوو.  سەرچاوەکەی یەکێتی گوتی، "دەنگۆی ئەوە هەیە کە شیعەکان لە بەغدا داوایان لە یەکێتی کردووە ئاڵا تاڵەبانی بگەڕێتەوە نێو یەکێتی و پۆستیشی پێ بدرێت".