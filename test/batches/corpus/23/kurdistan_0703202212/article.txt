شەوی ٧ی شوباتی ٢٠٢٢، کاژێر ٩: ٣٠ لە رووداوێکی هاتووچۆ لەسەر رێگەی رۆڤیا - دهۆک، سێ گەنج بە ناوەکانی، یوسف فەریق، نێچیرڤان فەریق، کۆڤان فەریق، گیانیان لەدەستدا. بە گوتەی بێوار عەبدوڵلا، کەسوکاری قوربانییەکانە "سێ براکە چووبوونە قەسرۆک بۆ کڕینی مۆبایل، بارهەڵگرێک کە دیار نییە خاوەنەکەی خەوی لێکەوتووە یان ئاگای لەخۆی نەبووە، چووەتە سایدی بەرامبەر و بەو هۆیەوە لەگەڵ ئەمان تووشی رووداو بووە. "  ئەمڕۆ ٧ی ئاداری ٢٠٢٢، و دوای تێپەڕبوونی مانگێک بەسەر گیانلەدەستدانی ئەو سێ برایە، فەریق تۆفیق، باوکی ئەو سێ برایە، بە تۆڕی میدیایی رووداوی راگەیاند، "دووەم رۆژی پرسەکە سەردانیان کردین و لێیانخۆشبووین، دوێنێش هاتن و بە ئامادەبوونی هەردوو عەشیرەتی گۆران و شەرەفانی، هەروەها بەرپرسانی حیزبی و حکومەت، لێخۆشبوونەکەمان واژۆکرد و پرسەکەمان کۆتایی پێهێنا. "  هەروەها گوتی، "شۆفێرەکە عەرەبە و لە هۆزی دلێمین، خەڵکی باشووری عێراقن، ئاوارەیە و لە هەولێر دادەنیشێت".  ٨ی شوبات ٢٠٢٢، فەریق توفیق باوکی ئەو سێ برایە بە رووداوی راگەیاندبوو، "ئەوان هاوڕێی من بوون، نێچیرڤان کوڕی گەورەمە، کۆڤانیش هاوڕێ و رووحی من بوو هەموو کەس ئەوەی دەزانی، شەو و رۆژ لەگەڵم بوو، یوسفیش کوڕی بچووکم بوو زۆر حەزی لە وەرزش بوو و خوێندکاری پەیمانگەی تەکنیکی ئاکرێ بوو. ئەو کۆتری من بوو. ئەوان هاوڕێی من بوون. "  نێچیرڤان فەریقی تەمەن ٢٤ ساڵ، خێزانداربووە و دوو منداڵی هەبوو، کۆڤانی تەمەن ٢٢ ساڵ، خێزانداربووە و منداڵێکی لە دوای خۆی بە جێهێشتووە، یوسفیش تەمەنی ١٨ ساڵ بووە و قوتابی پەیمانگەی تەکنیکی ئاکرێ بووە، ژیانی هاوسەرگیری پێکنەهێنابوو.   تەرمی هەرسێ براکە لە کۆمەڵگەی چڕە و لە تەنیشت یەکدی بە خاکسپێردران.