حاجی شەرەفانی، جێگری سەرۆکی کۆمەڵەی پەلەوەرخانەکانی دهۆک بە رادیۆی رووداوی راگەیاند: "پارێزگای دهۆک رۆژانە پێویستی بە هەزار ٣٠٠ تۆن گۆشتی مریشکە، ئێمە بەرهەمهێنانمان گەیاندە دوو هەزار تۆن. کەچی بە داخەوە بەرەو دواوە گەڕاینەوە و ئەوە زیاتر لە ساڵێکە ٥٠ %- ٦٠ % ـی پەلەوەرخانەکانمان بەتاڵن و ناتوانن جارێکی دیکە ئەو بڕە بەرهەم بهێنن. "  ئالیکی مریشک لە بازاڕەکانی هەرێمی کوردستاندا گرانبووە و ئەوەش وایکردووە کە بەشێک لە پەلەوەرخانەکانی دهۆک نەتوانن ئالیک بۆ پەلەوەرخانەکان دابینبکەن.  حاجی شەرەفانی ئاماژەی بەوە دا، هۆکارەکەش ترسە، چونکە دەستەبەرییەک نییە کە جارێکی دیکە ئەو بڕە بەرهەمبهێنیت و بیفرۆشیت، هەروەها گوتیشی: "کێشەکە ئەوەیە حکومەت بە دەممانەوە نایەت. کێشەی سەرەکیمان ئەوەیە بازاڕمان نییە و بەرهەممان ساخ نابێتەوە و تەنیا بەرهەمی بیانی بازاڕی هەیە. "  جێگری سەرۆکی کۆمەڵەی پەلەوەرخانەکانی دهۆک باسی لەوە کرد، پێشتر کە دەستیان بە کار کردووە زۆر گەشبین بوون و زۆر بە گەرموگوڕییەوە دەستیان پێکردووە. پلانیان هەبوو پارێزگای دهۆک بکەنە "نموونەی بەرهەمی مریشکی پاک و باش. "  سەباح بابیری، سەرۆکی لیژنەی کشتوکاڵ و بەرهەمی ئاژەڵی لە ئەنجوومەنی پارێزگای دهۆکیش گوتی: "حکومەتی هەرێمی کوردستان بۆ ئەم کەرتە کەمتەرخەمە و هیچ پلانێکی روونی نییە و نەیتوانیوە کارێک بکات کە مریشکی هەرێمی کوردستان بە ئاسانی و بەردەوامی بچێتە شارەکانی باشوور و نێوەڕاستی عێراق. "  بۆ چارەسەری بەبازاڕکردنی مریشکی ناوخۆ سەباح بابیری ئاماژەی بەوەش دا، پێویستە حکومەت بڕیارێک دەربکات کە هەموو ئەو دامودەزگا و ئەو فەرمانگەیانەی چێشتخانەیان تێدایە و مریشک بەکاردەهێنن، وەک نەخۆشخانە و گرتووخانەکان، دەبێت مریشکی ناوخۆیی بەکاربهێنن.   لەبارەی ساخنەبوونەوەی بەرهەمی ناوخۆییشەوە لە بازاڕەکانی هەرێمی کوردستان، حاجی شەرەفانی گوتی: "مریشکی بیانی بە هەموو شێوەیەک دەهێنرێتە هەرێمی کوردستان. عێراق لە ٢٠١٨/٠٥/٢٠ دا هاوردەکردنی مریشکی بەستوو و هێلکەی قەدەخە کردووە و ساڵێک دەبێت چووەتە بواری جێبەجێکردنەوە. بەڵگەمان لایە کە پێش شەڕی رووسیا و ئۆکراینا بازرگان هەبوو لە ئۆکرایناوە رۆژانە ١٠٠ تۆن مریشکی بەستووی دەهێنایە سلێمانی. "