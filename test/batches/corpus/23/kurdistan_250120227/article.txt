شینوار عەبدولعەزیز، بەرپرسی بەشی زەویوزار و سەرۆکی لیژنەی زێدەڕۆیی لە شارەوانیی دهۆک بە رادیۆی رووداوی راگەیاند، پێشبینی دەکەن نزیکەی حەوت هەزار خانووی زێدەڕۆیی لە سنووری شارەوانیی دهۆکدا هەبن. تاوەکو ئێستا نزیکەی چوار هەزار داواکاریی تۆمارکردنیان پێگەیشتووە کە داوا دەکەن مۆڵەتی خانووەکانیان بکرێنە فەرمی.  شینوار عەبدولعەزیز، گوتی، "ئێستا ئەو کەسانەی خانووی زێدەڕۆییان هەیە و داکاریی تۆمارکردنیان پێشکێش نەکردووە، دەتوانن بۆ تۆمارکردنیان داخوازی پێشکێش بکەن. "   بەپێی یاسای ژمارە ٣ ـی ساڵی ٢٠١٩ ماوەی تۆمارکردنی خانووە زێدەڕۆییەکان تەواو بووە، لەبەر ئەوە لە ساڵی ٢٠٢١ یاسای ژمارە ٧ دەرچوو کە دیسانەوە ماوەیەک بۆ تۆمارکردنی خانووە زیادەڕۆییەکان دیاری کرایەوە کە لە ٠٩ - ٠٩ - ٢٠٢١ ـەوە دەستی پێکردووەو تاوەکو ٠٩ - ٠٩ - ٢٠٢٢ بەردەوام دەبێت.    شینوار عەبدولعەزیز ئەوەی خستەڕوو، ئێستا ژمارەیەک مامەڵەیان گەیاندوونەتە قۆناخی کۆتایی. چاوەڕێن لە ماوەیەکی نزیکدا لیژنەی باڵا دەستبەکار ببێتەوە، ئەو کاتە ئەوانیش مامەڵەکان بۆ ئەو لیژنەیە دەنێرن و بڕیاریان لەبارەوە دەدەن.