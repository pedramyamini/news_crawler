هەڤاڵ ئەبوبەكر، پارێزگاری سلێمانی ئەمڕۆ شەممە ٥ - ٣ - ٢٠٢٢ لە كۆنگرەیەكی رۆژنامەڤانیدا كە پەیامنێری تۆڕی میدیایی رووداو  ئامادەبوو رایگەیاند، لە کۆتایی ساڵی ٢٠٢١ ەوە داوای كردووە لە ئەركەكەی  ببەخشرێت، بەڵام هیچ لایەك بەو داواكارییەی رازی نەبووە.   هەڤاڵ ئەبوبەکر گوتیشی: "خەڵك بۆ  چوار ساڵ دەنگی بە من داوە نەوەك زیاتر؛ بۆیە لە ٤ - ١٢ - ٢٠٢١ ەوە كە ماوەكەم  تەواو بوو، داوام لە وەزارەتی ناوخۆ و هەرسێ لایەنی سەرەکیی پێكهێنەری حكومەت كرد كە  لە ئەركەكەم ببەخشرێم، بەڵام تاوەكو ئێستا وەڵام نەدراومەتەوە".   پارێزگاری سلێمانی  ئەوەشی روونكردەوە لە ٢٢ - ٢ - ٢٠٢٢ جارێكی دیكە ئەو  داواكارییەی بە فەرمی پێشكێشکردووەتەوە، بەڵام وەك خۆی گوتی: "تاوەكو ئێستا هیچ  لایەك بەو داواكارییەی رازی نەبووە و دەستلەكارهەڵگرتنیشم وەك هەڵوێست  وەرگرتن نییە، بەڵكو پەیوەندیی بە تەواوبوونی ماوەی كاركردنمەوە هەیە كە بۆ  چوار ساڵە".