ئاژەڵداران ناتوانن ئاژەڵەکانیان ببەنە دەرەوە و ناچارن خۆیان خواردنیان بۆ دابین بکەن. ئەوان دەڵێن، نرخی ئالیک زۆر گرانە و ناتوانن بیکڕن. بەشێکیان لق و پۆپی دار بە ئاگر تاڕادەیەک دەسوتێنن و دواتر بە داس دەیکەنە پارچەی بچووک بۆ ئەوەی مەڕوماڵاتەکانیان لە جیاتی ئالیک بیخۆن. ئەوەش بە کۆنترین رێگەی تێرکردنی ئاژەڵ دادەنرێت.  رەفعەت تاهر، خەڵکی گوندی دێریشکێیە لە سنوری قەزای ئامێدی، بەهۆی ئەوەی بەفرێکی زۆر لەو ناوچەیە باریوە، ئەو ٢٠ رۆژە ئاژەڵەکانی نەبردووەتە دەرەوە و دەڵێت، "خەڵک لەم ناوچەیە زەحمەتی زۆر دەبینن تاوەکو بتوانن ٢٠ بۆ ٣٠ سەرمەڕ بەخێو بکات، لەم ناوچەیە بەفرێکی زۆر دەبارێت و کەشوهەوا زۆر ساردە. "  بەفر ناوچەکەی داپۆشیوە، پاوان و لەوەڕگە بۆ ئاژەڵەکان نەماوە، ئاژەڵدارانی ناوچەکە باس لەوە دەکەن، ناتوانن ئالیک بۆ ئاژەڵەکانیان بکڕن ئەوەش بەهۆی بەرزبوونەوەی نرخەکەی، داوایان لە ئیدارەی ناوچەکە کردووە یارمەتییان بدەن.  فازل شوکری، ئاژەڵدارێکی دیکەی سنورەکەیە و بە رووداوی گوت، "ئاژەڵەکانمان لەدەستمان دەرچوون، ئالیک نییە و پاوان و لەوەڕگەش بەفر دایپۆشیوە، چیاکانیش بەهۆی وشکەساڵییەوە هەمووی سووتاون. "  بەشار ئەلکیشکی، ئاژەڵدارێکی دیکەیە و باسی لەوە کرد، "سەرەتا وشکەساڵی بوو، گژوگیا گەلێک کەم بوو، بۆردومانی وڵاتی تورکیاش لە ناوچەکە هیچ پاوانێکی نەهێشتووە. "  بۆ رێگریکردن لە بەرزبوونەوەی نرخی ئالیک، بەڕێوەبەرایەتی سامانی ئاژەڵ پیشنیارێکی داوەتە وەرزارەتی کشتوکاڵ بۆ هاوردەکردنی کا و جۆ.  رێدیر سدقی، بەڕێوەبەری سامانی ئاژەڵ لە دهۆک دەڵێت، "رەزامەندی لەسەر پێشنیارەکەمان دراوە و رێگە بەچەندین کۆمپانیا و جووتیار دراوە کە ئەو دوو کەرەستەیە هاوردەی هەرێمی کوردستان بکەن، ئەوەش وایکرد نرخەکەی گران نەبێت. "  نزیکەی دوو ملیۆن سەرمەڕ و بزن و هەروەها نزیکەی ١٠٠ هەزار مانگا و گۆلکیش لە پارێزگای دهۆک هەن.