ئەمڕۆ چوارشەممە ١٦ - ٠٢ - ٢٠٢٢ مەسرور بارزانی، سەرۆکوەزیرانی هەرێمی کوردستان لە میانی سەردانەکەیدا بۆ قەتەر، لەگەڵ تەمیم بن حەمەد ئالسانی، میری قەتەر لە دەوحەی پایتەختی وڵاتەکە کۆبووەوە.  بەپێی راگەیێندراوی سەرۆکایەتیی حکومەتی هەرێمی کوردستان، لەبارەی دوایین گۆڕانکاری و پێشهاتەکانی عێراق بەتایبەتی هەوڵەکانی پێکهێنانی کابینەی نوێ و پەرەپێدانی پەیوەندییەکانی قەتەر لەگەڵ عێراق و هەرێمی کوردستان گفتوگۆ کراوە.  لە بەشێکی دیکەی راگەیێندراوەکە هاتووە، هەردوولا هاوبۆچوونبوون لەسەر گرنگیی بەردەوامبوونی پەیوەندی و هاوئاهەنگی بۆ ئەو بابەتانەی جێی بایەخی هەردوولان.  هەر ئەمڕۆ سەرۆکوەزیرانی هەرێمی کوردستان لەگەڵ محەممەد بن حەمەد ئالسانی، وەزیری بازرگانی و پیشەسازیى قەتەر کۆبووەوە و پەرەپێدانی پەیوەندییەکانی هەرێمی کوردستان و ئەو وڵاتەیان تاوتوێکرد.  پێشوازیی میری قەتەر لە مەسرور بارزانی. وێنە: سەرۆکایەتیی حکومەتی هەرێمی کوردستان