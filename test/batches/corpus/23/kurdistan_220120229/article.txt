رۆژی شەممە ٢٢ ـی کانوونی دووەمی ٢٠٢٢، سیروان حوسێن، گوتەبێژی دەروازەی نێودەوڵەتیی حاجی ئۆمەران بە تۆڕی میدیایی رووداوی راگەیاند، هیچ کێشەیەک لە سنووری دەروازەی حاجی ئۆمەران نەماوە و دەروازەکە بە رووی گەشتیاران و بۆ کاری بازرگانیش کراوەتەوە.   دەستپێکردنەوەی هاتووچۆکردن لە سنووری حاجی ئۆمەرانەوە دوای ئەوە هات، هەفتەی رابردوو بەهۆی بەفربارینێکی زۆرەوە هاتووچۆی بازرگانی و گەشتیاری لە نێوان هەرێمی کوردستان و ئێران لەو دەروازە سنوورییە و لە باشماخ راگیران.   بە مەبەستی کردنەوەی رێگەکە بەڕووی گەشتیاران و بۆ کاری بازرگانی، ماوەی سێ رۆژ تیمەکانی راماڵینی بەفر کاریانکردووە.   ١٨ ـی کانوونی دووەمی ٢٠٢٢، سەردار مەلا، سەرپەرشتیاری تیمی بەفرڕاماڵین بە رووداوی راگەیاند، دوو مەتر و ٢٠ سانتیمەتر بەفریان راماڵیوە و بەستەڵەکێکی بەهێز دروستبووە، ئەوە وایکرد کردنەوەی رێگەکە دوابکەێت.  سەردار مەلا، باسی لەوەش کردووە، تیمەکانیان بەردەوام سەرقاڵی کارن و تاوەکو ئێستا ٧٥ تۆن خوێیان لە رێگەکە رشتووە.