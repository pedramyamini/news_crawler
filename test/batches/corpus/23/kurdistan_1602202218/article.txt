ئێوارەی ئەمڕۆ چوارشەممە ١٦ی شوباتی ٢٠٢٢، سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند: "لە گەڕەکی کوردساتی شاری سلێمانی پیاوێک بە چەکی کڵاشینکۆف تەقەی لە هاوژینەکەی خۆی کردووە و کوشتوویەتی، دواتر گوللەیەکی ناوە بەخۆیەوە و بریندار بووە، رەوانەی نەخۆشخانە کراوە و تەندروستیی ناجێگیرە".  سەرکەوت ئەحمەد، گوتیشی: "رووداوەکە لە دەرەوەی ماڵەوەیان بووە، ژن و پیاوەکەش کریستیانن، لەبارەی رووداوەکەوە دەستمان بەلێکۆڵینەوە کردووە بۆ ئەوەی بزانین بۆچی ئەو کارەی کردووە و هۆکارەکانی پشت کوشتنی ئەو ئافرەتە چییە".  لە ماوەی هەشت رۆژی رابردوودا ئەوە چوارەم ئافرەتە لە هەرێمی کوردستان دەکوژرێت.  رۆژی دووشەممە ١٤ی شوباتی ٢٠٢٢، موقەدەم شۆڕش ئیسماعیل، گوتەبێژی پۆلیسی ئیداری راپەڕین، بە تۆڕی میدیایی رووداوی راگەیاند: "کاژێر نزیک شەشی ئێوارە لە ناحیەی چوارقوڕنەی سەر بە ئیدارەی راپەڕین، ئافرەتێک تەقەی لێکرا و کوژرا".  هەروەها سەر لەبەیانی رۆژی ٩ی شوباتی ٢٠٢١ لە شەقامێکی نزیک دادگەی کۆیە کەسێک دەستڕێژی گوللە لە سەروین خورشید رەشیدی تەمەن ٢٦ ساڵان کرد و برینداری کرد. سەروین ١٠ گوللە بەر سک، قاچ و سەری کەوتبوو، دوای گەیاندنی بە نەخۆشخانەی کۆیە گیانی لەدەستدا.  رۆژی ١٥ - ٠٢ - ٢٠٢٢ ش، موقەدەم هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند، هێزەکانی بەڕێوەبەرایەتیی پۆلیسی هەولێر لە حاڵەتێکی کوشتن لە بەحرکە ئاگادارکراونەتەوە و دەستبەجێ چوونەتە شوێنی رووداوەکە، دەرکەوتووە کە ژنێکی بەساڵاچوو لەلایەن کوڕەکەیەوە بە چەقۆ کوژراوە.