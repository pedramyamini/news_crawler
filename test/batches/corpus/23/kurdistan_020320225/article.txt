عەقید دیار شەوکەت، بەڕێوەبەری پۆلیسی خانەقین بە رادیۆی رووداوی راگەیاند، "لەسەر دیارنەمانی ٣٦ ملیۆن دینار بەڕێوەبەری فەرمانگەی جێبەجێکردنی خانەقین لەلایەن دەستەی دەستپاکیی دیالەوە دەستگیرکرا".  بەڕێوەبەری پۆلیسی خانەقین ئاماژەی بەوە دا کە ئەو بەڕێوەبەرە ناوی "ک"ـە، لە دادگەی خانەقین بەڕێوەبەری فەرمانگەی جێبەجێکردنە.  بە گوتەی دیار شەوکەت، دوای ئەوەی بەدواداچوون کرا بۆ چەند پەڕاوێکی هاووڵاتییان کە پارەی نەفەقەی تەڵاق هێندراوە بۆ ئەو فەرمانگەیە، دەردەکەوێت کە قاسەکەی هیچ پارەیەکی تێدا نەماوە.  بەڕێوەبەری پۆلیسی خانەقین ئەوەی خستووەتەڕوو، "دوو هاووڵاتی لای ئێمە سکاڵایان تۆمارکرد، بەو هۆیەوە بڕیاری دەستگیرکردن بۆ ئەو بەڕێوەبەرە دەرچوو".  دیار شەوکەت ئاماژەی بەوە دا، ئێستا پەڕاوی لێکۆڵینەوە بۆ ئەو بەڕێوەبەرە کراوەتەوە و لێی دەکۆڵرێتەوە.