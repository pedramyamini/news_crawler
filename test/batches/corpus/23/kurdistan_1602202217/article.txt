بەپێی خەملاندنی کۆمپانیاکان و رووپێوی وەزارەتی سامانە سروشتییەکان، هەرێمی کوردستان خاوەنی نزیکەی ٢٠٠ ترلیۆن پێ سێجا گازی سرووشتیی یەدەگە کە دەکاتە ٣ % ـی یەدەگی گازی سرووشتیی جیهان.  لە کێڵگەی کۆرمۆر رۆژانە ٤٤٠ ملیۆن پێ سێجا گازی سرووشتیی بەرهەمدێت و بۆ بەرهەمهێنانی کارەبا بەشێکی زۆری دەچیت بۆ وێستگەکانی بەرهەمهێنانی کارەبا لە هەولێر و سلێمانی، بەوەش % ٧٩ ـی کارەبای هەرێمی کوردستان لەڕیگەی ئەو گازە بەرهەم دێت، بڕیارە بۆ دوو ساڵی داهاتوو ٢٥٠ ملیۆن لیتر پێ سێجا زیاد بکرێت، بەوەش کارەبای هەرێمی کوردستان دەبێتە ٢٤ کاژێری، هەروەها بڕیاریشە بۆ چوار ساڵی داهاتوو ٢٥٠ ملیۆن پێ سێجا گاز زیاد بکرێت و ئەو کاتەیش دەتوانرێت گاز بنێردرێتە دەرەوەی هەرێمی کوردستان.  نزیکەی ٣٣ % ـی هەموو یەدەگی گازی هەرێمی کوردستان، لە کێڵگەی کۆرمۆری چەمچەماڵە.  د. محەممەد یاسین، مامۆستای کۆلێژی کارگێری نەوت و گازی زانکۆی چەرمۆ بە رووداوی گوت: "ئەو گازە سرووشتییەی بەرهەمدەهێندرێت لە پێداویستیی هەرێمی کوردستان زیاتر دەبێت، بۆیە ئەو کاتە دەبێت بازاڕیکی بۆ بدزۆرێتەوە، لەداهاتوودا هەرێمی کوردستان دەتوانێت گازەکەی بە تورکیا و وڵاتانی ئەوروپا بفرۆشێت. "  کۆرمۆر، خورمەڵە، بنەباوێ و میران گەورەترین کێڵگەکانی گازی سرووشتیی هەرێمی کوردستانن کە کۆنسێرسیۆمی پێکهاتوو له داناگاز و پێرل پێتریۆم، دی ئێن ئۆ سەرقاڵی پەرەپێدانی کێڵگەکان و زیاترکردنی توانای بەرهەمهێنانیانن.  عەلی حەمەساڵح، سەرۆکی لیژنەی وزە و سامانە سرووشتییەکانی پەرلەمانی کوردستان بە رووداوی راگەیاند: "چەندین کۆمپانیای بیانی ئامادەن بێنە هەرێمی کوردستان و لەسەر ئەرکی خۆیان بۆری غاز بۆ ماڵان رابکێشن لەبەرامبەر وەرگرتنی کارکردن لە کێڵگەکانی گازی سرووشتی، ئەم رێگایانە دەبێت پەسندبکرێن پێش ئەوەی بیر لەوەبکرێتەوە غاز بنێردرێت بۆ ماڵانی تورکیا و غاز بە تورکیا بفرۆشریت، بۆیە دەبێت سەرەتا لێکۆڵینەوە بکرێت پێش ئەوەی غاز بنێردرێتە تورکیا. "  بەپێی دوایین راپۆرتەکانی کۆنسێرسیۆمی پێکهاتوو له داناگاز و پێرل پێتریۆم، هەروەها کۆمپانیای دی ئێن ئۆی نەرویجی، هەرێمی کوردستان لە قۆناخی ئامادەکاریدایە بۆ هەناردەکردنی گازی سرووشتیی بۆ عێراق و تورکیا.  کەریم عەلی، سەرۆکی لیژنەی پیشەسازیی و وزە لە ئەنجوومەنی پارێزگای سلێمانی، ئاماژەی بەوە کرد: "پێویستە گازی سرووشتیی هەرێمی کوردستان پێویستی ناوخۆی پێ پڕ بکرێتەوە و ئەوەی دەمێنێتەوە بەچاودێری ئەنجوومەنی باڵای نەوت و گاز، پەرلەمان و ئەنجوومەنی پارێزگاکان ئەو بەرهەمانە گرێبەستیان بۆ بکرێت لەگەڵ وڵاتان".  پرۆژەی گازی سرووشتیی هەرێمی کوردستان لە ساڵی ٢٠٠٧ و بە واژۆکردنی گرێبەست لەگەڵ ھەردوو کۆمپانیای دانەگاز و نەوتی ھیلالی ئیماراتی چووە بواری جێبەجێکردنەوە. ئێستا جگە لەوەی رۆژانە زیاتر لە هەزار تۆن گازی ئێڵ پی جیی و ١٦ هەزار بەرمیل غازی چڕكراوە بەرهەمدەهێندرێت، رۆژانە نزیکەی ٤٠٠ ملیۆن مەتری سێجا گاز رەوانەی وێستگەکانی بەرهەمهێنانی کارەبای هەرێمی کوردستان دەکرێت.