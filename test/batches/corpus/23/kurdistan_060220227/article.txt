رائید فازڵ حاجی، گوتەبێژی هاتووچۆی هەولێر بە (تۆڕی میدیایی رووداو)ی راگەیاند سەرلەبەیانی ئەمڕۆ یەکشەممە ٠٦ - ٠٢ - ٢٠٢٢ سێ رووداوی هاتووچۆ لە شەقامی ١٢٠ مەتریی هەولێر روویاندا، بەهۆیەوە ١١ ئۆتۆمبێل پێکیاندادا.  رائید فازڵ حاجی، گوتی: "سەرەتا چوار ئۆتۆمبێل پێکیانداداوە، دواتر لە دووری چەند مەترێک لە شوێنی رووداوەکە چوار ئۆتۆمبێلی دیکە پێکیانداداوە، پاشان لە ئەنجامی دروستبوونی قەرەباڵغی، سێ ئۆتۆمبێلێکی دیکە پێکیانداداوە".  سەبارەت بە هۆکاری رووداوەکەش، رائید فازڵ گوتی: "ئەو جۆرە رووداوانە زیاتر بۆ رەچاونەکردنی ماوەی نێوان ئۆتۆمبێلەکان دەگەڕێتەوە، کاتێک ئۆتۆمبێلێک برێک دەکات، ئۆتۆمبێلەکەی دوای ئەو بەهۆی کەمی ماوەی نێوانیان، ناتوانێت برێک بکات، بۆیە پێکدادان روودەدات".  گوتەبێژی هاتووچۆی هەولێر ئاماژەی بەوەدا کە رووداوەکان زیانی گیانیان نەبووە، تەنیا زیانی ماددییان لێکەوتووەتەوە.