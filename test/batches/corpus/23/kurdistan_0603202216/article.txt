ئەمڕۆ یەکشەممە ٠٦ - ٠٣ - ٢٠٢٢ سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند، پۆلیسی نەهێشتنی تاوانی سلێمانی، دوو تۆمەتباریان دەستگیرکرد کە چوارچێوەی ستوونی گڵۆپی سەرشەقامیان لێکردووەتەوە و بردوویانە.  گوتەبێژی پۆلیسی سلێمانی رایگەیاند، تۆمەتبارەکان ناویان (ه، أ، م لەدایكبووی ٢٠٠٠) و (أ، ك، ح لەدایكبووی ١٩٩٩)یە و بە زەبری چەکوش و پیک، چوارچێوەی ستوونەکانیان شکاندووە و بە ماتۆڕی سێ تایە بردوویانن.  سەرکەوت ئەحمەد ئاماژەی بەوەکرد، دوای دەستگیرکردنیان، دەست بەسەر چەند چوارچێوەیەکدا گیرا کە لێیان کردبووەوە و پەڕاوی لێکۆڵینەوەش بۆ تۆمەتبارەکان کراوەتەوە.