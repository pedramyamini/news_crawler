بەپێی ئاگادارییەک کە بەڕێوەبەرایەتیی هاتووچۆی سلێمانی بڵاویکردووەتەوە، ئاگاداری ئەو کەسانە کراوەتەوە کە "میوە و هەر جۆرە خۆراک و کاڵایەک دەفرۆشن و بە ئۆتۆمبێلەکانیان قەراخی شەقامی بازنەیی مەلیک مەحموودیان بەربەست کردووە، خۆیان بەدوور بگرن لەو سەرپێچییە".  هاتووچۆی سلێمانی ئاماژەی بەوە کردووە، پێویستە ئەو کەسانە "بزانن کە شەقامەکان موڵکی گشتین و بۆ کەس نییە بۆ بەرژەوەندیی خۆی قۆرخی بکات".  بەپێی ئاگادارییەکەی هاتووچۆی سلێمانی، لە رۆژی دووشەممە ٣١ - ٠١ - ٢٠٢٢ ەوە "هەر جۆرە سوارڕەوێک بۆ ئەم مەبەستە بەدیبکرێت، دەستی بەسەردا دەگیرێت و رەوانەی گەراجی دەستبەسەرداگرتنی هاتووچۆی سلێمانی دەکرێت و رێکاری یاسایی بەرامبەر بە خاوەنەکەی وەردەگیرێت".  ئەوەش لە کاتێکدایە کە هەندێک لە کاسبکاران لەسەر شەقامەکان، لەنێویاندا شەقامی بازنەیی مەلیک مەحموود بە ئۆتۆمبێلەکانیانەوە میوە و خۆراک و کاڵا دەفرۆشن، یاخود لەسەر شەقامەکان کەپریان دروستکردووە و ئەو کارە دەکەن، بەشێکیان ئاستەنگیان بۆ هاتووچۆی هاونیشتمانیان دروستکردووە.