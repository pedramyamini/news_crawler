سەعدی ئەحمەد بەرزنجی، بەڕێوەبەری پۆلیسی بەردەڕەش ئەمشەو هەینی ١١ - ٠٢ - ٢٠٢٢ بە تۆڕی میدیایی رووداوی راگەیاند، ئافرەتێکی دانیشتووی ناحیەی کەلەکچی کە لەگەڵ خێزانەکەی لە ئاهەنگێکی بووکگواستنەوەدا بوون لە پارکی بەردەڕەش، لە ناوکار تەندروستیی تێکدەچێت و دەکەوێتە خوارەوە و گیانی لەدەستدا.  بەگوتەی بەڕێوەبەری پۆلیسی بەردەڕەش، ئافرەتەکە سەرەتا گەیێنراوەتە بنکەی تەندروستیی بەردەڕەش و دواتر بردراوەتە پزیشکی دادی ئاکرێ، بەگوێرەی پزیشکی دادی ئاکرێ، ئافرەتەکە هیچ شوێنەوارێکی لێدان و ئەشکەنجەدانی پێوە دیار نەبووە و بەجەڵتە مردووە.    سەعدی ئەحمەد بەرزنجی گوتیشی، "ژنەکە ناوی نەورۆز ئیبراهیم مەعروفە، دانیشتووی ناحیەی کەلەکچییە و تەمەنی ٣٩ ساڵە. "  لەبارەی ئەو دەنگۆیانەی کە لە تۆڕە کۆمەڵایەتییەکان بڵاوکرایەوە گوایە ئەو ژنە کوژراوە، بەڕێوەبەری پۆلیسی بەردەڕەش ئاماژەی بەوە کرد، ئەو دەنگۆیانە راست نین و دەشڵێت، تەندروستیی پێی گوتوون بە جەڵتە مردووە.  بەڕێوەبەری پۆلیسی بەردەڕەش باسی لەوەش کرد، بەمەبەستی لێکۆڵینەوەی زیاتر تەرمەکەی رەوانەی پزیشکی دادی دهۆک کراوە و لێکۆڵینەوەش لە رووداوەکە دەستی پێکردووە.