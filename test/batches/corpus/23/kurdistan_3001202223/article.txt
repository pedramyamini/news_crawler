رۆژی یەکشەممە ٣٠ - ١ - ٢٠٢٢ وەزارەتی ئەوقاف و کاروباری ئایینی هەرێمی کوردستان روونکردنەوەیەکی لەبارەی قسەکانی پەرلەمانتاری کوردستان رووپاک ئەحمەد وەرتی بڵاوکردووەتەوە و دەڵێت "دوور لە شێواز و ئەتەکێتی قسەکردن ھێرشێکی ناڕەوای کردووەتە سەر وەزارەتی ئەوقاف و کاروباری ئایینی. "  رووپاک ئەحمەد وەرتی، پەرلەمانتاری کوردستان لە فراکسیۆنی کۆمەڵی دادگەریی کوردستان لە نووسراوێکدا دەڵێت "تا ئێستا وه‌زاره‌تی ئه‌وقاف هیچ مزگه‌وتێكی دروست نه‌كردوه و ته‌نها داهاتی ئه‌و زه‌وی و موڵکانه‌ی بۆ وه‌زاره‌تی ئه‌وقاف وه‌قف كراون ملیارێک و ٨٠٠ ملیۆن دیناره. "  ئەو پەرلەمانتارە ئاماژەی بەوەشداوە "ساڵانه وه‌زاره‌تی ئه‌وقاف داهاتێكی زۆر له‌م زه‌ویانه وه‌رده‌گرێت، بەڵام ئاماده نییه یه‌ك مزگه‌وت دروستبكات ته‌نانه‌ت گرفت بۆ ئه‌و كه‌سانه‌ش دروستده‌كات كه نیازی دروستكردنی مزگه‌وتیان هه‌یه، به‌داخه‌وه وه‌زاره‌تی ئه‌وقاف بۆته مشه‌خۆر به‌سه‌ر ماڵەكانی خودا. "  وەزارەتی ئەوقاف بە چوار خاڵ وەڵامی پەرلەمانتارەکەی کوردستانی داوەتەوە کە بریتین لە:  یەکەم: ئەندامی بەڕێزی پەرلەمان پێویستە لەڕێگەی پەیڕەوی ناوخۆی پەرلەمان و شێوازی تایبەتەوە بەدواداچوون بکات، بۆ بەدەستخستنی زانیاری راست و دروست بۆ ئەمەش ھەمیشە دەرگەی وەزارەت و بەڕێز وەزیر بۆ ھەر ئەندامێکی بەڕێزی پەرلەمان کراوەیە، بەڵام دوور لە موزایەدەی سیاسی.   دووەم: لەبارەی داھاتی وەقفی موڵکەکان، داھاتەکەی دەچێتە سندووقێکی تایبەت لە خەزێنەی حکومەت کە پێی دەگوترێت سندووقی (الامانات) و پارێزراوە بەپێی (مەرجی واقف) و ھەروەھا پاڵپشت بە یاسایی ژمارە ١١ی ساڵی ٢٠٠٧ بڕگەی ٤ کە لە پەرلەمانی کوردستان دەرچووە.   سێیەم: ئەو بڕەپارەیەیی کەناوبراو ئاماژەی پێداوە بنەمای راستی تێدا نییە، وەزارەتمان لە ماوەی رابردوودا پلانێکی تۆکمەی بەھەماھەنگی کەسانی شارەزا و لایەنی پەیوەندار بەمەبەستی رێکخستن و وەبەرھێنان لەموڵکە وەقفییەکان دەستپێکردووە، بۆئەوەی لەمەودوا بتوانین باشتر خزمەتی مزگەوت و موڵکە وەقفییەکان و پەرەپێدانیان بکەین.  چوارەم: حکومەتی ھەرێمی کوردستان لە بودجەی گشتیی ساڵانەدا زۆر لەم بڕەی ئەم ئەندام پەرلەمانە ئاماژەی پێداوە بۆ نۆژەنکردنەوەی مزگەوت و ھاوکاری مامۆستایانی بەڕێزی ئایینی خەرجکردووە، هەر بۆ نموونە ساڵی ٢٠٢١ بڕی ٢ ملیار دینار لەلایەن حکومەتی ھەرێمی کوردستان بۆ ئەم مەبەستە خەرجکراوە کە زیاترە لە داھاتی کۆی گشتی موڵکە وەقفییەکانی وەزارەت.