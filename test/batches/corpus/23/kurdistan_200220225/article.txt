لە سلێمانی زیاتر لە ٢٠ هەزار خانووی پلاستیکی هەن و زۆرترینیشیان لە بازیانن کە زیاتر لە ١٣ هەزار خانووی پلاستیکین.  لە عەلوەی سلێمانی تاقیگەیەکی پشکنینی میوە و سەوزە هەیە، هەر بەرهەمێک بەر لەوەی ببرێتە عەلوەکە بۆ فرۆشتن، لە تاقیگەکە دەپشنرێت.  جووتیار خالید، جێگری بەڕێوەبەری گشتیی کشتوکاڵی سلێمانی بە رادیۆی رووداوی راگەیاند، "لە ئەنجامی ئەو پشکنینانەدا بۆمان دەرکەوت کە بەشێکی زۆر لە بەرهەمەکانمان بۆ خواردن شیاو نین کە بە ٥٠ % مەزەندە دەکرێن. هەندێکیان رەتکراونەتەوە و فڕێدراون، هەندێکیشیان خراونەتە بازاڕەوە. "  کشتوکاڵی سلێمانی بۆ رێگریکردن لە خراپیی کوالێتیی بەرهەمی جووتیاران بڕیاری داوە سەرەتا خاکی جووتیارەکان بپشکنن بۆ ئەوەی بزانن چەندە پەیینیان پێویست دەبێت. ئەو کارەیش دەستەیەکی پسپۆڕی زانستی دەیکەن. لەگەڵ هەر قۆناخێکیشدا خولیان بۆ دەکەنەوە و وانەیان پێدەڵێن.  جێگری بەڕێوەبەری گشتیی کشتوکاڵی سلێمانی گوتی: "ئەو بەرهەمانەی دەچنە تاقیگەکەوە لەزگەی پشکنینیان لێدەدەین و بڕوانامەی تەندروستیشیان دەدەینێ کە ئەمە یەکەم جارە لە عێراقدا بڕوانامەی تەندروستی بە بەرهەمی ناوخۆ بدرێت. ئەمەیش بۆ ئەوەیە بازاڕێکیان بۆ بدۆزینەوە کە نرخی لەوەی عەلوە زیاتر بێت. "   وەسفی خەلیل، راوێژکاری کشتوکاڵی لە ژووری بازرگانی و پیشەسازیی سلێمانیش گوتی، " ٢٠ هەزار خانووی پلاستیکی دەتوانن پێویستیی ٥٠ % ی عێراق دابین بکەن کە بەرهەمی هەریەکێکیان لە ١٠ - ١٢ تۆن دەبێت. کێشەیەکی سەرەکی ئەوەیە کە بەرهەم زۆرە و لە بازاڕدا ساخ نابێتەوە. ئەگەر بەرهەممان لە پێویستیی ناوخۆ زیاتر بێت، ئەوا لە دەرەوە بازاڕ هەیە کە ئێمە بتوانین بیبەین ساخی بکەینەوە. "  بەشێک لە جووتیاران لە ئەنجامەکانی تاقیگەکەی عەلوەی سلێمانی رازی نین و پێیانوایە ئەنجامەکان دروست و دڵنیاکەرەوە نین. ئەوە لە کاتێکدایە کە لە وەرزی بەرهەمدا رۆژانە هەزاران تۆن بەرهەم دەبرێنە ئەو عەلوەیە.  ئەمیر دارا، ئەندامی دەستەی کارگێڕیی کۆمەڵەی گەشەپێدانی خانووی پلاستیکی گوتی: "ئەو کۆمپانیایەی پشکنین دەکات تاوەکو ئێستا دیاریی نەکردووە کە پەیینە کیمیاییەکە دەبێتە هۆی ژەهراویبوون یان مێرووکوژەکە. پشکنینەکانیان لە ئاستێکی بەرزدا نییە. "  ئەمیر دارا گوتیشی، "جووتیار هەیە نموونەی بەرهەمەکەی بردووە بۆ پشکنین و بەر لەوەی ئەنجامەکە وەربگرێتەوە لە بازاڕدا فرۆشتوویەتی، کەچی دوایی ئەنجامەکەی هاتووەتەوە و دەرکەوتووە لە پشکنین دەرنەچووە. "  بە گوتەی ئەندامەکەی دەستەی کارگێڕیی کۆمەڵەی گەشەپێدانی خانووی پلاستیکی، لە وەرزی بەرهەمدا رۆژانە هەزار و ٤٠٠ تۆن خەیاری خانووی پلاستیکی دەچێتە عەلوەی سلێمانی. لە ١٠ی ئایارەوە خەیار دەچێتە بازاڕەوە تاوەکو ئەو کاتەی سەرما دەیبات.