لە کۆنگرەیەکی رۆژنامەڤانیدا عەلی تەتەر، پارێزگاری دهۆک رایگەیاند، نرخی ئەمپێری کارەبای موەلیدە بۆ مانگی رابردوو لە سنووری پارێزگای دهۆک لە نێوان ٨ هەزار و ٥٠٠ دینار تاوەکو ٢٢ هەزار دینار دەبێت، بۆ ئەوەی بارگرانی نەکەوێتە سەر شانی هاووڵاتییان، ئیدارەی پارێزگای دهۆک بەشێک لەو پارەیە لە ئەستۆ دەگرێت.  پارێزگاری دهۆک گوتی، "نابێت نرخی کارەبای موەلیدە لە سنوورەکە لە ١٧ هەزار و ٥٠٠ دینار زیاتر بێت، ئەوە پارەیەی کە دەمێنێتەوە کارگێڕی پارێزگای دهۆک و حکومەتی هەرێمی کوردستان دابینی دەکەن. "  هەکار هرووری، سەرپەرشتیاری لیژنەی موەلیدە ئەهلییەکانی دهۆک، شەوی رابردوو ١ - ٢ - ٢٠٢٢، بە تۆڕی میدیایی رووداوی راگەیاند، نرخیان بە فەرمی رانەگەیاندووە لەسەر داوای ئیدارەی پارێزگا. گوتیشی، "نرخی ئەمپێر لە نێوان ٢١ بۆ ٢٢ هەزار دینار دەبێت بۆ مانگی رابردوو. "  لە دهۆک جیاواز لە شوێنەکانی دیکە، لە کاتی نەبوونی کارەبای نیشتمانیدا شەو و رۆژ، موەلیدەکان کارەبا دەدەنە هاونیشتمانیان.   دوای کۆنگرە رۆژنامەڤانییەکە، پارێزگاری دهۆک راگەیێندراوێکی بڵاوکردەوە و دەڵێت، کێشەی وێستگەی بەرهەمهێنانی کارەبای کاشێ بەرەو چارەسەری دەچێت.  لە راگەیێندراوەکەی پارێزگاری دهۆکدا هاتووە، "بۆڕی غاز بۆ وێستگەی بەرهەمهێنانی کارەبای کاشێ رادەکێشرێت و بەوەش دۆخی کارەبای گشتیی لە سنوورکە بەرەو باشتر دەچێت. "