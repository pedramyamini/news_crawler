عەزیز سەعید، بەڕێوەبەری گشتیی  وەبەرهێنانی سلێمانی بە رووداوی  رایگەیاند، لەلایەن وەبەرهێنەرانەوە  نووسراویان ئاڕاستەكراوە بەوەی ١٠٠ هەزار یەكەی دیكەی نیشتەجێبوون لە  چوارچێوەی پڕۆژەكانی وەبەرهێنان لە سلێمانیدا دروست بكرێت، بەڵام وەك ئەو  دەڵێت، "سلێمانی پێویستی بە ٣٠ هەزار یەکەی دیكەی نیشتەجێبوونە. "  بەپێی ئامارەکانی دەستەی وەبەرهێنان لە ساڵی ٢٠٠٦ ـەوە هەزار و ١٦٠ مۆڵەتی وەبەرهێنان لە ١٣ سێکتەری جیادا دراوە بە وەبەرهێنەران بە سەرمایەی زیاتر لە ٦١ ملیار و ٢٦٩ ملیۆن دۆلار، ١٤٤ مۆڵەتیش بە سەرمایەی ١٦ ملیار دۆلار هەڵوەشێنراونەتەوە.  هەر بەپێی ئامارەکانی دەستەی وەبەرهێنانی هەرێمی کوردستان، لە ١٦ ساڵی رابردوودا مۆڵەت بە ١٩٥ پرۆژەی نیشتەجێبوون دراوە بە جۆرێک ٨٩ پڕۆژە لە پارێزگای هەولێر و ٦٨ پڕۆژە لە پارێزگای سلێمانی و ٣٨ پڕۆژە لە پارێزگای دهۆک بووە.  لە کۆی ئەو ٦٨ پڕۆژە نیشتەجێبوونەی لە سلێمانی مۆڵەتیان وەرگرتووە، ٢٨ هەزار و ٢٦٤ خانوو بووە، ٢٨ هەزار و ٦٧٥ یان شوقە و دوو هەزار و ٧٨٣ یەکەیان ڤێلا بووە بەوەش کۆی گشتی یەکەکان دەکاتە ٥٩ هەزار و ٧٢٢ یەکەی نیشتەجێبوون.  بەرهەم سەردار، سەرۆکی کۆمەڵەی کرێنشینانی کوردستان بە رووداوی راگەیاند، لە سلێمانی ٣٤ هەزار کرێنشین هەن کە خۆیان تۆمارکردووە لە کۆمەڵەکە جگە لەوەی کە ژمارەیەکی زیاتر کرێنشین هەن بەڵام ئەندامی کۆمەڵەکە نین.  سەرۆکی کۆمەڵەی کرێنشینانی کوردستان گوتیشی، تاوەکو ئێستا دوو پڕۆژەی نیشتەجێبوون بۆ کرێنشینان دروستکراوە و سوودمەندبوون لێی کە ژمارەی یەکەکان هەزار و ٢٤٤ یەکەی نیشتەجێبوونە، بەڵام بەهۆی نەبوونی خزمەتگوزارییەوە کرێنشینان نەیانتوانیوە لە ١٥٠٠ یەکەی نیشتەجێبوون لە پڕۆژەکانی سیتەک و زڕگوێز سوومەندبن.  موخڵیس سەلیم، بەڕێوەبەری گشتیی یاسایی و كارگێڕی و دارایی لە دەستەی وەبەرهێنان بە تۆڕی میدیایی رووداوی راگەیاند، مانگی یەکی ئەمساڵ تەنیا ٥ مۆڵەتی وەبەرهێنان دراوە ئەوانیش لە بوارەکانی پیشەسازی و گەشتیاریی و بازرگانی بووە و هیچ مۆڵەتێکی سێکتەری نیشتەجێبوون بە وەبەرهێنەران نەدراوە. واتە هیچیان لەبواری نیشتەجێبوون نەبووە و ئەمساڵ هیچ مۆڵەتێکی سێکتەری نیشتەجێبوون نەدراوە.