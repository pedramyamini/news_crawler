شانۆی ئاوات و ئارەزووی خەیاڵ، بەرهەمی سامان عەلیپوور، نوسەر و دەرهێنەری سەردەشتییە. ئەو دەرهێنەرە باسی لەوە کرد، "باسێک لە زامەکانی سەردەشت دەکات کە ئێمە لە ٤٠ ساڵ لەمەوبەر زەحمەتییەکی زۆرمان كێشاوە بۆ ئەوەی ژیانێکی خۆشمان هەبێت، بەڵام لەبری ئەوەی بەرەو پێشەوە بچین بەرەو دواوە گەڕاینەوە، بەداخەوە ئێستا خەڵک کاری کۆڵبەریی دەکات. "  ئەو فیستیڤاڵە رۆژی دووشەممە دەستیپێکرد. ٧ شانۆ لە بەشی کێبڕکێی فیستیڤاڵدا بەشدار بوون و رۆژانە ٣ شانۆ نیشان دەدران.   محەممەد حەمزەپوور، بەڕێوەبەری فیستیڤاڵەکەیە و باسی لەوە کرد، "بۆ ئەو ١٠ ژمارەیەی کە هەڵبژێردراون، ١١ بەرهەمیان لە پارێزگای ورمێ بەدەستگەیشتوون، دوای وردبینیکردنی بەرهەمەکان لەلایەن لیژنەی تایبەتەوە، حەوتیان بۆ پێشبڕکێ هەڵبژێردراون و لە رۆژانی داهاتوودا لە فیستیڤاڵەکە پێشوازییان لێدەکرێت. "  فیستیڤاڵی رامان ئەمساڵ لە ئاستی پارێزگای ورمێدا بەڕێوەچووە. زیاتر فیستیڤاڵێکی خۆجێی بوو، بەڵام ئەوە دەتوانێت سەکۆیەکی سەرکەوتن بێت بۆ ئەو شانۆکارانەی کە زۆر بە زەحمەت دەتوانن خۆیان بگەیێننە فیستیڤاڵە گەورەکان.   حوسێن بەلەدی، نوسەر و دەرهێنەری فیستیڤاڵەکە ئاماژەی بەوە کرد، "ئەوە زۆر جێگەی خۆشحاڵییە، من هیوادارم ئەم فیستیڤاڵە لەوە بەرزتر بکرێتەوە، لەوە زیاتر پلەی پێبدرێت، لە ساڵەکانی داهاتووشدا ئەو فیستیڤاڵە بەڕێوەبچێت. "  لوقمان خوسرەوپوور، قایمقامی سەردەشت بە وەکالەت کە لە فیستیڤاڵەکەدا بەشداربوو باسی لەوە کرد، "ئێمە بۆ چالاکییە کولتوورییەکان هەمیشە ئامادەین و لە شاری سەردەشت پێشوازیی لە چالاکییە کولتوورییەکان دەکەین. شاری سەردەشت دەرفەت و توانایی زۆری لە بوارە کولتووریی و هونەرییەکاندا هەیە، ئەرکی ئێمە و بەرپرسانیش ئەوەیە هەلیان بۆ بڕەخسێنین. "  لە کۆتایی خولی دووەمی فیستیڤاڵەکەدا، شانۆ و ئەکتەرە براوەکان خەڵاتکران.