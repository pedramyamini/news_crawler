ئەمڕۆ هەینی، ٤ی شوباتی ٢٠٢٢، ستار عومەر ئاغا، بەڕێوەبەری ناحیەی قوشتەپە، بە تۆڕی میدیایی رووداوی راگەیاند: "کاژێر ١٢ی شەوی پێنجشەممە کەسێک بەناوی (ئەحمەد لەتیف)، کە دانیشتووی گوندی عەلیاوەیە و ماڵی لە دەرەوەی گوندەکەیە لەلایەن چەند کەسێکەوە و لە پێش چاوی ژمارەیەک کەس و کەسوکارەکەی  دراوەتە بەر دەستڕێژی گوللە و کوژراوە".  ئەحمەد لەتیف، لە دایکبووی ١٩٩٧ ە، قوتابی قۆناخی سێیەمی کۆلێژی پەروەردەی وەرزشی زانکۆی سەڵاحەدین بووە.  سەبارەت بە بکوژەکان و هۆکاری کوشتنەکەش، بەڕێوەبەری ناحیەی قوشتەپە گوتی: "هۆکاری کوشتنەکەی کۆمەڵایەتییە و دەگوترێت پەیوەندی خۆشەویستی لەگەڵ کچێکدا هەبووە، بکوژەکانیش ناسراون و لێکۆڵینەوە لە رووداوەکە دەستی پێکردووە".