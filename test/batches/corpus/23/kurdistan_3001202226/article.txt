رۆژی یەکشەممە ٣٠ - ٠١ - ٢٠٢٢ عەلی عەبدوڵڵا، گوتەبێژی هاتووچۆی راپەڕین بە تۆڕی میدیایی رووداوی راگەیاند، رووداوەکە کاژێر ١٦: ٠٠ی ئێوارەی ٣٠ - ٠١ - ٢٠٢٢ لە دەربەندی رانیە لەنێوان ئۆتۆمبێلێکی تۆیۆتا هایلۆکس و کیایەکی تایبەتدا روویداوە.  بە گوتەی گوتەبێژی هاتووچۆی راپەڕین، لە رووداوەکەدا هاونیشتمانییەک گیانی لەدەستداوە و پێنجی دیکەش بریندار بوون.  عەلی عەبدوڵڵا ئاماژەی بەوەش کرد، سەرجەم ئەو کەسانە لەنێو کیاکەدا بوون و "هەموویان خەڵکی دەڤەری راپەڕینن".  هەر ئەمڕۆ بەرزان عوسمان، گوتەبێژی پۆلیسی هەڵەبجە بە تۆڕی میدیایی رووداوی راگەیاند، کچ و کوڕێکی دەستگیراندار لە گوندی کشەدەری سەر بە ناحیەی خورماڵ تووشی رووداوی هاتووچۆ بوون و لە ئەنجامدا کچەکە گیانی لەدەستداوە و کوڕەکەش برینداربووە.  بەگوێرەی ئامارەکانی هاتووچۆی هەرێمی کوردستان، لە ساڵی ٢٠٢١ دا ٤١١٩ رووداوی هاتووچۆ لە هەرێمی کوردستان روویانداوە و لە ئەنجامدا ٦٦٢ کەس گیانیان لەدەستداوە و ٧١٢١ کەسیش بریندار بوون.