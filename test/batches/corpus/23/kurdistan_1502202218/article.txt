رۆژی سێشەممە ١٥ - ٠٢ - ٢٠٢٢ شاندێکی سەرۆکایەتیی هەرێمی کوردستان بۆ قسەکردن لەسەر دیاریکردنی رۆژی هەڵبژاردنی داهاتووی پەرلەمانی کوردستان کەوا بڕیارە مانگی ئەیلولی ئەمساڵ بەڕێوەبچێت سەردانی یەکگرتووی ئیسلامی کوردستانی کرد.   د. سەڵاحەدین بابەکر، کارگێڕی ئەنجوومەنی جێبەجێکردنی یەکگرتووی ئیسلامی کوردستان بە تۆڕی میدیایی رووداوی گوت، "ئێمە لەگەڵ ئەوەین کە یاساکە هەموار بکرێتەوە، بەشێوەیەک بێت کە زۆرینەی لایەنەکان لەگەڵیبن، ئێمە لەگەڵ ئەوەین کە فرە بازنە بێت، دەربارەی کۆمیسیۆنیش، پێمان باشە بە بڕیارێک کارا بکرێتەوە ئەگەر نا بە میکانیزمێکی دیکە کۆمیسیۆنەکە دروستبکرێتەوە کە نوێنەری لایەنە سەرەکییەکانی سیاسی تێدابێت و نوێنەری پێکهاتەکانیشی تێدابێت. "   شاندەکەی سەرۆکایەتیی هەرێمی کوردستان سەردانی جوڵانەوەی نەوەی نوێشی کرد، زیاتر لە کاژێرێک لە کۆبوونەوەدابوون، نەوەی نوێ داوا دەکات هەڵبژاردنەکە ١٢ بازنە بێت و ئەگەر فریای هەمواری یاساکەش نەکەون هەر دەبێت هەڵبژاردن لەکاتی خۆیدا بەڕێوەبچێت.  کاوە عەبدولقادر، جێگری سەرۆکی فراکسیۆنی نەوەی نوێ لە پەرلەمانی کوردستان باسی لەوە کرد، "راشکاوانە بۆچوونی خۆمان وەکو جوڵانەوەی نەوەی نوێ  بە شاندی سەرۆکایەتیی هەرێمی کوردستان گوت، ئێمە لەگەڵ هەڵبژاردنێکی پاک و بێگەردین لە وادەی خۆی، سوورین لەسەر ئەوەی کە هەڵبژاردن لەکاتی یاسایی خۆیدا ئەنجامبدرێت کە مانگی ئەیلولی ئەمساڵە. "   سەرۆکایەتی هەرێمی کوردستان دەیەوێت ببێتە چەترێک بۆ لێکنزیککردنەوەی ئەو حزبانەی کە لەسەر پرسی هەڵبژاردن ناکۆکن.   دڵشاد شەهاب، راوێژکاری باڵای سەرۆکایەتی هەرێمی کوردستان ئاماژەی بەوە کرد، لەگەڵ ئەوەدان کە هەڵبژاردن لەکاتی خۆیدا بکرێت، بەڵام ئەم هەڵوێست دەربڕینە لەڕووی یاساییەوە دەبێت رێکبخرێت، هەروەها دەشڵێت، "ئەم رێکخستنە دەستپێکەکەی لەوەدایە کە دەبێت جەنابی سەرۆکی هەرێمی کوردستان لە وادەی یاسایی خۆیدا مەرسوم دەربکات و دەست بە رێکارە یاساییەکانی بکرێت بۆ ئامادەکارییەکان. "  کۆمیسیۆن بە دوو نوسراو سەرۆکایەتیی پەرلەمانی کوردستانی ئاگادارکردووەتەوە کە ئەگەر بیانەوێت هەڵبژاردن لەمانگی ئەیلول ئەنجامبدرێت، پێویستی بە شەش مانگ هەیە بۆ خۆئامادەکردن، وا بڕیارە سەرەتای مانگی داهاتوو سەرۆکایەتیی هەرێمی کوردستان وادەی هەڵبژاردنی خولی شەشەمی پەرلەمانی کوردستان دیاری بکات.