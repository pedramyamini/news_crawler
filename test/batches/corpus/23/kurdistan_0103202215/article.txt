عەلی جەمال قەدووری، گوتەبێژی پۆلیسی گەرمیان ئەمڕۆ سێشەممە ٠١ - ٠٣ - ٢٠٢٢ بە تۆڕی میدیایی رووداوی گوت، "ئەمرۆ تەرمی کەسێک براوەتە نەخۆشخانەی فریاکەوتنی شەهید هەژار کە بەپێی راپۆرتی تەندرووستیی خۆی خنکاندووە. "  بەگوتەی گوتەبێژەکەی پۆلیسی کەلار کە لەگەڵ کەسوکاری ئەو کەسەدا قسەیکردووە، "بەهۆی هەژارییەوە خۆی خنکاندووە. "  عەلی قەدووری، گوتەبێژی پۆلیسی گەرمیان هەروەها باسی لەوەش کرد، "دوانیوەڕۆی هەمان رۆژ تەرمی کەسێکی دیکە گەیێندراوەتە نەخۆشخانەی فریاکەوتنی شەهید هەژار کە گەنجێکی تەمەن ٢٠ ساڵە و بەهۆی بەرکەوتنی فیشەکی جۆری تاپڕ گیانی لەدەستداوە. "  هەروەها گوتەبێژەکەی پۆلیسی گەرمیان ئاماژەی بەوەش کرد، بە بڕیاری دادوەر و بەپێی ماددەی ٤٠٦ لە یاسای سزادان برایەکی دەستبەسەر کراوە کە تەمەنی ١٨ ساڵە. گوتیشی، "ئەو گەنجە بە بنەچە عەرەبە و لە کیڵگەیەکی بەخێوکردنی ماسی لە ناحیەی کوڵەجۆ بەهۆی بەرکەوتنی گوللەیەکی تاپڕەوە گیانی لەدەستداوە. "  بەگوتەی عەلی قەدووری، پۆلیسی گەرمیان پەڕاوی لێکۆڵینەوەی بۆ هەردوو رووداوەکە کردووەتەوە.