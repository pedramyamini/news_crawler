سەرچاوەیەک لە پارتی دیموکراتی کوردستان کە نەیویست ناوی ئاشکرا بکرێت، بە تۆڕی میدیایی رووداوی راگەیاند، لە کۆبوونەوەی نێوان سەرۆک بارزانی و بافڵ تاڵەبانیدا، سەرۆک بارزانی دەستپێشخەرییەکی کردووە و لەپێناو گەیشتن بە رێککەوتن، سێ بژارەی خستووەتە بەردەم بافڵ تاڵەبانی، هاوسەرۆکی یەکێتیی نیشتمانیی کوردستان کە ئەمانە بوون:  ١. گۆڕینی بەربژێری یەکێتی لە بەرهەم ساڵحەوە بۆ کەسێکی دیکە کە پارتی رای لەسەر بێت  ٢. دەستبەرداربوونی یەکێتی لە پۆستی سەرۆککۆمار بەرامبەر بە پۆستەکانی دیکەی کورد لەنێو حکومەتی عێراق  ٣. هەر لایەنێک بەربژێری خۆی هەبێت و ململانێی سیاسیی و دیموکراسی بەردەوامبێت  سەرچاوەکەی پارتی بە رووداوی گوت، "تاوەکو ئێستا یەکێتی خۆی یەکلایی نەکردووەتەوە و وەڵامی دەستپێشخەرییەکەیان نەداتەوە. "  لەبارەی تۆمەتەکانی سەر هۆشیار زێباری و وەڵامی دادگەی فیدراڵیش، ئەو سەرچاوەیە گوتی، "ئێمە لە رێگەی بەدواداچوونە یاساییەکانمان، بۆمان روونبووەتەوە کە هۆشیار زێباری هیچ تۆمەتێکی بەسەردا ساخ نەبووەتەوە، دادگەی فیدراڵیش سبەی کاژێر ١١: ٠٠ی پێش نیوەڕۆ، بڕیاری خۆی لەوبارەیەوە دەدات. "  رۆژی پێنجشەممەی رابردوو، بافڵ تاڵەبانی بۆ کۆبوونەوە لەگەڵ سەرۆک بارزانی گەیشتە پیرمام و چەند پرسێکیان تاوتوێکرد.  بڕیاربوو ئەمڕۆ سەرکردایەتیی یەکێتیی نیشتمانیی کوردستان کۆببێتەوە بۆ تاوتوێکردنی بژارەکان، بەڵام کۆبوونەوەکە دواخرا.     ئەوە لەکاتێکدایە سبەی یەکشەممە وادەکەی پەرلەمانی عێراق کە بۆ خۆبەربژێرکردن بۆ پۆستی سەرۆککۆمار داینابوو، کۆتاییدێت.