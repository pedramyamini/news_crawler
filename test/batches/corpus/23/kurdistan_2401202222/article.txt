ئەمڕۆ دووشەممە سەرۆک مەسعود بارزانی لە سەلاحەدین پێشوازیکرد لە هێنری خوری، وەزیری دادی لوبنان و شاندی یاوەری کە لە سەرۆکی ئەنجوومەنی دادوەری لوبنان، یاریدەدەری ئەمینداری گشتیی کۆمکاری عەرەبی و ژمارەیەک راوێژکار پێكهاتبوو.  بەپێی راگەیێندراوی بارەگای بارزانی، لە کۆبوونەوەکەدا ھەڕەشەی تیرۆر لە عێراق، سووریا و ناوچەکە تاوتوێکراوە و قسەشیان لەسەر دۆخی ھەرێمی کوردستان کردووە.  هەر ئەمڕۆ نێچیرڤان بارزانی، سەرۆکی هەرێمی کوردستان لەگەڵ ئەو شاندە کۆبووەوە و باسیان لە چەند پرسێک کرد، لەوانەش دۆخی دەسەڵاتی دادوەری و دادگەکان و دۆخی سیاسی و ئەمنی لە عێراق و لوبنان.  هەروەها لە کۆبوونەوەی لەگەڵ مەسرور بارزانی، سەرۆکوەزیرانی هەرێمی کورستان، دادوەر هنری خووری جەختی لە گرنگیی پەرەپێدانی پەیوەندییەکانی هەرێمی کوردستان و لوبنان لە بوارە جیاجیاکان کردووەتەوە، ئامادەیی خۆیشیان پێشانداوە کە لە بواری دەسەڵاتی دادوەریدا لەگەڵ هەرێمی کوردستاندا سوود لە شارەزایی و ئەزموونەکانی یەکدی وەرگرن.  کۆبوونەوەی سەرۆک بارزانی و وەزیری دادی لوبنان و شاندی یاوەری. وێنە: بارەگای بارزانی