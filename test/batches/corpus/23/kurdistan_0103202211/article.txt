شکار شۆڕش، جێگری بەڕێوەبەری کۆمپانیای شکار بۆ خزمەتگوزاری و پاککردنەوە، کە یەکێکە لەو سێ کۆمپانیایەی زبڵ و خاشاکی نێو شاری سلێمانی کۆدەکەنەوە، بە تۆڕی میدیایی رووداوی راگەیاند: "هەرسێ کۆمپانیای شکار، هەرێم و خالید شینکی، کە کاریان کۆکردنەوە و فڕێدانی زبڵ و خاشاکی پارێزگای سلێمانییە، لە ئێوارەی رۆژی سێشەممەوە مانمان گرتووە و بڕیارمانداوە دەستبەکار نەکەینەوە تاوەکو پارەمان بۆ خەرج دەکرێت".  شکار شۆڕش گوتی: "لە ناوەندی سلێمانی لە مانگی ١٢ی ٢٠٢١ ەوە هیچ پارەیەکمان لە حکومەت وەرنەگرتووە، لە قەزاکانی چەمچەماڵ و دووکانیش، لە مانگی ٩ی ٢٠٢١ ەوە هیچ پارەیەکمان وەرنەگرتووە و مووچەی چوار مانگمان لە گیرفانی خۆمان داوە".  حکومەت پێشنیازی بۆ کۆمپانیاکان کردووە، کە ٦٠ % ی پارەکانیان بداتێ و ٤٠ % یشیان بۆ پاشەکەوت بکات، بەڵام شکار شۆڕش دەڵێت: "ئێمە بەوەش رازی نین، چونکە لە گرێبەستی نێوانماندا باس نەکراوە".  رۆژی دووشەممە نزار کەمال، بەرپرسی بەشی خزمەتگوزاریی شارەوانیی سلێمانی لەبارەی ئەو کێشەیەوە بە تۆڕی میدیایی رووداوی گوت: "ئەمجارە مانگرتنی ئەو کۆمپانیایانە و کرێکارەکانیان کاریگەری زۆر زیاتر دەبێت، چونکە قەزا و ناحیەکانی پارێزگای سلێمانیش دەگرێتەوە و ئەمە دەبێتە هۆی کۆبوونەوەی زۆری زبڵ و خاشاک و خراپە، ئەوان کە دەچنە بانک بۆ پارەکانیان دەکەن دەڵێن سیولە نییە، بۆیە بڕیاری مانگرتنیان داوە".   پارێزگای سلێمانی، بێجگە لە ئیدارە سەربەخۆکانی گەرمیان و راپەڕین، بۆ کۆکردنەوەی زبڵ و خاشاک کراوە بە چەند ناوچەیەک و لەلایەن سێ کۆمپانیاوە سەرپەرشتیی دەکرێن. رۆژانە لە سەنتەری سلێمانی ١٢٠٠ تۆن و لە قەزاکانی چەمچەماڵ و دووکان ٣٥٠ - ٤٠٠ تۆن زبڵ و خاشاک فڕێ دەدرێت.  ئەوە یەکەم جار نییە کرێکارانی کۆمپانیاکانی کۆکردنەوەی زبڵ و خاشاک لە سنووری پارێزگای سلێمانی بەهۆی خەرجنەکردنی کرێی مانگانەیان ماندەگرن، ئەوان پێشتر لەسەر بەڵێنی بافڵ جەلال تاڵەبانی گەڕانەوە سەر کارەکانیان، بەڵام بەهۆی خەرجنەکردنی پارەکانیان بڕیاریاندا مان بگرن.