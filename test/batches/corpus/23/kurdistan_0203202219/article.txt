ئەمڕۆ چوارشەممە، ٢ی ئاداری ٢٠٢٢، دانەر ئەبوبەکر مستەفا، نوێنەری کاربەڕێکەری نوێنەرایەتیی حکومەتی هەرێمی کوردستان لە رووسیا بە تۆڕی میدیایی رووداوی گوت: "بڕیارە ئەو خێزانە سبەینێ پێنجشەممە ٣ی ئاداری ٢٠٢٢ بگەڕێنەوە هەرێمی کوردستان، خێزانەکە لە چوار کەس پێکهاتوون و دانیشتووی سنووری پارێزگای سلێمانین، ئافرەتێک و هاوژینەکەی و دوو منداڵن، ئەگەر کێشەی فڕۆکەخانە دروست نەبێت بەهۆی ئەو شەڕەی هەیە، ئەگەر نا لەو دوو سێ رۆژەی داهاتوو دەگەڕێنەوە".  دانەر ئەبوبەکر گوتیشی: "ئەو خێزانە پێش سەری ساڵ بەنایاسایی لە رێگەی سنوورەکانی بێلاڕووسەوە هاتوونەتە نێو خاکی رووسیا و دواتر لەسەر سنووری رووسیا و فینلەندا دەستگیرکرابوون و برابوونە ناوچەی مۆرانیسک لەسەر سنووری رووسیا و فینلەندا، قاچاخچی فێڵی لەو خێزانە کردووە، کە ویستبوویان لەرێگەی بێلاڕووسەوە بەرەو ئەوروپا بپەڕنەوە".  کۆتاییەکانی ساڵی رابردوو ژمارەیەک کۆچبەری کورد روویان لە بێلاڕووس کرد، بۆ ئەوەی لە رێگەی سنووری ئەو وڵاتەوە بپەڕنەوە پۆڵەندا و لەوێشەوە بەرەو وڵاتانی دیکەی ئەوروپا، بەڵام پۆڵەندا سنووری خۆی بەڕووی کۆچبەراندا داخست، بەو هۆیەوە ژمارەیەک کۆچبەر لەسەر سنوور گیانیان لەدەستدا. ژمارەیەکی زۆر لەو کۆچبەرانە گەڕانەوە عێراق و هەرێمی کوردستان، هەندێکیشیان وەکو ئەو خێزانە کوردەی رووسیا رێگەی دیکەیان هەڵبژارد بۆ گەیشتن بە وڵاتی دڵخوازیان.  دەزگای لووتکە بۆ کاروباری ئاوارە و پەنابەران لەکۆتایی ساڵی ٢٠٢١ رایگەیاند لە شەش ساڵی رابردوودا ٤٧٧ کۆچبەر لە رێگەی کۆچەوە گیانیان لەدەستداوە و ١٩٠ کۆچبەریش بێسەروشوێنن. هەروەها رایگەیاند لە ساڵی ٢٠٢١ دا ٥٣ کۆچبەر گیانیان لەدەستداوە و ١٩ کۆچبەری دیکەش بێسەروشوێنن.