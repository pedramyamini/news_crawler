شۆڕش ئیسماعیل، گوتەبێژی پۆلیسی راپەڕین رۆژی دووشەممە ٣١ - ٠١ - ٢٠٢٢ بە تۆڕی میدیایی رووداوی راگەیاند، دوای ئەوەی تەرمی گەنجێک گەیێنراوەتە نەخۆشخانەی گشتیی قەڵادزێ و بە مەبەستی لێکۆڵینەوە لە هۆکاری مردنەکەی رەوانەی سلێمانی کراوە.  شۆڕش ئیسماعیل، گوتی، "گەنجەکە ناوی (ع، ر، م)ە، پێشمەرگەیە و تەمەنی ٣٠ ساڵە و دانیشتووی قەڵادزێیە. "  شۆڕش ئیسماعیل باسی لەوە کرد، "بەگوتەی شایەتحاڵێک کە لە گەڵ گەنجەکەدا بووە، ئەو لە گوندی ئەلبانی سەر بە ناحیەی بنگرد، لە بەرزاییەکانی ئەو گوندەوە لەسەر بەفر خلیسکاوە و بەو هۆیەوە گیانی لەدەستداوە. "  بەگوتەی گوتەبێژی پۆلیسی راپەڕین، پەڕاوی لێکۆڵینەوە بۆ رووداوەکە کراوەتەوە و بە مەبەستی وردەکاریی زیاتر تەرمەکەیان رەوانەی پزیشکی دادی سلێمانی کردووە.