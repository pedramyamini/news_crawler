ئارمانج عەلی، خەڵکی دینارتەیە و دانیشتووی بەلجیکایە، لە ساڵی ٢٠٠٩ ـەوە لەو وڵاتە دەژی. دوای ئەوەی دایکی نەخۆش دەکەوێت و داوای بینینەوەی دەکات، بڕیار دەدات بگەڕێتەوە. ئەو کاژێر ٠٤: ٠٠ ـی بەرەبەیان گەیشتووەتە ماڵ و لەوکاتەدا دایکی لە سەرەمەرگدا بووە و بێهۆش بووە، دوای چوار کاژێر بەبێ ئەوەی دایکی کوڕەکەی ببینێت گیانی لەدەستداوە.  ئارمانج عەلی بە تۆڕی میدیایی رووداوی گوت، "ئاواتەکەم هاتە دی دایکمم بینی، بەڵام بەداخەوە ئەو منی نەبینی و گیانی لەدەستدا، ئەو ئاواتی بوو جارێکی دیکە من و منداڵەکانم ببینێت. "  زولەیخان حەسەن، تەمەنی ٧٧ ساڵ بوو، زیاتر لە مانگێک بوو تەندروستیی تێکچوو بوو، وەکو کەسوکارەکەی دەڵێن، بەردەوام داوای بینینی ئارمانجی کوڕەکەی کردووە، بەڵام تاوەکو ئارمانج گەیشتەوە ماڵ ئەو خۆی گیانی لەدەستدا.  رەمزییە عەلی، خوشکی ئارمانجە و باسی لەوە کرد، "دایکم هەر دەیگوت لەمێژە کوڕەکەمم نەبینیوە، " زۆر بیری دەکەم، هەموو کات ئەو قسەیەی دەکرد.  ئارمانج باس لەوە دەکات، نەیتوانیوە لەکاتی خۆیدا ئاواتی دایکی بهێنێتەدی، بۆیە تەنیا گۆڕستان ماوە کە بۆنی دایکی لێ بکات و دڵی ئارام ببێتەوە، ئەو گوتی، رۆژانە دوای تەواوبوونی کارەکەی پەیوەندیی بە دایکییەوە کردووە و هەواڵی پرسیوە.  هەروەها ئارمانج سەیری وێنەی دایکی لەنێو مۆبایلەکەی دەکات و دەڵێت، "ئەمانە هەمووی وێنەی دایکمن، ئەو هەمیشە دەیگوت، توخوا کوڕەکەم ئەگەر منیش تۆم لەبیر کرد، تۆ لەبیرم مەکە و هەواڵم بپرسە. "  ئارمانج دوای ١٠ رۆژی دیکە بەدڵێکی ساردەوە دەگەڕێتەوە بەلجیکا و هاوژین و منداڵەکانی دەبینێتەوە.