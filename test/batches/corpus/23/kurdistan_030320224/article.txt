ئەمڕۆ پێنجشەممە ٣ی ئاداری ٢٠٢٢، دکتۆر کاروان جەمال، بەڕێوەبەری گشتیی تەندروستیی سۆران بە تۆڕی میدیایی رووداوی راگەیاند: "ماوەیەکە دەرچوونی لیژنە تەندروستییەکان بۆ سەردانی نۆرینگە و تاقیگەکان زیادیکردووە، لە سەردانەکانی ئەمڕۆ و دوێنێ بۆ سەنتەری شاری سۆران و شارۆچکەی دیانا حەوت نۆرینگە و تاقیگەیەکی پزیشکیی داخران".  بەڕێوەبەری گشتیی تەندروستیی سۆران باسی هۆکاری داخرانی ئەو شوێنانەی کرد و گوتی: "بڕێكی زۆری دەرمان، شیری منداڵان و دەرزیی قەدەخەکراو لە نۆرینگەکان هەبوو، بەشێکیی زۆریان دەرمانی ماوەبەسەرچوو نەبوون، بەڵکو ئەو دەرمانانە بوون، کە ستیکەری وەزارەتی تەندروستییان پێوەنەبووە و سەرچاوەی هاوردەکردنیان دیارنین، کە لەکوێوە هاتوون، بۆیە لای ئێمە قەدەخە کراون".  دکتۆر کاروان جەمال، بەڕێوەبەری گشتیی تەندروستیی سۆران، ئاشکراشیکرد، لە نۆرینگەیەک دەرمانی حکومی بینراوە، ئێستا خەریکی لێکۆڵینەوەن، کە چۆن ئەو دەرمانانە براونەتە نۆرینگەکان و دەفرۆشرێن.  بەڕێوەبەری گشتیی تەندروستیی سۆران هۆشداریی دەداتە نۆرینگەکان و دەڵێت: "سەردانی لیژنە تایبەتەکان بۆ ناوەندە پزیشکییەکان بە چڕی بەردەوام دەبێت، هەر نۆرینگە و تاقیگەیەک پابەندی رێنماییە تەندروستییەکان نەبێت دادەخرێت و رێکاریی یاسایی بەرامبەر دەگیرێتەبەر".  رۆژی ٢ - ٣ - ٢٠٢٢ بەڕێوەبەرایەتیی کۆنترۆڵی جۆری دەرمان لە وەزارەتی تەندروستیی هەرێمی کوردستان ھۆشداریی دایە سەرجەم کۆگاکانی دەرمان و دەرمانخانەکان کە "هەڵمەتە فراوانەکانی تیمی چاودێریی بازاڕی بەڕێوەبەرایەتییەکەمان لە شار و شارۆچکەکان بەردەوام دەبێت بۆ نەھێشتنی دەرمانی بێ مۆڵەت و بێ سەرچاوە".  بەڕێوەبەرایەتیی کۆنترۆڵی جۆری دەرمان، داوای لە دەرمانخانە و کۆگاکانی دەرمان کرد: "پیشەیی و زانستییانە، خۆیان بەدوور بگرن لە کڕین و فرۆشتنی بەرھەمی دەرمانسازی بێ مۆڵەت چونکە بەپێچەوانەوە سەرپێچیکاران رووبەڕووی رێکاری تووندی یاسایی دەبنەوە".