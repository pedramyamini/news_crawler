دڵشاد شەهاب، راوێژکاری باڵای سەرۆکی هەرێمی کوردستان لە میانی بەشداریکردنی لە گەشتێکی هەواڵەکانی تۆڕی میدیایی رووداو لەبارەی سەردانی شاندی سەرۆکایەتیی هەرێمی کوردستان بۆ لای لایەنەکان و گفتوگۆیان لەبارەی دیاریکردنی وادەی هەڵبژاردنی پەرلەمانیی کوردستان گوتی، "ئەو پەیوەندیکردنە لەگەڵ لایەنەکان رێبازێکی بەردەوامی سەرۆکایەتیی هەرێمی کوردستان و سەرۆکی هەرێمی کوردستانە؛ دواجار فراکسیۆنەکانی پەرلەمان کە لەگەڵ یەکدی کۆبوونەوە و لەگەڵ سەرۆکایەتیی پەرلەمان و لایەنە پەیوەندیدارەکان کۆبوونەوە، هەموویان لەگەڵ ئەوەدا بوون هەڵبژاردن لەکاتی خۆیدا بکرێت".  بە گوتەی دڵشاد شەهاب کۆمیسیۆنی هەڵبژاردنەکان پێویستی بە شەش مانگە بۆ ئامادەکاریی هەڵبژاردن. بەپێی یاساش دەبێت دیاریکردنی ماوەی ئەنجامی هەڵبژاردن دەبێت ٦٠ رۆژ پێش کۆتاییهاتنی ئەم خولەی ئێستا بێت، خولی ئێستاش لە ٦ی مانگی ١١ کۆتاییدێت. واتا دەبێت لە ٥ - ٩ بۆ ٥ - ١١ هەڵبژاردن بکرێت.  لەبارەی ئەوەی کە ئایا مەرجە پڕۆسەی هەڵبژاردن لە مانگی ئەیلوول بەڕێوەبچێت یان نا، دڵشاد شەهاب گوتی، "نەخێر مەرج نییە! تاوەکو پێش ٦ - ١١ دەبێت هەڵبژاردن ئەنجامدرابێت، چونکە ٦ - ١١ ئەم خولەی ئێستای پەرلەمان کۆتاییدێت. بەڵام گرنگە لە کاتێکی گونجاودا بێت، چونکە هەر تەنیا ئەنجامدانی هەڵبژاردن نییە، بەڵکو پەسندکردنی ئەنجامەکانیشە؛ خۆ ئەگەر بکرێت وەها دروستترە کۆبوونەوەیەکی پەرلەمانی ئاییندەش بکرێت، ئەوەش بەر لە کۆتاییهاتنی وادەی ئێستا بۆ ئەوەی بەردەوامییەک هەبێت؛ پەنابە خودا ناکەوینە حاڵەتێکە وەها، بەڵام بۆ ئەوەی بۆشاییەکی یاسایی دروستنەبێت، جەنابی سەرۆکی هەرێمی کوردستان بە نیازە زوو ئەو مەرسوومە دەربکات بۆ ئەوەی کات لەبەردەم کۆمیسیۆنیشدا هەبێت، بەتایبەتی کە ئێستا کۆمیسیۆنیش پێویستی بە هەندێک رێکخستنەوە و ئامادەکاریی یاسایی هەیە. بۆیە ئەم سەردانە بۆ ئەو مەبەستە بوو".  دڵشاد شەهاب راشیگەیاند، سەرۆکی هەرێمی کوردستان مەبەستی لەم سەردانانە ئەوەیە کە بەر لە دەرکردنی مەرسوومی سەرۆکایەتی سەردانی لایەنەکان بکرێت و پێیان بگوترێت کە لە ئاییندەیەکی نزیکدا ئەو مەرسوومە دەردەکرێت، هەروەها هاوکار بێت بۆ ئەوەی فراکسیۆنەکان لەسەر ئەو خاڵانە گفتوگۆ بکەن کە لەسەریان ناکۆکن.  لەبارەی ئەنجامدانی هەڵبژاردن لە وادەی خۆیدا و ئەگەری دواکەوتنی، دڵشاد شەهاب بە گرنگی زانی پرۆسەکە لە وادەی خۆیدا بەڕێوەبچێت بۆ ئەوەی پەرلەمانیش نەکەوێتە بۆشایی یاساییەوە؛ هەروەها گوتیشی، "هیچ رێگرییەک لە هەرێمی کوردستان نییە بۆ ئەوەی هەڵبژاردن دوابخرێت، هەر بۆیە پرۆسەکە لە وادەی یاسایی خۆیدا بەڕێوەدەچێت".  دڵشاد شەهاب هەروەها رایگەیاند، لە ئێستاوە ئەم هەنگاوە دەنرێت بۆ ئەوەی ئەگەر لایەنەکان هەر شتێکی وەکو هەموارکردنەوە یان هێشتنەوەی یاسا بە پەسند بزانن، زوو و لەکاتی خۆیدا هەنگاوی بۆ بنرێت نەوەک دوابکەوێت؛ گوتیشی: "جەنابی سەرۆکی هەرێمی کوردستان سوورە لەسەر ئەوەی هەڵبژاردن لەکاتی خۆیدا بەڕێوەبچێت. ئەگەر یاسا رێکدەخرێتەوە با بکرێت، بەڵام نەوەک هەمواری یاسا ببێتە هۆی دواکەوتنی هەڵبژاردن".  دڵشاد شەهاب باسی لە چەند بژاردەیەک لە نێو فراکسیۆنەکانی پەرلەمانی کوردستان کرد و رایگەیاند: "ئێمە وەکو سەرۆکایەتیی هەرێمی کوردستان لایەن نین لە گفتوگۆ سیاسییەکانی نێوان ئەو لایەنانە، بەڵام ئەوانیش دەبێت سنووریک بۆ گفتوگۆکانیان دابنێن. لە هەموو هەلومەرجێکدا ئەم ماوەیەی هەیە بەسە بۆ ئەوەی کۆمیسیۆن رێکبخرێتەوە بۆ ئەوەی دەست بە هەنگاوەکانی ئامادەکاری بکرێت. من زۆر جار گوتوومە بەراورد بە عێراق ئەگەر کێشە و گرفتیشمان هەبێت، هیچ کات ناگەنە ئەوەی هەڵبژاردن دوابخرێت. عێراق سەرەڕای ئەو ئاڵۆزییە هەڵبژاردنی خۆیان ئەنجامدا؛ بۆچی ئێمە هەڵبژاردن لە هەرێمی کوردستان ئەنجامنەدەین؟ "  شاندی سەرۆکایەتیی هەرێمی کوردستان لە سەردانکردنی لایەنەکان بەردەوامە و بڕیارە رۆژی چوارشەممە ١٥ - ٢ - ٢٠٢٢ سەردانی پێکهاتەکان (کریستان و تورکمان) بکات؛ لەمبارەیەوە دڵشاد شەهاب باسی لە بوونی چەند تێبینییەکی لایەنەکان لەبارەی یاسای پەرلەمان و کۆمیسیۆنی باڵا کرد و گوتی: "ئەوەی تاوەکو ئێستا سەردانکراون بە ئۆپۆزیسیۆن و دەسەڵاتەوە، هەموویان کۆکن لەسەر ئەوەی هەڵبژاردن لە وادەی خۆیدا بکرێت. ئەمە هاوڕاییەکە لە نێوان سەرۆکایەتیی هەرێمی کوردستان و لایەنەکان. دەرکردنی مەرسوومیش دەبێتە هۆی خێرابوونی پرۆسەکە".  دڵشاد شەهاب جەختی لەسەر ئەوە کردەوە کە هەوڵی جیددیان بۆ ئەوەیە هەڵبژاردن لە وادەی خۆیدا بەڕێوەبچێت و دوانەکەوێت.