رۆژی چوارشەممە ٢٣ - ٠٢ - ٢٠٢٢ ئالان حەمەسەعید، وەزیری پەروەردەی حکومەتی هەرێمی کوردستان بەشداریی لە رێوڕەسمی کردنەوەی قوتابخانەیەکی ١٨ پۆلی لە گەڕەکی هەولێری نوێ لە شاری هەولێر کرد کە لەلایەن گرووپی کۆمپانیاکانی لالاڤەوە دروستکراوە.  وەزیری پەروەردەی حکومەتی هەرێمی کوردستان لە رێوڕەسمەکەدا گوتارێکی پێشکێش کرد و لە بەشێک لە قسەکانیدا رایگەیاند، "لەم کابینەیەدا تاوەکو ئێستا ئەمە ٥٦ مین قوتابخانەیە کە دەچێتە واری خزمەتکردنەوە، چ ئەوانەی حکومەتی هەرێمی کوردستان دروستیکردوون و چ ئەوانەی لەلایەن بەخشەرەکانەوە دروستکراون، چ ئەوانەشی بە هاندانی وەبەرهێنان دروستکراون".  بە گوتەی ئالان حەمەسەعید، "بەپێی ئەو بودجە خەمڵێندراوەی لەلایەن حکومەتی هەرێمی کوردستانەوە دانراوە بۆ ساڵی ٢٠٢٢، ٣٧ پرۆژەی دیکەش کارکردن تێیاندا تەواو دەکرێت، بەمەش کۆی گشتیی ئەو قوتابخانانەیە کە لە کابینەی نۆیەمی حکومەتی هەرێمی کوردستان دەچنە واری خزمەتکردن بە قوتابیانەوە زیاتر دەبن لە ١٠٠ قوتابخانە تاوەکو تەواوبوونی کابینە".  وەزیری پەروەردە راشیگەیاند، "بە جیددی کار لەسەر پێداچوونەوە بە پرۆگرامەکانی خوێندندا کراوە و بەردەوامیشە. تاوەکو ئێستا زیاتر لە ٣٠ هەزار مامۆستا راهێنانیان پێکراوە؛ تاوەکو کۆتایی کابینە دەمانەوێت ئەو ژمارەیە بگەیێنینە سەروو ٦٠ هەزار مامۆستا".  ئالان حەمەسەعید باسی لەوەش کرد، دەیانەوێت گرنگییەکی تایبەت بە خوێندنی پیشەیی بدەن و گوتی، "ئێمە لە وەزارەتی پەروەردە بە هاوئاهەنگی لەگەڵ وەزارەتی خوێندنی باڵا لە قۆناخی کۆتایی نووسینەوەی ستراتیژییەتی برەودان بە خوێندنی پیشەیین لە هەرێمی کوردستان".