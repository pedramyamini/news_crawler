ئاراس نەجات، راهێنەری پرۆژەکە و سەرپەرشتیاری ئامادەیی بە رادیۆی رووداوی راگەیاند: "ئەمساڵ پرۆژەکە لە پارێزگای هەولێر لە ١٥ قوتابخانەی ئامادەیی و بنەڕەتی جێبەجێ دەکرێت و تاقیدەکرێتەوە بۆ ئەوەی لایەنە ئەرێنی و نەرێنییەکانی دیاری بکەین تاوەکو ساڵی داهاتوو بتوانین لە تەواوی هەرێمی کوردستاندا جێبەجێی بکەین. "  پرۆژەکە تەنیا لە پەرلەمانی قوتابیدا قەتیس نابێت، بەڵکو بەشێکە لە پرۆژەی کاری پێکەوەیی مافی مرۆڤ لە قوتابخانەکاندا.  ئاراس نەجات ئاماژەی بەوە دا، پرۆژەکە دوو لایەن دەگرێتەوە: لایەنێکیان ئەوەیە کە لەناو پۆلدا جێبەجێ دەکرێت کە رۆڵ دەداتە قوتابییەکە لە پۆلدا بتوانێت وانەکە گەنگەشە بکات و مامۆستایش بتوانێت قوتابی بە چالاکی فێر بکات. ئەوەیش وادەکات ئاستی جۆریی خوێندن بەرز ببێتەوە.   ئەو سەرپەرشتیارە پەروەردەییە ئەوەی خستەڕوو کە لایەنەکەی دیکەیان هەڵبژاردنی پەرلەمانی قوتابییە کە قوتابی لە رێگەی پەرلەمانێکی هەڵبژێردراوەوە سەرۆک و جێگر و ئەنجوومەنی هەیە و ئەنجوومەنەکە لە شەش ئەندام پێکدێت، ئەو پەرلەمانە لە دانانی پلاندا لەگەڵ دەستەی کارگێڕیی قوتابخانەکەدا بەشدار دەبن.  ئاراس نەجات گوتی: "ئێستا پرۆژەکە بۆ قوتابخانە حکومییەکانە و رەنگە لە داهاتوودا قوتابخانە تایبەتەکانیش بگرێتەوە. ئەم هاوینە راهێنان بە ستافی بەڕێوەبەران و سەرپەرشتیاران دەکەین بۆ ئەوەی بتوانن ئەو پرۆژەیە جێبەجێ بکەن. "  بە گوتەی ئەو سەرپەرشتیارە، قوتابییان نوێنەریان لە لیژنەی ئاراستەکاریی قوتابخانەدا بەشدار دەبن و پرۆژەکە قوتابخانە دەکاتە ناوەندێکی چالاک کە بتوانێت لەگەڵ کۆمەڵگەدا تێکەڵ ببێت.  ئەنجوومەنی رۆشنبیریی بەریتانی ئەم پرۆژەیە لە بەریتانیا، ئوسترالیا و ئێرلەندای باکوور جێبەجێ دەکات.