لەبارەی بڕیارەکانی دوێنیی دادگەی باڵای فیدڕاڵیی عێراق کە یاسای نەوت و غازی هەرێمی کوردستانی بە "نادەستووری" هەژمارکرد و حکومەتی هەرێمی کوردستانی بە رادەستکردنی نەوت بە حکومەتی فیدڕاڵ و وەزارەتی نەوتی عێراق پابەندکرد، ئەمڕۆ چوارشەممە، ١٦ ـی شوباتی ٢٠٢٢، بزووتنەوەی گۆڕان هەڵوێستی خۆی لەوبارەیەوە لەراگەێیندراوێکدا ئاشکرا کرد، کە تێیدا هاتووە: "دوای بڕیاری دادگەی فیدراڵیی عێراق کە یاسای نەوت و گازی هەرێمی بە نادەستوریی لە قەڵەمدا، پێویستمان بە خۆڕێکخستنەوە و بەرەوپێشبردنی پەیوەندییەکانی حکومەتی هەرێم و حکومەتی ئیتحادییە؛ بەئامانجی چارەسەرکردنی کێشەکان و دروستبونی لێکتێگەیشتنی هاوبەش بۆ بەڕێوەبردنی دۆسیەی نەوت و گاز".  هەروەها لە راگەیێندراوەکەشدا هاتووە: "بەپشتبەستن بە ماددە دەستوورییەکان، نەوت و گاز موڵکی گەلی عێراقە لە هەموو هەرێم و پارێزگاکاندا، هەروەک حکومەتی ئیتیحادی و حکومەتی هەرێمەکان و پارێزگاکان بەیەکەوە هەڵدەستن بە نەخشەکێشان بۆ ستراتیژی پێویست بۆ بەرەوپێشبردنی سامانی نەوت و گاز بەشێوەک زۆرترین سودی بۆ ھاووڵاتییان بێت".   بزووتنەوەی گۆڕان لەو راگەیێندراوەیەدا جەخت لەسەر جێبەجێکردنی مادە دەستورییەکان دەکاتەوە بەشێوەیەک بنەماکانی سیستمی فیدراڵیزم و مافە یاسایی و دەستوورییەکانی کورد پارێزراوبێت، لەوبارەیەشەوە روونیکردووەتەوە: "جەخت لەسەر مافی خۆبەخاوەنزانینی سەرچاوە سرووشتییەکانی کوردستان دەکەینەوە، بەتایبەت کە حکومەتی هەرێم پەرە بە چاکسازی گشتگیر بدات، کە پشتیوانی خەڵک بۆ سیاسەتەکانی دەستەبەر بکات و پێداچونەوە و چاکسازی لە کەرتی وزەدا بکات. "   بڕیارەکانی دانیشتنی رۆژی سێشەممەی دادگەی باڵای فیدراڵیی عێراق کاردانەوەی لەنێو عێراق و هەرێمی کوردستاندا بەدوای خۆیدا هێنا و دامەزراوە فەرمییەکانی هەرێمی کوردستان لەسەر ئاستی باڵا بڕیارەکەیان بە "سیاسی" ناوبرد.  لەراگەیێنراوەکەیدا بزووتنەوەی گۆڕان ئاماژە بۆ گوتارێکی نەوشێروان مستەفا، دامەزرێنەری بزووتنەوەکە دەکات و دەڵێت: "ھەروەک رەوانشاد نەوشیروان مستەفا، لە گوتارێکدا بە ناونیشانی کێشەی نەوت لەنێوان حکومەتی ئیتیحادی و حکومەتی ھەرێمی کوردستاندا، لە ساڵی ٢٠٠٧ دەنوسێت: نابێت کورد بەھیچ جۆرێک و لەژێر ھیچ گوشارێکی ناوەکی و دەرەکیدا دەستھەڵگرێت لە مافەکانی خۆی، مافی خۆبەخاوەنزانینی سەرچاوە سرووشتییەکانی کوردستان لەوانە نەوت و غاز و ئاو، بەڵام گەورەترین مەترسی لەسەر ئەم گرێبەستانە ئەوەیە لە تاریکیدا و لە ژووری داخراودا بێ ئاگاداری خەڵکی کوردستان ئەنجامدراوە. بۆ ئەوەی حکومەتی ھەرێم لەم لایەنەوە لەگەڵ حکومەتی ناوەند بەھێزبێ، دەبێ پشتئەستوور بێ بە پشتیوانی خەڵک، بۆ ئەوەی پشتیوانی خەڵک بەدەستبھێنێت، دەبێ لە ھەموو ھەنگاوەکانی لە رۆشنایی دا و بە ئاشکرا کاربکات".   لە کۆتایی راگەێینراوەکەی بزووتنەوەی گۆڕندا هاتووە: "لە ١٥ ساڵی رابردوو و دوای دەرچواندنی یاسای نەوت و گازی ھەرێم، دروستنەکردنی کۆمپانیای نیشتیمانی و سندوقی داھاتە نەوتییەکان، گەندەڵی و بەھەدەردانی سامان، نەبوونی شەفافیەت و زانیاریی پێویست لەبارەی داهاتی نەوت؛ متمانەی هاووڵاتیانی بە دۆسیەی سامانە سرووشتییەکان لاواز کردووە، هەر ئەم فاکتەرەش وایکردووە خەڵکی کوردستان بە گومانەوە لە سیاسەت و داھاتی نەوت بڕوانن. بۆ رەوینەی گومان و چارەسەری کێشەکان پێویستە سیاسەتی نەوتی ھەرێم شەفاف بێت و داھاتەکەشی بخرێتە خزمەتی باشکردنی ئاستی بژێوی ژیانی خەڵک. "