دامودەزگا ئەمنییەکانی ئێران بە چالاکییەکان هەستیار بوون؛ لە شاری سنە دوو کەس لە ئەندامانی ئەنجوومەنی نۆژین بانگهێشتی ئیدارەی ئیتڵاعات کراون.  واران محەممەد نەژاد و پەیام میری کاتێک لە شەقامی شاپوری سنە بەبۆنەی رۆژی زمانی دایک شیرینییان دەبەخشییەوە، بانگهێشتی ئیدارەی ئیتڵاعاتی شاری سنە کران.  ئەنجوومەنی ڤەژین لە رۆژی زمانی دایکیدا لە ژمارەیەکی زۆر لە شارەکانی رۆژهەڵاتی کوردستان چالاکیی هەبوو؛ لە کرماشان تاوەکو بیجاڕ. رۆژێک بۆ هۆشیارکردنەوەی خەڵک لە مافێک کە لە رۆژهەڵاتی کوردستان لێیان زەوتکراوە. هەر ئەوەش مەترسیی لەسەر زمانی کوردی دروستکردووە. زۆر کەس ئەوە وەکو هەوڵێکی هەنگاو بە هەنگاوی دەسەڵات لە ئێران بۆ سڕینەوەی زمانی کوردی دەزانن.  رەنگە بۆیەشە کاردانەوەی دامودەزگا ئەمنییەکان سرووشتی بوو، چونکە پێشتریش لە ئیلام مەیسەم خۆرانی بانگی ئیتڵاعات کرابوو. ئەو کە شاعیر و نووسەرە، لە بواری ئەدەبی کوردی منداڵانیشدا چالاکە.  هێزە ئەمنییەکان دوو هەفتە لەمەوبەریش ناوەندی کولتووری باشوور لە ئیلامیان پشکنی و هەندێک کەلوپەلی تایبەتی ئەو ناوەندە و محەممەد مورادی نساری بەرپرسی ناوەندەکەیان لەگەڵ خۆیان برد. هەر لەو ماوەیەدا ژمارەیەک لە چالاکڤانانی ئەدەبی و کولتووریی ئیلام بانگ کرابوون.  بەڵام ئەوانە نەبوونە هۆی ئەوەی کە چالاکییەکان بۆ مافی خوێندن بە زمانی دایک بوەستن، بابەتێک کە یاسای ئێران رێی پێداوە، بەڵام تاوەکو ئێستا ئیرادەیەک بۆ جێبەجێکردنی نەبووە.