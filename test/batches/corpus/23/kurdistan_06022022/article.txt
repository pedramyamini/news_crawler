کۆستە، دوای ئەوەی لەسەر شێوەی پیاوێکی بەتەمەن دروستدەکرێت، بە زەنگۆڵەیەکەوە لەنێو خەڵکدا دەگەڕێت و لە دەرگای ماڵان دەدات و پەیامی ژیانەوەی سرووشتیان پێدەدات.  ئەمساڵیش دانیشتووانی گوندی خوڕیاوای بانە، بەردەوامبوون لە بەڕێوەبردنی ئەو رێوڕەسمە کە لەو ناوچەیە کۆستانەی پێدەگوترێت و ئەو کەسەی بەنێوی کۆستە ئامادەی دەکەن، لەنێو خەڵکدا دەگەڕێت بۆ کۆکردنەوەی کۆستانە.  لەنێو خەڵکی ناوچەکە بەردەوام هەوڵدەدرێت کولتوورە کۆنەکان بگەیێندرێت بە نەوەی نوێ، یەکێک لەو کولتوورانە ئەم کولتوورەیە بۆ پێشوازیکردن لە نوێبوونەوەی سرووشت.  لە رۆژهەڵاتی کوردستان رێوڕەسمەکانی پێشوازیکردن لە بەهار کەم نین، هەلاوە مەلاوە، وشتر و سۆفی و بووکە بە بارانە و کۆستەش وەکو یەکێک لەو رێوڕەسمانە لەنێو خەڵکی بانە و گوندەکانی دەوروبەری هێشتا ماوەتەوە و بەڕێوەدەچێت.