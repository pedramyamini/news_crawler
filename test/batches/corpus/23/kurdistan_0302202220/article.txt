سەرۆکی عەشیرەتی تاڵەبانی لە سنووری داقووق دەڵێت، لە ماوەی چەندین ساڵی رابردوودا هیچ "خەمێکی خاک" لە سنووری کەرکووک نەخوراوە بۆ ئەوەی کێشەی زەوی جووتیارانی کورد بەشێوەیەکی یاسایی چارەسەر بکرێت، ئەوە سەرەڕای ئەوەی کورد لە نێو حکومەتی فیدڕاڵی پۆستی گرنگی هەبووە و بۆ ماوەی زیاد لە ١٠ ساڵیش پۆستی پارێزگاری کەرکووکی بەدەستەوە بوو.   شێخ عیزەدین تاڵەبانی، سەرۆکی عەشیرەتی تاڵەبانی لە سنووری داقووق لە میانی بەشداریکردنی لە بەرنامەی لەگەڵ رەنجی تۆڕی میدیایی رووداو گوتی، ئێستا ستەمکردن لە هاونیشتمانیان لە سنوورەکە زیادیکردووە بە جۆرێک ئەو ستەمکردنە گەیشتوەتە ئاستی "هەڵکوتانەسەری سەربازییانە"ی بەشێک لە زەوییەکان و گوتیشی، عەرەب هەیە پارەی قەرەبووکردنەوەی مادەی ١٤٠ی وەرگرتووە و ئێستاش گەڕاوەتەوە و گرێبەستەکەشی بۆ نوێکراوەتەوە.   هەر لە بەرنامەکەدا کەمال قادر، موختاری گوندی عەلەغێری سنوورەکە نیگەرانی خۆی دەربڕی لەوەی کە هەوڵی زۆریان بە مەبەستی چارەسەرکردنی کێشەکە داوە و قسەیان لەگەڵ زۆر پەرلەمانتار کردووە، بەڵام تاوەکو ئێستا ئەو هەوڵانەیان سوودێکی ئەوتۆی نەبووە.   کەمال قادر رەخنەی لە پەرلەمانتارانی هەڵبژێردراو کرد و رایگەیاند، لە کاتی بانگەشەی هەڵبژاردندا بەڵێنی چارەسەرکردنی کێشەکەیان دەدا، بەڵام ئێستا وەڵامی پەیوەندییە تەلەفۆنییەکانی هاونیشتمانییانیش نادەنەوە.   محەممەد ئیسماعیل، نوێنەری جووتیارانی سەرگەڕانیش لە بەرنامەکەدا رەخنەی لە لایەنە سیاسییەکانی کوردستان گرت و رایگەیاند، نەبوونی یەکڕیزی وایکردووە، کورد نەتوانێت پۆستی پارێزگاری کەرکووک وەربگرێتەوە، ئەوە لە کاتێکدایە نیوەی پەرلەمانتارانی پارێزگاکە کوردن.   محەممەد ئیسماعیل دۆخی گوندی شەناغەی بە نموونە هێنایەوە و رایگەیاند، بە فەرمانی راکان جبووری، پارێزگاری بەوەکالەتی کەرکووک، کەسێکیان لە دیوانیەوە هێناوە و کردوویانەتە موختاری گوندەکە.   نوێنەری جووتیارانی سەرگەڕان گوتی، ئەو کەسەی کراوەتە موختار پێشتر عەرەبی هاوردە بووە، قەرەبووی وەرگرتووە، بەڵام ئێستا بە پشتوانی پارێزگاری بەوەکالەتی کەرکووک گەڕاوەتەوە و بەو جۆرە مامەڵە دەکات کە دژی کوردە.   محەممەد ئیسماعیل گوتی، عەرەبە هاوردەکان لە بواری یاساییەوە ناتوانن هیچ کارێک بکەن و هەربۆیە ئێستا بە پشتیوانی پارێزگای کەرکووک بەوەکالەت پەنایان بردووەتە بەر هێز و هەمەڕ چوار دەورەی گوندەکەیان داوە و ناهێڵن جووتیارانی کورد زەوییەکانیان بکێڵن و کاری خۆیان بکەن.   هەر لە بەرنامەکەدا شاخەوان عەبدوڵڵا، جێگری سەرۆکی پەرلەمانی عێراق لە رێگەی تەلەفۆنەوە بەشداریکرد و گوتی، بەربژێرکردنی لە لایەن پارتی دیموکراتی کوردستانەوە بۆ ئەوەی ببێتە جێگری سەرۆکی پەرلەمانی عێراق پەیامێک بوو تاوەکو خەڵک بزانێت کە کەرکووک بەلای پارتییەوە گرنگە و گوتیشی: "دەمەوێت لەم پۆستەدا خزمەتی کەرکووکییەکان بکەم".   شاخەوان عەبدوڵڵا گوتی، چارەسەرکردنی بەشێکی زۆری کێشەکانی کەرکووک پێویستی بە یاسا دەرکردنە و ئەوەش بە ئەرکی خۆی دەزانێت کە ئێستا بووەتە جێگری سەرۆکی پەرلەمانی عێراق.   شاخەوان عەبدوڵڵا رایگەیاند، "دۆخێکی سەپێندراو لەو سنوورە هەیە؛ راستە کورد زۆرینەیە، بەڵام فەرماندەی ئۆپەراسیۆنەکان عەرەبە، جێگرەکەی عەرەبە، پارێزگاری بەوەکالەت عەرەبە. ئەمە دەبێت چاکبکرێت. ئەگەر پارێزگار عەرەب نەبێت، کەسێک لە سەماوەوە ناهێنێت. ئەگەر فەرماندەکە کورد بێت، رێگە نادات خەڵک ستەم لە جووتیاری کورد بکات".   جێگری سەرۆکی پەرلەمانی عێراق گوتی، ئەو کەمتر لە مانگێکە لەو پۆستەدایە و تاوەکو ئێستا چەند کۆبوونەوەیەکی پەیوەندیداری بەو دۆخەش کردووە و گوتیشی: "لەگەڵ ئەرشەد کۆبوونەوەم کردووە؛ لەگەڵ نوێنەری عەرەب کۆبوونەوەم هەبووە؛ لەگەڵ نەتەوەیەکگرتووەکان کۆبوونەوەم کردووە بۆ ئەوەی جارێکی دیکە لیژنەکە چالاک بکرێتەوە".   شاخەوان عەبدوڵڵا راشیگەیاند، سەرەتا مەبەستیانە گوشاری سەر هاونیشتمانیان لابەرن و ئەو دۆخە سەربازییەی هەیە کۆتایی پێبهێنن و دواتر دەیانەوێت کێشەکە بە تەواوی چارەسەر بکەن.