رەمه‌زان نامیق، سه‌رۆکى لیژنه‌ى پلان و پڕۆژه‌کان له ئه‌نجوومه‌نى پارێزگاى سلێمانى بە تۆڕی میدیای رووداوی راگەیاند، له‌و بودجه‌یەی بۆ پارێزگای سلێمانی دانراوە بڕی ٦٠ ملیار دینارى بۆ پڕۆژه ته‌واونه‌کراوه‌کانى ساڵانى رابردوو دادەنرێت و بڕى ٢٠ ملیارى دیکەی بۆ پڕۆژه‌ى نوێ تەرخان دەکرێت.  لەبارەی پڕۆژە نوێیەکانیش ئاماژەی بەوەکرد، ئەو ٢٠ ملیار دینارە بۆ ٦٣ پڕۆژەی نوێ دانراوە، لە دابەشکردنی پڕۆژەکانیش رەچاوی ژمارەی دانیشتووان کراوە.  سه‌رۆکى لیژنه‌ى پلان و پڕۆژه‌کان له ئه‌نجوومه‌نى پارێزگاى سلێمانى ئاماژەی بەوەشکرد، بۆ ئیداره‌ی راپه‌ڕین نزیکه‌ى ٢٠ ملیار و ئیداره‌ى گه‌رمیان نزیکه‌ى ١٥ ملیار دینار دیاریکراوە. گوتیشی، بەپێی یاسا، دەبێت هەردوو ئیدارەی گەرمیان و راپەڕین، پێش ئەوەی پڕۆژەکانیان بنێرنەوە بۆ حکومەت، لە ئەنجوومەنی پارێزگای سلێمانی دەنگی لەسەر بدرێت و پەسندبکرێت.  لەبارەی کاتی خەرجکردنی ئەو ٨٠ ملیار دینارەشەوە دەڵێت، کاتی خەرجکردنی ئەو پارەیە بەپێی گەنجینەکانی حکومەت دەبێت و هەرکات پارە هەبێت و کێشەی دارایی دروست نەبێت، بۆ پارێزگای سلێمانی خەرجدەکرێت.