هەدیە شەعبان، هاوژینی حوسێنە و بە تۆڕی میدیایی رووداوی گوت، "حوسێن گوتی دەچمە راوەماسی و هەندێک داریش لەگەڵ خۆم دەهێنمەوە، ئەوە زەوی و خاکی ئێمەیە. ئەو چوو و نەگەڕایەوە، زۆر چاوەڕێمان کرد هەر نەهاتەوە، دواتر خەڵک بەدوای چوون بینییان مووشەکێک بەر سنگی کەوتووە و مردووە. "  حوسێن حەیدەر لەدایکبووی ساڵی ١٩٧٠ یە و خەڵکی گوندی سیتەیە لە سنووری ئامێدی، کەسوکارەکەی بەو رووداوە شۆکبوون.  ئامۆزایەکی حوسێن بە روودای راگەیاند، "دەورووبەری کاژێر ٥ خێزانەکەی زانییان کە حوسێن نەگەڕاوەتەوە، دواتر بەدوایدا چووین بۆ ئەوەی بزانین چی روویداوە، هەندێک بینیویانە کە ئەو ناوچەیە بۆردوومانکراوە. "  گوندی سیتە نزیکەی ٨ کیلۆمەتر لە سەنتەری شیلادزێوە دوورە، ئیدریس حوسێن کە ئامۆزای حوسێنە، یەکەم کەس بووە کە تەرمی ئامۆزاکەی بینیوەتەوە. ئەو بە تۆڕی میدیایی رووداوی راگەیاند، "یەکەمجار چووینە لای ئۆتۆمبێلەکەی سەیرمانکرد ئۆتۆمبێلەکەی هیچی لێ نەهاتووە، دواتر کاژێر ١٢: ٣٠ تەرمەکەمان بینییەوە، برینی زۆر بە لەشییەوە هەبوو، لەشی هەمووی ساچمە بوو. "  بەگوێرەی ئامارە فەرمییەکان، لە پارێزگای دهۆک ٣٦٣ گوند بەهۆی شەڕی نێوان تورکیا و پەکەکەوە چۆلکراون کە زۆرینەیان لە سنووری قەزای ئامێدین.