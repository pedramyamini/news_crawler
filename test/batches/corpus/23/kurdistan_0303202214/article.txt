سیروان سەعید، بەڕێوبەری سامانی ماسی لە وەزارەتی کشتوکاڵ بە رادیۆی رووداوی راگەیاند، ئێستا لە هەرێمی کوردستان زیاتر ماسیی جۆری کارب هەیە. ماسییە خۆماڵییەکانی وەک سوورە زۆر کەمبوونەتەوە، هەروەها دەشڵێت، "سێ جار کۆمپانیاکان داوایان کردووە ماسییی هەرێمی کوردستان هەناردە بکەن و بۆ ئیماراتیان بردووە. "  وەزارەتی کشتوکاڵی هەرێمی کوردستان ریگەیاند لە رێکەوتی ٠٥ - ٠٣ - ٢٠٢٢ ـەوە تاوەکو ١٥ - ٠٦ - ٢٠٢٢ راوەماسی قەدەخە دەکرێت، بەوەش کاتی قەدەخەکردنەکەیان لە چاو ساڵانی پێشوودا پێشخستووە.   لەبارەی چۆنیەتیی دڵنیابوون لە جێبەجێکردنی بڕیارەکەوە سیروان سەعید باسی لەوە کرد: "ئەرکی چاودێریکردنی رووبار و دەریاچەکانی هەرێمی کوردستان بۆ رێگریکردن لە راوەماسی بە پۆلیسی دارستان و ژینگە سپێردراوە. "  بەڕێوبەری سامانی ماسی لە وەزارەتی کشتوکاڵ ئاماژەی بەوەش دا، هۆکاری قەدەخەکردنی راوەماسی بۆ وەرزی گەرادانان دەگەڕێتەوە، چونکە ماسییەکان لەم کاتەدا بۆ گەرادانان زیاتر دێنە سەر ئاو، ئەگەر ئەو ماسییانە راوبکرێن ئەوا زیانێکی گەورە بەر سامانی ماسیی هەرێمی کوردستان دەکەوێت.