رۆژی هەینی ١٨.٠٢.٢٠٢٢ پیاوێکی ٥٢ ساڵی خەڵکی شارۆچکەی هولەیلان لە پارێزگای ئیلام بە تاپڕ تەقەی لە بووکە تەمەن ٢٢ ساڵانەکەی کرد و کوشتی و دواتر هەر بەو چەکە خۆیشی کوشت.  موجتەبا مەهدیان، فەرماندەی پۆلیسی هولەیلان دەڵێ: "بەپێی لێکۆڵینەوەکان، هۆکاری کوشتنی ئەو ژنە ناکۆکیی بنەماڵەیی بووە".  ئازادە جەماعەتی، ئەندامی رێکخراوی ژنانی ژیڤانۆ لە سنە لەبارەی کوشتنی ژنان بە تۆڕی میدیایی رووداوی راگەیاند: "لەم ساڵانەدا قەیرانە ئابوورییەکان دیاردەی کوشتنی ژنانی لە ئێران و رۆژهەڵاتی کوردستان زیادکردووە".  بەگوتەی ئازادە جەماعەتی، یاساکان لە ئێران پشتگیری لە ژنان ناکەن و هەروەها بیانووی پاراستنی نامووسیش بووەتە هۆی ئەوەی کە ژمارەیەکی زیاتری ژن بە دەستی کەسوکاریان بکوژرێن.  لە یەک ساڵی رابردوودا ژمارەیەکی زۆری ژن بە دەستی کەسوکاریان کوژراون. بەپێی راپۆرتی رێکخراوی هەنگاو بۆ مافەکانی مرۆڤ، لە ٢٥.١٢.٢٠٢٠ ەوە تاوەکو ٢٥.١٢.٢٠٢١ لانیکەم ٤٤ ژن و کچ لە رۆژهەڵاتی کوردستان بە دەست کەسوکاریان کوژراون. لەم ئامارەدا ئەو ژنانە ئەژمار نەکراون کە لە پارێزگای لوڕستان کوژراون.