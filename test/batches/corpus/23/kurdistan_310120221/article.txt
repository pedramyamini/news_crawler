بەڕێوەبەری دابەشكردنی غاز  لە  كۆمپانیای  ساوز   كوردستان، کە  دابەشكردنی غازی  سەرجەم هەرێمی  كوردستانی لەئەستۆدایە، گوتی، ئەوەی بۆیان دیاریکراوە جێبەجێی دەکەن.  لە وەڵامی پرسیاری ئەوەی "بۆچی غاز نییە؟ " هێژا رەئوف، بەڕێوەبەری دابەشكردنی غاز لە كۆمپانیای ساوز  كوردستان دەڵێت، "وەکو کۆمپانیا گرێبەستێکم لەگەڵ کۆمپانیای ساوز کوردستان و دانا غاز هەیە، بەپێی گرێبەستەکە دەبێت رۆژانە ١١ تانکەر بدەین بە پارێزگای سلێمانی، ٧ تانکەر بە پارێزگای دهۆک و ١٢ تانکەر بە پارێزگای هەولێر. وەرن سەیرکەن بزانن ئەو بڕەمان بە زیادەوە داوە یاخود کەمتر، ئەگەر کەموکوڕی لە کۆمپانیای ئێمەدا هەبوو، ئامادەی هەموو لێپێچینەوەیەکین".  لە رێگەی کێڵگەی غازی کۆرمۆرەوە هەزار و ٤٠ تۆن غاز بەرهەم دەهێندرێت، لەو بڕە ٧٠ % ی بۆ بازاڕی نێوخۆیە و ئەوی دیکەی بە شێوەی بازرگانی دەفرۆشرێت.  رێبوار نازم، خاوەنی كارگەی غاز دەڵێت، ماوەیەکە غاز بە شێوازی دیکە دەنێردرێتە دەرەوە، "لەوکاتەی کە نرخی نەوت بەرزبووەتەوە، غاز دەچێتە دەرەوە بۆ ئێران، پاکستان، ئەفغانستان و ئەرمەنستان، ئێستا سووریاش هاتووەتە سەری. هەندێک جار ٥٠ % - ٦٠ % فرۆشراوە بەپێی ئەو رێککەوتنانەی کراون".  سامان فایەق، بەڕێوەبەری  كۆمپانیای ساوز  كوردستانیش گوتی، "بە دڵنیاییەوە دەزانم کە وەکیلەکان وەکو خۆی دابەشی ناکەن ئەو بڕەی کە پێیان دەگات، ئەمە ١٠٠ %، هەمووشیان دەیزانن کە تەنیا شارێک کە موتابەعەیەکی باشی هەیە لەسەر ئەم بابەتە، هەولێرە، نە دهۆک هەیەتی و نە سلێمانی".   سەرۆكی لیژنەی پیشەسازی و وزە  لە  ئەنجوومەنی  پارێزگای   سلێمانی رەخنەی لە ئەنجوومەنی باڵای نەوت و گازی هەرێمی کوردستان گرت و گوتی، لەم کابینەیەدا یەک کۆبوونەوەشیان نەکردووە.  كەریم عەلی، سەرۆكی لیژنەی پیشەسازی و وزە  لە  ئەنجوومەنی  پارێزگای   سلێمانی ئاماژە بەوە دەکات، "دوو جار بە نووسراوی فەرمی بانگهێشتی پارێزگاری سلێمانیمان کردووە بۆ لێپرسینەوە، لێپرسینەوەشمان لەگەڵیدا کردووە، بەڵام ئەگەر ئەنجوومەنی پارێزگای سلێمانی، ٣٢ ئەندامەکە هاوکارم بن، لێپێچینەوەیەک دەکەم لەگەڵ بەرزترین دەسەڵاتی ئیداری لە سنوورەکە تاوەکو خوارەوە. بەداخەوە ئەو هۆکارەی کە پەرلەمانی کوردستانی والێکردووە کە لێپرسینەوە لە وەزیری سامانە سرووشتییەکان و ئەنجوومەنی باڵای نەوت و گاز نەکات، ئەو هۆکارەش لە ئەنجوومەنی پارێزگا هەیە".  هەرێمی کوردستان خاوەنی هەشتەمین وڵاتە بۆ یەدەگی گاز. کۆمپانیای دانەگاز   رۆژانە هەزار و ٤٠ تۆن غاز دەداتە كۆمپانیای (ساوز كوردستان). لەو بڕە  ٢٢٠ تۆن بۆ سلێمانی، ٢٦٠ تۆن بۆ هەولێر و ١٤٠ تۆنیش بۆ دهۆک دابیندەکرێت.