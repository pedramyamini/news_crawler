لە لیستێکدا کە ٤٤٨ ناون و زۆربەیان کوردن لەسەر فەرمانگەی تەندروستیی کەرکووک دامەزراون، بەڵام ئیدارەی پارێزگاکە و خودی راکان جبوری بە بیانووی دامەزراندنی خەڵکی دەرەوەی پارێزگای کەرکووک ناهێڵن دەست بەکاربن، محەممەد کە یەکێکە لەوانەی ناوی لە لیستەکەدا هەیە دەڵێت ترسیان هەیە لەوەی دەستکاری ناوەکانیان بکرێت.  محەممەد تەیب، دامەزراوە و بە رووداوی گوت، "یەکەم دامەزراندنە لە ٢٠٠٣ ەوە بەبێ پشک پشکێنە دەکرێت، ئێستا لە پارێزگا ناوەکانمانیان راگرتووە، نزیکەی سێ هەفتەیە پارێزگار واژۆی ناکات. "  ژمارەیەک لەو کەسانەی فەرمانی دامەزراندنیان گەڕاوەتەوە دژی بەربەستەکانی بەردەم دەستبەکاربوونیان چوونە بەردەم پارێزگای کەرکووک و ناڕەزایی خۆیان نیشاندا.  شاگوڵ محەممەد، یەکێکە لەو کەسانەی کە ناوی لە لیستەکەدا هەیە و باسی لەوە کرد، "دابەشکراوین و هەموو شتێک لە تەندروستیی تەواو بووە و هاتووەتە لای پارێزگا. لێرە دەڵێن بۆتان ناکەین، چونکە دەرچووی پارێزگاکانی دیکەمان لەگەڵە. "  لە ئیدارەی کەرکووک لیژنەیەک بۆ ئەو پرسە پێکهێنراوە، لیستێک کە لە ٢٦٣ ناو پێکهاتوون، بە فلتەری لیژنەکە تێپەڕیون، بەڵام ١٨٥ ناوی دیکە بە بیانووی نەبوونی بەڵگەنامەی نیشتەجێبوونی کەرکووک رەتکراونەتەوە و تاوەکو ئێستا چارەنوسیان نادیارە.  دکتۆر نەبیل حەمدی، بەڕێوەبەری گشتیی تەندروستیی کەرکووک بە رووداوی گوت، "لە دامەزراندنە نوێیەکەدا کەرکووک دۆخی تایبەتە، پێویستی بە رەزامەندی ئەمنیی هەیە و شێوازی دەستبەکاربوونی خۆی هەیە، نەک وەکو پارێزگاکانی دیکە. کەرکووک ناوچەی کێشە لەسەرە و یاسای تایبەتی هەیە، ئەو دامەزراوانەی لە دەرەوەی پارێزگاکەن، راکان جبووری رەتیکردونەتەوە تاوەکو هەل بە خەڵکی کەرکووک بدرێت دابمەزرێن. "  زۆربەی دامەزراوەکانی تەندروستیی، دەرچووی بەشەکانی زانستیی و ئەندازیارین کە وەک فەرمانبەر بەشەکانی تەکنیکی و ئەندازیاری بۆ کەرتی تەندروستیی لە رێگەی ئەلیکترۆنییەوە وەرگیراون. لە پارێزگاکانی دیکەی عێراق دامەزراندنی هاوشێوەی کەرکووک کراوە و دەستبەکاریش بوونە، بەڵام لە کەرکووک هێشتا چارەنوسیان نادیارە.