رۆژی هەینی ٠٤ - ٠٢ - ٢٠٢٢ هێزەکانی جەندرمەی تورکیا لە ناوچەی بێگیری سەر بە شاری وان لە باکووری کوردستان بارهەڵگرێکی گوماناوییان راگرتووە، لەو بارهەڵگرەدا ٦٢ کۆچبەری ئەفغانییان دەستبەسەر کردووە. بەگوتەی پارێزگاری وان، دوای ئەنجامدانی لێکۆڵینەوەی یاسایی لەگەڵیان، کۆچبەرەکان رەوانەی ناوەندی کۆچ و کۆچبەرانی شارەکە کراون.  بەگوێرەی زانیارییە فەرمییەکان، شوفێری بارهەڵگرەکە و کەسێکی دیکەش بە تۆمەتی قاچاخچێتی دەستبەسەرکراون.  پارێزگای وان بە رێگەیەکی سەرەکی پەڕینەوەی کۆچبەران دادەنرێت. کۆچبەران زۆرجار لەو رێگەیە تووشی کارەساتی زۆر دەبن، بەشێکیان بەهۆی سەرماوە رەق دەبنەوە. بەگوێرەی ئامارەکان، لە دوو مانگی رابردوودا لەسەر سنوورەکانی نێوان رۆژهەڵات و باکووری کوردستاندا لانیکەم هەشت کۆچبەر بەهۆی سەرماوە گیانیان لەدەستداوە.  چوونی کۆچبەران بۆ شاری وان بەردەوامە، بەگوتەی پارێزگاری شارەکە لە مانگی ١٠ ـی ئەمساڵەوە تاوەکو ئێستا ٣ هەزار و ٢٨٨ کۆچبەر دەستبەسەر کراون. هەروەها ١٧٠ کەسیش بەتۆمەتی قاچاخچێتی بە کۆچبەرانەوە دەستگیرکراون.