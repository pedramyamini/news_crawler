کاروان گەزنەیی، پەرلەمانتاری فراکسیۆنی یەکێتی لە پەرلەمانی کوردستان بە تۆڕی میدیایی رووداوی راگەیاند، دوای بەدواداچوونی ورد، بۆیان دەرکەوتووە کە حکومەت بە نیازە عەلوەی هەولێر بفرۆشێت و بیداتە کەرتی تایبەت و گوتیشی: "کاسبکارانی عەلوەکە ئاگادارکراونەتەوە کە دەبێ بچنە عەلوەی نوێ".  بەڵام ئومێد خۆشناو، پارێزگاری هەولێر ئەو هەواڵەی رەتکردەوە و بە رووداوی راگەیاند، هیچ پلانێک بۆ فرۆشتنی عەلوەی هەولێر لەئارادا نییە.  عەلوەی هەولێر، رووبەرەکەی ٢٠ دۆنمە و سەنتەرێکی گرنگی سەوزە و میوەی خۆماڵی و هاوردەیە لە هەرێمی کوردستان و عێراق، نزیکەی سێ هەزار کەس لە ١٠٠ شوێنکاردا کاری تێدا دەکەن و بە گشتیی قووتی شەش هەزار کەس لەسەر ئەو عەلوەیە.  رۆژی ١٦ - ٠٢ - ٢٠٢٢ کاسبکارانی عەلوەی کۆنی هەولێر لەسەر داخرانی گۆڕەپانێکیان گردبوونەوە و رێگەی سەرەکیی هەولێر - مەخمووریان گرت. سەرۆکی ئەنجوومەنی عەلوەی هەولێریش گوتی، هۆکارەکەی ئەوەیە ئەو کەسانەی عەلوەی نوێ بەڕێوەدەبەن لە کارەکە "نازانن و شکستیان هێناوە" و دەیانەوێت عەلوەی کۆن دابخەن تاوەکو کاسبکارەکانی بۆ عەلوە نوێیەکە بگوازنەوە.  عەلوەی کۆنی هەولێر گۆڕەپانێکی شووتی و کاڵەکی هەیە کە لە زیادکردنی ئاشکرادا بۆ سێ ساڵ بە کەسێک درا. کەسانێکی سەر بە عەلوەی نوێ ئەو گۆڕەپانەیان لە زیادکردنەکەدا بۆ دەرچووە.   رەجەب حاجی عەزیز، سەرۆکی ئەنجوومەنی عەلوەی هەولێر بە رووداوی راگەیاند: "ئەوە دوو ساڵە گۆڕەپانی شووتی و کاڵەک ئەو کێشەیەی هەیە. ئەگەر ئەوان ئەو گۆڕەپانە دابخەن بە هەزاران خێزان بێکار دەبن. "  رۆژی ٢٠٢٢/٠٢/١٥ کاژێر ٠٩: ٠٠ی شەو چەند کەسێک لە عەلوەی نوێ زنجیر و قفڵیان لە گۆڕەپانی شووتی و کاڵەکی عەلوەی کۆن داوە و دایانخستووە.  سەرۆکی ئەنجوومەنی عەلوەی هەولێر گوتی: "ئێمە پەیوەندیمان بە زۆر لایەنەوە کرد، بەڵام وەڵاممانیان نەدایەوە. نازانین ئەو فەرمانەیان لە کوێوە هێناوە. دەیانەوێت گۆڕەپانەکە دابخەن و بە زۆر دووکاندارەکان ببەنە عەلوەی نوێ. ئەوانیش ئەوە قبووڵ ناکەن. "  بەگوتەی سەرۆکی ئەنجوومەنی عەلوەی هەولێر، کاتی خۆی کە د. فرسەت سۆفی، پارێزگاری پێشووی هەولێر مابوو، ئەو کێشەیە براوەتە لای ئەو و گوتوویەتی، "بە هیچ شێوەیەک قبووڵی ناکەم ئەو گۆڕەپانە بگیرێت. " ئەو کات رۆژێک دایانخست، بەڵام د. فرسەت کردیەوە. ئەمساڵ دووبارە هەمان شتیان کردووەتەوە.   ئەو کاسبکارانەی عەلوەی کۆنی هەولێر ساڵی ٢٠١٣ وەک نووسینگەکانی عەلوەی هەولێر گرێبەستیان تاوەکو ساڵی ٢٠٣٨ بۆ درێژ کراوەتەوە و خۆیان ئەو گۆڕەپانی شووتی و کاڵەکەیان دروستکردووە.   رەجەب حاجی عەزیز گوتی: "ئەو کات نەوزاد هادی پارێزگار بوو، گوتی کە خۆتان دروستی بکەن و کاری خۆتانی تێدا بکەن. تاوەکو پێنج ساڵ کارمان تێدا کرد هیچ کێشەیەک نەبوو، پاشی ئەوە هاتن لە ئێمەیان سەندەوە و بۆ سێ ساڵ دایانە زیادکردنی ئاشکرا. "  رەجەب گوتیشی: "ئەو کەسانەی عەلوە نوێیەکە لەبەر ئەوەی پڕۆژەکەیان شکستی هێنابوو، هاتن ئەمەیان گرتەوە بە ملیارێک و ٢٠٠ ملیۆن دینار بۆ ئەوەی دایبخەن و خەڵکەکەی ببەن بۆ ئەولا. "  سەرۆکی ئەنجوومەنی عەلوەی هەولێر ئاشکرای کرد کە ئەوان لەگەڵ وەزیری شارەوانی، پارێزگار و قایمقامدا دانیشتوون بۆ ئەوەی کێشەکە چارەسەر بکەن. چاوەڕێی ئەوە بوون بۆ دووەمجار دابنیشنەوە، بەڵام ئەو کەسانەی عەلوە نوێیەکە نەوەستاون و چوون گۆڕەپانەکەیان داخستووە.