عەقید فازڵ حاجی، گوتەبێژی پۆلیسی هاتووچۆی هەولێر بە تۆڕی میدیایی رووداوی رایگەیاند:   کاژێر ٨: ٤٥ی سەر لەبەیانی ئەمڕۆ یەکشەممە ٠٦ - ٠٣ - ٢٠٢٢ لەسەر رێگای هەولێر - پیرمام لەنزیک مەفرەقی بەستۆرە، پێکدادانێک لە نێوان جێبێکی تایبەت و ماتۆرسکیلێک روویدا و بەو هۆیەوە شوفێری ماتۆرسکیلەکە گیانی لەدەستدا.  سەبارەت بە لایەنی سەرپێچیکار لە رووداوەکە، عەقید فازڵ حاجی گوتی: "شۆفێری ماتۆرسکیلەکە هەر خۆی لایەنی خەتاباری رووداوەکە بووە، چونکە ویستبووی لە شوێنێک پێچبکاتەوە بۆ رۆیشتن بەرەو هەولێر، کە لەو شوێنە پێچکردنەوە تەنیا بە ئاراستەی چوونە بەرەو پیرمام، ئەوەی بارەکەشی مەترسیدارتر کرد، هاتنی یەکسەری و بێ سەیرکردنی ئاوێنە بوو بۆ ناو شەقامی سەرەکی کە ئۆتومبێلەکان تیێدا بەخێرایی بەرەو پیرمام دەڕۆن".  رائید فازڵ ئاماژەی بەوەدا شۆفێری ماتۆرسکیلەکان کەمتر پابەندن بە یاسا و رێنماییەکانی هاتووچۆ و دەڵێت: "هەر رووداوێکی هاتووچۆ ماتۆرسکیلی تێدابێت. سەت دەر سەت قوربانی لێدەکەوێتەوە، جا مردن بێت یان برینداربوون".  بەپێی ئاماری بەڕێوەبەرایەتیی گشتیی هاتووچۆی هەرێمی کوردستان، ساڵی رابردوو چوار هەزار و ١١٩ رووداوی هاتووچۆ روویانداوە، بەو هۆیەوە ٦٦٢ کەس گیانیان لەدەستداوە و ٧ هەزار و ١٢١ کەسیش بریندار بوون.