پۆلیسی هەولێر رۆژی ١٠ - ٢ - ٢٠٢٢ بڵاویکردەوە کە کەسێکی تەمەن ٥٠ ساڵ کوژراوە و لە لێکۆڵینەوەدا بۆیان دەرکەوتووە کە شۆفێرە لە پەرلەمانی کوردستان.   رۆژی شەممە ٢٦ - ٢ - ٢٠٢٢ بەڕێوەبەرایەتی ئاسایشی هەولێر راگەیێنراوێکی لەبارەی ئەو رووداوە بڵاوکردەوە و دەڵێت " پاش رووداوی کوشتنی هاووڵاتی (دڵدار حەمەدەمین مستەفا) لە رۆژی رۆژی ١٠ - ٢ - ٢٠٢٢، تیمەکانی لێکۆڵینەوە و بەدواداچوونی بەڕێوەبەرایەتیمان هەڵسان بە ئەرکی خۆیان و توانیان ئەنجامدەری ئەم تاوانە بدۆزنەوە بە ناوی (عەبدولقادر عەلی رەسووڵ) ناسراو بە (قادر قەلعە) و ئەمڕۆش شوێنەکەیان دەستنیشان کرد کە لە دەوروبەری شاری هەولێر بوو. "  هەر لە راگەیێنراوەکەدا ئاسایشی هەولێر دەڵێت "لەسەر فەرمانی بەڕێز دادوەری لێکۆڵینەوە هێزێکی بەڕێوەبەرایەتیمان چوونە ئەو شوێنە بە مەبەستی دەستگیرکردنی، بەڵام تاوانبار بە تەقەکردن رووبەرووی هێزەکە بووەوە و لە ئەنجامیشدا بە برینداری دەستگیرکرا. "  ئێستا ئەو کەسەی دەستگیرکراوە لە نەخۆشخانەیە و چارەسەر وەردەگرێت. ئاسایش دەشڵێت "دوای تەواوبونی لێکۆڵینەوە زانیاری زیاتر دەخەینەڕوو. "  پۆلیسی هەولێر پێشتر رایگەیاندبوو کە ئەو کەسە لە گەڕەکی (عارەبان) نزیک مزگەوتی پاشا کوژراوە. لە لێکۆڵینەوەکانی پۆلیسی هەولێردا دەرکەوتووە، کەسێک بەناوی "دڵدار حمدامین مستەفا" کە تەمەنی ٥٠ ساڵ بووە و شۆفێرە لە پەرلەمانی کوردستان، کوژراوە.