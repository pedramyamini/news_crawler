رۆژی دووشەممەی داهاتوو ٧ی شوبات لە باکووری کوردستان و تورکیا وادەی هەڵبژاردنی وانەی زمانی کوردی لە چوارچێوەی دەستنیشانکردنی وانەی بژاردەدا کۆتایی دێت. پەروین بوڵدان، هاوسەرۆکی هەدەپە دەڵێت، هەڵبژاردنی وانەی زمانی کوردی گرنگە.  پەروین بوڵدان، ئەمڕۆ دووشەممە ٣١ی کانوونی دووەمی ٢٠٢٢ لە تویتێکدا نووسیویەتی: "هەرچەندە وانەی بژاردەی کوردی بەس نییە و نابێت بە وەڵام بۆ پێداویستییەکان، بەڵام هەڵبژاردنی گرنگە. حەوتی شوبات دوایین وادەیە بۆ هەڵبژاردنی. کوردینە کرمانجی هەڵبژێرن".   لە تورکیا و باکووری کوردستان لە ساڵی ٢٠١٢ ـەوە زمانی کوردی وەک وانەی بژاردە لە قوتابخانەکاندا دەخوێندرێت، بەڵام بە هۆکاری جیاواز پرۆسەکە بە فەرمیش نەبێ، بە کردەیی راگیراوە.  هەر ئەمڕۆ دووشەممە ٣١ی کانوونی دووەمی ٢٠٢٢ سەلاحەدین دەمیرتاش، هاوسەرۆکی پێشووتری هەدەپە هەمان داواکاری لە قوتابیان کرد و لە تویتێکدا نووسی: "سڵاو گەنجانی بەهادار؛ وەک دەزانن وادەی دەستنیشانکردنی وانەی بژاردە تاوەکو ٧ی شوبات درێژکراوەتەوە. تکایە لە قوتابخانەکاندا زمانی دایکتان هەڵبژێرن؛ کرمانجی هەڵبژێرن، زازاکی هەڵبژێرن".  لە ٣ی کانوونی دووەمی ٢٠٢٢ ـەوە ناونووسین بۆ دەستنیشانکردنی وانەی بژاردە دەستیپێکردووە؛ وادەکە رۆژی ٢١ی کانوونی دووەم  کۆتایی دەهات، بەڵام وەزارەتی پەروەردەی تورکیا رۆژی پێنجشەممە ٢٠ی کانوونی دووەم رایگەیاند، بەهۆی نالەباری کەشوهەوا، قوتابیان ناتوانن بچنە قوتابخانە، بەوهۆیەوە و لەسەر ئەو داواکارییانەش کە ئاراستەیان کراوە، بڕیاریان داوە وادەی دەستنیشانکردنی وانەی بژاردە تاوەکو کاژێر ١٧: ٠٠ی رۆژی ٧ی شوباتی داهاتوو درێژبکەنەوە.  هەر قوتابییەک مافی هەیە تەنیا یەک وانەی بژاردە هەڵبژێرێت. بۆ نموونە، ئەگەر قوتابییەک وانەی ئایینی هەڵبژارد، ناتوانێ وانەی زمانی کوردی بخوێنێت.   بەگوێرەی سیستمی خوێندن لە وانەی بژاردە، ئەگەر ١٠ قوتابی داوای خوێندن بە هەر زمانێکی بژاردە بکەن، پۆلێکی تایبەتیان بۆ دەکرێتەوە.   لە باکووری کوردستان و تورکیا کەمپەینێکی بەرفراوان بۆ هەڵبژاردنی زمانی کوردی (کرمانجی و زازاکی) دەستیپێکردووە، تەنانەت هەندێک بەرپرسانی ئۆپۆزیسیۆنی تورکیاش پشتگیری خۆیان بۆ ئەم کەمپەینە راگەیاندووە.  رۆژی ٢١ی ئەم مانگە عەلی باباجان، سەرۆکی پارتی پێشکەوتن و دیموکراسی "دێڤا" لە رێگەی تویتێکەوە لە هەژماری خۆی، پاڵپشتی خۆی بۆ هەڵمەتی  خوێندن بە زمانی کوردی لە قوتابخانەکانی باکووری کوردستان و تورکیا راگەیاند.   کەمپەینی هەڵبژاردنی زمانی کوردی لە تۆڕە کۆمەڵایەتییەکانیش دەنگدانەوەی زۆری هەبووە، بە جۆرێک لە تۆڕی کۆمەڵایەتی تویتەر هاشتاگی "kurdihilbijere" کوردی هەڵبژێرە بووەتە ترێندی یەکەم.   لەلایەکی دیکەوە پاڵپشتیی وەشانخانە کوردییەکان بۆ کەمپنی هەڵبژاردنی وانەی زمانی کوردی لە رێگەی بەخشینی پەرتووکی کوردییەوە بەردەوامە.    وەشانخانەی ئاڤێستا لە هەژماری تایبەتی خۆی لە تویتەر، لیستی ئەو پەرتوکانەی بڵاوکردووەتەوە کە لە چوارچێوەی کەمپینەکەدا دەیبەخشێت و رایگەیاندووە، ئەو ١٠٠٠ پەرتوکەی بڕیاریانداوە بیبەخشن لە رێگەی "حەرەکەتی زمانی کوردی - حەزکورد و ئینسیاتیف"ی مامۆستایانی کوردی بە خوێندکارانی دەگەیێنن و بڵاویان دەکەنەوە.