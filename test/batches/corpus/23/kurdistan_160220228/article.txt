بەپێی زانیارییەکان، ئیتلاعاتی شاری سنە رۆژی سێشەممە ١٥ - ٠٢ - ٢٠٢٢ چوونەتە سەر ماڵی کیومەرس لەتیفی و یەکێک لە خوشکەکانی و هەندێ لە کەلوپەلە تایبەتییەکانی ئەوانیان لەگەڵ خۆیاندا بردووە.  بەگوتەی کەسوکاری کیومەرس لەتیفی، هێزەکانی وەزارەتی ئیتلاعات بەبێ ئەوەی هیچ بەڵگەیەکی دادگایان بۆ دەستەبەسەرکردنی ئەو چالاکڤانە هەبووبێت، دەستبەسەریان کردووە.  کیومەرس لەتیفی، تەمەن ٤٣ ساڵ، لە چالاکڤانانی بەناوبانگی مەدەنیی شاری سنەیە. ئەو ساڵی ٢٠١٩ ش جارێکی دیکە دەستبەسەرکرا و حوکمی ساڵێک زیندانی بەسەردا سەپێنرا.  بەگوتەی کەسوکاری لەتیفی، بەهۆی گوشار و هەڕەشەکانی لایەنە ئەمنییەکانی وەک سوپای پاسداران و وەزارەتی ئیتلاعات ماوەیەکیش دوور لە بنەماڵەکەی و بە نهێنی ژیاوە.  بەپێی راپۆرتی رێکخراوی هەنگاو بۆ مافەکانی مرۆڤ، نۆ کەس لە گیراوانی شاری بانە لە پارێزگای  سنە دوای تەواوبوونی لێکۆڵینەوە و لێپرسینەوە، گوازراونەتەوە گرتووخانەی ناوەندیی شاری سنە.  ئەو نۆ کەسە زیاتر لە سێ مانگە بە تۆمەتی هاوکاری لەگەڵ حیزبێکی کوردی دژبەری کۆماری ئیسلامی ئێران دەستبەسەرکراون. لەو ماوەیەش کە لە زینداندا بوون رێگەیان پێنەدراوە کەسوکاریان ببینن. هۆکاری گواستنەوەشیان بۆ گرتووخانەی سنە دیار نییە.