رۆژی دووشەممە ٣١ - ٠١ - ٢٠٢٢ دکتۆر لوقمان عومەر، بەڕێوەبەری گشتیی تۆمارکردنی خانووبەرە لە هەرێمی کوردستان رایگەیاند، له چواچێوەی درێژەدان به جێبەجێكردنى پڕۆسەى چاكسازیی و بە مەبەستی بە خاوەنكردنى خاوەنى ئەو كارتانەی كه ساڵانێكى زۆره له چاوەڕوانى ئەوەدان بۆيان تۆماربكرێت و بكرێنه سەنەد، دوو هەزار و ٩٩٢ کارتی زەوییان بۆ سەنەدی تاپۆیی گۆڕیوە.  بەگوتەی دکتۆر لوقمان، "سەرجەم ئەو کارتی زەوییانە لە کەرتی ٧٢ ـی دارەتووە، لە گەڕەکی ژین و پرۆسەكە بەردەوامە. "  لە کۆنگرە رۆژنامەڤانییەکەدا، بەڕێوەبەری گشتیی تۆمارکردنی خانوبەرە گوتی، "فەرمانگەى تۆماركردنى خانووبەرەى دەشتى هەولێر، بە هاوئاهەنگیی لەگەڵ ليژنەى گۆڕينى كارت بۆ سەنەد، شارەوانیی پەيوەندیدار و بەسەرپەرشتیی و رێنوێنیكردنى بەڕێوەبەرايەتىی گشتیی تۆماركردنى خانووبەره پرۆسەکە بە ئەنجام گەیێندراوە. "  فەرمانگەکانی تۆمارکردنی خانووبەرە سەر بە وەزارەتی دادی حكومەتی ھەرێمی كوردستانن.  لەو کۆنگرە رۆژنامەڤانییەیدا، بەڕێوەبەری گشتیی خانووبەرە باسی لەوەش کرد، "هەركاتێك نەخشەى جياكردنەوەى ئەو كارتانەى ماون لەلايەن شارەوانییەوە ئامادە بكرێن و بۆیان بنێردرێت، بەزووترين كات تۆماريان دەكەن و دەيانگۆڕن بۆ سەنەد. "  بەگوتەی بەڕێوەبەری گشتیی خانووبەرە، لە سەرەتای دەستبەکاربوونی کابینەی نۆیەمی حکومەتی هەرێمی کوردستان تاوەکو ئێستا توانیویانە ٥٤ هەزار کارتی زەویی بگۆڕن بۆ سەنەد، ئەوەش لە چوارچێوەی پڕۆسەی چاکسازیی بووە.