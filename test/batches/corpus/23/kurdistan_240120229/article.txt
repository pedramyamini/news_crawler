دوای ناکۆکییەکانی نێوان پارتی و یەکێتی لەسەر پۆستی سەرۆککۆماری عێراق، هەواڵ و دەنگۆی لەو جۆرە بڵاوبووەوە کە یەکێتیی نیشتمانیی کوردستان لە حکومەتی هەرێمی کوردستان دەکشێتەوە و کاری خۆیشی لەنێو پەرلەمانی کوردستان دەوەستێنێت و ئەوەشی لە کۆبوونەوەکەی دوێنێ یەکشەممەدا باسکردووە، بەڵام غەیاس سوورچی، ئەندامی سەرکردایەتی حیزبەکە ئەوە رەتدەکاتەوە.  رۆژی دووشەممە ٢٤ - ٠١ - ٢٠٢٢، غەیاس سوورچی، ئەندامی سەرکردایەتیی یەکێتی نیشتمانیی کوردستان بە تۆڕی میدیایی رووداوی راگەیاند، لە کۆبوونەوەی رۆژی یەکشەممەی سەرکردایەتی یەکێتیدا بافڵ تاڵەبانی، بە هیچ شێوەیەک باسی لە کشانەوە لە حکومەتی هەرێمی کوردستان و ئامادەنەبوونی پەرلەمانتارانی فراکسیۆنی یەکێتی لەنێو پەرلەمانی کوردستان نەکردووە.  غەیاس سوورچی گوتی: "ئەگەر بەربژێرەکەمان سەرنەکەوێت کۆتایی جیهان نییە و زۆریش ئاساییە و پڕۆسەیەکی دیموکراسییە؛ ساڵی ٢٠١٨ بەربژێری ئێمە بەسەر بەربژێری پارتیدا سەرکەوت، ئایا پارتی لە حکومەت کشایەوە؟ بێگومان نەخێر، کەوایە ئێمە بۆ بکشێینەوە؟ "  غەیاس سوورچی باسی لەوەش کرد، ئەوان بەشداری لە حکومەتی داهاتووی عێراق دەکەن و ئاماژەی بەوەشکرد، ئەگەر بەربژێرەکەیان بۆ سەرۆککۆمار سەرنەکەوێت، ئەوە وەزارەت وەردەگرن.