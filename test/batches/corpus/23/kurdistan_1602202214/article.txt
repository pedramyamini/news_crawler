لە بەرنامەی مژاری رادیۆی رووداو کە سنوور مەجید پێشکەشی کرد، هەر یەک لە د. هێرش سەید سەلیم، جێگری بەڕێوەبەری گشتیی تەندروستیی سلێمانی، کامەران ئەحمەد، نوێنەری کۆمپانیایەکی پزیشکی و محەممەد لەتیف، نوێنەری کۆمپانیایەکی دیکەی پزیشکی ئامادەبوون و باس لە گرفتی کۆمپانیا پزیشکییەکان و کەمیی دەرمان لە نەخۆشخانە حکومییەکاندا کرا.  محەممەد لەتیف، نوێنەری کۆمپانیایەکی پزیشکییە و گوتی: "ئەگەر کۆمپانیایەک هەموو ئەو مەرجانەی جێبەجێ کرد کە لەسەریێتی، دەبێت دوای ئەوەی پارەکە دەچێتە سەر حسابەکەی بتوانێت رایبکێشێت. کاتێکیش دەڕۆین پارە وەربگرین دەڵێن پارە نییە. لە ساڵی ٢٠٢٠ ـدا هیچ کێشەیەکمان نەبووە، بەڵام لە ٢٠٢١ ـدا رێنماییەک هاتووە کە مانگانە بە رێژەی ٢ % شایستە داراییەکانمان بدرێتێ. ئێمە ئێستا سەرمایەکەمان لەلایەن حکومەتەوە دەستبەسەر کراوە. "  کامەران ئەحمەد، نوێنەری کۆمپانیایەکی دیکەی پزیشکییە و دەڵێت: "شێوازی پارەوەرگرتنمان دەبێت بەپێی گرێبەستەکە ١٠٠ % بماندرێتێ. بەڵام لە ٢٠٢١/١٠/٣٠ ـدا بڕیارێکیان دەرکردووە کە دەبێت مانگانە ٢ % وەربگریت. ئەم بڕیارە لە هەولێر پێشتر هەبووە، بەڵام لە سلێمانی لە دوای واژۆکردنی گرێبەستەکان بڕیارەکە هاتووە. لەوێ کۆمپانیاکان پێیانگوتراوە کە وایە و رازیبوون، بەڵام لێرە جیابووە و دواتر بڕیارەکە دراوە. دوای بڕیارەکە مانمان گرت، دواتر بۆیان کردینە ٢٠ % و گوتمان باشە قەینا، کەچی ئێستا ئەوەیش نادەن. "  کۆمپانیا پزیشکییەکان لە مانگی تشرینی یەکەمی ٢٠٢١ ـەوە ٢٠ % ـەکەیان راگیراوە کە بەگوتەی خۆیان ئەوە وا دەکات مایەپووچ ببن کە زیاتر لە ١٥٠ کۆمپانیان و لەو مانگەوە شایستە داراییەکانیان وەرنەگرتووە.  بەڕێوەبەرایەتیی گشتیی تەندروستی سلێمانی مانگانە ملیارێک و ٧٠٠ ملیۆن دیناری هەیە بۆ ئەوەی بۆ کۆمپانیاکان خەرج بکرێت.   د. هێرش سەید سەلیم، جێگری بەڕێوەبەری گشتیی تەندروستی سلێمانی بە رادیۆی رووداوی راگەیاند: "بە بۆچوونی من ناگەینە سەری مانگ و تاوەکو ئەو کاتە زۆربەی زۆری پێویستیی نەخۆشخانەکان تەواو دەبن. ئێستا هیچ شتێکی تایبەت بە کۆرۆنا لە نەخۆشخانەکاندا نییە. بەرگەی تا سەری مانگ ناگرین و ناچارین ئاڵای سپی هەڵبکەین و نەخۆشخانەکان دابخەین و تەنیا خزمەتگوزاریی فریاکەوتنمان هەبێت. ئێستا زۆربەی کۆمپانیاکان لە نەخۆشخانەکان دەستیان لە کارەکانیان کێشاوەتەوە. "  د. هێرش گوتیشی: "ئێستا ئێمە لە نێوانی کارەساتداین؛ سادەترین پێویستیی پزیشکیی وەکو دەزووی دوورینەوە و ئازارشکێن و بێهۆشکەر لە نەخۆشخانەی شار بە شێوەیەکی بەرچاو کەمبوونەتەوە. ئەم پێویستییانەیش لە نەخۆشخانەیەکدا نەبن، ئاماژەیە بۆ داڕمانی کەرتی تەندروستی لە سلێمانی. ئەمەیش بە زیانی هاووڵاتییان و قازانجی نەخۆشخانە تایبەتەکان دوایی دێت. لەمەو دوا نەخۆشخانەکانی ئێمە وەکو هۆتێل بەکاردەهێنرێن؛ نەخۆش لە دەرەوە هەموو شتێک دەهێنێت، تەنیا خەوتنەکەی لە نەخۆشخانە دەبێت. "  تەندروستیی سلێمانی ساڵی ٢٠٢١ بە بڕی دوو ملیار و ٤٠٠ ملیۆن دینار گرێبەستی لەگەڵ کۆمپانیا پزیشکییەکاندا کردووە کە زیاتر لە نیوەی لای حکومەت قەرزە و زیاتر لە ١٠ ملیار دینار قەرزاری ئەو کۆمپانیایانەیە.  بەگوتەی جێگری بەڕێوەبەری گشتیی تەندروستیی سلێمانی، "کارەساتە گەورەکە" ئەوەیە کە ئەو کۆمپانیایانە ئامادە نین گرێبەست لەگەڵ تەندروستیی سلێمانیدا بکەن ئەگەر لە پێدانەوەی پێشینەی کۆمپانیاکانیان دڵنیا نەبن.  د. هێرش سەید سەلیم هۆشداریدا کە لەوانەیە بەهۆی ئەم بڕیارەی حکومەتەوە نرخی دەرمان چەند هێندە زیاد ببێت، چونکە کۆمپانیاکان ناچار دەبن لە رێگەی قازانجخستنەسەر دەرمانەکانیانەوە پارەکەیان دەربهێننەوە کە ئەمە بە زیانی هەمووان تەواو دەبێت.  جێگری بەڕێوەبەری گشتیی تەندروستی سلێمانی ئاماژەی بەوە دا، ئەو کۆمپانیایانەی لە هەرێمی کوردستاندا دەرمان دروست دەکەن توانایان دیاریکراوە و ناتوانن هەموو جۆرە دەرمانێک دروست بکەن، بە تایبەتی دەرمانی نەخۆشخانەی هیوا کە بۆ شێرپەنجەیە.  د. هێرش گوتیشی: "لەماوەی دوو ساڵدا کەرتی تایبەتی تەندروستیی بە شێوەیەکی زۆر خراپ هەڵتۆقیوە و ئەم دۆخەیان قۆستووەتەوە و بە دەیان نەخۆشخانە و سەنتەر و کۆمەڵگەی پزیشکیی تایبەتیان دروستکردووە. ئەو نەخۆشخانانە بارگرانین بۆ سەر ژیانی هاووڵاتی و هەر هاووڵاتیی بە پلەی یەکەم زیانمەند دەبێت. "