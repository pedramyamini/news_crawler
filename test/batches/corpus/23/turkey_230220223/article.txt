تورگوت تۆرونئۆغوڵڵاری، سەرۆکی دەستەی هۆتێلەکانی ئۆرکا دەڵێت: "بەپێی پلانەکەمان بۆ نۆژەنکردنەوەی ئەم کۆشکە لەگەڵ وەزارەتی رۆشنبیری و گەشتیاری هەنگاو دەنێین. لێرەدا پێکهاتەیەکی گەورە و پێکهاتەیەکی بچووک هەیە. یەکێکیان دەکرێتە خواردنگە و ئەوی دیکەشیان دەبێتە هۆتێلێکی تایبەت. مۆڵەتی دروستکردنی هۆتێلێکی ١٠٠ پێخەفیمان وەرگرتووە و بۆ جێبەجێکردنی پرۆژەکە زۆر بە پەلەین. هەروەک دەیبینن کۆشکەکە ناوی هەیە، بەڵام خۆی داڕزاوە. "  بەشێک لە بەرپرسان و خەڵکی ساریقامش پێشوازیی گەرمیان لەو گرووپە بیناسازییە کرد و هیوایان خواست، "ئەم هەنگاوە ببێتە هۆی زیادبوونی ژمارەی گەشتیاران لە شارۆچکەکەیاندا. "  تورگوت تۆرونئۆغوڵڵاری، سەرۆکی دەستەی هۆتێلەکانی ئۆرکا گوتیشی: "بە بۆچوون و ئەو ئەزموونەی هەمە، من ٤٠ ساڵە لە ئەوروپا دەژیم، ئەم پلانانەی دامانڕشتوون دەریدەخەن کە هاتنی ئێمە وەکو گرووپی ئۆرکا بۆ ساریقامش، قۆناخێکی نوێ دەبێت بۆ ناوچەکە و خزمەتیش لەگەڵ خۆیدا دەهێنێت. "  کۆشکی کاترینا ساڵی ١٨٧٧ کە ئەوکاتەی رووسەکان حوکمی ناوچەکەیان دەکرد دروستکراوە. شێوازی دروستکردنی کۆشکی کاترینا چەند تایبەتمەندییەکی سەرنجڕاکێشی تێدایە. بۆ نموونە؛ بە تەواوی لە دار دروستکراوە و هیچ بسمارێکی تێدا بەکارنەهاتووە.