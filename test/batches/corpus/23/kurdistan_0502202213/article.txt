لە رۆژی چوارشەممە رابردووەوە ٠٢ - ٠٢ - ٢٠٢٢ گربەستێک لەنێوان پارێزگاری دهۆک و کۆمپانیای SDD واژۆکراوە، بەپێی گرێبەستەکە لە ئەمڕۆوە کارکردن لە سەربڕخانەی دهۆک رادەگیرێت. لە کاتێکدا سەربڕخانەکە ٣٠ بۆ ٣٥ % ـی گۆشتی پارێزگای دهۆک دابیندەکات.  سەباح بابیری، سەرۆکی لیژنەی کشتوکاڵ لە ئەنجوومەنی پارێزگای دهۆک بە تۆڕی میدیایی رووداوی راگەیاند، دوای چەند سەردانێکی لیژنەکەیان، تێبینی زۆریان لەسەر شێوازی کارکردنی سەربڕخانەکە هەبووە و راپۆرتێکیان لەو بارەوە ئامادەکرد و سێ مانگ پێش ئێستا لە دانیشتنێکی ئەنجوومەنەکە باسیان لێوە کردووە.   وەکو سەباح بابیری باسی دەکات، لە دانیشتنەکە گفتوگۆیان لەبارەی خراپیی شێوازی سەربڕین و گواستنەوەی ئاژەڵەکان کردووە لەو سەربڕخانەیە.  سەربڕخانەی هاوچەرخی دهۆک لە ساڵی ٢٠٠٦ لە قەزای سێمێل لەلایەن حکومەتی هەرێمی کوردستان دامەزراوە، تاوەکو ساڵی ٢٠١١ لەلایەن بەڕێوەبەرایەتیی ڤێتەرنەری بەڕێوەبراوە. دواتر تاوەکو ساڵی ٢٠١٦ درایە کەرتی تایبەت لەلایەن کۆمپانیای پلان بەڕێوەدەبرا، لە دوای ٢٠١٦ ـەوە گرێبەستێک بە بڕی ٢٠٧ ملیۆن دیناری عێراقی بۆ هەر ساڵێک درایە کۆمپانیای ئۆفیس رووم.   سەباح بابیری ئاماژەی بەوە دا، "بڕیارە سبەی لیژنەیەک سەردانی سەربڕخانە بکات و ئامێرەکان جەرد بکرێن. هەموو کەلوپەلەی سەربڕخانەکە لە دەستی کۆمپانیای ئۆفیس رووم دەمێنێتەوە".  بەپێی زانیاریی بەڕێوەبەرایەتیی ڤێتەرنەری دهۆک، رۆژانە ١٨٠ بۆ ٢٥٠ سەر مەڕ و ٣٠ بۆ ٤٥ سەر گۆلک لەو سەربڕخانەیە سەردەبڕن و رەوانەی گۆشتفرۆشەکانی دهۆک و ناوچەکانی دیکە دەکرێن و ٣٠ بۆ ٣٥ % ـی گۆشتی پارێزگای دهۆک لە رێگەی ئەو سەربڕخانەیەوە دابیندەکرێت.