ئەمڕۆ هەینی، ١١ی شوباتی ٢٠٢٢، رائید عامر نوری، گوتەبێژی پۆلیسی پارێزگای کەرکووک بە تۆڕی (میدیایی رووداو)ی راگەیاند: "لە ٤٨ کاژێری رابردوودا زیاتر لە ١٠٠ کەسمان لە پارێزگای کەرکووک دەستگیرکردووە لەنێویاندا ١٣ بیانی هەن، کە بەقاچاخ هاتوونەتە عێراق و پارێزگای کەرکووکەوە".  سەبارەت بە تۆمەتی ئەو کەسانە، گوتەبێژی پۆلیسی کەرکووک گوتی: "بەگشتی ئەو دەستگیرکراوانە بە ماددە جیاجیاکانی پەیوەست بەکوشتن، دزیکردن، شەڕکردن و فێڵ و شتی دیکە دەستگیر کراون".  رائید عامر نووری، گوتەبێژی پۆلیسی پارێزگای کەرکووک  ئاماژەی بۆ ئەوەکرد لەنێو دەستگیراوەکاندا هیچ کەسێکی تێدا نییە بەماددەی ٤ی تیرۆر دەستگیرکرابێت، هەروەها گوتی: "ئێمە لەرۆژانی داهاتووشدا بۆ دەستگیرکردنی ژمارەیەکی دیکە لەو کەسانەی فەرمانی دەستگیکردنیان هەیە هەڵمەتی گەورە دەکەین و لە چەندین شوێنی پارێزگای کەرکووک بازگە دادەنێین".  گوتەبێژی پۆلیسی کەرکووک باسی لەوەشکرد سەرجەم دەستگیرکراوەکان پەڕاویان بۆ کراوەتەوە و رەوانەی لایەنە پەیوەندیدارەکان دەکرێن، هەروەها بڕیارە لە رۆژانی داهاتوودا لە پارێزگای کەرکووک هەڵمەتەکە چڕببێتەوە و دەزگاکانی پۆلیس و ئاسایشی کەرکووک ناوی سەدان داواکراویان لەلایە و کار بۆ دەستگیرکردنیان دەکەن.