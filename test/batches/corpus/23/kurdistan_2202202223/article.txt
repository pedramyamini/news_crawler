رۆژی سێشەممە ٢٢ - ٠٢ - ٢٠٢٢ شۆڕش ئیسماعیل، وەزیری پێشمەرگەی حکومەتی هەرێمی کوردستان، پێشوازیی کرد لە کۆلۆنێڵ ماسیۆ، فەرماندەی هێزە تایبەتەکانی فەرەنسا لە عێراق و سووریا و شاندێکی یاوەری.  راگەیاندنی وەزارەتی پێشمەرگە لەبارەی کۆبوونەوەکە ئاماژەی بەوە کردووە، دۆخی ئێستای عێراق و هەرێمی کوردستان و  ناوچەکە، مەترسییەکانی تیرۆر، بەیەکەوە رۆڵبینینی هێزەکان بۆ پاراستنی ئاسایش و سەقامگیریی ناوچەکە گفتوگۆی لەبارەوە کرا و "فەرماندەی هێزە تایبەتییەکانی فەرەنسا، ستایشی هەوڵ و هەنگاوەکانی پرۆسەی چاکسازی لە وەزارەتی پێشمەرگە کرد و پاڵپشتی و پشتیوانیی وڵاتەکەی و راوێژکارانی سەربازیی سوپای فەرەنسای بۆ پێشمەرگە دووپاتکردەوە".  هەر لەو کۆبونەوەیەدا، هەردوولا گفتوگۆیان کرد لەبارەی کارەکانی پێکهێنانی دوو لیوای هاوبەشی نێوان پێشمەرگە و سوپای عێراق، بۆ ئەمەش وەزیری پێشمەرگە رایگەیاند، "لە پرسی پێکهێنانی دوو لیوا هاوبەشەکەدا لەلای وەزارەتی پێشمەرگه سەرجەم کارەکانی ئەو لیوا هاوبەشانە تەواوکراون و چاوەڕوانی وەزارەتی بەرگریی عیراقین، بۆ ئەمەش داوایکرد لەگەڵ هاوپەیمانان فەرەنسا رۆڵی خۆی لە هاندانی لایەنی عێراقی بۆ پێکهێنانی خێرای ئەو لیوا هاوبەشانە بگێڕێت، تاوەکو بەرپرسیارێتی لەو ناوچانە ببینن کە بۆشایی ئەمنییان هەیە".  رۆژی ٢٥ - ٠١ - ٢٠٢٢ جەبار یاوەر، ئەمینداری گشتیی وەزارەتی پێشمەرگە بە رووداوی راگەیاند، "بڕیاری دروستکردنی دوو لیوای هاوبەش درا، لیوایەکیان سەر بە هەرێمی کوردستان و ئەوی دیکەشیان سەر بە عێراقە، لیواکەی وەزارەتی پێشمەرگە ئامادەیە و تەنیا ئەوەی ماوە مەشقی هاوبەش لەگەڵ لیواکەی عێراق بکەن".  هەر لیوایەک لە ٣٥٠٠ سەرباز پێکدێت، بە گوتەی جەبار یاوەر، لیواکەی هەرێمی کوردستان بە فەرمی خراوەتە سەر عێراق و نووسراو ئاراستەی مستەفا کازمی، فەرماندەی هێزە چەکدارەکانی عێراق کراوە و ئەویش رەزامەندیی دەربڕیوە.  سەبارەت بە خەرجنەکردنی مووچەی پێشمەرگەکانی لیوای ٢٠، ئەمینداری وەزارەتی پێشمەرگە ئاماژەی بەوە کرد، "ساڵی رابردوو وەزیری دارایی عێراق گوتبووی بودجەم لەبەردەست نییە بۆ ئەو دوو لیوایە، چونکە دەبێت مووچە و هەموو کەرەستە پێویستییەکانیان لەلایەن عێراقەوە دابینبکرێت، ئێستاش ئێمە چاوەڕوانی وەزارەتەکانی دارایی و بەرگریی عێراقین، بۆئەوەی بە تەواوی لیواکە بگوازرێتەوە سەر عێراق".  لیواکەی هەرێمی کوردستان لە بنکەکانی وەزارەتی پێشمەرگە مەشقیان پێکراوە، ئەوەی ماوەتەوە دەبێت دوای تێکەڵبوونیان لەگەڵ لیواکەی سوپای عێراقدا، لە ناوچەکانی سوپای عێراق مەشقی هاوبەش وەربگرن و دواتر دابەشی ئەو شوێنانە بکرێن کە بە بۆشایی ئەمنی ناودەبرێن.  نزیکەی ٥٦٠ کیلۆمەتر بۆشایی ئەمنی لەنێوان هێزەکانی پێشمەرگە و سوپای عێراقدا هەیە، زۆرینەی دوای رووداوەکانی ١٦ی ئۆکتۆبەری ساڵی ٢٠١٧ دروستبوون و بە هۆکاری سەرەکیی هێرشە ناوبەناوەکانی چەکدارانی داعش دادەنرێن بۆسەر هێزەکانی پێشمەرگە و سوپای عێراق.  کۆتایی ساڵی رابردوو، هێزەکانی پێشمەرگە و سوپای عێراق چەند ئۆپەراسیۆنێکی هاوبەشیان لەو ناوچانە کرد، دواتر گەڕانەوە سنوورەکانی خۆیان، بەوەش تاوەکو ئێستا ئەو بۆشاییانە پڕنەکراونەتەوە، بەڵام وەکو جەبار یاوەر دەڵێت، "هەموو ئەو یەکانەی پێشمەرگە و سوپای عێراق لە ناوچەی بۆشاییە ئەمنییەکاندا نزیکی یەکن، دەسەڵاتی ئەوەیان پێدراوە کە کەی بیانەوێت ئۆپەراسیۆنی هاوبەش بکەن و بەردەوام ئۆپەراسیۆنی هاوبەشیش دەکرێت".