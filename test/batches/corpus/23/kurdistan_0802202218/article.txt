دارا سێکانیانى، ئەندامى سەرکردایەتیى یەکگرتوو دەڵێت، "تاوەکو دوایین ساتەکانیش دەرفەت ماوە بۆ یەکێتى و پارتى یەک بەربژێر دیاریبکەن، خۆ ئەگەر وانەبوو، ئێمە وەکو یەکگرتوو بۆ دەنگدان لە سەرکردایەتى بڕیارى خۆمان دەدەین".  لە بەشداربوون بۆ تێکشکانى سەدام تاوەکو رووخان و دروستکردنەوەى عێراق، یەکێتى و پارتى لەسەر ئاستى کەسى یەکەم پێکەوە بوون، لە هەموو کابینەکانیش هاوبەش و دۆست، بەڵام لە دوو خوولى کۆتایی لە دەنگدان بۆ سەرۆککۆماری عێراق بوون بە دوو بەشەوە.  فارووق عەلى، ئەندامى ئەنجوومەنى باڵاى کۆمەڵی دادگەری دەڵێت، "پۆستى سەرۆککۆمار لەسەر یەکێتى و پارتى تاپۆ نییە تاوەکو بەس بۆ ئەوان بێت، دەبوو بە کۆى دەنگى لایەنەکان ئەو پرسە یەکلایی بکرایاتەوە، رەوا نییە خۆمان ماڵمان پەرتەوازەیە و لایەنێکى دیکە هەوڵى ماڵى شیعەکان دەدات".  پەیوەست بە نەوەى نوێ کە خاوەنى ٩ کورسین، تاوەکو ئێستاش بەرپرس و پەرلەمانتارەکانیان هەر قسەکانى سەرۆکەکەیان دەڵێنەوە کە هەفتەى رابردوو ١٠ خاڵى بەناوى داواکاریی خەڵک بەرامبەر بە ٩ دەنگ خستەڕوو.  شاسوار عەبدولواحید، سەرۆکى جوڵانەوەى نەوەى نوێ رایگەیاندووە، " ئێمە پارتى بێت یان یەکێتى کێشەمان نییە، تەنیا ئەوە نەبێت کە بەڵێن بدەن ئەو داواکارییانەى هەمانە جێبەجێى بکەن نەک پێدانى پۆست و کورسى".  ئەوەى لە دوایین هەڵبژاردنى عێراق و ئەنجامى کورسى و ئاراستەکانى حکومڕانى دروستبوون، پێشهاتێکى نوێیە، تاوەکو ئەو رادەیەى زۆرینەى هێزە گەورەکان یان بچووکبوونەتەوە یان پێگە و پۆست، مۆر و واژۆیان وەکو جاران تۆخ نابێت.