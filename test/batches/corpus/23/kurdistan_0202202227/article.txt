محەممەد تەمەنی ٤٣ ساڵە، هەرچەندە ئەو کۆمپانیای ئەو کاری تێدا دەکات مانیان گرتووە، بەڵام ئەو بە هەمان شێوەی چوار ساڵی رابردووی کارکردنی وەکو ژینگەپارێز خۆی گۆڕیوە و دەیەوێت کار بکات.  محەممەد عەبدوڵڵا، ژینگەپارێز دەڵێت، "داوا لە حکومەتی هەرێمی کوردستان دەکەم پارەی ئەم کۆمپانیایانە خەرج بکات بۆئەوەی ئەوانیش مووچە بدەن بە ئێمە، چونکە تیاماندایە نەخۆشیی هەیە و کرێچییە و دۆخی ژیانی زۆر خراپە".  لە مانگی ئەیلوولی ساڵی ٢٠٢١ هەر شەش کۆمپانیای پاککەرەوە لە سلێمانی لە بانکەکان هیچ پارەیەکیان بۆ شایستەی دارایی   مانگانەیان بۆ خەرج نەکراوە، جگە لەوەش ٤٠ % ی پارەی چەکی بانکییەکەیان بۆ پاشەکەوت دەکرێت.  خالید شینکی، خاوەنی کۆمپانیای خالید شینکی رایگەیاند، "تەواو لە تواناماندا نەماوە کرێکار و کارمەند کارمان بۆ ناکات تاوەکو مووچەیان پێنەدەین، داوا لە حکومەت دەکەم کە ئەو پارەی لە ماڵان دەسەندرێت کە پێنج تاوەکو ١٠٠ هەزار دینارە، کۆبکرێتەوە و بدرێتە ئێمە و کێشەکان چارەسەر بکەین".  ئەشرەف مەحموود، لێپرسراوی کۆمپانیای هەرێم دەڵێت، "کێشەکە نە حکومەتە و نە شارەوانی، بەڵکو بانکەکانە پارەمان پێنادەن".  مانگانە لە شارەوانیی سلێمانی چەکی پارە بۆ شایستە داراییەکانی کۆمپانیاکانی پاککەرەوە لە سلێمانی دەکرێت، کە بڕەکەی یەک ملیار و ٢٠٠ ملیۆن دینارە، بە گوتەی بەرپرسی بەشی خزمەتگوزاری لە شارەوانیی سلێمانی، ئەستەم دەبێت بتوانن بەبێ کۆمپانیاکان شەقام و گەڕەکەکانی شار لە خۆڵ و خاشاک پاک بکەنەوە.  نزار کەمال، لێپرسراوی بەشی خزمەتگوزاریی شارەوانیی سلێمانی دەڵێت، "مانگانە ئێمە چەکیان بۆ دەکەین و ئەوانیش دەچنە بانک، ئێستا کێشەکەیان لە بانکە و ئەوان پارەیان پێنادەن کە ٦٠ % ی پارەکەیان پێدەدرێت بە شێوەی قیست، ئەوەشیان پێنادەن".  لە ساڵی ٢٠٠٧ ـەوە لە هەرێمی کوردستان کۆکردنەوەی زبڵ و خۆڵ و خاشاک لەڕێگەی کۆمپانیاکانەوە دەکرێت، ئێستا لەسەر داوای شارەوانیی سلێمانی تەنیا یەک کۆمپانیای پاککەرەوە کار دەکات، ئەویش تەنیا لەناو بازاڕ و تیمەکانی شارەوانیش بەشێک لە شەقامە گشتییەکان لە توانایاندایە پاکبکەنەوە، ئەگەرنا گەڕەکەکانی باشوور، باکوور، رۆژهەڵات و رۆژئاوای شارەکە بۆ دووەمین جارە لە ماوەی کەمتر لە ساڵێکدا هێدی هێدی خەریکە کۆڵان و شەقامەکانی پڕ دەبن لە زبڵ و خاشاک.