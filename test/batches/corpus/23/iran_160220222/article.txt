فەرزاد سولەیمانی، یەکێکە لەو گەنجانە و لەسەر شەقامێکی کرماشان کەلوپەل دەفرۆشێت و دەڵێت، "بێکاریی؛ تووشبوون بە ماددە هۆشبەرەکان، هەڵوەشاندنەوەی خێزانەکان، ناپاکی، هەزار و یەک بەدبەختی و کێشەی دیکەی بەدواوەیەوە. ئەو شارەی ئێمە خاوەنی نییە، ئەگەر بەڕاستی خاوەنی هەبا دەیانتوانی کارخانەیەک دروستبکەن تاوەکو گەنجان بچنە سەر کار. دەتوانن کێشەکانی چارەسەر بکەن، بەڵام بەداخەوە کەس لەو شارە وەبەرهێنان ناکات. دەترسن چونکە پشتیوانێکیان نییە. "  لەدوایین سەرژمێریی گشتیی ئێران لە ساڵی ٢٠١٦، ژمارەی دانیشتووانی شاری کرماشان ٩٤٦ هەزار کەس بووە. بەڕێوەبەری وەرزش و لاوانی کرماشان دەڵێت، ٣٠ % ـی دانیشتووانی ئەو پارێزگایە گەنجن. بەپێی ئەو ئامارە، لەنێو شاری کرماشان نزیکەی ٢٨٤ هەزار کەس لە تەمەنی گەنجێتین لە نێوان ١٨ بۆ ٣٥ ساڵیدان. کەمتر لە نیوەیان کاریان هەیە یان بەدوای کاردا دەگەڕێن.  نەورۆز غوڵامی، گەنجێکی کرماشانییە و بێکارە، ئەو دەڵێت، "سەرچاوەی زۆرمان هەیە، لە سەرچاوەی سرووشتیی وەکو دارستان و کوێستانەوە بگرە تاوەکو رووبار، بەنداو و شتی دیکەش، بەڵام هیچیان داهاتیان نییە بۆ شارەکەمان. لە شارەکانی دیکە وەکو شیراز و ئەسفەهان خەریکە لە تەواوی سەرچاوەکانیان سوود وەردەگرن، بەڵام ئێمە ناتوانین هیچ سوودێکیان لێوەربگرین. بۆچی؟ چوونکە کەسانێک هەن ناهێڵن کار بکەین. کابرا دەچێت قەرزێکی بانکی وەکو قەرزی هاوژینی وەربگرێت، ئەوەندەی کارەکەی لێ سەخت دەکەن کە نەتوانێت، چ بگات بەوەی قەرز وەربگرێت بۆ کارکردن. "  بەپێی دوایین راپۆرتی ناوەندی ئامار، پاییزی ئەمساڵ رێژەی بێکاری لە کرماشان ١٣.٢ % بووە. ئاستی مامناوەندی بێکاری ئێران لەو وەرزەدا ٨.٩ % بووە. دوای هورموزگان زیاترین رێژەی بێکاری لە کرماشان تۆمارکراوە. هەڵبەت ئەو ١٣ % ـە لەنێو ٤٢.٢ % ـی دانیشتووانی ئەو پارێزگایەدا لەڕووی ئابوورییەوە چالاک بوونە. واتە لەنێو کەسانێکدا کە بەدوای کاردا دەگەڕێن، نەک هەموو بێکارەکان.  محەممەدڕەزا وەیسی، ئەندازیاری بیناسازییە و ئاماژە بەوە دەکات، "لە هەموو ئێران قەیرانی بێکاری هەیە، بەڵام لە کرماشان زۆر زیاترە. من بە پێی هاوڕێکانی خۆم ئەگەر باسی بکەم، نزیکەی ٧٠ % بێکارن یان ئەگەر کاریشیان هەبێت، کارێکی بەکەڵک نییە و ناتوانن پشتی پێ ببەستن. "  بەهمەن ئەمیری موقەدەم، پارێزگاری کرماشان دەڵێت، بێکاری لە کرماشان کێشەیەکی ٥٠ ساڵەیە. تەنیا رێگەی چارەسەرکردنی ئەو کێشەیە، پەرەپێدانی وەبەرهێنان و رەخساندنی هەلیکاری بەردەوامە. ئەگەر بتوانن ئەوە بکەن، کرماشان دەبێتە ناوەندی ئابووریی رۆژئاوای ئێران.