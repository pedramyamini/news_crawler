ئەمڕۆ یەکشەممە ٣٠ی کانوونی دووەمی ٢٠٢٢، عامر جابری، گوتەبێژی دەستەی گشتی کەشناسی و بوومەلەرزەزانی عێراق بە تۆڕی میدیایی رووداوی راگەیاند، بەرەبەیانی ئەمڕۆ یەکشەممە بە دیاریکراوی لە کاژێر ٥ و ٥٥ خولەک، بوومەلەرزەیەک بە گوڕی ٣.٤ پلە بە پێوەری رێختەر لە قەزای مەخمووری سەر بە پارێزگای نەینەوا تۆمارکراوە.  عامر جابری، گوتەبێژی دەستەی گشتی کەشناسی و بوومەلەرزەزانی عێراق ئاماژەی بەوەشکرد، مانگانە ژمارەیەکی زۆر بوومەلەرزە تۆماردەکەن، "بەڵام زۆربەی بوومەلەرزەکان بڵاوناکرێنەوە، چونکە گوڕەکانیان کەمن و خەڵک زۆر هەستیان پێناکات".  قەزای مەخموور یەکێکە لە قەزاکانی پارێزگای نەینەوا و نزیکەی ٦٥ کیلۆمەتر لە هەولێرەوە دوورە و یەکێکە لە ناوچە کوردستانییەکانی دەرەوری ئیدارەی هەرێمی کوردستان.  رۆژی هەینی، ٧ - ١ - ٢٠٢٢، سەمیرە رەزا خەڵەف، بەرپرسی بەشی بومەلەرزەزانی لە دەستەی کەشناسی و بوولەمەرزەزانیی وەزارەتی گواستنەوەی عێراق رایگەیاند لە مانگی کانوونی یەکەمی ساڵی ٢٠٢١ دا ٣٠ بوومەلەرزەیان تۆمارکردووە، کە گوڕەکانیان لەنێوان ٣ بۆ ٣.٨ پلە بووە بە پێوەری ریختەر، قوڵاییەکەشیان لەنێوان ٤ بۆ ١٩ کیلۆمەتر بووە.