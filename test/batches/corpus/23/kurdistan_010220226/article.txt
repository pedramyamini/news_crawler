بەپێی گرێبەستێکی وەزارەتی شارەوانی و گەشتوگوزار و کۆمپانیایەک، بڕیاروایە لەمەودوا هەر کەسێک لەسەر شەقامەکانی نێو شاری هەولێر ئۆتۆمبێل رابگرێت، بەپێی کاژێرەکانی راگرتن، پارەی لێ وەردەگیرێت.  ئومێد خۆشناو، پارێزگاری هەولێر لە وەڵامی پرسیاری بەهرۆز فەرەیدوون، پەیامنێری رووداو لە بارەی ئەو پرسە ئاماژەی بەوە کرد، "ئەو بابەتە گرێبەستێکە لەنێوان وەزارەتی شارەوانی لەگەڵ کۆمپانیایەک کە لە ساڵی ٢٠١٧ کراوە، ئێستا دەنگۆیەک هەیە، تاوەکو ئێستا هیچ شتێکی فەرمیی باس نەکراوە، ئەمڕۆش لەگەڵ وەزیری شارەوانیی بووین. ئەو گرێبەستە لە سەردەمێک کراوە، ئێمەش پێمانوایە دەبێت پێداچوونەوەی پێدا بکرێت و وەزارەتی شارەوانیی خەریکی رێکخستنەوەی ئەو بابەتەن. "  پارێزگاری هەولێر دڵنیایی بە خەڵکی هەولێر دەدات و دەڵێت: "هیچ بابەتێک ناکرێت لە هەولێر جیاواز بێت لەگەڵ شارەکانی دیکە. شتێک لەپێناو رێکخستن و کارئاسانی هاووڵاتیان بێت بە دڵنیاییەوە پشتیوانی لێدەکەین، شتێکیش بارگرانی بێت بەسەر هاووڵاتیان هەڵوێست و قسەمان دەبێت، لەسەر ئەو بابەتەش لە رۆژانی داهاتوو لەگەڵ وەزیری شارەوانیی و وەزارەتی شارەوانی قسەی جیددیمان دەبێت. "  لەبارەی هەڵمەتی داخستنی یانە شەوانەکانیش پارێزگاری هەولێر لە وەڵامی پەیامنێری رووداودا، رایگەیاند، "ئەو هەڵمەتەی دەستمان پێکردووە لە داخستن و رێکاری یاسایی دەرهەق بە یانەکانی شەوانە کە کاری نەشیاو و دوور لە ئاداب و نەریتی کوردستان و خەڵکی کوردستانی تێدا دەکرا، بەردەوامە. "  بە گوتەی پارێزگاری هەولێر، هەندێک لەو شوێنانە، مۆڵەتیان بە ناوی کافتریا و بابەتی دیکە وەگرتووە، بەڵام "کاری خراپ لەو جێگایانە دەکرا. "  ئاماژە بەوەش دەکات، هەڵمەتەکە بۆ ئەو چەند رۆژە نەبوو، ئەو رێنمایی و بڕیارانەی کە دەرچوونە بۆ تەواوی ساڵە، رەنگە لە کۆتایی ساڵدا پێداچوونەوە بکەن بە جۆرێکی دیکە بێت.  ئومێد خۆشناو باسی لەوەش کرد، "یانەی شەوانەکان لە هەموو جێگایەک هەن نەک تەنیا لە شاری هەولێر، بەڵام کاری لەشفرۆشی و قومارخانە نە لە یاسای عێراقی نە لە هەرێمی کوردستان مۆڵەتپێدراو نین. "  سەبارەت بەوەش کە دەگوترێت داخستنی ئەو شوێنانە جۆرێکە لە رێگریکردن لە ئازادییەکان، ئومێد خۆشناو گوتی: "قەت مومکین نییە ئەوە ئازادی بێت لە شوێنێک لە ناو خەڵک بە تایبەتی لە عەنکاوە، لەسەر ئەوە کەسایەتییە ئایینییەکانی عەنکاوە و خەڵکی عەنکاوە دەستخۆشیان لێمان کردووە. جگە لەو دوو بابەتەشی کە ئاماژەم پێدا هەر کارێکی دیکەی لادەر لە یاسا لە سنووری پارێزگای هەولێر ئەنجام بدرێت، ئێمە بەر خوردی تووندی یاسایی لەگەڵ دەکەین. "