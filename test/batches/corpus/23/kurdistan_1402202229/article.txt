ئەمڕۆ دووشەممە ١٤ - ٠٢ - ٢٠٢٢ سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند، دوای ئەوەی شۆفێری تاکسییەک بە ئۆتۆمبێلەکەی لە هاونیشتمانییەک دەدات و دواتر ھەڵدێت، دەستبەجێ ھێزەکانی پۆلیس دەگەنە شوێنی رووداوەکە و بریندارەکە دەگەیێننە نەخۆشخانە، بەڵام دوای پشکنین، دەرکەوت بڕێک هۆشبەری پێیە، کە لە جۆری کریستاڵ بووە و هەروەها چەکی بێ مۆڵەتیشی هەبووە.  بریندارەکە ناوی (ئ، خ)ـە و لەدایکبووی ساڵی ١٩٨٢ ە، بەبڕیاری دادوەر راگیراوە و لێکۆڵینەوە لەگەڵی بەردەوامە.  لەبارەی ئەو شۆفێرەشی لەو کەسەی داوە، سەرکەوت ئەحمەد گوتی: "دوای ماوەیەکی کەم لە رووداوەکە، مەفرەزەکانی بنکەی پۆلیسی ئیبراھیم ئەحمەد توانیان شۆفێری تاکسییەکەش بدۆزنەوە و دەستگیری بکەن".  شۆفێری تاکسییەکە ناوی (ع، ک)ـە و لەدایکبووی ساڵی ١٩٦٩ یە و بە بڕیاری دادوەر راگیراوە و لێکۆڵینەوە لەگەڵی بەردەوامە.