ئەحمەد فێعلەگەری، بەڕێوبەری دابەشکردنی گازی پارێزگای سنە لە رۆژهەڵاتی کوردستان دەڵێ: ئەم بەڕێوەبەرایەتییە ئێستا خزمەتگواری بۆ هەزار و ٤٥٧ گوند دابین دەکات و خەریکە گاز بۆ ١٠٠ گوندی دیکەش دابین دەکات.  بەگوتەی ئەحمەد فێعلەگەری، ئێستا خەریکن گازی ماڵان بۆ گوندە دوورەدەستەکان بە بۆری رادەکێشن، بەڵام بەهۆی شاخاویبوونی ناوچەکانەوە تێچوویەکی زیاتری هەیە.  فێعلەگەری ئاماژەی بەوەشکرد، ٣٢ شار و شارۆچکەی پارێزگای سنە گازیان بۆ دابینکراوە و گوندەکانیش تەنیا ئەو گوندانە گازیان نییە کە کەمتر لە ٢٠ بنەماڵەیان تێدا دەژی.  بەپێی راپۆرتە فەرمییەکان، لە پارێزگای سنە ٥٨٥ هەزار هاوبەشی گاز لە بەشی ماڵان، بازرگانی، فەرمانگەکان و پیشەسازیدا هەیە.  ئێران دووەمین وڵات بۆ زیاترین سەرچاوەی گاز لە جیهان دایە، بەڵام بەشی زۆری گازی ئێران لە ناوخۆدا بەکاردەبرێت. بەهۆی گەمارۆکانەوە کەڵک وەرگرتن لە گاز بۆ ئێران لەگەڵ کێشە رووبەڕووبووەتەوە.  لە کۆتایی وەرزی پاییز ئەحمەد زەمانی، بەڕێوەبەری چاودێریی بەسەر بەرهەمهێنانی کۆمپانیای نیشتمانیی گازی ئێراندا گوتی: بەکارهێنانی گاز زیاترە لە بەرهەمهێنانی.  لە دوو ساڵی رابردوودا بەکارهێنانی گازی ماڵان هێندە زۆر بووە کە حکومەت بە ناچار گازی وێستگەکانی بەرهەمهێنەری کارەبا و هەندێ کارگەی بەرهەمێنەری دیکەی بڕی، بۆ ئەوەی گازی ماڵان دابین ببێت.  ئاژانسی ئیرنای ئێرانی رایگەیاند، ئەگەر بەکارهێنانی گازی ماڵان بەمجۆرە بەردەوام بێت، تاوەکو ٣ ساڵی دیکە ئێران ناچار دەبێت گاز هاوردە بکات.