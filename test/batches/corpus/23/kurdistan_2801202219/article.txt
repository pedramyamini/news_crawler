ئەمڕۆ هەینی ٢٨ - ٠١ - ٢٠٢٢ پەرلەمانی ئەڵمانیا پڕۆژەبڕیاری حکومەتی وڵاتەکەی بۆ درێژکردنەوەی ماوەی مانەوەی هێزەکانیان لە هەرێمی کوردستان و عێراق پەسندکرد و بڕیارە هێزەکانیان تاوەکو ٣١ - ١٠ - ٢٠٢٢ بمێننەوە.  نێچیرڤان بارزانی، سەرۆکی هەرێمی کوردستان لە تویتێکدا وێڕای سوپاسکردنی پەرلەمانی ئەڵمانیا رایگەیاند، "هێشتا داعش هەڕەشەیەکی جیدییە بۆسەر ئاشتیی نێودەوڵەتی و سەقامگیریی هەرێمایەتی، هەوڵی هاوبەشی بەردەوام بۆ تێکشکاندنی تیرۆر پێویستە".  ماوەی مانەوەی هێزەکانی ئەڵمانیا لە ٣١ ـی ئەم مانگە کۆتاییدەهات، بەڵام لە کۆبوونەوەی ئەمڕۆی پەرلەمانی ئەڵمانیا بڕیاردرا وادەی مانەوەکە درێژبکرێتەوە. لە کۆی ٦٦٦ پەرلەمانتار، ٥٥٥ پەرلەمانتار دەنگیان بە مانەوەی هێزەکانیان داوە و ١١٠ پەرلەمانتاریش دەنگیان بە گەڕانەوەی هێزەکانیان داوە.  بڕیاری درێژکردنەوەی ماوەکە دوای سەردانی کرستینە لامبغێشت، وەزیری بەرگریی ئەڵمانیا بۆ هەرێمی کوردستان و عێراق هات کە لەگەڵ نێچیرڤان بارزانی، سەرۆکی هەرێمی کوردستان و مستەفا کازمی، سەرۆکوەزیرانی عێراق کۆبووەوە.  دوای پەسندکردنی پڕۆژەیاساکە لە نۆ مانگی داهاتوودا ٥٠٠ سەرباز و راوێژکاری ئەڵمانی مەشق و راهێنان بە پێشمەرگە و هێزە ئەمنییە عێراقییەکان دەکەن و راوێژیان پێدەدەن؛ بەشی هەرە زۆری ئەو ژمارەیەش لە هەرێمی کوردستانن و ٧٢.٩ ملیۆن یۆرۆ بۆ خەرجییەکانیان تەرخان دەکرێت.  هاوکاریی ئەڵمانیا بۆ پێشمەرگە و هێزە ئەمنییەکانی عێراق لە ساڵی ٢٠١٤ دوای هێرشی داعش بۆسەر باشووری کوردستان دەستیپێکرد.  ئەڵمانیا لەو کاتەوە لە رێگەی دابینکردنی چەک، راوێژی سەربازی، پاڵپشتیی ئاسمانی و هەواڵگرییەوە یارمەتیی پێشکێش کردووە و لە هەوڵەکانی چاکسازیی پێشمەرگەشدا بەشدارە.  هاوکات بە پەسندکردنی پرۆژە بڕیارەکە لەلایەن پەرلەمانی ئەڵمانیاوە، ئەرکی هێزەکانی ئەو وڵاتە لە سووریا و رۆژئاوای کوردستان کۆتایی دێت و چیدیکە فڕۆکەکانی لەو ناوچەیە ئۆپەراسیۆن ئەنجام نادەن.  فڕۆکە هەواڵگرییە سەربازییەکانی ئەڵمانیا لە سووریا و رۆژئاوای کوردستان تاوەکو ئاداری ٢٠٢٠ بەردەوام بوون لە کۆکردنەوەی زانیاری و هاوئاهەنگیکردن لەگەڵ ناوەندی بڕیاردانی هاوپەیمانیی نێودەوڵەتیی دژی داعش. بەڵام کابینەی ئۆلاف شۆڵتز، بڕیاریدا سووریا لە لیستی ئەو وڵاتانە لاببات کە فڕۆکەکانی دەتوانن ئۆپەراسیۆن تێیدا ئەنجامبدەن.