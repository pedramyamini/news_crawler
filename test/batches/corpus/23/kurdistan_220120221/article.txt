نوران ئیمیر، پەرلەمانتاری هەدەپە لە بازنەی شرناخ، رۆژی هەینی ٢١ ـی کانوونی دووەمی ٢٠٢٢ لە نووسراوێکدا کە پێشکێشی سەرۆکایەتیی پەرلەمانی تورکیای کرد و لەبارەی ئەو بەرپرسە کارگێڕییانەی لە قوتابخانەکاندا کۆسپ دەخەنە بەردەم هەڵبژاردنی وانەی زمانی کوردی، چەند پرسیارێکی ئاڕاستەی وەزیری پەروەردە کردووە.   ئەو پەرلەمانتارەی هەدەپە، جاڕنامەی مافی منداڵانی نەتەوە یەکگرتووەکانی وەبیرهێنایەوە کە تورکیاش بەشێکە لێی و لە وەزیری پەروەردە دەپرسێت: "ئایا لێپرسینەوە لەو بەرپرسە کارگێڕییانەی قوتابخانەکان دەکەن کە لە رێگەی ئاڕاستەکردنی قوتابییان و بێ ئاگاداری دایک و باوکەکان، لە شوێنی دەستنیشانکردنی وانەی زمانی کوردی، وانەی جێگرەوەی زمانی کوردی بە قوتابییان هەڵدەبژێرن؟ ".   هاوکات بارۆی ئامەد لینکی فۆرمی هەڵبژاردنی وانەی بژاردەی لە ماڵپەڕی فەرمی خۆی دانا و دەڵێت، ئەو قوتابی و دایک و باوکانەی کە ویستوویانە وانەی کوردی هەڵبژێرن، بەڵام لەلایەن بەڕێوەبەری قوتابخانەوە رێگرییان لێکراوە، دەتوانن لە ماڵپەڕی بارۆی ئامەد فۆرمی هەڵبژاردنی وانەی بژاردە پڕبکەنەوە.   بارۆی ئامەد هەروەها لە راگەیێندراوێکدا داوای لەو قوتابی و دایک و باوکانە کردووە کە لەلایەن کارگێڕیی قوتابخانەکانەوە لە هەڵبژاردنی وانەی زمانی کوردیدا رێگرییان لێدەکرێت، ئەوان ئاگادار بکەنەوە و سکاڵا تۆماربکەن.     کەمپەینی پاڵپشتی لە هەڵبژاردنی وانەی زمانی کوردی لە باکووری کوردستان و تورکیا بەردەوامە. وەزارەتی پەروەردەی تورکیا رۆژی پێنجشەممە ٢٠ ـی کانوونی دووەم رایگەیاند، بەهۆی نالەباریی کەشوهەوا، قوتابییان ناتوانن بچنە قوتابخانە، بەوهۆیەوە و لەسەر ئەو داواکارییانەش کە ئاڕاستەیان کراون، بڕیاریانداوە وادەی دەستنیشانکردنی وانەی بژارە کە رۆژی ٢١ ـی کانوونی دووەم کۆتایی دەهات، تاوەکو کاژێر ١٧: ٠٠ ـی رۆژی ٧ ـی شووباتی داهاتوو درێژبکەنەوە.