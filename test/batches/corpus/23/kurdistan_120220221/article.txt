میران كامیل، گوتەبێژی لقی سلێمانیی یەكێتیی بەڵێندەرانی كوردستان لە  بەرنامەی بەكاتی سلێمانی رادیۆی رووداو رایگەیاند، لە سنووری پارێزگای سلێمانی  نزیكەی ١٠٠٠ پڕۆژە وەستاون، گوتیشی، "ئومێد دەكەین بەو پارەی ئەمساڵ بۆ  سلێمانی تەرخان كراوە، سەرەتا پڕۆژە تەواونەکراوەکان تەواو بكرێن".   كامەران عەزیز، لێپرسراوی بەدواداچوون لە دیوانی پارێزگای سلێمانی وەك  میوانێكی دیكەی بەرنامەكە، ئەوەی خستەڕوو بۆ تەواوكردنی پڕۆژەكانی سلێمانی  حكومەتی هەرێمی كوردستان لە چوارچێوەی بودجەی پەرەپێدانی پارێزگاكان بۆ  ساڵی ٢٠٢٢، بڕی  ٨٠ ملیار و ٤٠ ملیۆن دیناری تەرخان كردووە، گوتیشی، "لەو  بڕە پارەیە نزیكەی ٦٠ ملیار دینار بۆ  پڕۆژە كۆنەكان  و ٢٠ ملیار دیناریشی بۆ  پڕۆژە نوێیەكان تەرخان كراوە".    هەروەها بەرزان شێخ محەممەد، جێگری سەرۆكی  ئەنجوومەنی  پارێزگای سلێمانی گومان دەكات هەموو ئەو بڕە پارەیە لەم ساڵدا  خەرج بكرێت و دەڵێت، "لە ساڵی ٢٠٢١ دا بڕی ٢٤ ملیار دینار بۆ پڕۆژەكانی  سلێمانی تەرخان كرابوو، بەڵام لە كۆتایی ساڵدا ئەوەی خەرج  كرا تەنها ٨ ملیار و   ٦٧ ملیۆن دینار بوو، بۆیە گومان دەكەم هەموو ئەو پارەیە ئەمساڵ خەرج بكرێت".   بۆ ئەنجامدانی پڕۆژەكان لە هەرێمی كوردستاندا ١٣ جۆر بودجە هەیە، بەڵام ئێستا  چەند دانەیەكیان كاری پێدەكرێت و چالاكە.   بەرنامەی بەكاتی سلێمانی كاژێر ٥ی رۆژانی شەممە پێشكەش دەكرێت.