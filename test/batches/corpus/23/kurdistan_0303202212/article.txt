د. گۆڤەند رەوەند، بەرپرسی چاودێریی بازاڕ و بازگەگان لە کوالێتی کۆنترۆڵی دەرمانی هەرێمی کوردستان بە رادیۆی رووداوی راگەیاند: "لەم دوو مانگەی ٢٠٢٢ دا ١٣ کۆمپانیای دەرمان و چوار دەرمانخانە بە شێوەی کاتی داخراون و، سێ دەستگێڕیش دەستگیر کراون و دراونەتە دادگە. "  بە گوتەی د. گۆڤەند، دەرمانی قاچاخ زۆر خراپ دێت، لە ژێرەوەی بارهەڵگر و لە شوێنی زۆر نەگونجاو دادەندرێت تاوەکو دێتە هەرێمی کوردستان.  بەرپرسی چاودێریی بازاڕ و بازگەگان لە کوالێتی کۆنترۆڵی دەرمان گوتیشی: "لە ماوەی رابردوودا زیاتر سەرنجمان خستە سەر کۆمپانیاکانی دەرمان بۆ ئەوەی بزانین دەرمانەکان چۆن هەڵدەگیرێن. جا لەبەر ئەوەی لە ماوەی رابردوودا دەرمانخانەکان و کۆگەکان کەمتر چاویان لەسەر بوو، ئەم ماوەیە زیاتر چاودێریی ئەوان دەکەین بۆ ئەوەی دەرمانی قاچاخ کەمبکەینەوە. "  د. گۆڤەند رەوەند ئاماژەی بەوە دا، ئێستا قاچاخچییەکانی دەرمان لە گرووپەکانی ڤایبەر و واتسئەپ دەرمانەکانیان دەفرۆشن و تاوەکو ئێستا ١٠ کەس دەستگیر کراون و دراونەتە دادگە.  هەروەها ئەو بەرپرسەی چاودێری بازاڕ و بازگەکان گوتیشی: "ئێمە لە هەموو بازگە و خاڵە سنوورییەکاندا بنکەمان هەن کە کاخەزی ئەو کۆمپانیایانەی بە فەرمی دەرمان دەهێنن دەپشکنن و لەگەڵ ئەو دەرمانەی گەیشتوونەتە ئەوێ بەراوردیان دەکەنەوە، بەڵام خاڵی سنووریی ناجێگیرمان لەگەڵ عێراقدا هەیە کە زۆرێک لە قاچاخچی و بازرگانەکان لە سووریا و ئێرانەوە دەرمان دەبەنە عێراق و لەوێوە دەیهێننە هەرێمی کوردستان. لە دەروازەکانی عێراق وەک دەروازەکانی خۆمان بە چڕی چاودێریی دەرمانی قاچاخ ناکرێت. "