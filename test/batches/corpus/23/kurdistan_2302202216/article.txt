ئەمڕۆ چوارشەممە ٢٣ - ٠٢ - ٢٠٢٢ لیژنەی ئەوقاف و کاروباری ئاینی حکومەتی هەرێمی کوردستان بە سەرپەرشتی د. هەورامان گەچێنەیی، سەرۆکی لیژنەکە، جێگری سەرۆک، بڕیاردەر، راوێژکاران و ئەندامانی لیژنەکە لە بارەی چەند پرسێک کۆبوونەوە.   د. هەورامان گەچێنەیی، سەرۆکی لیژنەی ئەوقاف و کاروباری ئاینی بە تۆڕی میدیایی رووداوی راگەیاند، یەکێک لەو بابەتانەی کە گفتوگۆیان لە بارەوە کردووە داواکاریی کۆمپانیاکانی حەج وعەمرە بووە، کە دەیانەوێت بەڕێوەبەرایەتیی حەج و عومرە لە ئیدارە سەربەخۆکان بکرێتەوە.   گەچێنەیی گوتی: "پشتگیریمان لە داواکارییەکانیان کردووە و بە نووسراو ئاراستەی ئەنجوومەنی وەزیرانمان کردووە، چاوەروانی وەڵامی ئەوانین".   هەرێمی کوردستان خاوەنی چوار ئیدارەی سەربەخۆیە، کە سەرەتا راپەرین و گەرمیان وەک ئیدارەی سەربەخۆ راگەیێندران، ساڵی رابردووش زاخۆ و سۆران کرانە ئیدارەی سەربەخۆ.