کۆنگرەکە بڕیارە تاوەکو ٣ی ئاداری ٢٠٢٢ بخایێنێت. چرا حوسێن، بەڕێوەبەری جێبەجێکاری بازرگانیی کۆمپانیای ئاسیا سێڵ بە رووداوی راگەیاند، ئەو خەڵاتانەی وەریان گرتوون، "یەکەم بۆ دابینکردنی خێراترین ئینتەرنێتە لەسەر ئاستی عێراق، دووەم بۆ فراوانترین تۆڕی مۆبایلە لەسەر ئاستی عێراق و سێیەمیش بۆ باشترین تۆڕی پەیوەندی و مۆبایلە لەسەر ئاستی عێراق".  لەبارەی ئەو کەس و لایەنانەی کە بڕیار لە پێدانی خەڵات بە کۆمپانیا یاخود تۆڕێکی مۆبایل دەدەن، بەڕێوەبەری جێبەجێکاری بازرگانیی کۆمپانیای ئاسیا سێڵ گوتی، "کۆمپانیای ئوکل کە ئەپلیکەیشنی سپید تێستی هەیە، هەڵدەستێت بە کۆکردنەوەی ئەو تێستانەی خەڵک لەنێو عێراقدا دەیکەن، هەڵدەستێت بە شیکردنەوەی ئەو تێستانە، لەسەر ئەو بنەمایەش خەڵات دەدات کە کێ خێرایی ئینتەرنێتی بەرزترینە و چی کۆمپانیایەک تۆڕەکەی فراوانترینە، بەهۆی ئەم تێستانەوەیە کە خەڵک دەیکەن، واتە شتێک نییە کە دروستکراوبێت، ئەنجامی ئەم تێستانەیە کە خەڵک لەسەر مۆبایلەکانیان دەیکەن".  بە گوتەی چرا حوسێن خێرایی ئینتەرنێت لە ساڵی رابردوودا بەراورد بە ساڵی ٢٠٢٠، خێراییەکەی ١٠٠٠ % زیادیکردووە، لەوبارەیەوە ئاماژە بەوە دەکات، "ئاسیا سێڵ لەدوای جێبەجێکردنی ٤ G و ٤ G+ـەوە وایکرد کە خێرایی ئینتەرنێت لە عێراقدا بگاتە پلەی ٤٢ لەسەر ئاستی جیهان، پێشتر عێراق لەسەر ئاستی جیهان لە پلەی ١٧٩ دا بوو، خێرایی ئینتەرنێت لە عێراقدا زیادبوونێکی بەرچاوی بەخۆوە بینیوە، لە ساڵی ٢٠٢١ دا بەراورد بە ساڵی ٢٠٢٠ خێرایی ئینتەرنێت ١٠٠٠ % زیادیکردووە، ئەمەش پێوەرێکی باشە بۆمان".  لەبارەی پێشکێشکردنی خزمەتگوزاریی زیاتر بە هاوبەشەکانیان، بەڕێوەبەری جێبەجێکاری بازرگانیی کۆمپانیای ئاسیا سێڵ گوتی، "هەمیشە گەشە بە تۆڕەکانمان دەدەین، ئێستا سەرقاڵی ٤ G+ین، زۆرترین سایتمان هەیە بۆ ٤ G کە ١٠٠ % ی تۆڕەکەمانە، حەوت هەزار و ٢٠٠ سایتمان هەیە ٤ Gیە، کە گەورەترینە لە عێراقدا، هەمیشەش ئامادەین بۆئەوەی وەبەرهێنان بکەین لە ٥ Gیشدا، هەرکاتێک مۆڵەتمان لە حکومەتی عێراقی وەرگرت، بەڵام هێشتا مۆڵەت لە عێراق بۆ ٥ G نییە".  ئەو پرسانەی پەیوەستن بە سکیوریتیی مۆبایل و ٥ Gهەیە مژارێکی یەکجار گەرمە لە ئەوروپا و ئاسیا، ئەو پرسانەش لە کۆنگرەی جیهانیی مۆبایل لە شاری بارسێلۆنای ئیسپانیا باسیان لێوەدەکرێت.