سیروس ئیبراهیمی، جێگری پارێزگاری لوڕستان بۆ کاروباری ئابووری رایگەیاند، سەرەڕای زۆریی ژمارەی بێکارەکانی ئەو پارێزگایە، لە کۆی هەزار و ٢١٤ یەکەی بەرهەمهێنەر، بەشی زۆریان داخراون، کە دەتوانن رۆڵیان لە کەمکردنەوەی بێکاریدا هەبێت.  مەجید مەنعەمی، قایمقامی شاری بروجێرد لە پارێزگای لوڕستان هەر لەوبارەیەوە گوتوویەتی، "سەرەڕای هێزێکی گەنج و دەرچووی زانکۆ، بێکاری لە پارێزگای لوڕستان لە دۆخێکی زۆر خراپدایە".  قایمقامی شاری بروجێرد لە پارێزگای لوڕستان ئاماژەی بەوەش کردووە، "پارێزگای لوڕستان لەچاو پارێزگا دراوسێکانی زۆر هەژار و پشتگوێخراوە، هۆکاری ئەمەش بۆ کەمتەرخەمیی بەرپرسان دەگەڕێتەوە".  هەروەها حامد وەیسکەرەمی، سەرۆکی ناوەندی جێبەجێکردنی بڕیارەکانی ئیمام (رێبەری پێشووی ئێران)، پێشتر گوتبووی، "بەهۆی بێکارییەوە ساڵانە ١٢ هەزار کەس لە پارێزگای لوڕستان کۆچ دەکەن و لە گەڕەکەکانی پەراوێز شارە گەورەکاندا نیشتەجێ دەبن".  بەپێی راپۆرتە فەرمییەکان، پارێزگای سنە، ئیلام و لوڕستان بۆ بنەمای بێدەرەتانیی ئابووری، پلەی بەرزیان لە ئاستی ئێراندا هەیە. بێدەرەتانی لە تێکەڵکردنی رێژەی هەڵاوسان و بێکاری دروستدەبێت و ئەمەش بنەمایەکە بۆ نیشاندانی رەوشی ژیانی خەڵک.