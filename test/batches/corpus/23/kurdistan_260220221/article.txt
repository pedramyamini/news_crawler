رۆژی شەممە ٢٦ - ٦ - ٢٠٢٢، رووپاک ئەحمەد، ئەندامی لیژنەی یاسایی لە پەرلەمانی کوردستان، بە تۆڕی میدیایی رووداوی راگەیاند، "بەگوێرەی پەیڕەوی نێوخۆی پەرلەمانی کوردستان، رۆژی سێشەممەی داهاتوو ١ - ٣ - ٢٠٢٢، وەرزی یاسادانانی پەرلەمانی کوردستان دەستپێدەکاتەوە".  رووپاک ئەحمەد دەڵێت، رۆژی سێشەممەی داهاتوو دەبێت کۆبوونەوەیەکی پەرلەمانی کوردستان بەڕێوەبچێت، سەبارەت بە بەرنامەی کاری کۆبوونەوەکە گوتی، تاوەکو ئێستا بەرنامەی کار نادیارە. "بەڵام هەمیشە وابووە کە رۆژی دەستپێکردنەوەی وەرزەکان کۆبوونەوەی پەرلەمان بەڕێوەدەچێت".  پەرلەمانی کوردستان لە ساڵێکدا دوو وەرزی یاسادانانی هەیە، وەرزی بەهارە و وەرزی پایزە، لە هەریەک لە وەرزانەدا چوار مانگ کۆبوونەوەکانی پەرلەمان بەردەوام دەبن، کۆتایی هەر وەرزێکیش دوو مانگ پشووی پەرلەمان دەبێت.  رووپاک ئەحمەد ئاماژەی بەوەکرد، کە هەرچەند ئەو دوومانگە وەکو پشوو رادەگەیێندرێت، بەڵام تەنیا کۆبوونەوە گشتییەکانی پەرلەمان بەڕێوەناچن و کۆبوونەوەی لیژنەکان و بەدواداچوونی پەرلەمانتاران بەردەوام دەبن.