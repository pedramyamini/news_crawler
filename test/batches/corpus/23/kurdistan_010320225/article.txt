ئۆنور شاتر، مامۆستای بەشی ژینگە و سرووشت لە زانکۆی وان دەڵێ ماوەیەکی دوورودرێژە لەگەڵ تیمێکی هاوپیشە لێکۆڵینەوە و چاودێریی توانەوەی سەهۆڵبەندی چیای جیلۆ دەکەن. ئەو گوتی: "ئێمە زیاتر لێکۆڵینەوەمان لەسەر توانەوەی چینە سەهۆڵبەندەکان لە ماوەی ٣٥ ساڵی رابردوو کرد. هەروەها لە چۆنێتی و هۆکاری توانەوەکە وردبووینەوە. لەمەوە بۆمان دەرکەوت لە ٣١ ساڵی رابردوودا ٤٨ % ی سەهۆڵبەندی ئێرە تواوەتەوە. هەروەها بۆمان دەرکەوت تاوەکو ئێستا پانتایی ٥٠٠ - ٥٣٠ هێکتار لەو سەهۆڵبەندەی ئێرە بە بەستوویی ماوەتەوە و هەڕەشەی توانەوەی لەسەر نییە".  لەبارەی هۆکارەکانی توانەوەی ئەو بەفرە، لەکاتێکدا لە زستانی ئەمساڵ بەفر و بارانێکی زۆر باری، ئۆنور شاتر گوتی: "هۆکاری زۆر هەن کە ئەو توانەوەیە دروستدەکەن و خێرای دەکەن. دەتوانین گەرمبوونی زەوی بە یەکێک لە هۆکارە سەرەکییەکان دابنێین. بێگومان گەرمبوونی ناوچەییش کاریگەریی هەیە و توانەوەکە خێراتر دەکات. بۆ نموونە ئەو شوێنانەی بەشێوەی ستوونی تیشکی خۆریان بەردەکەوێت، سەهۆڵبەندیان خێراتر دەتوێتەوە، بەڵام لە نسارەکاندا ئەو توانەوەیە زۆر هێواشترە".  پسپۆران دەڵێن توانەوەی سەهۆڵبەند لە چینە بچووکەکانەوە دەستپێدەکات، چینە گەورە سەهۆڵبەندەکان ماوەیەکی زیاتر بەرگە دەگرن و دەمێننەوە.   هەروەها محەممەد نووری بۆدور، مامۆستای بەشی ژینگە و سرووشت لە زانکۆی وان ئاماژەی بەوەدا لێکۆڵینەوەکان دەریانخستووە تەمەنی ئەو چینە سەهۆڵبەندانەی چیای جیلۆ ١ - ٢ ملیۆن ساڵ دەبێت. محەممەد نووری بۆدور لەبارەی خێراتربوونی پرۆسەی توانەوە لە ناوچەکەدا گوتی: "بەڕوونی خێرابوونی توانەوەی سەهۆڵبەندەکان دەبینین کە ئەمە بەشێوەیەکی ستراتیژی کاریگەریی خراپ لەسەر کشتوکاڵ و ئاودێری و ئاژەڵداری دروستدەکات. هەروەک وشکەساڵیی چەند ساڵی رابردوو".  چیای جیلۆ بەرزترین دووەمین لووتکەی باکووری کوردستان و تورکیایە و دەکەوێتە سنووری پارێزگای جۆلەمێرگی باکووری کوردستان. ئەو لووتکەیە لە چوار وەرزی ساڵدا سپیپۆشە.