بە گوێرەی نوێترین ئامارەی وەزارەتی تەندروستیی هەرێمی کوردستان کە رۆژی هەینی بڵاوکراوەتەوە، لە ماوەی ٢٤ کاژێردا هەزار و ٤٩٣ کەس تووشی کۆرۆنا بوون، ئەوە لە کاتێکدایە ١٥ ـی ئەم مانگە، تووشبووانی ٢٤ کاژێری کۆرۆنا ٥٠٠ کەس بوون.  رۆژی هەینی ٢١ - ٠١ - ٢٠٢٢ د. فەرهاد ئیسماعیل، بەڕێوەبەری خۆپاراستنی تەندروستیی دهۆک بە تۆڕی میدیایی رووداوی گوت، ئۆمیکرۆن زۆر بەخێرایی بڵاودەبێتەوە، بەڵام کەم لە تووشبووان پێویستیان بە مانەوە لە نەخۆشخانە هەیە.  سەبارەت بە ئاماری گیانلەدەستدان و تووشبووان بە ئۆمیکرۆن، دکتۆر فەرهاد ئیسماعیل گوتی: "رۆژی چوارشەممە لە سنووری دهۆک گیانلەدەستدان بە ئۆمیکرۆن هەبوو، بەگشتی نزیکەی ٧٠ % ـی تووشبووانی ئێستا، تووشبووی ئۆمیکرۆنن. "  هەمزە رەزیکی، گوتەبێژی تەندروستیی دهۆک باسی لەوە کرد: "بەداخەوە خەڵک بە گشتیی پابەندی رێنوێنییەکان نابن، پێویستە پابەندبن و خەڵک دەمامک بەکاربهێنێت و ڤاکسینیش وەربگرن. "  لە سنووری هەولێریش تووشبوون بە ئۆمیکرۆن تۆمارکراوە، د. هاوار عەبدوڵڵا، بەڕێوەبەری نەخۆشخانەی گشتیی بلێ سەر بە ئیدارەی سۆران بە رووداوی راگەیاند، رۆژی ١٦ ـی ئەم مانگە سێ تووشبوونیان بە ڤایرۆسی کۆرۆنا لە جۆری ئۆمیکرۆن تۆمارکردووە.  رۆژی ١٩ ـی مانگیش تووشبوونی ٤٢ کەس بە ئۆمیکرۆن بە فەرمی لە سلێمانی راگەیێندرا، تەندروستیی شارەکە دەڵێت، ئەوانەی ڤاکسینیان وەرگرتووە دۆخی تەندروستییان تاڕادەیەک ئاساییە.  دکتۆر سەباح هەورامی، بەڕێوەبەری تەندروستیی سلێمانی رایگەیاند، "شتێک نەماوە بەناوی دۆخی تەندروستیی مەترسیدار، تەنیا ئەوە هەیە، ئەو کەسەی خۆی نەکوتاوە ترس لەسەر ژیانی هەیە، ترس لەسەر تەندروستیی کەسەکە هەیە، بابەتەکە چووەتە ئاستی تاکەکەسییەوە، هەرکەسێک خۆی کوتابێت ئەوە بە دڵنیاییەوە ترس و دڵەراوکێی ناوێت. "  لە هەرێمی کوردستان، تاوەکو ئێستا دوو ملیۆن و ٨٢٠ هەزار و ٥٠٩ قورچک ڤاکسین دابینکراوە، یەک ملیۆن و ١٧٠ هەزار و ٣٨٠ کەس قورچکی یەکەمی ڤاکسینیان وەرگرتووە، هاوکات ٨٧٢ هەزار و ٦٦٠ کەسیش دوو قورچک ڤاکسینیان وەرگرتووە.