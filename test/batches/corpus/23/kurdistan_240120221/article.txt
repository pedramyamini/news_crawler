ئێستا یەکێتی، بەربژێرێکی فەرمی هەیە و پارتیش بە هەمانشێوە. نەوزاد ساڵح، راوێژکاری ئەنجوومەنی سەرکردایەتیی یەکێتیی نیشتمانیی کوردستان دەڵێت، "دیارە بەربژێرەکان لەلایەن مەکتەبی سیاسیی بەڕێز و بەڕێز بافڵ تاڵەبانی، سەرۆکی یەکێتیی نیشتمانیی کوردستانەوە دەستنیشان دەکرێت، لەسەر ئەم پۆستەش یەکێتیی نیشتمانیی کوردستان و پارتی دیموکراتی کوردستان پێشتر بە رێککەوتن ئەم بابەتە چارەسەر کراوە، پۆستی سەرۆککۆماریش مافی یەکێتیی نیشتمانیی کوردستانە کە پێشتر خوالێخۆشبوو رابەری مەزن جەنابی مام جەلال و دکتۆر فوئاد و بەڕێز بەرهەم لەو پۆستەدا بوون".  پرسی سەرۆککۆمار، ئەنجوومەنی سەرکردایەتیی یەکێتیی بۆ یەکەمجار لەدوای رووداوەکانی ٨ی تەممووزی ٢٠٢١ کۆکردەوە.  دوای کۆبوونەوەکە بافڵ تاڵەبانی، هاوسەرۆکی یەکێتیی لە راگەیێندراوێکدا ئاماژەی بەوە کرد، "مادام لایەنی دیکە، دوور لە پرەنسیپی تەوافوق بەربژێری خۆیان پێشکێش دەکەن، یەکێتیش مافی خۆیەتی پۆستی سەرۆككۆمار بە ئیستیحقاقی كورد و یەكێتیی نیشتمانیی كوردستان بزانێت، بۆیە داكۆكی لە مافی خۆی دەکات و سازشی لەسەر ناکات". دەشڵێت "ئەنجوومەنی سەركردایەتی بڕیاریدا پشتگیریی تەواو بکات بۆ سەرخستنی بەربژێری یەكێتی بۆ ئەو پۆستە كە هەڤاڵ دكتۆر بەرهەم ئەحمەد ساڵح - ە".  عارف قوربانی، شرۆڤەکاری سیاسی لەبارەی ململانێی پارتی و یەکێتی لەسەر پۆستی سەرۆککۆمار، هۆشداری دەدات و پێیوایە ئەگەر بەربژێری پارتی بۆ پۆستی سەرۆککۆماری عێراق سەربکەوێت، دوورنییە یەکێتی لە حکومەتی هەرێمی کوردستان بکشێتەوە و "سەرئێشەیەکی گەورە لە ناوخۆی هەرێمی کوردستان دروست ببێت".  ئێستا پرسی سەرۆککۆماری عێراق لەنێوان پارتی دیموکراتی کوردستان و یەکێتیی نیشتمانیی کوردستان، دیارترین ناکۆکییە. یەکێتی پۆستەکە بە پشکی خۆی دەزانێت، بەڵام پارتی بە پشکی کوردی دادەنێت نەک لایەنێکی دیاریکراو لەنێو کورددا. پارتی دیموکراتی کوردستان دەڵێت، لاریی نییە پۆستەکە بۆ یەکێتی بێت، بەڵام بە بەرهەم ساڵح رازی نییە؛ هەربۆیە پارتی لای خۆیەوە هۆشیار زێباری، ئەندامی مەکتەبی سیاسیی بۆ پۆستی سەرۆککۆمار بەربژێر کردووە.