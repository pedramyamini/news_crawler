د. سلێمان تەمەر، بەرپرسی رێکخراوی کوردستان بۆ پاراستنی ئاژەڵانی کێوی بە رادیۆی رووداوی راگەیاند: "دۆخی پڵنگەکە زۆر باشە و رۆژانە چاودێریی دەکەین. چەندین قسە لەبارەی پڵنگەکەوە دەکرێن و دەگوترێت براوەتە دەرەوەی وڵات. ئەوە بە هیچ شێوەیەک راست نییە و پڵنگەکە لێرەیە لە باخچەی ئاژەڵانی دهۆک. "  لە ساڵی ١٩٧٣ ـوە ئەو جۆرە پڵنگە کوردییە مەترسیی لەنێوچوونی لەسەرە و باس لەوە دەکرێت کە نزیکەی هەزار دانەی لە جیهاندا لێماوە. بە گوتەی بەرپرسی رێکخراوی کوردستان بۆ پاراستنی ئاژەڵانی کێوی لە دهۆک لە کوردستاندا ١٥ - ٢٠ دانە لەو جۆرە پڵنگە هەن.  عەقید جەمال سەعدۆ کورکی، فەرماندەی هێزی پێشمەرگەی پاراستنی ژینگە لە دهۆک گوتی: "پڵنگەکە رۆژانە چارەسەری دەدرێتێ. لە دەرەوەی وڵاتیشەوە دوو پزیشکی خۆبەخشمان بۆ هێناون و نەشتەرگەریی دووەممان بۆ کردوون. بەهۆی ئەو زیانەی بەریکەوتووە ئەگەری هەیە پڵنگەکە نەتوانێت جارێکی دیکە راو بکات. "  د. سلێمان تەمەر گوتیشی: "لەبەر ئەوەی پڵنگەکە بەهۆی تەڵەکەوە زیانی زۆری بەرکەوتبوو، نەشتەرگەرییەکی جوانکاریمان بۆ کرد کە دوو پزیشکی خۆبەخشی بیانی نەشتەرگەرییەکەیان ئەنجامداوە. "  بەرپرسی رێکخراوی کوردستان بۆ پاراستنی ئاژەڵانی کێوی ئاماژەی بەوە دا، ئەو پڵنگەی لای ئەوان نێرە و، پزیشکە خۆبەخشە بیانییەکان گوتوویانە ئەگەری هەیە بتوانن دانەیەکی مێیینەی وەک خۆی بۆ بهێنن تاوەکو ماوەیەک لای بێت بۆ ئەوەی وەچە بخاتەوە و توخمەکەی بپارێزرێت.   مەڕدارێکی گوندی زرێزەی سەر بە باتیفا دوای ئەوەی زیاتر لە ٢٨ سەر مەڕ و بزنی لە لایەن ئاژەڵێکی دڕندەوە دەخورێن، تەڵەی بۆ دادەنێتەوە و بە گومانی خۆی گورگ خواردوونی. لە ئەنجامدا ئەو پڵنگە کوردییە بە تەڵەکەوە دەبێت کە ئێستا لە باخچەی ئاژەڵانی دهۆک چارەسەری دەدرێتێ.