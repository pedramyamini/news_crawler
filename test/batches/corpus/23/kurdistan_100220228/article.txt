ئەمڕۆ پێنجشەممە ١٠.٢.٢٠٢٢ مونا قەهوەچی، سکرتێری پەرلەمانی کوردستان بە تۆڕی میدیایی رووداوی راگەیاند، ئەمڕۆ دوا وادەبوو بۆ وەرگرتنی بۆچوونی فراکسیۆنەکان لەبارەی دەستوور و یاسای هەڵبژاردن و گوتی "بۆچوونی هەموویانمان بە یەک پاکێج بەدەست گەیشتووە". مونا قەهوەچی گوتیشی: "هەفتەی داهاتوو دەستەی سەرۆکایەتیی پەرلەمان کۆدەبێتەوە بۆ دیاریکردنی رۆژێک بۆ کۆبوونەوە لەوبارەوە".  لە ساڵی ٢٠٠٩ دەستووری هەرێمی کوردستان نووسرایەوە و پەرلەمان پەسندیکرد، بەڵام بەهۆی ئاڵۆزیی سیاسییەوە رەشنووسەکە نەخرایە گشتپرسی و تەنیا وەکو مەرەکەبی سەر کاخەز مایەوە.  لە خولی چوارەمدا جارێکی دیکە دەستوور لە کۆی زیاتر لە ١٢٠ ماددە، ٧٣ ماددەی نووسرایەوە و ئاڵۆزیی سیاسی کۆتایی پێهێنا.  جگە لە دەستوور، پەرلەمانی کوردستان داوای لە فراکسیۆنەکان کردووە بۆچوونی خۆیان لەبارەی یاسای هەڵبژاردنی پەرلەمانی کوردستان و کۆمیسیۆنی هەڵبژاردن بدەنە سەرۆکایەتیی پەرلەمان.  رۆژی سێشەممە سەرۆکی فراکیسۆنەکانی پەرلەمان لەبارەی پرسی دەستوور، یاسای هەڵبژاردن و کۆمیسیۆن کۆبوونەوە. دوای کۆبوونەوەکە مونا قەهوەچی بە (رووداو)ی راگەیاند: "کۆبوونەوەکەی سەرۆک فراکسیۆنەکانی پەرلەمانی کوردستان کۆدەنگییەکی باش و لێکنزیکبوونەوەیەکی پۆزەتیڤی دروستکردووە، چاوەڕوانین نزیکبوونەوەی زیاتریش لە بۆچوونی فراکسیۆنەکاندا بەدی بێت".  سەبارەت بە بۆچوونی لایەنەکان لەسەر ئەو سێ پرسە، سکرتێری پەرلەمانی کوردستان، گوتی: "هەموو لایەنەکان لەگەڵ ئەوەدان کە هەڵبژاردنی پەرلەمانی کوردستان لەوادەی خۆیدا بکرێت و دوانەکەوێت، هەموو لایەنەکان لەگەڵ ئەوەن یاسای هەڵبژاردن هەموار بکرێتەوە، هەروەها هەموو لایەنەکان جگە لە نەوەی نوێ ئەوانی دیکە بەباشیان زانیوە کە هەرێمی کوردستان دەستووری خۆی هەبێت، ئیدی لێژنەکە دروستبکرێتەوە و کار لەسەر ئەو پرسە بکرێت".  رۆژی ٨ی شوباتی ٢٠٢٢، سەرۆکی فراکسیۆنەکانی پەرلەمان بۆ جاری پێنجەم کۆبوونەوە بۆ تاوتوێکردنی پرسی هەڵبژاردن و یاسای هەڵبژاردن و کۆمیسیۆنی باڵای سەربەخۆی هەڵبژاردن و راپرسی، سەرۆکایەتیی پەرلەمانی کوردستانیش رۆژی ١٠ی شوباتی وەکو دوا وادە دیاریکردبوو بۆ ئەوەی لایەنەکان بۆچوونی خۆیان لەبارەی ئەو پرسانەوە بخەنە بەردەستی دەستەی سەرۆکایەتی.  بەپێی یاسای هەڵبژاردن، دەبێت لە ٣٠ ـی ئەیلوولی ٢٠٢٢ هەڵبژاردنی خولی شەشەمی پەرلەمانی کوردستان بەڕێوەبچێت، ئەگەر لایەنەکان لەبارەی هەڵبژاردنەوە بگەنە رێککەوتن، کۆمیسیۆن شەش مانگی پێویستە بۆ ئامادەکاری هەڵبژاردن، شێروان زرار، گوتەبێژی کۆمیسیۆنیش دەڵێت، دەبێت تاوەکو رۆژی ٣١ ـی ئادار کۆمیسیۆن بۆ ئەو ئەرکە راسپێدرابێت، ئەگەرنا هەڵبژاردن لە وادەی خۆیدا ناکرێت.