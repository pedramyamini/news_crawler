ئەنگین جاندان، گەشتیارێکە و دەڵێت، "ئێستا ئەم تارا سپییەی کەوتوومەتە نێوی، جوانییەکە هەموو کەس دەرفەتی ئەوەی نییە بیبینێت. بەرزیی ئەو کەنیسەیە و شوێنەوارەکان لە ژێر ئەو سپیپۆشییەدا جوانییەکی بێهاوتای بە ناوچەکە بەخشیوە. دەبێت هەمووان سەردانی ئێرە بکەن و ئەم جوانییە ببینن".  بەهۆی ئەوەی بە درێژایی مێژوو ئاوەدان بووە و هەم کریستیانەکان و هەم موسڵمانەکان تێیدا ژیاون، گەشتیارانی نێوخۆ و بیانیش روو لە ئانی دەکەن.  ئاڵمینا جان، گەشتیارێکی دیکەیە و دەڵێت، "ئێمە ئەم دۆخەمان زانی ئینجا هاتین، ویستمان ئێرە کاتێك ببینین بەفر دایپۆشیبێت. هاتووین چونکە سرووشتێکی زۆر جوان چاوەڕێمان دەکات. بە هەمووان دەڵێم؛ سەیربکەن! لە تورکیادا زۆر شوێنەواری مێژوویی و سرووشتی هەن کە لە سەرووی هەموویانەوە قارس دێت".  ئانی شارێکی دێرینە لە پارێزگای قارسی باکووری کوردستان و لە ساڵی ٩٦١ - ١٠٤٥ی زایینی پایتەختی باگرەتۆنیی ئەرمەنەکان بووە. لە ساڵانی ١١٠٠ بەدواوە چەند باڵەخانەیەکی دیکەی تایبەتی تێدا بونیادنراوە. ساڵانە لە هەر چوار وەرزدا گەشتیاران سەردانی دەکەن.