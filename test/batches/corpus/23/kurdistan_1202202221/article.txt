سەگەکان دوای مرداربوونیان بە کۆمەڵ ژێرخاککراون. تیمێک لە ڤێتێرنەری و شارەوانیی سلێمانی و ئەندامێکی پەرلەمانی کوردستان سەرقاڵی لێکۆڵینەوەن لە رووداوەکە.  سیروان بابان، پەرلەمانتاری کوردستان بە رووداوی راگەیاند، "سێ بۆ چوار کاژێرە لێرەم، ئەوەی دەیبینم شوێنەکە زۆر نەشیاوە تەنیا وەکو زیندانێک وایە و هیچی تر، ئەسڵەن زۆرینەی سەگەکان کە لەسەر شەقام بوون دۆخیان باشتر بوو، خەڵک میهرەبانتر بوو لەگەڵیان و خۆراکی پێ دەدان، لێرە بەحاڵ شتیان دەست دەکەوێت. "  بەپێی زانیارییەکانی رووداو، زۆرینەی سەگەکان بەهۆی تووشبوونیان بە ڤایرۆسی (پارڤۆ و دیستێمپەر) مرداربوونە.  بەشێک لە ئاژەڵدۆستان و رێکخراوانی ئاژەڵدۆست گردبوونەوەیەکیان بۆ نیشاندانی توڕەییان لەدۆخی شێڵتەرەکە ئەنجامدا و درووشمی جیاوازیان بەرزکردبووەوە. ئەوان گوتیان، "شێڵتەرەکە هیچ سیفەتێکی گونجاوی تێدا نییە بۆ بەخێوکردنی سەگە بێلانەکان. "  د. جووتیار ژاژڵەیی، جێگری سەرۆکی رێکخراوی پاکۆ بە رووداوی راگەیاند، "هۆکاری راستەوخۆ و سەرەکیی مردنی سەگەکان نەخۆشییە، بەڵام هۆکاری ناڕاستەوخۆ، خراپیی شێوازی ئیدارەدانی ئەو شێڵتەرەیە، هەروەها پەیوەندی بە نەبوونی ستافی کارمەندی شارەزا و هەڵەی شێوازی سەگبردنەکان هەیە بۆ ئەوێ کە کێشە لە ئەوانەدا هەبوو، بە دڵنیاییەوە کێشە دروست دەبێت و سەگەکان بە ژمارەیەکی زۆریان دەمرن. "  هێشتا شۆکی بینینی ڤیدیۆی مردنی سەگەکان بەرینەداون، بەشێک لە چالاکڤانەکان دەڵێن، هەندێک لە سەگەکان بەهۆی شەڕکردنەوە مردوون.  نەوا نزار، ئاژەڵدۆستە و ئەندامی رێکخراوی پاکۆیە، باسی لەوەکرد کە "داواکاریی سەرەکیی ئێمە ئەوەیە کە دۆخی ئەو سەگانە لە شێڵتەرەکە باشتر بکرێت و خۆراکی تەواو و پشکنینی تەندروستی و ڤاکسینیان بۆ دابین بکرێت پێش ئەوەی کە تێکەڵی یەکتر بکرێن. هەروەها ژمارەیەک کارمەند لەوێ دابنێن کە بزانن چۆن لەگەڵ ئاژەڵ مامەڵە دەکەن و ئاژەڵ دۆست بن نەک ئەو کارمەندانەی ئێستا تەنانەت لە سەگەکان دەترسن و ناوێرن لێیان نزیک ببنەوە. "  ئەحمەد محەممەد، ئاژەڵدۆستێکی دیکەیە و بە رووداوی گوت، "زۆر ناخۆشە ئەوەی کە بینیومانە، زۆر گوناحە تۆ دەبینیت رووحێک لەبەرچاودا مردووە، تاوەکو ئێستاش هۆکارەکان لای ئێمە زۆر جێگەی باوەڕ نین. "  ئەو شێڵتەرەی سلێمانی زیاتر لە ٧٠٠ سەگى تێدا کۆکراوەتەوە، بەڵام لەدوای ئەم رووداوە شارەوانیی سلێمانی بڕیاری راگرتنی کاری کۆکردنەوە و وەرگرتنی ئاژەڵانی بێلانەی داوە و دوای ئەنجامی لێکۆڵینەوە لیژنەکانیشان بەشێوەیەکی باشتر کارەکانی شێڵتەرەکە رێکدەخەن.  ژینە وشیار، ئاژەڵدۆستە و ئەندامی رێکخراوی پاکۆیە ئاماژەی بەوەکرد، "ئەو ئاژەڵانەی کە لە شێڵتەرەکەدان بە رێکارێکی دروست نەهێندراون، هەندێکیان بەچکەکانیان بە تەنیا هێناوە و هەندێک لە دایکەکانیش بە بێ بەچکەکان هێندراون، ئەوەش کەموکوڕییە، هەندێک لە ئاژەڵەکان بەهۆی ڤایرۆسەکە و هەندێکیشیان بەهۆی برسێتییەوە مردوون. "