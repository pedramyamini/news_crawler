رۆژی دووشەممە ١٤ - ٠٢ - ٢٠٢٢، نەبەز عەبدولحەمید، قایمقامی هەولێر رایگەیاند، لە ئەمڕۆوە هەڵمەتەکەیان دەستپێکردووە و رۆژانی داهاتووش بەردەوامیی پێدەدەن.  هەڵمەتەکە لەلایەن لیژنەی رووبەڕووبوونەوەی زێدەڕۆیی قایمقامیەتی هەولێرەوە دەستیپێکردووە و لەلایەن قایمقامەوە سەرپەرشتی دەکرێت.  نەبەز عەبدولحەمید، قایمقامی هەولێر بە تۆڕی میدیایی رووداوی راگەیاند، "بڕێکی باش" کارەبای زێدەڕۆیان بڕیوە و چاوپۆشی لە هیچ کەسێک ناکەن. قایمقامی هەولێر ئاماژەی بەوەش کردووە، "تیمەکان ئەرکی خۆیان بەبێ جیاوازی بەجێ دەگەیێنن".  هەڵمەتەکەی ئەمڕۆ لە گەڕەکی بەختیاری بەڕێوەچوو، بە گوتەی پەیامنێری رووداویش، کارەبای ماڵی چەند بەرپرسێک لە هەڵمەتەکەدا بڕاوە؛ لە تۆڕە کۆمەڵایەتییەکان دەنگۆی ئەوە بڵاوبووەتەوە کە یەکێک لەو کەسانەی کارەباکەی بڕاوە شێخ جەعفەر شێخ مستەفا، جێگری سەرۆکی هەرێمی کوردستانە، بەڵام نووسینگەی میدیایی ناوبراو لە روونکردنەوەیەکدا ئەوەی رەتکردووەتەوە.  لە روونکردنەوەکەی نووسینگەی میدیایی جێگری سەرۆکی هەرێمی کوردستاندا هاتووە، "بەپێی روونکرنەوەیەک لە قایقامیەتی قەزای ناوەندی هەولێرەوە، ئەو هەواڵەی کە ئەمڕۆ لە کۆمەڵێک پەیجی ناو فەیسبووک بڵاوکراوەتەوە، کە خانووەکەی بەڕێز شێخ جەعفەر شێخ مستەفا، جێگری سەرۆکی هەرێم کارەبای سەرپێچیی راکێشاوە و لەلایەن تیمەکانی بڕینی کارەبای سەرپێچییەوە کارەباکەیان بڕدراوە، دوورە لە راستییەوە و هیچ پەیوەندییەکی بە بەڕێزیانەوە نییە".  بەپێی روونکردنەوەکە، "خانووەکان [کە کارەبایان بڕاوە] سەر بە وەزارەتی پێشمەرگەن، بۆیە ئێمە سەرلەبەری ئەو تۆمەتانە رەتدەکەینەوە و بەڕێز جێگری سەرۆک لە ساڵی ٢٠١٤ وە لەم خانووانە بەرپرسیار نییە، بەڵکو سەر بە وەزارەتی پێشمەرگەن".  بەگوێرەی ئامارەکانی وەزارەتی کارەبای هەرێمی کوردستان، لەم وەرزەدا خواست لەسەر کارەبا نزیكەی ٧٠٠٠ مێگاواتە، بەڵام بەرهەمهێنانی كارەبا نزیكەی سێ هەزار و ٧٠٠ مێگاواتە و ئەوەش وایکردووە، پێدانی کاژێرەکانی کارەبا کەمبێتەوە.  هێڤیدار ئەحمەد، جێگری سەرۆكی لیژنەی دارایی لە پەرلەمانی كوردستان دەڵێت، " ٣٦ % ی کارەبای هەرێمی کوردستان دەدزرێت".