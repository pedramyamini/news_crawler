رۆژی سێشەممە ٢٥ - ١ - ٢٠٢٢، هێمن عەلائەدین، بەڕێوەبەری نووسینگەی دادوەر جاسم جەزا، بە تۆڕی میدیایی رووداوی راگەیاند، ئەمڕۆ شاندێکی پۆلیسی سلێمانی سەردانی دادگەی سلێمانییان کردووە و لەگەڵ دادوەر جاسم جەزا کۆبوونەتەوە.  هێمن عەلائەدین، گوتی، "بۆ خێرا راپەڕاندنی داواکان، عەمید ئاسۆ تەها پۆلیسی سلێمانی داوایان لە سەرۆکی دادگە کرد، کە بەگوێرەی توانا هەوڵبدرێت ژمارەی دادوەر و لێکۆڵەری دادی لە بنکەکانی پۆلیس زیاد بکرێت، چونکە کەمی دادوەری لێكۆڵینەوە و لێکۆڵەری دادوەری و زۆریی ژمارەی داواکان بوونەتە هۆی خاو بەڕێوەچوونی پڕۆسەی لێکۆڵینەوە لە بنکەکانی پۆلیس".  سەبارەت بە وەڵامی دادوەر، هێمن عەلائەدین دەڵێت، ماوەیەکە لەگەڵ ئەنجوومەنی دادوەری هەرێمی کوردستان بۆ ئەو مەبەستە لەسەرخەتن و کار لەسەر ئەوەدەکەن، ژمارەیەک یاریدەدەری دادوەر بکەنە لێکۆڵەریی دادی، بەڵام هێشتا کارەکانیان تەواو نەکراون.  بەڕێوەبەری نووسینگەی سەرۆکی دادگەی تێهەڵچونەوەی ناوچەی سلێمانی، ئاماژەی بەوەدا بەشێکی دیکەی کۆبوونەوەکە تایبەت بووە بە گفتوگۆکردنی رێکارەکانی رادەستکردنەوەی ئەو تۆمەتبارانەی کە لە دادگەکانی نێوەڕاست و باشووری عێراق فەرمانی گرتنیان هەیە و لە هەرێمی کوردستان دەستگیردەکرێن. گوتیشی، "سەرۆکی دادگە رایگەیاند، کە بەپێی رێنمایی ئەنجومەنی دادوەری هەرێمی کوردستان و لیژنەی هەماهەنگی دادوەری نێوان هەرێمی کوردستان و عێراق، ئەو تۆمەتبارانە پێویستە لە رێگەی دادگەی لێکۆڵینەوەی چەمچەماڵەوە رەوانەی پارێزگاکانی ناوەڕاست و باشووری عێراق بکرێنەوە".