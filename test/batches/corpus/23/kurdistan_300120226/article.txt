تەحسین سەعدوڵڵا، بەڕێوەبەری ئاوی سۆران بە رادیۆی رووداوی راگەیاند، "رۆژی هەینی لەلایەن چەند هاووڵاتییەکەوە لە گەڕەکە جیاوازەکانی سۆرانەوە ئاگادار کراینەوە کە بۆنی نەوت لە ئاوەکەیان دێت. ئێمەیش دەستبەجێ بەدوایدا چووین و لێمان کۆڵیەوە. ئەوە بوو رۆژی شەممە ئاوی هەموو سۆرانمان راگرت و تاوەکو ئێستا هیچ ئاومان بەرنەداوەتەوە. "  بەڕێوەبەری ئاوی سۆران ئاماژەی بەوە دا، دوو تیمیان پێکهێناوە، یەکێکیان بۆ پاککردنەوەی پرۆژەکە و عەمباراوەکان، تیمێکیش بۆ ئەوەی لە هۆکاری ئەو تامگۆڕانە بکۆڵێتەوە و، تاوەکو ئێستایش بە تەواوەتی لە هۆکارەکەی دڵنیا نین.   سەرچاوەی ئاوی خواردنەوەی سۆران ئاوی بێخاڵە. رۆژی پێنجشەممە ٢٠٢٢/٠١/٢٧ لە سنووری ئیدارەی سۆران بارانێکی زۆر باری و بووە هۆی زیادبوونی ئاوی بێخاڵ. دوای ئەوە بۆنی ئاوی تۆڕی ئاوی نیشتمانی گۆڕا.  تەحسین سەعدوڵڵا گوتی: "پێنجشەممە بارانێکی زۆر باری؛ ئاوی بێخاڵ لە ماوەیەکی کەمدا زیاد و کەمی کردەوە، چونکە سەرچاوەیەکی ئاوی خواردنەوەمان ئاوی بێخاڵە. لەو بڕوایەداین چینێکی جیۆلۆجی وەک چینێکی نەوتی تێکەڵی ئاوەکە بووبێت، بەڵام ئێستا نەماوە، ئەوە ئەگەرێکە. ئەگەری دووەمیش ئەوەیە کە هاوکات بەفر و بارانی زۆر باریوە و لافاوێک لە بێخاڵەوە هاتووە و بە تەنیشت سەرچاوەی ئاوی ئێمەدا تێپەڕیوە و بەمەیش جۆرێک ماددەی نەوتیی تێکەڵی بووبێت کە ئێستا خەریکین لەمە دەکۆڵینەوە. ئەگەری سێیەمیش ئەوەیە کە کەسێک بە ئەنقەست ئەوەی کردبێت. ئێمە کامێرای چاودێریمان هەیە و سەیریان دەکەین کە تاوەکو ئێستا هیچمان بۆ دەرنەکەوتووە. "  ئەو بەڕێوەبەرە ئەوەی خستەڕوو کە ئەوان لە رۆژی شەممەوە هەر خەریکی خاوێنکردنەوەی حەوز و عەمباراوەکانن. هاوکات نموونەی ئاویان بۆ پشکنین لە پرۆژەی بێخاڵ وەرگرتووە.  تەحسین سەعدوڵڵا گوتی: "نموونەی ئاوەکە بۆ تاقیگەی ئیفرازی هەولێر دەبەم بۆ ئەوەی بیپشکنین و لێی دڵنیا ببینەوە. ئێمە دەمانەوێت لە تاقیگەدا دڵنیا ببینەوە، ئینجا بەری دەدەینەوە. "  گوتیشی: "ئەمڕۆ وەڵامێک وەردەگرین و ئەگەر لە پشکنینەکەی دڵنیا بووین و زانیمان هیچ کێشەیەکی نەماوە، بۆ ئێوارە دەست بە بەردانەوەی ئاو دەکەین، ئەگەرنا دەکەوێتە دووشەممە. "  بەڕێوەبەری ئاوی سۆران ئاماژەی بەوە دا کە لە تاقیگەی خۆیان چەند پشکنینێکیان بۆ ئاوەکە کردووە و بۆیان دەرکەوتووە بۆ شۆردنی شتومەک کێشەی نییە، تەنیا ئەوەیە لە کاتی خواردنەوەدا جۆرە بۆنێکی وەک بۆنی نەوتی هەیە و ئەو بۆنەیە کێشەی بۆ دروست کردووە، ئەگینا لە رووی کانزاکانی ناو ئاوەوە هیچ کێشەیەکی نییە.   بە گوتەی تەحسین سەعدوڵڵا، ئەو پرۆژەیەی ئاوی سۆران لە ساڵی ٢٠٠٩ وە زۆر بە باشی کار دەکات و ئەوە یەکەم جارە شتێکی وا تێیدا رووبدات.