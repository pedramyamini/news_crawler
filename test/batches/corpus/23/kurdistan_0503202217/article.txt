د. دڵسۆز مەلشێر، سەرۆکی لیژنەی بەدوادچوونی ئارایشتگە و سەنتەرەکانی جوانکاری لە سەندیکای پزیشکانی دهۆک بە رادیۆی رووداوی راگەیاند: "سەردانی نزیکەی ١٥ ئارایشتگەمان کردووە. هەروەها چووینەتە ئەو شوێنانەیشی لەژێر سەرپەرشتیی پزیشکدا لەیزەر بەکاردەهێنن. "  سەرۆکی لیژنەی بەدوادچوونی ئارایشتگە و سەنتەرەکانی جوانکاری لە سەندیکای پزیشکانی دهۆک گوتیشی: "دوو کەسمان داونەتە دادگە و شوێنەکانیشیانمان داخستوون. ئەوانە خۆیان وەکو پزیشک ناساندبوو. یەکێکیان لە دهۆک بوو و ئەوی دیکەیان لە هەولێر و دهۆک کاری دەکرد و لە هەولێر دراوەتە دادگە. "  د. دڵسۆز مەلشێر ئاماژەی بەوە دا، یەکێک لەو دوو کەسە بەر لەوەی بدرێتە دادگە کە شوێنەکەیشی داخراوە، ئافرەتێک تەلەفۆنی بۆ کردووە، پێیگوتووە "دێم لە ماڵەوە فیلەر و بۆتۆکست بۆ دەکەم. "   لیژنەی بەدوادچوونی ئارایشتگە و سەنتەرەکانی جوانکاری لە سەندیکای پزیشکانی دهۆک لەسەر داخوازیی خەڵک و پزیشکانی پێست دروستکراوە. دروستکردنی ئەو لیژنەیە لەبەر ئەوەیە کە پێشتر ئارایشتگەکان تەنیا کاریان ئەوە بووە ئارایشت بکەن، بەڵام ئێستا بەشێکیان هەندێک کاری دیکەی وەکو دانانی فیلەر و بۆتۆکسیش دەکەن.   کچێکی دهۆکی کە روخساری بە نەشتەرگەریی جوانکاریی تێکچووە و نەیویست ناوی ئاشکرا بکرێت بە رادیۆی رووداوی گوت: "پێنج ساڵ پێش ئێستا لە زاخۆ نەشتەرگەریی جوانکاریی لووتم کرد. ئەو پێینەگوتم کە دەتەوێت چۆن بێت و چی لێبکەم. دواتر هەستم کرد لووتم زیاتر خوار بووە و هەناسەم تەنگ دەبوو. "  ئەو کچە باسی لەوەش کرد، دوای نەشتەرگەرییەکە رۆژ بە رۆژ لە رووی دەروونییە دۆخی تێکدەچوو و وایلێهاتووە کە چووەتە دەرەوەی وڵات و پارەیەکی زۆری خەرجکردووە بۆ ئەوەی باش ببێتەوە. هەروەها گوتیشی: "ئەوە هەر کێشەی من نییە، کێشەی زۆرینەی ئەو کچانەیە کە لای ئەو پزیشکە نەشتەرگەریی لووتیان کردووە. ئەگەر سەیریان بکەیت هەموویان لووتیان تێکچووە و دوای ئەوە یەک - دوو جاری دیکە لای پزیشکی دیکە نەشتەرگەرییان کردووەتەوە. "  د. دڵسۆز مەلشێر، سەرۆکی لیژنەی بەدوادچوونی ئارایشتگە و سەنتەرەکانی جوانکاری لە سەندیکای پزیشکانی دهۆک دەڵێت: "ئێستا هەندێک ئارایشتگە فێر بوون ناوەکەیان لە ئارایشتەگەوە بۆ سەنتەری جوانکاری دەگۆڕن، لە کاتێکدا سەنتەری جوانکاری دەبێت پزیشکی پسپۆڕی تێدا بێت و هەر کارێکی تێدا بکرێت لەژێر سەرپەرشتیی ئەودا بێت. "  سەندیکای پزیشکانی دهۆک نزیکەی دوو مانگە لیژنەیەکی تایبەتی بۆ چاودێریکردنی سەنتەرەکانی جوانکاری و ئارایشتگەکان پێکهێناوە. بە گوتەی د. دڵسۆز، تاوەکو ئێستا هەشت ئارایشتگەیان داخستووە کە پابەندی رێنماییەکان نەبوون و یەکێکیان ئامێری لەیزەری هەبووە بەبێ ئەوەی لەژێر سەرپەرشتیی پزیشکدا بەکاریبهێنێت، هەیشیانبووە فیلەر و بۆتۆکسیان کردووە.