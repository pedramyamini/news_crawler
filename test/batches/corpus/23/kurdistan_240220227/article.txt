ئەمڕۆ پێنجشەممە ٢٤ - ٠٢ - ٢٠٢٢ قوباد تاڵەبانی، سەرپەرشتیاری مەكتەبی سكرتاییەتی مام جەلال راگەیێندراوێکی بڵاوکردەوە و ئاماژەی بەوەکرد، دیداری یەکێتی سازدەکەین و بە پەرۆشییەوە دەستمان داوەتێ و مەبەستمانە لە فراوانترین و بەرزترین ئاستدا سەرپێی بخەین، لەم روانگەوە دەبێتە دیداری خەمخۆری و هەوڵی یەكێتییانەیە بۆ نوێبوونەوە و چاكسازی و بەهێزكردنی پێگەی یەكێتییە لە هەموو ئاستەكان.  قوباد تاڵەبانی دەڵێت: "راستە لە كۆنگرەی چوار كە ناوی (كۆنگرەی نوێبوونەوە) بوو، گۆڕانكاری و نوێبوونەوە لە پێكهاتە و هەندێک لە كاراكتەرەكان كرا، بەڵام بەداخەوە لەبەر چەندین هۆ، كۆنگرەی چواریش نەبووە هۆی نوێبوونەوەیەكی جەوهەری و راستەقینە لە فكر و دیدی سیاسیمان بۆ ئایندە و دواڕۆژی  یەكێتی و وڵاتەكەمان، بۆیە پێویستە ئەم دیدارە نوێبوونەوەی جەوهەری و راستەقینە بكاتە ئەركی سەرەكی خۆی و پەرەی پێبدا، ئەم ئەركەش بەلای منەوە چەند حیزبییە ئەوەندەش نیشتیمانی و ئەخلاقییە. چونكە بوونی یەكێتییەكی بەهێز گەرەنتی پاراستنی ئازادییەكان و بەدیهێنانی خواستی كۆمەڵانی خەڵكە، كە ئەوەش نیشانەی وەفاو پێزانینە بۆ خەباتی شەهیدان و ئەوانەی لە رابڕدووی خەباتی یەكێتی و كوردایەتیدا رەنجیان داوە و ماندووبوون".  لەبارەی دیداری یەکێتی، قوباد تاڵەبانی زیاتر دەڵێت: "لەم چواچێوەیەدا (دیداری یەكێتی) دەیەوێ چەندین تەوەری جێی بایەخی ئێستا و ئایندەی حیزبەكەمان، پێداویستی و كێشە و پێشهاتەكانی كۆمەڵگەكەمان، ئەزموونی سیاسیی گەلەكەمان تاوتوێ بكات، چونكە پێشهات و گۆڕانكارییەكانی كۆمەڵگە و سەردەم، لە ئاستی كوردستان و دەرەوەشدا ئەم هەوڵ و كۆششە تازەیە دەخوازێت. پێویستمان بەوەیە لەهەموو سێكتەرەكاندا، دیدی نوێ و دەسپێشخەری یەكێتییانە بێنینە كایەوە. "  سەرپەرشتیاری مەكتەبی سكرتارییەتی مام جەلال، نایشارێتەوە کە یەکێتیی تووشی چەندین کێشە و گرفت بووە و دەڵێ "با راشكاو بین و بەكراوەیی قسە بكەین، ئێمەی یەكێتی دەمێكە تووشی چەندین كێشە و گرفتی هەمەجۆر بووینەتەوە، كە زۆر جار باجی قورسمان لەسەری داوە، ئەگەر بۆ داهاتووش بە جیددی و دڵسۆزانە هەوڵی چارەسەر و تێپەڕاندنیان نەدەین، دوور نییە تووشی كێشە و گرفتی گەورەتر ببین".   قوباد تاڵەبانی هەروەها دەڵێت: "جگە لەوەش، دۆخی تازەی كۆمەڵگە و هەلومەرجی ئابووری و سیاسی و كۆمەڵایەتی نوێ، پرسیار و كێشە و ئەرك و پێداویستی نوێی هێناوەتە كایەوە، كە وا دەخوازێ دوودڵنەبین لە گفتوگۆ و راگۆڕینەوە بۆ دەستنیشانكردنی كەموكوڕییەكان و دۆزینەوەی چارەسەرەكان. بۆیە پێمانوایە دیالۆگ و گفتوگۆیەكی راشكاوانەی هەڤاڵانی یەكێتیی لەنێو خۆمان، هەم گیانی هەڤاڵێتیمان گەرموگوڕ دەكاتەوە و هەمیش جوانترین و بە كەڵكترین بیروباوەڕەكان دەخاتە خزمەت دەستپێكردنەوەیەكی نوێی تێكۆشانمان".