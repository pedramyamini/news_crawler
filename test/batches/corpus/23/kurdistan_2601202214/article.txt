لە نووسراوەکەی وەزارەتی داراییدا کە لە ٢٥ - ١ - ٢٠٢٢ دەرچووە، تێیدا هاتووە: "پاڵپشت بە ماددەی ٣ - یەکەم - ٢ ' لە یاسای چاکسازی لە مووچە، دەرماڵە، بەخشین، ئیمتیازاتەکان و خانەنشینی لە هەرێمی کوردستان ژمارە ٢ی ساڵی ٢٠٢٠ و بڕیاری ئەنجوومەنی وەزیران ژمارە ٨٤ لە ٢ - ١٢ - ٢٠٢٠، پاڵپشت بە یاسای ژمارە ٨ی ساڵی ٢٠٢١ یاسای هەموارکردنەوەی یاسای ماف و ئیمتیازاتەکانی کەمئەندام و خاوەن پێداویستی تایبەت ژمارە ٢٢ی ساڵی ٢٠١١ بڕیاردرا بە:  ١ - دیاریکردنی مافی (دەرماڵەی لەبری کەمئەندامی) بە رێژەی ٥٠ % لە مووچەی بنەڕەتی کەمئەندامی فەرمانبەر، بە مەرجێک لە ١٠٠ هەزار دینار تێپەڕ نەکات.  ٢ - دەرماڵەی هاتوو لە بڕگەی ١ی سەرەوە بەپێی رێژەی کەمئەندامی دیاری دەکرێت لەلایەن لیژنەیەکی پزیشکی پسپۆڕەوە بەگوێرەی پێوەرەکانی ئەو رێنماییەی وەزارەتی کار و کاروباری کۆمەڵایەتی، بە هاوئاهەنگی وەزارەتی تەندروستی بۆ ئەم مەبەستە دەریدەکات لەبەر رۆشنایی یاسای ماف و ئیمتیازاتی کەمئەندام و خاوەن پێداویستی تایبەت لە هەرێمی کوردستان - عێڕاق ٢٢ی ساڵی ٢٠١٧.  ٣ - لە کاتی خانەنشینکردنی فەرمانبەری کەمئەندام بڕی ١٠٠ هەزار دینار وەکو هاوکاری خەرجدەکرێت بۆ کەمئەندامی خانەنشینکرا و لە بەڕێوەبەرایەتیی تۆڕی پاراستنی کۆمەڵایەتی.  ٤ - راسپاردنی فەرمانگە تەکنەلۆژیای زانیاری لە سەرۆکایەتی ئەنجوومەنی وەزیران بۆ پێشکەشکردنی ئاسانکاری تەکنیکی لە چوارچێوەی پڕۆگرامی تۆماری بایۆمەتری مووچەخۆران تایبەت بە سەرجەم وەزارەت و دەستە و لایەنەکانی نەبەستراو بە وەزارەت، بە مەبەستی دەستنیشانکردنی ئەو فەرمانبەرانەی بەخشین وەردەگرن لە لیستی کەمئەندام و خاوەن پێداویستی تایبەت، تاوەکو بارودۆخیان بگونجێندرێت لەگەڵ بڕگەکانی ئەم بڕیارە.  ٥ - ئەم رێنماییە لە رێککەوتی بڵاوکردنەوەی بڕیاری ئەنجوومەنی وەزیران ژمارە ٨٤ی ساڵی ٢٠٢٠، لە رۆژنامەی وەقائیعی کوردستان جێبەجێدەکرێت.  ئاریان ئەحمەد، گوتەبێژی وەزارەتی كار و كاروباری کۆمەڵایەتی هەرێمی کوردستان، بە تۆڕی میدیایی رووداوی راگەیاند، "لە کاتی چاکسازی لە مووچەدا، کۆمەڵێک لە نڤیشکان مووچەکانیان بڕا، چونکە دووجار بایۆمەترییان کردبوو، جارێک بۆ نڤیشکی و جارێکیش بۆ فەرمانبەری، یان هەندێکیان مووچەی وەرەسەیان هەبوو، ئەم بڕیارە مووچەکەیان بۆ دەگەڕێنێتەوە".  گوتەبێژی وەزارەتی کۆمەڵایەتی روونیکردەوە، کە ئەوانەی مووچەی نڤیشکانیان بڕاوە، دەخرێتە سەر ئەو مووچەیە یان مووچەی خانەنشینی کە هەیەتی. گوتیشی: "بۆ نموونە، ئەگەر خانەنشینێک مووچەی کەمئەندامی بڕابێت، وەکو کەمئەندام مووچەی پێنادرێتەوە، بەڵام پارەی مووچەی کەمئەندامییەکەی دەخرێتەسەر مووچە بنەڕەتییەکەی خانەنشینی، یان فەرمانبەری، یان وەرگرتنی مووچە وەرەسییەکەی".