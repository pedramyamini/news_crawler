عەدنان ئەحمەد، سەرپەرشتیاری پرۆژەی کوردستانە بۆ بەخێوکردنی گۆلک و بە رووداوی گوت، "کیلۆی بە پێنج هەزار و ٢٥٠ تاوەکو پێنج هەزار و ٤٠٠ دینار دەدەین بە گۆشتفرۆشەکان، ئەوانیش تاوەکو سەری دەبڕن و ئامادەی دەکەن، کیلۆی بە نۆ هەزار تاوەکو نۆ هەزار و ٥٠٠ دینار دەدەنەوە بە دوکانداران. دوکاندارانیش کیلۆی بە ١٤ بۆ ١٥ هەزار دەفرۆشن بە خەڵک. "  ساڵی رابردوو تەنیا ١٣ پرۆژەی بەخێوکردنی گۆلک لە دهۆک هەبوون، بەڵام ئەمساڵ ژمارەکە بۆ ٢٤ پرۆژە بەرز بوونەتەوە. ئەو پرۆژانە توانای بەخێوکردنی ٤٣ هەزار و ٦٧٠ گۆلکیان هەن.  دهۆک رۆژانە پێویستی بە ٦٤ تۆن گۆشتی سوور هەیە، ئەو پرۆژانەی بەخێوکردنی گۆلک کە لە دهۆک هەن ٥٤ % ـی پێداویستی نێوخۆیی پارێزگاکە دابین دەکەن و ئەویدیکەش هاوردە دەکرێت. سێ جۆر گۆشتی سوور لە بازاڕەکانی دهۆکدا هەن؛ خۆماڵی، سووری و بەڕازیلی.  زەکی فەیسەل، گۆشتفرۆشە و باسی لەوە کرد، "گۆشتی خۆماڵی و بەرازیلی وەکو یەک خاوێنن، بەڵام گۆشتی سووری خەڵک گلەیی لەسەر هەیە و تامێکی ناخۆشی هەیە، چونکە ئالیکی خاوێنی نادرێتێ. "  لە ساڵی رابردوو ئەو پرۆژانەی گۆلکیان بە خێودەکرد، لە کاتی هێنانی گۆلک لە دەرەوەی کوردستان راستەوخۆ سەریان دەبڕی و هەناردەی بازاڕەکانیان دەکرد، بەڵام ئێستا دەبێت شەش مانگ بەخێوی بکەن ئینجا هەناردەی بازاڕەکانی بکەن، ئەوەش وایکردووە ژمارەی پرۆژەکانی بەخێوکردنی گۆلک لەو پارێزگایە زیاتر بێت.  رێدیر سدقی، بەڕێوەبەری سامانی ئاژەڵ لە دهۆک ئاماژەی بەوە کرد، "هەر کەسێک پرۆژەی بەخێوکردنی گۆلکی هەبێت ئاسانکاریی تەواوی بۆ دەکەین، رێگەی پێدەدەین هەر جۆرە ئالیكێکی بیەوێت هاوردەی بکات، ئێمە خۆشمان ئالیکی گەنممان بەسەر ئەوان دابەشکردووە. "  چاوەڕێدەکرێت بۆ ساڵانی داهاتوو پرۆژەی بەخێوکردنی گۆلک لە دهۆک زیاتر بێت، ٨٠ مامەڵەی دیکە بۆ کردنەوەی پرۆژەی نوێ لە لای بەڕێوەبەرایەتیی سامانی ئاژەڵی دهۆکن، دوای تەواوبوونی رێکارە یاساییەکانیان پرۆژەکان دەکرێنەوە.