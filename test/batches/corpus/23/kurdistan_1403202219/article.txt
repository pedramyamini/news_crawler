رۆژی دووشەممە ١٤ی ئاداری ٢٠٢٢ مەسرور بارزانی، سەرۆکی حکومەتی هەرێمی کوردستان لەگەڵ مستەفا کازمی سەرۆکوەزیرانی عێراق و شاندی یاوەری کۆبووەوە.  بەپێی راگەیێندراوی حکومەتی هەرێمی کوردستان، لە کۆبوونەوەکەدا گفتوگۆ دەربارەی "هێرشی تیرۆریستی سەر شاری ھەولێر کرا و هەردوولا ھاوڕابوون لەسەر ئەوەی، ئەمە ھێرش و دەستدرێژییەکی ئاشکرایە بۆسەر سەروەریی عێراق".  سەرۆکی حکومەتی هەرێمی کوردستان جەختی لەوە کردووەتەوە، "هەرێمی کوردستان هەمیشە خوازیاری پەیوەندییەکی دۆستانە بووە لەگەڵ وڵاتانی دراوسێ لەسەر بنەمای رێزگرتنی هاوبەش، هێرش و پەلاماردانی هەولێریش دەستدرێژییە بۆ ئاسایش و سەقامگیریی عێراق".  وەکو لە راگەیێندراوی حکومەتی هەرێمی کوردستاندا هاتووە، "سەرۆکوەزیرانی عێراق ئاماژەی بەوە دا، ئەم هێرشە قبووڵکراو نییە و نامانەوێت خاکی عێراق ببێتە گۆڕەپانی ململانێ و ناکۆکیی وڵاتان".  لە تەوەرێکی دیکەی کۆبوونەوەکەدا، گفتوگۆ دەربارەی بڕیاری دادگەی فیدراڵی تایبەت بە کەرتی نەوت و گازی ھەرێمی کوردستان كرا و جەخت لە چارەسەرکردنی کێشەکان لەسەر بنەمای دەستوور کراوەتەوە.