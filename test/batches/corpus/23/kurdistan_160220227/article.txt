رۆژی چوارشەممە ١٦ - ٢ - ٢٠٢٢، جەنگی مەجید، سەرۆکی ئەنجوومەنی بەنزینخانەکانی هەولێر، بە تۆڕی میدیایی رووداوی راگەیاند، نرخی بەنزین بەرزبووەتەوە و لیترێک نۆرماڵ گەیشتووەتە ٩٢٥ دینار، هەروەها نرخی بەنزینی موحەسەن بووەتە ١,١٠٠ دینار، سوپەریش بە ١,٢٠٠ دینارە.  سەبارەت بە هۆکاری بەرزبوونەوەی نرخی بەنزین، سەرۆکی ئەنجوومەنی بەنزینخانەکانی هەولێر، گوتی: "بەرزبوونەوەی نرخی جیهانیی نەوت، هۆکاری سەرەکییە بۆ گرانبوونی بەنزین، بۆیە بێ جیاوازیی لە هەرێمی کوردستان نرخەکەی بەرز بووەتەوە".  هەروەها ئەمڕۆ چوارشەممە، بەهمەن شێخ قادر، گوتەبێژی بەنزینخانەکانی سلێمانی، بە تۆڕی میدیایی رووداوی گوت: "جارێکی دیکە نرخی بەنزین ٢٥ دیناری چووەسەر و لیترێک نۆرماڵ ٩٠٠ دینارە، موحەسەن ١٠٠٠ دینار و سوپەریش ١,٠٧٠ دینارە".  گوتەبێژی بەنزینخانەکانی سلێمانیش دەڵێت هۆکارەکەی بەرزبوونەوەی نرخی نەوتە لە جیهاندا. گوتیشی: "بەگوێرەی بۆرسەی جیهانیش نرخی بەنزین بەرزنەبووەتەوە، ئەگەر بەنزینی عێراق نەبووایە زۆر گرانتر دەبوو".  جگە لە بەنزینی نێوخۆ و عێراق، لە ئێران و تورکیاشەوە بەنزین هاوردەی هەرێمی کوردستان دەکرێت.