بەرەبەیانی رۆژی شەممە ١٩ - ٠٢ - ٢٠٢٢ شنیار هونەری ٢١ ساڵ بە گڕی ئاگرەوە لە ماڵەکەی خۆیەوە هەڵات و هانای بۆ دراوسێکانی برد تاوەکو ئاگرەکەی جەستەی بکوژێننەوە. دوای کوژاندنەوەی ئاگرەکەش بە دراوسێکان و خەسویی گوتووە، "هاوژینەکەم سووتاندمی".  بەیانیی ئەمڕۆ چوارشەممە کاژێر ٠٨: ٥٠ خولەک شنیار، بەهۆی زۆریی رێژەی سووتاوییەکەیەوە گیانی لەدەستدا.   نێچیرڤان بارزانی، سەرۆکی هەرێمی کوردستان لە پەیامێکدا لەبارەی ئەو رووداوە گوتی "ئه‌وپه‌ڕى هاوسۆزى و هاوخه‌ميم له‌گه‌ڵ دايكوباوك و خانه‌واده و كه‌سوكارى خاتوو شنيارى خوالێخۆشبووى دايكى دوو منداڵى ساوا ده‌رده‌بڕم، سه‌ره‌خۆشييان لێده‌كه‌م و دڵنه‌وايى و ئارامييان بۆ ده‌خوازم. "  سەرۆکی هەرێمی کوردستان دووپاتیده‌كاتەوە كه وه‌ك هه‌ميشه و تا كۆتايى به‌ره‌نگارى ديارده‌ى قێزه‌وه‌نى تووندوتيژيى خێزانى ده‌بنه‌وه و به هه‌موو شێوه‌يه‌ك سه‌ركۆنه‌ى ژنكوژى و سه‌ركوتكردن و ئازاردانى ئافره‌تان ده‌كه‌ن به هه‌ر به‌هانه‌يه‌ك بێت.  نێچیرڤان بارزانی، سەرۆکی هەرێمی کوردستان دڵنیایی دەدات كه "تاوانباران رووبه‌ڕووى ياسا ده‌بنه‌وه و هه‌موو داموده‌زگە په‌يوه‌نداره‌كانى هه‌رێمى كوردستان به گوڕتر رووبه‌ڕووى ئه‌و كولتووره دواكه‌وتووه ده‌بنه‌وه. "  دەقی په‌يامى سه‌رۆكى هه‌رێمى كوردستان لەبارەی تاوانى كوشتنى خاتوو شنيار  له كاتێكدا ئه‌وپه‌ڕى هاوسۆزى و هاوخه‌ميم له‌گه‌ڵ دايكوباوك و خانه‌واده و كه‌سوكارى خاتوو شنيارى خوالێخۆشبووى دايكى دوو منداڵى ساوا ده‌رده‌بڕم، سه‌ره‌خۆشييان لێده‌كه‌م و دڵنه‌وايى و ئارامييان بۆ ده‌خوازم، دووپاتى ده‌كه‌مه‌وه كه وه‌ك هه‌ميشه و تا كۆتايى به‌ره‌نگارى ديارده‌ى قێزه‌وه‌نى توندوتيژيى خێزانى ده‌بينه‌وه و به هه‌موو شێوه‌يه‌ك سه‌ركۆنه‌ى ژنكوژى و سه‌ركوتكردن و ئازاردانى ئافره‌تان ده‌كه‌ين به هه‌ر به‌هانه‌يه‌ك بێت.  هه‌موو لايه‌ك دڵنيا ده‌كه‌ينه‌وه كه تاوانباران ڕووبه‌ڕووى ياسا ده‌بنه‌وه و هه‌موو داموده‌زگا په‌يوه‌نداره‌كانى هه‌رێمى كوردستان به گوڕتر ڕووبه‌ڕووى ئه‌و كولتووره دواكه‌وتووه ده‌بنه‌وه. به‌داخه‌وه ئاماره‌كانى ژنكوژى و توندوتيژى به‌رامبه‌ر ئافره‌تان به هه‌موو جۆره‌كانييه‌وه، هێشتا مايه‌ى نيگه‌رانييه‌كى گه‌وره‌ن و ناو و ناوبانگى هه‌رێمى كوردستان و كۆمه‌ڵگه له‌كه‌دار ده‌كه‌ن، بۆيه به‌رپرساريه‌تى ده‌خه‌نه ئه‌ستۆى هه‌موومان.  هه‌موو دامه‌زراوه و ده‌زگا فه‌رمييه‌كان و كۆمه‌ڵگه و مامۆستايانى ئاينى و ڕێكخراوه مه‌ده‌نييه‌كان و ميديا، به‌رپرسياريه‌تيى هاوبه‌شمان هه‌يه كه به‌رده‌وام بين و پێكه‌وه كار بكه‌ين بۆ بنه‌بڕكردن و نه‌هێشتنى ئه‌و كولتووره دواكه‌وتووه و بره‌ودان به هۆشيارى و گيانى لێبورده‌يى و ناتوندوتيژى، تا دووباره‌بوونه‌ى به‌رده‌وامى ئه‌م تاوانه دڕندانه و ئه‌و چيرۆك و به‌سه‌رهاته سامناكانه ئيتر كۆتايييان بێت و ببڕێنه‌وه و چيتر ژنان و كچانى كۆمه‌ڵگه‌ى كوردستانى، نه‌بنه قوربانيى ئه‌و په‌تا كۆمه‌ڵايه‌تييه.  خواى مه‌زن گيانى خاتوو شنيار به به‌زه‌يى و ميهره‌بانيى خۆى شاد بكات و دڵنه‌وايى به خانه‌واده‌كه‌ى ببه‌خشێت.