پرۆژە بڕیارەکە دوای ئەوە هات ٩ی ئەم مانگە، کریستینە لامبغێشت، وەزیری بەرگریی ئەڵمانیا سەردانی هەولێری کرد و لەگەڵ سەرۆکی هەرێمی کوردستان کۆبووەوە و دواتر هێزەکانی وڵاتەکەی لە هەولێر بەسەرکردەوە.  وەزیری بەرگریی ئەڵمانیا بە رووداوی راگەیاند، وڵاتەکەی بەردەوام دەبێت لە پاڵپشتیکردن لە هەوڵەکانی رێگریکردن لە سەرهەڵدانەوەی داعش، ئەوەش لە چوارچێوەی هاوپەیمانیی نێودەوڵەتی دژی داعش.  کریستینە لامبغێشت، وەزیری بەرگریی ئەڵمانیا رایگەیاند، "بە مەبەستەوە ئەم سەردانەم بەم شێوەیە هەڵبژارد، چونکە پێویستە روون بین کە شەڕی دژی داعش و شەڕی دژی تیرۆر شەڕێکی پەیوەندیدار نییە تەنیا بە هەرێمێکەوە. بەو جۆرە نییە کە ئەو شەڕە لێرە بکرێت و ئیدی پەیوەندیی بە ئێمەوە لە ئەوروپا و ئەڵمانیا نەبێت، بەڵکو دۆخەکە پێچەوانەیە؛ ئەمەش بۆ من گرنگ بوو روونی بکەمەوە. ئێمە ئاگادارین چ کارێکی گەورە لێرە ئەنجامدەدرێت، بەڵام دەبێت بەشداربین و پشتگیریکەر بین، چونکە ئەم شەڕە پەیوەندیی بە ئێمەش هەیە".  ئەگەر ئەمڕۆ پەرلەمانی ئەڵمانیا پێشنیازەکە پەسند بکات، ئەوا لە نۆ مانگی داهاتوودا ٥٠٠ سەرباز و راوێژکاری ئەڵمانی مەشق و راهێنان بە پێشمەرگە و هێزە ئەمنییە عێراقییەکان دەکەن و راوێژیان پێدەدەن؛ بەشی هەرە زۆری ئەو ژمارەیەش لە هەرێمی کوردستانن و ٧٢.٩ ملیۆن یۆرۆ بۆ خەرجییەکانیان تەرخان دەکرێت.  هاوکاریی ئەڵمانیا بۆ پێشمەرگە و هێزە ئەمنییەکانی عێراق لە ساڵی ٢٠١٤ دوای هێرشی داعش بۆسەر باشووری کوردستان دەستیپێکرد.  ئەڵمانیا لەو کاتەوە لە رێگەی دابینکردنی چەک، راوێژی سەربازی، پاڵپشتیی ئاسمانی و هەواڵگرییەوە یارمەتیی پێشکێش کردووە و لە هەوڵەکانی چاکسازیی پێشمەرگەشدا بەشدارە.  جەمال ئیمینکی، سوپاسالاری وەزارەتی پێشمەرگە بە رووداوی راگەیاند، "وڵاتی ئەڵمانیا کاریگەرییەکی زۆری هەبووە، بوون و پشتیوانیی ئەوان بۆ هێزی پێشمەرگە لە شەڕی دژی تیرۆریستانی داعش لەڕووی چەک و لەڕووی راهێنان و دەوراتەوە [گرنگ بووە]، هەروەها ئەڵمانیا لەگەڵ وەزارەتی پێشمەرگە نەخۆشخانەیەکی بۆ پێشمەرگە کردووەتەوە و کەوتووەتە واری جێبەجێکردنەوە و بەردەوام بەدواداچوونی لەلایەن ئەڵمانیاوە بۆ دەکرێت بۆ چارەسەری کەموکوڕی و دابینکردنی پێداویستییەکانی".  هاوکات بە پەسندکردنی پرۆژە بڕیارەکە لەلایەن پەرلەمانی ئەڵمانیاوە، ئەرکی هێزەکانی ئەو وڵاتە لە سووریا و رۆژئاوای کوردستان کۆتایی دێت و چیدیکە فڕۆکەکانی لەو ناوچەیە ئۆپەراسیۆن ئەنجام نادەن.