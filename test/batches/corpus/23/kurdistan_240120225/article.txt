لە ناوەندی خلیسکێنەی شارۆچکەی پولوورە لە پارێزگای دێرسیمی باکووری کوردستان، لە ئێستاوە گەشتیاران شوێنیان بۆ مانەوە لە پشووی نیوەی ساڵ گرتووە. فەرهاد ئاڵای، بەڕێوەبەری ناوەندی وەرزش و لاوانی پولوور دەڵێت: "بۆ پشووی نیوەی ساڵ تەواوی بلیتەکان فرۆشراون و سەتا سەتی شوێنەکانمان گیراون. هەروەها شوێنی خلیسکێنەمان قەرەباڵخە. لە ماوەی پشووی نیوەی ساڵدا پلانمان وایە پێشوازی لە ١٣ تاوەکو ١٥ هەزار گەشتیار بکەین. "  ئەو ناوەندە ماوەی حەوت ساڵە کراوەتەوە، لەو ماوەیەدا گەشتیارێکی زۆر روویان تێکردووە کە ژمارەیەکی زۆریان بیانی بوون.  زۆربەی ئەو گەشتیارانەی سەردانی ئەو ناوچەیە دەکەن لە خارپێت، ئامەد، ئیستەنبووڵ، ئەرزینجان، مەڵەتی و ئیزمیرەوە دێن. ئەوان دەڵێن، لەڕووی خەرجییەوە ناوەندی خلیسکێنەی شارۆچکەی پولوور هەرزانترە، لەکاتێکدا خاوەن هەمان تایبەتمەندیی ناوەندەکانی دیکەیە.  موسلیم بایراک، گەشتیارە و باس لەوە دەکات، "شوێنێکی خۆشە، تا رادەیەک بچووک و هەرزانیشە، بەراورد بە ناوەندەکانی دیکە، هەر زۆر هەرزانە. دەتوانین چای بخۆینەوە و خواردن بخۆین، لەو خوارەوە خواردنی خۆش هەیە. "  یاریزانانی خلیسکێنە کە پێشتر لە ناوەندەکانی دیکەی خلیسکێنە کاتیان بەسەردەبرد، دەڵێن؛ خلیسکێنە لە بناری چیای مونزور تام و چێژێکی دیکەی هەیە و گۆڕانکارییەکیشە.  عەلی خزر چەلیک، گەشتیارێکی دیکەیە و گوتی، "لەگەڵ بینینی دیمەنە جوانەکەی چیای مونزور، خلیسکێنە دەکەین. "  بەرپرسانی ناوچە گەشتیارییەکە دەڵێن، هەموو کارێکی پێویستیان کردووە بۆ ئەوەی ئەمساڵ لەو ناوەندەدا پاڵەوانێتیی نێودەوڵەتیش بەڕێوەبچێت.