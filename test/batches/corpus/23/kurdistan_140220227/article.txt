کرێکارانی شارەوانیی شاری مێهران رۆژانی شەممە و یەکشەممە دەستیان لە کار هەڵگرت و داوایان کرد مووچە و پارەی بیمەی چەند مانگی رابردوویان پێبدرێت. جگە لە مووچەکانیان، پارەی ٩ مانگی بیمەشیان وەرنەگرتووە.  عەلی عەباس شەفیعی، قایمقامی مێهران دەڵێت، "بابەتی پێنەدانی مووچەی کرێکارانی شارەوانی، تەنیا تایبەت بە شاری مێهران نییە و هەندێک شارەوانیی دیکەش چەندین مانگە مووچەی کرێکارەکانیان نەداوە".  قایمقامی مێهران ئاماژە بەوەش دەکات، "لایەنە پەیوەندیدارەکان لە هەوڵدان تاوەکو نەورۆز مووچەی کرێکارەکان بدەن".  بە گوتەی یەکێک لەو کرێکارانە، بەرپرسان نزیکەی دوو هەفتەیە بەڵێنیان پێیان داون مووچەکانیان خەرج بکەن، بەڵام هێشتا پێیەوە پابەند نەبوون.  کرێکارانی شارەوانیی مێهران ئەمساڵ چەندین جاری دیکەش ناڕەزایەتییان دەربڕیوە. یەکێک لەو کرێکارانە دەڵێت، "دۆخی ئابووریی ئەم توێژە باش نییە؛ هەندێکیان لە فرۆشگەکان هێندە قەرزیان وەرگرتووە، کە ئەوانیش چیدیکە قەرزیان پێنادەن".  شارەوانییەکان چەند ساڵێکە کێشەی دابینکردنی داهاتی خۆیان هەیە. بە گوتەی محەممەد نادعەلی پوور، سەرۆکی شارەوانیی مێهران، مووچەی هەر کرێکارێک یەک ملیۆن و ٢٠٠ هەزار تمەنە، بەڵام شارەوانی هیچ داهاتێکی نییە و ناتوانێت تەنانەت ئەو بڕە مووچەیەش بدات.  شاری مێهران شارێکی سنوورییە و دەروازەی نێودەوڵەتیی پارێزگای ئیلام لەو شارەدایە؛ سەرۆکی شارەوانیی مێهران دەڵێت، بەرپرسان بەم بۆنەیەوە زۆر جاران سەردانی ئەم شارە دەکەن، بەڵام هیچ دەستکەوتێکیان بۆ مێهران نییە.