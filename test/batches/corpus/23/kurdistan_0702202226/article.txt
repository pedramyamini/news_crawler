زانا مەلا خالید، سەرۆکی فراکسیۆنی پارتی دیموکراتی کوردستان لە لێدوانێکدا لەبارەی بۆچوونی فراکیسۆنەکەیانەوە لەبارەی پێکهاتەی ئێستای کۆمیسیۆنی باڵای سەربەخۆی هەڵبژاردن و راپرسیی هەرێمی کوردستان بە تۆڕی میدیایی رووداوی گوت: "ئێمە لەگەڵ ئەوەداین دەستکاری ئەو پێکهاتەیەی ئێستای ئەنجوومەنی کۆمیسیارانی کۆمیسیۆن  بکرێت و بگۆڕدرێن، ژمارەی ئەندامانیشیان زیادبکرێن، چونکە کۆمیسیۆنەکە وادەی یاسایی تەواوکردووە و بەسەرچووە و دەبوو سەرۆکایەتی پەرلەمان پێشتر کاری لەسەر هەڵبژاردنی دەستەیەکی نوێی کۆمیسیۆنی کردبا".  بە گوتەی زانا مەلا خالید، کۆمیسیۆنی باڵای سەربەخۆی هەڵبژاردنەکان تاوەکو ئێستا دووجار بە نووسراو پەرلەمانی لەو بابەتە ئاگادارکردووەتەوە، بەڵام وەڵام نەدراوەتەوە.  سەرۆکی فراکسیۆنی پارتی لە پەرلەمانی کوردستان دەڵێت ئەوان لەگەڵ ئەوەدان دەستکاری  ژمارەی ئەندامانی کۆمیسیۆنیش بکرێت، هەروەها هەڵبژاردنی ٢٠١٨ی پەرلەمانی کوردستان یان هەڵبژاردنی ٢٠٢١ی ئەنجوومەنی نوێنەرانی عێراق بەهەند وەربگیرێت بۆ داڕشتنەوەی پەیکەربەندیی کۆمیسیۆن و بەرکەوتەی لایەنەکان".   کۆمیسیۆنی باڵای سەربەخۆی هەڵبژاردن و راپرسیی هەرێمی کوردستان، بەپێی یاسای ژمارە (٤) ی ساڵی ٢٠١٤ پێکهاتووە، (٩) ئەندامی ئەنجوومەنی کۆمیسیارانی هەیە کە بەسەر پێنج لایەنە سەرەکییەکەی ئەو کاتەی هەرێمی کوردستان دابەشکرابوون، پارتی دیموكراتی كوردستان سێ ئەندام، یەكێتی نیشتمانی كوردستان دوو ئەندام، بزووتنەوەی گۆڕان دوو ئەندام و یەكگرتووی ئیسلامی كوردستان یەک ئەندام و كۆمەڵی ئیسلامی كوردستان یەک ئەندام  پێكهاتوون، هەروەها لە ١٢ بەڕێوەبەری گشتیی كۆمسیۆن، چواریان پارتی، سێیان یەكێتی، سێیان گۆڕان، یەک یەكگرتوو و یەکێکیان كۆمەڵە.  بەپێی زانیارییەکانی تۆڕی میدیایی رووداو، فراکسیۆنی یەکێتی نیشتیمانی کوردستان چەندین سەرنج و تێبینیی خۆی لەبارەی کۆمیسیۆنی باڵای سەربەخۆی هەڵبژاردن و راپرسی داوەتە سەرۆکایەتی پەرلەمانی کوردستان و داوای کردووە پێکهاتەی ئێستای کۆمیسیۆن وەکو خۆی بمێننەوە، هەروەها بازنەی هەڵبژاردنیش بکرێتە ٤ بازنە.   بەپێی ماددەی یەکەم بڕگەی یەکەم لە یاساى ژماره (٢)ى ساڵى ٢٠١٧ ى یاساى دابه‌شكردنى ده‌سه‌ڵاته‌كانى سه‌رۆكایه‌تى هه‌رێم به‌سه‌ر دامه‌زراوه ده‌ستوورییه‌كانى هه‌رێم، سەرۆکوەزیرانی هەرێمی کوردستان بە مەرسوومی ژمارە ١ی ساڵی ٢٠١٨ رۆژی ٣٠/٩/٢٠١٨ دیاری کرد وەک وادە بۆ ئەنجامدانی هەڵبژاردنی خولی پێنجەمی پەرلەمانی کوردستان.  نەوەی نوێ کە خاوەنی چوار کورسیی پەرلەمانی کوردستانە، پێشنیازەکانی لەبارەی کۆمیسیۆنەوە گەیاندووەتە سەرۆکایەتی پەرلەمان، فراکسیۆنەکە داوای کردووە  ژمارەیەک دادوەر سەرپەرشتی کۆمیسیۆنی باڵای سەربەخۆی هەڵبژاردن بکەن و کۆمیسیاران سەر بە لایەنەکان نەبن.  هەرچی فراکسیۆنی گۆڕانە، کە خاوەنی ١٢ کورسییە لەگەڵ ئەوەدا نییە دەستکاری پێکهاتەی ئێستای کۆمیسیۆن بکرێت.  جەلال محەممەد، ئەندامی فراکسیۆنی گۆڕان لە پەرلەمانی کوردستان بە تۆڕی میدیایی رووداوی گوت: "ئەگەر هەرێمی کوردستان بیەوێت هەڵبژاردنی پەرلەمانی لەوادەی خۆیدا بەڕێوەبچێت لە مانگی ئەیلوولی ٢٠٢٢، ئەوا هەندێک شت هەیە دەبێت پەیڕەو بکرێت، چونکە پەرلەمانی کوردستان و کۆمیسیۆنی باڵای سەربەخۆی هەڵبژاردن و راپرسیش کاتی پێویستیان لەبەردەستدا نییە بۆ ئەوەی یاسای هەڵبژاردن هەمواربکرێتەوە، یان کۆمیسیۆن بگۆڕدرێت، ئێمە لەگەڵ ئەوەداین کە پێکهاتەی خۆی بەمشێوەیەی ئێستای بەردەوام بێت، بەڵام دەبێت بەبڕیارێک لەلایەن پەرلەمانەوە کارابکرێتەوە بۆ ئەوەی بەزووترین کات دەست بە رێوشوێنەکان بکرێت، چونکە کات تادێت دەڕوات و تائێستا هیچ بۆ هەڵبژاردنی داهاتوو نەکراوە".  گوتیشی" داواکاریی فراکسیۆنەکان لەبارەی کۆمیسیۆن و پێکهاتەکەیەوە و لەبارەی یاسای هەڵبژاردن و سیستەمەکانی هەڵبژاردن و بازنەکانی و هەروەها پرسی دیکە هەن کە جیاوازیی لە تێڕوانینەکان و داواکارییەکاندا هەن، هەیە لەگەڵ مانەوەی کۆمیسیۆنە بەپێکهاتەی ئێستا بۆ ئەوەی هەڵبژاردنی داهاتووش بەڕێوەببات، بەڵام دوای ئەوە بگۆڕدرێن، هەروەها هەیە لەگەڵ ئەوەدایە رێککەوتن بکرێت و ئەنجوومەنێکی نوێ بە ژمارەی زیاتری ئەندامانی ئەنجوومەنەکەوە دروستبکرێن".  ئەو لایەنانەی لەگەڵ گۆڕینی پێکهاتەی ئێستای کۆمیسیۆندا نین، پێیانوایە کات درەنگە و ئەگەر گۆڕانکاری بکرێت، هەڵبژاردنی خولی شەشەمی پەرلەمانی کوردستان دوادەکەوێت.  رووپاک ئەحمەد، ئەندامی فراکسیۆنی کۆمەڵی دادگەری کوردستان، لەبارەی تێبینییەکانی فراکسیۆنەکەیانەوە لەسەر کۆمیسیۆنی باڵای سەربەخۆی هەڵبژاردن و راپرسییەوە بە تۆڕی میدیایی رووداوی گوت: "فراکسیۆنی کۆمەڵی دادگەری لەگەڵ ئەوەدایە هەڵبژاردنی پەرلەمانی کوردستان لەوادەی خۆیدا بکرێت و هیچ پاساوێک بۆ دواخستنی نەهێنرێتەوە، چونکە ئەوە مافێکی یاسایی و سیاسی و مەدەنی خەڵکی کوردستانە و نابێت دوابخرێت".  رووپاک ئەحمەد، گوتیشی: "ئێمە لەگەڵ ئەوەداین کە پێکهاتەی کۆمیسیۆنی هەڵبژاردن و ژمارەی ئەندامانی ئەنجوومەنی کۆمیسیاران وەکو خۆی بمێنێتەوە و هیچ گۆڕانکارییەکی تێدا نەکرێت، ئەوەش لەبەر ئەوەی  کات زۆر کەم لەبەردەستی پەرلەمان و کۆمیسیۆندا ماوەتەوە ئەگەر بمانەوێت هەڵبژاردنی خولی شەشەمی پەرلەمانی کوردستان لەکاتی خۆیدا بکرێت، چونکە ئەگەر دەستکاری ئەندامانی ئەنجوومەنی کۆمیسیۆن بکرێت و ژمارەیان زیادبکرێت وەکو هەندێک لایەن داوای دەکەن ئەوا پێویستە یاسای کۆمیسیۆنیش بگۆڕێن کە ئەوە وا دەکات کاتی زیاترمان بوێت و بەدڵنیاییەوە ئەوە بکرێت هەڵبژاردن دوادەکەوێت".  رووپاک ئەحمەد، ئاماژەی بۆ ئەوەشکرد کە بەشێک لەلایەنەکان لەگەڵ مانەوەی ئەنجوومەنی کۆمیسیاران بەم پێکهاتەیە و ژمارەی ئەندامانەی ئەنجوومەن نین، لەوانە فراکسیۆنی پارتی و پێکهاتەکان، لەوبارەیەوە زانیاریی دیکەی ئاشکراکرد و گوتی" بەشێک پێیانوایە دەستکاری پێکهاتەی کۆمیسیۆن بکرێت و ئەنجوومەنی کۆمیسیاران بگۆڕدرێن و ژمارەی ئەندامانیشیان زیاد بکرێت، لە ٩ کەسەوە بکرێن بە ١١ و هەندێک لەگەڵ ئەوەن بکرێتە ١٣ کەس".  سەبارەت بە بۆچوونی یەکگرتووش لەسەر کۆمیسیۆن، سه‌رچنار ئەحمەد لە فراکسیۆنی یەکگرتووی ئیسلامیی کوردستان بە تۆڕی میدیایی رووداوی گوت: "ئێمە لە فراکسیۆنی یەکگرتووی ئیسلامی لەگەڵ ئەوەداین ئەنجوومەنی کۆمیسیارانی کۆمیسیۆنی هەڵبژاردن و راپرسی وەکو خۆیان بمێننەوە، بەڵام کارابکرێتەوە، چونکە گۆڕینی پێکهاتەکەی پەرلەمان درەنگ دەخات و هەڵبژاردن دوادەخات و رەنگە پێویست بکات کە خولەکەی بۆ درێژبکرێتەوە، بۆیە ئێمە لەگەڵ ئەوەداین بۆ ئەوەی کات لەبەردەست بێت بۆ هەڵبژاردنی پەرلەمانی کوردستان".  ناکۆکی نێوان فراکسیۆنەکانی پەرلەمانی کوردستان وێڕای کۆمیسیۆنی هەڵبژاردن و پێکهاتەکەی، لەبارەی یاسای هەڵبژاردن و بازنەکانی هەڵبژاردنیشە کە هەندێک لەگەڵ یەک بازنەیین و هەندێک لەگەڵ چوار بازنەیین بەپێی پارێزگاکانی هەرێمی کوردستان و هەندێکی دیکەش فرەبازنەیییان بەلاوە پەسەندە.  سەرچنار ئەحمەد، لەبارەی دەستکاری یاسای هەڵبژاردن گوتی: "ئێمە لەگەڵ کەمکردنەوەی ژمارەی کورسییەکانی پەرلەمانین، چونکە ژمارەکەی زۆرە و دەبێت سوود لەو کاتە وەربگرین کە تێپەڕیوە و ئەو ژمارەیە لە سەردەمی بەرەی کوردستانییەوە هەیە و زۆرە".  کۆمیسیۆنی باڵای سەربەخۆی هەڵبژاردن و راپرسی دەستەیەکە هەڵبژاردن و راپرسییەکان لەهەرێمی کوردستان بەڕیوەدەبات، راستەخۆ پەیوەستە بەپەرلەمانی کوردستان، بەپێی بڕگەی یەکەمی ماددەی پێنجەمی یاساكەی، ئەنجوومەنی كۆمیسیاران لە ٩ ئەندام پێكدێت، كە لەلایەن پەرلەمانەوە بە زۆرینەی رەهای ئەندامانی هەڵدەبژێردرێن دوای ئەوەی لەلایەن لیژنەیەكی تایبەتەوە كە پەرلەمان پێكیدەهێنێت پێشنیاز دەكرێن، بەمەرجێك دوو ئەندامی ئەنجوومەن بەلایەنی كەمەوە یاساناس بن، هەروەها دەبێت نوێنەرایەتی ئافرەتان و پێكهاتەكان مسۆگەر بكرێت و ماوەی كاركردنی ئەنجوومەنەكەش  پێنج ساڵی رۆژژمێرییە.  کۆمیسیۆن پێش تەواوبوونی وادەی یاسایی خۆی بە دوو نووسراو لە دوو کاتی جیادا داوای لەسەرۆکایەتی پەرلەمان کرد یان ماوەکەی درێژبکرێتەوە یان کۆمیسیۆنەکە بگۆڕێت، بەڵام پەرلەمانی کوردستان بێ بەرسف بوو.  فەرید یەعقوب، سەرۆکی فراکسیۆنی رافیدەینی کریستیان لەپەرلەمانی کوردستان، لەبارەی پرسی کۆمیسیۆنی سەربەخۆی هەڵبژاردن و راپرسیی هەرێمی کوردستان، بەتۆڕی میدیایی رووداوی گوت: "ئێمە چەند جارێک داوامان کردووە پێکهاتەی کۆمیسیۆن بگۆڕدرێت و ئەو پێکهاتەیەی ئێستا نەمێنێت، ئەوەش لەبەر ئەوەی نوێنەری ئێمە و تورکمانەکان دەبێت خۆمان دایانبنێین نەوەک لایەنەکانی دیکە بۆمان دابنێن، دەمانەوێت نوێنەری راستەقینەی پێکهاتەکان بن، واتە ئەندامێکی ئەنجوومەنی کۆمیسیاران لەپێکهاتەی کریستیان ئێمە دایبنێن و برایانی تورکمانیش هی خۆیان دابنێن و ئەوە داواکاری ئێمە نییە بەتەنیا، بەڵکو داواکاریی هەردوو لامانە وەکو پێکهاتەکان کە لەکۆمیسیۆندا ئەندامی ئەنجوومەنی کۆمیسیارانمان هەیە".  سەبارەت بەوەی ئایا هەڵبژاردنی خولی شەشەمی پەرلەمانی کوردستان لەوادەی خۆیدا دەکرێت یان نا؟ فەرید یەعقوب، سەرۆکی فراکسیۆنی رافیدەینی کریستیان لە پەرلەمانی کوردستان، گوتی: "ئێمە دڵنیاین ئەگەر رێککەوتنی سیاسی هەبێت لەنێوان لایەنەکان هەبێت و ئیرادە هەبێت، ئەوا یاسا کۆمیسیۆن و یاسای هەڵبژاردن هەموار دەکرێنەوە و دەکرێت هەڵبژاردنیش لەوادەی خۆیدا بکرێت".  ئازاد ئەکرەم، سەرۆکی فراکسیۆنی میللەتی تورکمانی لەپەرلەمانی کوردستانیش بۆچوونی پێکهاتەی تورکمانی بەوشێوەیە خستەڕوو کە فراکسیۆنەکانی پێکهاتەکە پێشکەشی سەرۆکایەتی پەرلەمانیان کردووە، لەوبارەیەوە گوتی: "ئێمە لەگەڵ ئەوەداین کە نوێنەری لایەنە تورکمانییەکان لە کۆمیسیۆن هەبێت، نەوەک نوێنەری حیزبێکی سیاسیی دیکە هەبێت، ئەوە باشە ئەو حیزبە گەورانە لە پشکەکانیان رەچاوی پێکهاتەکان بکەن لەنێو خۆیاندا، بەڵام پێویستە مافی ئێمەش پارێزراو بێت و خۆمان نوێنەری خۆمان هەڵبژێرین".  رۆژی دووشەممە ٢٤ی کانوونی دووەمی ٢٠٢٢، شێروان زرار، گوتەبێژی کۆمسیۆنی باڵای سەربەخۆی هەڵبژاردن و راپرسیی هەرێمی کوردستان، سەبارەت بەهەڵبژاردنی خولی شەشەمی پەرلەمانی کوردستان بە تۆڕی میدیایی رووداوی راگەیاند: "کۆمیسیۆنی باڵای سەربەخۆی هەڵبژاردنەکان بەلانی کەمەوە شەش مانگی پێویستە بۆ ئەنجامدانی هەر هەڵبژاردنێک لەوانەش هەڵبژاردنی پەرلەمانی کوردستان کە بەپێی یاسا دەبێت لە مانگی ئەیلوولی ئەمساڵی ٢٠٢٢ بکرێت، بەو پێیە دەبێت تاوەکو ٣١ی ئاداری ٢٠٢٢ کۆمیسیۆن بۆ ئەنجامدانی هەڵبژاردنەکە راسپێردرابێت، لە ئێستاشەوە بۆ ئەو کاتە نزیکەی دوو مانگمان لەبەردەست ماوە، بەهۆی ئەوەشی پەرلەمانی کوردستان تاوەکو ١ی ئاداری ٢٠٢٢ لە پشوودا دەبێت، بۆیە فریای هەموارکردنەوەی یاسای هەڵبژاردنەکان و هەڵبژاردن و دەستنیشانکردنی ئەنجوومەنێکی نوێی کۆمیسیاران ناکەوێت".