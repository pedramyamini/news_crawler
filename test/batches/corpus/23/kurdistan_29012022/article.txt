ئیحسان تاتو، وەستای کڵاوە و خاوەنی دووکانەکەیە، دەڵێت، ئێستا خەڵک کڵاو ناکاتە سەر، ئەوەش وایکردووە پیشەکەی تام و چێژی جارانی نەمێنێت. دەشڵێت: "پێشتر هەموو رۆژێک هەشت بۆ دە کارتۆن کڵاوم دەناردە هەموو شوێنێکی تورکیا؛ هەر ٦٠٠ شارۆچکەم لەبەرە، ژمارەی ئەو شارۆچکانەی کڵاوم بۆ نەناردوون یان یەکە یان دوو، نابێتە سێ شارۆچکە. بۆ هەموو ئەو شوێنانە کڵاوم دەنارد و هەمووشیان دەزانم".  کڵاو درووان نەوەک تەنیا هەر بازاڕیان کزە، بەڵکو پیشەکەشیان هەڕەشەی لەنێوچوونی لەسەرە.   ئیحسان تاتو، باس لەوە دەکات، "ئێستا ئێمە شاگردمان دەستناکەوێت، چونکە کەس نایەوێت بێتە نێو ئەم کارە. سەیرکەن ئێستا من بەتەنیا لەم دووکانەدا کاردەکەم. لە دوکانە کۆنەکەماندا لای وەستاکەم لەگەڵ ٢٦ کەسدا کارم دەکرد".  کڕیارانی ئەو کڵاوانە زیاتر چینی خانەنشین و بەساڵاچووانن، هەروەها ئەوانەش کە لە دەرەوەی وڵاتن و لەو شوێنەی لێی دەژین، ئەو جۆرە کڵاوە دەستناکەوێت.  ئیحسان تاتو، ئاماژەی بەوە کرد، "لە نەرویج، فەرەنسا، ئینگلتەرە و ئەڵمانیاش کڕیارم هەن. ئەوان لە دەرەوەی وڵاتەوە دێنە ئێرە و خۆیان کڵاو دەبەن. ئێمە ناینێرین".  ئیحسان تاتو، کە لە تەمەنی ١٣ ساڵییەوە دەستی بەو کارە کردووە دەڵێت، جاران رۆژانە نزیکەی ٧٠ کڵاوی فرۆشتووە، بەڵام ئێستا تاوەکو کڵاوێک نەفرۆشێت، دانەیەکی دیکە دروستناکات. دەشڵێت، "ژیان هەر وەکو خۆی نامێنێتەوە و شتەکان دەگۆڕێن. "