بەگوێرەی راپۆرتێکی ئەنجوومەنی ئاسایشی نەتەوە یەکگرتووەکان، حوسییەکان قوتابخانە و مزگەوتیان وەکو گۆڕەپانی مەشق و راهێنان بۆ بڵاوکردنەوەی ئایدیۆلۆژیای خۆیان و ناونووسکردنی منداڵان و مێرمنداڵان بۆ ریزەکانیان بەکارهێناوە.  لیژنەیەکی چوار کەسیی ئەنجوومەنی ئاسایش راپۆرتەکەی ئامادە کردووە و دەڵێت، حوسییەکان منداڵیان راهێناوە هوتافی دژی ئەمریکا و ئیسرائیل بڵێنەوە و باس لەوەش دەکات، "لە یەکێک لە کەمپە سەربازییەکاندا منداڵ هەبووە تەمەنی حەوت ساڵ بووە کە فێرکراوە چەک خاوێن بکاتەوە و رۆکێت ئامادە بکات بۆئەوەی بتەقێندرێت".  بەگوێرەی ئەو زانیارییانەی لیژنەکە کۆیکردوونەتەوە، ١٤٠٦ منداڵ و مێرمنداڵ لە ساڵی ٢٠٢٠ دا لە ریزی حوسییەکان کوژراون؛ ٥٦٢ منداڵ و مێرمنداڵیش لەنێوان کانوونی دووەمی ساڵی ٢٠٢١ و ئایاری هەمان ساڵدا کوژراون.  لیژنەکە دەڵیت، ١٠ بەڵگەنامەیان لەبەردەستە کە منداڵ و مێرمنداڵ بەناوی بەشداریکردن لە کۆرسی کولتووری و پەروەردەییەوە براون بۆ بەرەکانی جەنگ و سەرکۆنەی بەکارهێنانی منداڵ و مێرمنداڵانیش لە بەرەکانی جەنگدا دەکات و داوا لە هەموو لایەنێک دەکات خۆیان لە بەکارهێنانی قوتابخانە و کەمپی هاوینە و مزگەوت وەکو شوێنێک بۆ راهێنانی سەربازی بەدووربگرن.  راپۆرتە ٣٠٠ پەڕەییەکە ئاماژە بەوەش دەکات، حوسییەکان لە دەستکەوتنی پارچەی گرنگ بۆ چەکەکانیان لە رێگەی چەند کۆمپانیایەکەوە لە ئەوروپا و ئاسیا بەردەوامن و ئاماژە بەوەش دەکات، تۆڕێکی ئاڵۆزی لایەنی نێوەندگیر بۆ فەراهەمکردنی پێداویستییەکانیان بەکاردەهێنن.  ئامادەکارانی راپۆرتەکە دەڵێن، زۆربەی چەکی حوسییەکان وەکو فڕۆکەی بێ فڕۆکەوان، تەقەمەنی ژێردەریا، مووشەکی مەوداناوەند لە ناوچەکانی ژێر کۆنترۆڵی حوسییەکان چاک دەکرێن؛ بەشی دیکەش وەکو بزوێنەر لە رێگەی کۆمپانیای ئەوروپی و رۆژهەڵاتی نێوەڕاست و ئاسیاوە بەدەستیان دەگەن.  یەمەن لە ساڵی ٢٠١٤ وە بەدەست شەڕێکی تائیفییەوە دەناڵێنێت؛ حوسییەکان کە سەنعای پایتەختیان بەدەستەوەیە، شەڕی ئەو هێزانە دەکەن کە هاوپەیمانیی عەرەبی بە سەرۆکایەتیی سعودیە پاڵپشتییان دەکات.