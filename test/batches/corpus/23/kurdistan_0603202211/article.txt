رۆژی یەکشەممە ٦ - ٣ - ٢٠٢٢، ساڵح محەممەد سەمین، بەڕێوەبەری شوێنەواری گەرمیان، بە تۆڕی میدیایی رووداوی راگەیاند، کارەکانی نۆژەنکردنەوەی قەڵای شێروانە لە ٦ - ١ - ٢٠٢٢ ـەوە ئەمساڵەوە دەستیپێكردووە و لەم مانگەدا کۆتایی دێت.  بەڕێوەبەری شوێنەواری گەرمیان گوتی قەڵاکە بەهۆی بوومەلەرزەکەی ساڵی ٢٠١٧ ـەوە زیانی زۆری پێگەیشتبوو، بەڵام ئەم نۆژەنکردنەوەیە مەترسییەکانی لەسەر لادەبات.  ساڵح محەممەد ئاماژەی بەوەکرد، کە حکومەتی هەرێمی کوردستان ٩٣ ملیۆن دیناری بۆ نۆژەنکردنەوەکە تەرخانکردووە و کۆمپانیایەک لە ورمێی رۆژهەڵاتی کوردستانەوە هاتوون و قەڵاکە نۆژەن دەکەنەوە.  قەڵای شێروانە دەکەوێتە بەشی باشووری شاری کەلار و لە سەدەی ١٩ی زاینی، لەلایەن محەممەد پاشای کەیخەسرەو بەگی جافەوە دروستکراوە، تائێستا حەوت جار نۆژەنکراوەتەوە.