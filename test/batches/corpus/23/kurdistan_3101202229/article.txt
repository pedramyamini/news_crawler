لێژنەکە رۆژی ٢٦ی کانوونی دووەمی ٢٠٢٢ بە فەرمانی راکان جبووری، پارێزگاری کەرکووک بە وەکالەت پێکهێندراوە.  سیراجەدین شەوکەت، یەکێکە لە ئەندامانی لێژنەکە و لە پێکهاتەی تورکمانە، ئەمڕۆ دووشەممە بە تۆڕی میدیایی رووداوی گوت: "دوای ئەوەی ژمارەیەک پەرلەمانتاری کورد و تورکمان لەبارەی نەبوونی هاوسەنگی و نادادی لە پۆستەکانی پارێزگای کەرکووکەوە سەردانی پارێزگایان کرد، راکان جبووری فەرمانێکی بۆ دروستکردنی لێژنەیەکی چوار کەسی بە سەرۆکایەتیی خۆی و ئەندامێتیی ئەندامێکی کورد، عەرەب و تورکمان دەرکرد، کاری لێژنەکە بریتی دەبێت لە پێدانی راپۆرت لەبارەی پۆستەکانی نێو فەرمانگەکانی پارێزگای کەرکووک، دواتر دروستکردنی هاوسەنگی و جێبەجێكردنی بڕیارەكانی پەیوەست بە هێنانە کایەی هاوسەنگی نەتەوەیی لە پۆستە ئیدارییەكانی پارێزگای کەرکووک بەگشتی".  لیژنە چوار کەسییەکە پێکدێن لە عیماد خەڵەف دەهام، لە نەتەوەی عەرەب، کە راوێژکاری یاساییە لەپارێزگای کەرکووک، راوێژکار سیراجەدین شەوکەت لە پێکهاتەی تورکمان، دلێر سەمەد، راوێژکاری راگەیاندن لە پارێزگای كەركووك، کە کوردە. راکان جبووری، پارێزگاری کەرکووک کە عەرەبە و خۆی سەرپەرشتی لێژنەکە دەکات.  سیراجەدین شەوکەت گوتی: "ئێمە لە لێژنەکە کارمان ئەوە دەبێت راپۆرتێک و ئامارێکی ورد کۆبکەینەوە لەبارەی بەڕێوەبەرەکانی فەرمانگە ئیدارییەکان لە بەڕێوەبەری یەکەمی فەرمانگەکەوە تاوەکو بەڕێوەبەری بەش و هۆبەکان، لەهەر فەرمانگەیەک کەموکورتی هەبوو و ناهاوسەنگی هەبێت نایهێڵێن و داوا لە فەرمانگەکە دەکەین ناوی ئەو کەسانەی شیاون بۆ ئەو پۆستانەمان پێبدات بۆ ئەوەی هاوسەنگی دروسبکەین لەسەر بنەمای ٣٢ % بۆ پێکهاتەکانی کورد و تورکمان و عەرەب و رێژەی ٤ % یش بۆ کریستیانەکان".  سەبارەت بەو بڕیارە کە ئایا هەموو پۆستەکانی پارێزگای کەرکووک دەگرێتەوە یان نا، سیراجەددین شەوکەت گوتی: "تەنیا دادگە و زانکۆ و دامەزراوەکانی وەزارەتی نەوت ناگرێتەوە، چونکە ئەوە لە دەسەڵاتی پارێزگاردا نییە".  پرسی کەرکووک و ناوچە کێشە لەسەرەکانی دیکە، بەپێی مادەی ١٤٠ی دەستوور دەبووایە لە ساڵی ٢٠٠٧ یەکلایی بکرێتەوە، بەڵام جگە لە ئاساییکردنەوە واتە قەرەبووکردنەوەی هاوردە و ئاوارەکان، قۆناخەکانی دیکەی ماددەکە کە بریتی بوون لە سەرژمێری و راپرسی جێبەجێ نەکران.  دواتر مام جەلال سەرۆککۆماری پیشووی لە رێگەی پڕۆژەیەکەوە بە دابەشکردنی پۆستەکانی پارێزگاکە بە رێژەی ٣٢ % لەنێوان هەرسێ پێکهاتە سەرەکییەکەی کورد و عەرەب و تورکمان و رێژەی ٤ % بۆ کریستیانەکان، هەوڵی چارەسەرکردنی کێشەکانی پارێزگاکەی دا. هەرچەندە لە ٢٨ی تەمموزی ٢٠٠٩ دا لە ئەنجوومەنی پارێزگای كەركوك پێکهاتەکان لەسەر ئەو پرسە رێککەوتن، بەڵام جێبەجێنەكرا، ئەوەش دواتر بووە هۆی نیگەرانی لایەنە کوردستانییەکان و دواتر تورکمانەکانیش رەتیانکردەوە.  لە دوای رووداوەکانی ١٦ی ئۆکتۆبەری ٢٠١٧ ناهاوسەنگی لە پۆستەکانی کەرکووک لە نێوان پێکهاتەکانی کەرکووک زیاتر بوو، دوای ئەوەی زیاتر لە ٥٠ پۆستی باڵای پارێزگاکە لە کورد سەندرانەوە.