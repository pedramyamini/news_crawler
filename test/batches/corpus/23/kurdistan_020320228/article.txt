کەمال محەممەد، بەڕێوەبەری جێبەجێکاری پرۆژەی دووسایدکردنی رێگەی کەلار - سلێمانی بە رادیۆی رووداوی راگەیاند: "نووسراومان بۆ هەموو لایەنە پەیوەندیدارەکان کردووە کە لە ٠١ - ٠٣ - ٢٠٢٢ ـەوە کار رادەگرین و بە هیچ شێوەیەک کار لەو پرۆژەیەدا ناکەین. ئێمە کارەکەمان ٤٥ % ـی ماوە، ئەگەر بەمجۆرە پارەمان بۆ خەرجبکەن لەوانەیە ١٠ ساڵی دیکەیش ئەو پرۆژەیە تەواو نەبێت، لە کاتێکدا بڕیاربوو پرۆژەکە لە کەمتر لە دوو ساڵدا تەواو ببێت. "  ئەو بەڕێوەبەرە ئاماژەی بەوە دا، زۆر گرنگە کە پارە بۆ پرۆژەکان خەرجبکرێت، چونکە ئەوان هیچ کێشەیەکی تەکنیکییان نییە.  لەو بارەیەوە کەریم عەلی، ئەندامی ئەنجوومەنی پارێزگای سلێمانی گوتی: "گەرمیان مانگانە نزیکەی ١٠٠ ملیۆن دۆلار پارەی نەوت و دەروازەی سنووریی پەروێزخانی هەیە، جگە لە داهاتی ناوخۆی، کەچی لە ١٠ ساڵدا ١٤٠ ملیار بۆ دووسایدکردنی رێگەکەی دانانرێت. بەشی چەندین هەرێمی وەک هەرێمی کوردستان داهات هەیە، بەڵام بە گەندەڵی دەبرێت. "   کەریم عەلی باسی لەوە کرد کە سەرۆکی ئەنجوومەنی وەزیران پێش هەڵبژاردن چووەتە گەرمیان و خۆی بەڵێنی داوە کە پارە بۆ رێگەی کەلار - سلێمانی تەرخان بکات.   ئەندامەکەی ئەنجوومەنی پارێزگای سلێمانی گوتیشی: "کاتێک سەرۆکوەزیران بەڵێن بدات دەبێت جێبەجێبکرێت، ئیتر ئەو گرفتە بە ئەنجوومەنی پارێزگا چارەسەر ناکرێت. بۆ خەرجکردنی هەر پارەیەک دەبێت سەرۆکوەزیران واژۆی بکات. کاتێک نەوت بەرمیلی بە ٢٠ دۆلار بوو دۆخەکە لە ئێستا باشتر بوو کە بەرمیلێک زیاتر لە ١٠٠ دۆلارە. "  کەمال محەممەد، بەڕێوەبەری جێبەجێکاری پرۆژەی دووسایدکردنی رێگەی کەلار - سلێمانی ئەوەی خستەڕوو کە ئەوان مانگی ئاداری ٢٠٢١ سولفەیان ناردووە کە ١٠ ملیار و ٤٥٩ ملیۆن دینار بووە. لە مانگی حوزەیراندا ١٠ ملیاریان بۆ دابین کردوون و لە مانگی ئابدا دەستیان پێکردووە کە هەموو رۆژێک ١٥٠ ملیۆن دیناریان بدەنێ. لەو ١٠ ملیارە تاوەکو ئێستا هەشت ملیاریان وەرگرتووە و، لە مانگی کانوونی دووەمی ئەمساڵیشەوە پارەیان بۆ خەرج نەکراوە.  بەگوتەی کەمال محەممەد، ئەگەر دواکەوتنی پارە نەبووایە ئێستا رێگەکەیان تەواو کردبوو، هەروەها دەشڵێت، "کێشەکە ئەنجوومەنی وەزیرانە کە دەبێت بڕیار بدات وەزارەتی دارایی پارەکە خەرجبکات. "