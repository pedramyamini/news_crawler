بەراوەرد بە ساڵی رابردوو، نرخی هەر کیلۆیەک ئاژەڵی زیندوو لە بازاڕەکانی رۆژهەڵاتی کوردستان نزیکەی ١٥ % بەرزبووەتەوە. لە بەرامبەردا نرخی ئالیک نزیکەی ٤٠ % بەرزبووەتەوە. نرخی یەک کیلۆ کا بۆ پێنج هەزار تمەن، یەک کیلۆ وێنجە بۆ نزیکەی هەشت هەزار تمەن و یەک کیلۆ جۆ بۆ سەرووی هەشت هەزار تمەن بەرزبووەتەوە.  حکومەت بەڵێنی دابوو ئالیک بە نرخی هەرزانتر بداتە ئاژەڵداران، بەڵام ئاژەڵداران دەڵێن، ئالیکە حکومییەکە دەدرێتە کەسانێک کە ئاژەڵیان نییە و ئەوانیش لە بازاڕ بە نرخی ئازاد دەیفرۆشنەوە.  بەپێی ئاماری بەڕێوەبەرایەتییەکانی کشتوکاڵ، لە پارێزگاکانی رۆژهەڵاتی کوردستان نزیکەی ١٠ ملیۆن سەر مەڕوماڵات بەخێو دەکرێن. لە لۆڕستان، ئیلام و کرماشان ٣٧ هەزار خێزان زیاتر لە چوار ملیۆن و ٥٠٠ هەزار سەر مەڕوماڵات بەخێودەکەن و نزیکەی ٢٢٠ هەزار کەس بە ئاژەڵداری دەژین. لە ورمێ و سنەش نزیکەی پێنج ملیۆن سەر ئاژەڵ بەخێودەکرێن. ئاژەڵداران کاریگەریی راستەوخۆیان لەسەر دۆخی ئابووری هەیە و باش و خراپبوونی داهاتیان کار دەکاتە سەر جموجۆڵی بازاڕ.  حکومەتی ئێران هەناردەکردنی ئاژەڵیشی قەدەخە کردووە و ئاژەڵداران ناتوانن ئاژەڵەکانیان هەناردەی دەرەوە بکەن.