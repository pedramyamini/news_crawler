روونکردنەوەکەی دادگەی تێهەڵچوونەوەی ناوچەی سلێمانی لە کاتێکدایە، لە چەند پەیجێكی فەیسبووك و میدیای ئەلكترۆنیدا هەواڵێك بڵاوكراوەتەوە گوایە باڵەخانەی دادگەی تێهەڵچوونەوەی سلێمانی فرۆشراوە.  دادگەی تێهەڵچوونەوەی ناوچەی سلێمانی دەڵێت، "ئێمە لە سەرۆكایەتیی دادگەی تێهەڵچوونەوەی ناوچەی سلێمانی وێڕای ئەوەی ئەو هەواڵە بێبنەما و ناڕاستە بەدرۆ دەخەینەوە و ئەو جۆرە هەواڵ و نووسراوانە بە چەواشەكاری دەزانین كە مەبەستیان تێكدانی میزاجی هاووڵاتییان و شڵەژانی ئاشتیی كۆمەڵایەتییە".  هەر لەو روونکردنەوەیەدا هاتووە، وەكو سەرۆكایەتیی دادگەی تێهەڵچوونەوەی ناوچەی سلێمانی "سكاڵا لە دژی هەر سایت و پەیج و ئەكاونت و دەزگایەكی راگەیاندن دەجووڵێنین كە ئەو هەواڵە ناڕاستەیان بڵاوكردووەتەوە و لێپێچینەوەی یاسایی تووند و پێویستیان بەرامبەر دەگرینەبەر، تا پەندی لێوەربگیرێت و چیدی هاووڵاتییان لە خشتە نەبرێن و یاری بە میزاج و هەستیان نەكرێت".