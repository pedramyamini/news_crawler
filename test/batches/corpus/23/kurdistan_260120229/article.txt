به‌پێی راگه‌یێندراوێکی گه‌وره‌شاره‌وانیی وان، رێگەوبانی ٧٦ گوندی سنوورەکە به‌هۆی سەختی کەشوهەواوە داخراون. تیمه‌كانی راماڵینی به‌فر، بەردەوامن لە کارەکانیان بۆ راماڵینی بەفری سەر شەقام و کۆڵانەکان و كردنه‌وه‌ی رێگە داخراوه‌كان.  هەروەها فەرمانگەی تایبەتی پارێزگای جۆلەمێرگ رایگەیاند لە سەرانسەری پارێزگاکەدا بەفر رێگەی شەش گوند و ١٥ کێڵگەی داخستووە. تیمەکانی شارەوانی بەردەوامن لە راماڵینی بەفری رێگەکان و خوێڕێژکردنیان.  شێخمووس یەنتور، سکرتێری گشتیی فەرمانگەی تایبەت لە پارێزگای مووش رایگەیاند، ماوەی سێ رۆژە بەفربارین بەردەوامە و رێگەی ٤١ گوند بە رووی هاتووچۆدا داخراون.  تەمومژی رێگەی مووش - بەدلیس کێشەی بۆ شۆفێران دروستکردووە و لە ناوچەکەدا کێشەی هاتووچۆ دروستبووە.  ئومیت کورتکان، بەڕێوەبەری خزمەتگوزاریی رێگە و گواستنەوەی سەر بە فەرمانگەی تایبەتی پارێزگای بەدلیس رایگەیاند، بەهۆی بەفر و رەهێڵەوە رێگەی ٤٣ گوند لە ناوچەکەیان بە رووی هاتووچۆدا داخراوە.