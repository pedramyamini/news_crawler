ئەمڕۆ یەکشەممە، ٣٠ی کانوونی دووەمی ٢٠٢٢، سەرچاوەیەکی نزیک لە سەرکردایەتی یەکێتیی نیشتیمانیی کوردستان بە (تۆڕی میدیایی رووداو)ی راگەیاند، هەفتەی رابردوو لاهوور شێخ جەنگی لەگەڵ بافڵ جەلال تاڵەبانی کۆبووەتەوە، بەڵام بە فەرمی بڵاونەکراوەتەوە.  کۆبوونەوەی بافڵ تاڵەبانی لەگەڵ سەرکردە "دەرکراوەکان"ی یەکێتی، لە کاتێکدایە کە یەکێتی هەموو هەوڵەکانی خۆی خستووەتەگەڕ بۆ دانانەوەی بەرهەم ساڵح بە سەرۆککۆماری عێراق.  شەوی ٢٧ - ١١ - ٢٠٢١ بافڵ تاڵەبانی دوای ئەوەی لەگەڵ خوێندکارانی ناڕازیی زانکۆکانی سلێمانی و هەڵەبجە کۆبووەوە، قسەی بۆ رۆژنامەڤانان کرد و لە بارەی دەرکردنی ژمارەیەک سەرکردەی یەکێتی لە حیزبەکەدا بە پەیامنێری (رووداو)ی گوت: "دەرکراوەکان دەرکراون، دەرکراون، دەرکراون و قەت قەت و یەک ملیۆن ساڵی دیکە نایەنەوە نێو یەکێتیی نیشتمانیی کوردستان. ئەوەم بەڕوونی گوتووە و نازانم بۆ تێناگەن. "  هەفتەی رابردوو ئاڵا تاڵەبانی کە یەکێکە لە سەرکردە "دەرکراوەکان"ی یەکێتی لەگەڵ شاندی ئەو حیزبە بە سەرۆکایەتی بافڵ تاڵەبانی لە بەغدا دەرکەوت، کە سەردانی هادی عامری، سەرۆکی هاوپەیمانی فەتحیان کردبوو.  سەرچاوەکەی یەکێتی گوتی: "دەنگۆی ئەوە هەیە کە شیعەکان لە بەغدا داوایان لە یەکێتی کردووە ئاڵا تاڵەبانی بگەڕێتەوە نێو یەکێتی و پۆستیشی پێ بدرێت".  ئاڵا تاڵەبانی لە هەڵبژاردنی ١٠ی ئۆکتۆبەر لە بازنەی کەرکووک لەلایەن یەکێتییەوە بەربژێرکرابوو، بەڵام دواتر یەکێتی بڕیاریدا پشتگیری نەکات، بۆیە وەکو بەربژێری سەربەخۆ دەستی بە بانگەشە کرد، بەڵام دەرنەچوو.  رۆژی ٢ - ١١ - ٢٠٢١، یەکێتیی نیشتمانیی کوردستان بڕیاری دوورخستنەوەی لاهوور شێخ جەنگی و سێ ئەندامی سەرکردایەتی لەریزەکانی دا کە ئەوانیش" ئاڵا تاڵەبانی، ژینۆ محەممەد، شادومان مەلا حەسەن"بوون، لەگەڵ سڕکردنی ئاراس شێخ جەنگی لە ئەندامێتی سەرکردایەتیی ئەو حیزبە بۆ ماوەی شەش مانگ.  سەبارەت بە چوونی لاهوور تاڵەبانی بۆ بەغدا بۆ پشتگیریکردن لە دانانەوەی بەرهەم ساڵح بە سەرۆککۆماری عێراق، سەرچاوەکەی یەکێتی گوتی: "رەنگە بۆ هەمان مەبەست لاهوور شێخ جەنگی سەردانی بەغدا بکات بۆ گفتوگۆکردن لەگەڵ لایەنە شیعەکان.   لەبارەی دووبارە کۆبوونەوەی بافڵ تاڵەبانی و لاهوور شێخ جەنگی، سەرچاوە نزیکەکەی بافڵ تاڵەبانی گوتی: "ئاگادار نیم کە ئەمڕۆ کۆدەبنەوە یان نا، بەڵام زانیاری دروست ئەوەیە کە هەفتەی رابردوو کۆبوونەتەوە".   بەڵام سەرچاوەیەکی نزیک لە لاهوور شێخ جەنگی لە بارەی کۆبوونەوەکە گوتی: "نەمزانیوە هەفتەی رابردوو هیچ کۆبوونەوەیەک کرابێت.  کێشەکانی نێوان هاوسەرۆکانی یەکێتی لە ٨ - ٧ - ٢٠٢١ تەقینەوە، کاتێک بافڵ تاڵەبانی تاکلایەنە بڕیاری دا سەرۆکانی دەزگاکانی دژە تیرۆر و دەزگای زانیاریی یەکێتی دووربخاتەوە، کە بە کەسانی نزیک لە لاهوور شێخ جەنگی دادەنران، دواتر بافڵ تاڵەبانی رایگەیاند کە لەلایەن لاهوور شێخ جەنگییەوە ژەهرخواردکراوە.