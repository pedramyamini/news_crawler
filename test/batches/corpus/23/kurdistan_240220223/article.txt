بارزان گەیلانی، کوردێکی دانیشتووی شاری کیێڤی پایتەختی ئۆکرانیایە و لەنێوان هەولێر و کیێڤدا بازرگانی دەکات، نیوەڕۆی ئەمڕۆ پێنجشەممە بە رووداوی گوت: "فڕۆکە جەنگییەکانی رووسیا بە ئاسمانی شاردا دەسووڕێنەوە و دانیشتووانی شاری کیێڤ بە لێشاو هەڵدێن و شارەکە چۆڵدەکەن، ترس و دڵەڕاوکێیەکی زۆر بڵاوبووەتەوە و نزیکەی ٣٠ هاونیشتمانی کوردیش لێرە گیریانخواردووە".  بارزان گەیلانی ئاماژەی بەوەدا بەشێک لەو هاونیشتمانییانەی کە گیریانخواردووە، خوێندکارن و پارەشیان پێ نەماوە، بۆیە داوا لە حکومەتی عێراق و حکومەتی هەرێمی کوردستان دەکات، بە هانای هاونیشتمانییانەوە بچن.  لەبارەی دۆخی شاری کیێڤ زیاتر گوتی: "دۆخەکە بەجۆرێک شڵەژاوە کە لە کۆنترۆڵ دەرچووە و سەرەڕای سووڕانەوەی بەردەوامی فڕۆکەی جەنگی، دەنگی کەوتنەخوارەوەی گوللەی چەکە قورسەکانیش دەبیسترێت".  بەیانیی رۆژی پێنجشەممە ڤلادیمیر پووتین، سەرۆکی رووسیا لە گوتارێکی تەلەڤزیۆنیدا هێرشی سەربازیی بۆسەر ئۆکراینا راگەیاند و گوتی، بەرپرسیارێتیی خوێنڕشتن دەکەوێتە ئەستۆی "رژێمی" ئۆکراینا. پووتین ئەمریکا و هاوپەیمانەکانی بە پشتگوێخستنی داواکارییەکانی رووسیا تۆمەتباکرد کە داوای دەکرد ئۆکراینا نەبێتە ئەندام لە ناتۆ؛ هاوکات گەرەنتیی هەڕەشە ئەمنییەکانی مۆسکۆ بکات.  دوای دەستپێکردنی ئۆپەراسیۆنەکە پاسەوانی سنووری ئۆکراینا رایگەیاندووە، هێزەکانی رووسیا بە تانک و چەکی قورسی دیکەی سەربازییەوە سنووری رووسیا و ئۆکراینایان بەزاندووە و لە چەند شوێنێکەوە چوونەتە نێو خاکی وڵاتەکەیان.