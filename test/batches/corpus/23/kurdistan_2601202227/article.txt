رۆژی چوارشەممە ٢٦ - ٠١ - ٢٠٢٢ نزیکەی ٢٠٠ کەس لە کەسوکار و خزمانی یەختە نقوومبووەکەی دەریای ئیجە بەچاوی فرمێسکاوییەوە و بە وێنەی کەسوکارە بێسەروشوێنبووەکانیان لە بەردەم ئەنجوومەنی وەزیرانی هەرێمی کوردستان گردبوونەوە و داوایانکرد حکومەت بە دوای کەیسەکەوە بچێت.   کارزان محەمەد، کەسوکاری یەکێک لە بێسەروشوێنبووەکانە و قسەی بۆ رۆژنامەڤانان کرد و گوتی، "چیدیکە خەمسارد نەبن لە ئاست کەیسی رۆڵە بێسەروشوێنبوەکانمان، هەوڵەکانی خۆتان بخەنەگەڕ بۆ ئەوە، حکومەتی هەرێمی کوردستان لەڕێگەی فەرمانگەی پەیوەندیەکانی دەرەوە سۆراخی رۆڵەکانمان بکات، لەڕێگەی کۆنسوڵخانەی یۆنان لە کوردستان. "  دوای چەند رۆژێک لە رووداوەکە، لەلایەن دەزگای لووتکەوە پشکنینی DNA بۆ کەسوکاری بێسەروشوێنبووەکان کراوە بۆ ناسینەوەی ناسنامەی ئەو تەرمە دۆزراوانەی کە لە ئەنجامی نقوومبوونی یەختەکەدا گیانیان لەدەستدا. بەڵام هێشتا زۆریان هەن کە تاوەکو ئێستا بێسەروشوێنن.  شیلان جەوهەر، خوشکی بێسەروشوێنبوویەکی دەریای ئیجەیە و بە رووداوی گوت، "من خانەوادەی شۆخان جەوهەر و  رێبوار عەبدوڵلام؛ خۆی، دوو کوڕەکەی و مێردەکەی لەو یەختەی یۆنان نقوومبوون، کوڕێکی دەرچووە بەناوی رێوار رێبوار و ئێستا لە ئەسینایە، داواکارم لە حکومەتی هەرێمی کوردستان بە هانامانەوە بێن و تەرمەکانمان بۆ بێننەوە بەس ئەوەندە، چونکە دایکیشم لە پێناو ئەو خوشکەم گیانی سپارد، جەڵتە لێیدا و رۆژی هەینی تەواوبوو. "   ئەکرەم ئیبراهیم، برای بێسەروشوێنبوویەکی دیکەی دەریای ئیجەیە و باس لەوە دەکات، "خوشکێک و دوو خوشکەزام لەدەستداوە و تاوەکو ئێستا بێسەروشوێنن، ئێمە چاوەڕێمان دەکرد حکومەت وەڵامێکمان بداتەوە و تەرمەکانمان بۆ بێننەوە، بەهیچ شێوازێک لێمان ناپرسێت و وەڵاممان ناداتەوە، هیچ بەرپرسێک تاوەکو ئێستا تەلەفۆنێکیشی بۆ نەکردووین، پرسەنامە و سەرەخۆشیشیان لێنەکردووین. "  ناسکە جەمال، دایکی بێسەروشوێنبوویەکی بەلەمە نقوومبووەکەیە و دەڵێت، "داوا لە کاک مەسعود دەکەم وەک باوکی میللەت بێت بە هانامانەوە، بێت بە هانای ئەو کەیسەمانەوە، وا مانگێک و شەش رۆژە منداڵەکەم بێسەروشوێن و بێدەنگە. "  لەو گردبوونەوەیەدا زیاتر لە کاژێرێک سایدێکی شەقامی بەردەم ئەنجوومەنی وەزیرانیان داخست، دواتر نوێنەرێک لە ئەنجوومەنی وەزیران چووە لای کەسوکاری بێسەروشوێنبووەکان و چەند کەسێکی لەوان وەکو نوێنەر لەگەڵ خۆی بردە نێو ئەنجوومەنی وەزیران بۆ گوێگرتن لە داواکارییەکانیان. "   کارزان محەممەد، کەسوکاری بێسەروشوێنەکان باسی لەوە کرد، "لەڕێگەی دیوانی ئەنجوومەنی وەزیران کاک سانا و فەرمانگەی پەیوەندییەکانی دەرەوە و کۆنسوڵخانەی یۆنان، سێ قۆڵی کۆبوونەوەیەک بکەین لەسەر ئەم راسپاردانە. "   لەدوای دوو کاژێر و نیو گردبوونەوە لە بەردەم ئەنجومەنی وەزیران، کەسوکاری بێسەروشوێنبووەکان چوونە بەردەم کۆنسوڵخانەی یۆنان و داوایانکرد بەدوداچوون بۆ ئەو کەیسە بکەن.   لەسەر ئەو کێشەیە لیژنەی پەیوەندییەکان و رەوەندی کوردستانی لە پەرلەمانی کوردستان  ٢٥ ـی ئەم مانگە کۆبوونەوەیەکیان لەگەڵ کۆنسوڵی یۆنان کرد، ئێستاش شاندێکی فەرمانگەی پەیوەندییەکانی دەرەوەی حکومەتی هەرێمی کوردستان لە یۆنانن بۆ دۆزینەوە و گەڕاندنەوەی تەرمەکان بەزووترینکات.