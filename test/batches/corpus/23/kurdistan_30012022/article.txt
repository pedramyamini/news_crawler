ئەنجوومەنی سەركردایەتیی پارتی دیموكراتی گەلان "هەدەپە" بەسەرۆكایەتیی میدحەت سانجار و پەروین بوڵدان، كۆبوونەوەی ئاساییان لە رێگەی ئۆنلاینەوە ئەنجامدا. میدحەت سانجار لە گوتارێكدا هەڵسەنگاندنی دوایین پێشهاتەكان كرد.   میدحەت سانجار لەبارەی بانگەشەی رەجەب تەیب ئەردۆغان سەرۆككۆماری توركیا سەبارەت بە بوونی كێشە لە نێوان عەبدوڵڵا ئۆجەلان و سەلاحەددین دەمیرتاشدا رایگەیاند: "پێویست ناكات كەس بەناوی ئۆجەلانەوە قسە بكات یان نیگەرانییەكانی دەرببڕێت. ئەگەر دەسەڵاتی توركیا راست دەكات، دەرگای گرتووخانەی ئیمرالی بكەنەوە و رێگەبدەن عەبدوڵڵا ئۆجەلان دید و بۆچوونەكانی بۆ رای گشتیی ئاشكرا بكات. بەدەر لەمە، هەرچی بگوترێت و باس بكرێت، بریتییە لە شەڕێكی دەروونی و پڕوپاگەندەیەكی نەخوازراو بۆ مەرامێكی دیاریكراو".   لەبارەی داخستنی هەدەپە، میدحەت سانجار رایگەیاند: "گوتوومانە و دووپاتی دەكەینەوە، هەوڵی داخستنی هەدەپە كارێكی سیاسییە و هیچ پەیوەندییەكی بە كاروباری یاساوە نییە. تیمەكانی پارێزەرانی هەدەپە بەردەوام كاردەكەن بۆ دەرخستنی راستییەكان و بەڵگەنامە یاساییەكان پێشكێش دەكەن".  میدحەت سانجار هەروەها گوتی "پێشكێشكردنی دۆسیەی داخستنی هەدەپە لە رۆژی ٧ی حوزەیران واتادارە و مەبەست لێی تۆڵەسەندنەوەی سیاسییە. هەمان كار لەبارەی دادگاییكردنی دۆسیەی كۆبانێ دووبارە كرایەوە. بۆیە دەسەڵات لە رێگەی ئەو دادوەرانەی راستەوخۆ دایمەزراندوون ئەم پرۆسەیە بەڕێوەدەبەن. بۆیە لێرەوە دووپاتی دەكەمەوە كە بەهیچ شێوەیەك ئەم داوا یاساییانە لە دژی هەدەپە و سیاسەتڤانانی كورد تۆماركراون پشت و پەنای یاسایی و دەستوورییان نییە، بەپێچەوانەوە سەرجەمیان تەنیا و تەنیا سیاسیین".   رەجەب تەیب ئەردۆغان، سەرۆککۆماری تورکیا شەوی ٢٦ی کانوونی دووەمی ٢٠٢٢ لەکاتی بەشداریکردنی لە دیمانەیەکی تەلەڤزیۆنیدا کە ژمارەیەک رۆژنامەڤان تێیدا بەشداربوون، وەڵامی رۆژنامەڤانانی دایەوە.  یەکێک لە رۆژنامەڤانەکان پرسیاری لێکرد، "لە کۆبوونەوەیەکی فراکسیۆنی پارتەکەتاندا رستەیەکتان لەبارەی دەمیرتاش داڕشت کە گفتوگۆی زۆری لەبارەوە کرا، گوتتان ' ئەوەی ئەدیرنە حیساب دەداتە ئەوەی ئیمراڵی '، شڕۆڤەی زۆر بۆ ئەو رستەیە کرا، بەم رستەیە ویستتان چی بڵێن؟ "  ئەردۆغان لە وەڵامدا گوتی، "راستییەکەی دەبێت ئەو پرسیارە لە عەبدوڵڵا ئۆجەلان بکرێت، چونکە شتێکی ئاشکرایە کە ئۆجەلان ناڕەحەتە لەو پەیامانەی دەمیرتاش لە زیندانەوە دەیدات. تەنیا یەک دەسەڵات سەرۆکی رێکخراوی تیرۆری پەکەکە ئازاد دەکات، ئەویش ئیتیفاقی زیللەتە، کە هەدەپەشی تێدایە، ئەگەر بگەنە دەسەڵات، ئەوکاتە لەوانەیە شتیکی لەو جۆرە رووبدات".   رۆژنامەڤانێکی دیکە هەر لە چوارچێوەی ئەو بابەتە لە ئەردۆغانی پرسی: "لە قسەکانتاندا ئاماژەتان بەوەدا، ئۆجەلان بە پەیامەکانی دەمیرتاش ناڕەحەتە، زانیارییەکی لەوجۆرەتان لەبەردەستە؟ " ئەردۆغان بە زەردەخەنەوە گوتی: "هەیە تاوەکو دەیڵێم. "