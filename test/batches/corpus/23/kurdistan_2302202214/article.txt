بۆ نۆژەنکردنەوەی شوێنەوارە مێژووییەکەی خەنس ١٤٠ کرێکار کاریان تێدا کردووە. بێكه‌س بریفكانی، بەڕێوبەری شوێنەواری پارێزگای دهۆک بە تۆڕی میدیایی رووداوی گوت: "لە سنووری پارێزگای دهۆک زیاتر لە ٢ هەزار ناوچەی شوێنەواری هەن، پێویستە پەرەی پێبدەین و ئامادەیان بکەین بۆ ئەوەی گەشتیاران سەردانیان بکەن. پلانمان هەیە پارکێکی شوێنەواری لە پارێزگای دهۆک دروستبکەین. "  رێکخراوی "ئەکتد"ـی فەرەنسی بە هاوبەشی رێکخراوی "یو ئێن دی پی" سەر بە نەتەوە یەکگرتووەکان لەگەڵ بەڕێوەبەرایەتیی شوێنەواری دهۆک، شوێنەواری خەنسیان نۆژەنکردەوە، لەگەڵ ئەوەش شوێنەکەیان گەورەتر کردووە و کارەباشیان بۆ راکێشاوە.  فایبریزیۆ باریون، بەڕێوەبەری لقی عێراقی رێکخراوی ئەکتد بە تۆڕی میدیایی رووداوی گوت: "کاتێک پرۆژەکەمان دەستپێکرد پەیوەندیمان لەگەڵ سەرجەم لایەنە پەیوەندیدارەکانی ئەم سنوورە کرد، بۆیە بڕیارێکی هاوبەش بوو بۆ ئەوەی گرنگی بەم ناوچە مێژووییە بدەین، ئەوەش لەبەر گرنگی ئابووری و کلتوری ناوچەکە. "  ناوچە شوێنەوارییەکە جگە لەوەی کاری نۆژەنکردنەوەی بۆ کراوە، هەروەها لە پاشماوەی لافاو و گەشتیارانیش پاککراوەتەوە. سەرجەم تێچووی نۆژەنکردنەوەکەش لەلایەن رێکخراوی "ئەکتد"ەوە دابینکراوە.