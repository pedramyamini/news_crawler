ئەمڕۆ دووشەممە ١٤ - ٠٢ - ٢٠٢٢ سەرچاوەیەکی باڵای ئەمنی لە دهۆک بە تۆڕی میدیایی رووداوی راگەیاند، گەنجێکیان دەستگیرکردووە کە ماوەیەک پێش ئێستا ١٥٠ ملیۆن دیناری بە ناوی بەڵێنی دامەزراندنەوە لە خەڵک وەرگرتبوو، دەستگیرکراوە و  ناوی (ح. خ) دانیشتووی پارێزگای دهۆکە.  هەفتەی رابردوو دەیان کەس سکاڵایان لەسەر گەنجێک تۆمارکرد کە بە ناوی دامەزراندنیان لە کەرتی حکومی پارەی لێوەرگرتوون. سەرچاوە ئەمنییەکە لەو بارەوە گوتی، ئەو کەسە بە ناوی سەرۆکی حکومەتەوە قسەی لەگەڵ ئەو گەنجانە کردووە بۆیە رەوانەی هەولێریان کردووە.  یەکێک لەو کەسانەی کە پارەی لێوەرگیراوە بە تۆڕی میدیایی رووداوی راگەیاند، لە مانگی ١٠ ـی ساڵی رابردوو ئەو کەسە هاتووە بۆ شیلادزێ و لەگەڵ نزیکەی ٥٠ کەس کۆبووەتەوە و بە ناوی نووسینگەی سەرۆکوەزیرانەوە بەڵێنی دامەزراندنی بە هەموویان داوە.  ئەو گەنجە کە نەیویست ناوی بڵاو بکرێتەوە ئاماژەی بەوەش دا، دوای ماوەیەک لە کۆبوونەوەکە دوو جار پەیوەندیی پێوەکردوون و پێی گوتوون کە لە چ فەرمانگەیەک دەیانەوێت دابمەزرێن، دواتر گوتوویەتی لەگەڵ ئەوەی کە فەرمانی دامەزراندنتان گەڕایەوە، هەریەکە و پارچەزەوییەکیش وەردەگرن. بۆ ئەوەش داوای پارەی کرد، بەشێوەیەک کەسی وا هەبووە " ٥٠٠ هەزار دینار و هەندێکیش ٨٠٠ دۆلاریان داوە".  ئەو گەنجە لە بەشێکی دیکەی قسەکانیدا باسی لەوە کرد، ئەو کەسە بەڵێنی پێیان دابوو کە لە سەرەتای شوباتی ٢٠٢٢ لە فەرمانگەکانی حکومەت دەستبەکار ببن. هەروەها دەشڵێت، "بەو شێوەیە نزیکەی ١٥٠ ملیۆنی لە ٣٠٠ گەنج وەرگرتووە کە زۆرینەیان خەڵکی هەژارن و هەندێکیشیان پارەیان قەرزکردووە. "  رزگار عوبێد، بەڕێوەبەری ناحیەی شیلادزێ لەسەر ئەو بابەتە بە تۆڕی میدیایی رووداوی راگەیاند، "ئێمە ئاگاداری ئەو فێڵکردنە نەبووین، تاوەکو ئێستاش نازانین ژمارەی ئەو گرووپە چەند کەسن و چۆن ئەو فێڵەیان لە خەڵک کردووە. "  لە ماوەی دوو مانگدا، ئەوە دووەمجارە لە سنووری پارێزگای دهۆک بە فێڵ پارە لە خەڵک وەردەگیرێت، دوو مانگ پێش ئێستا کۆمپانیایەکی دیکە بە ناوی بازرگانیی ئەلیکترۆنی، لە سنووری ئاکرێ، بەردەڕەش و شێخان بە ملیۆنان دیناری لە خەڵکی سنوورەکە برد و دواتر کۆمپانیا وەهمییەکە خۆی ونکرد.