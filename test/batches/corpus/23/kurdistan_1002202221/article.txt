دوو کەس لەدوای رووداوەکە پەیوەندییان بە رووداوەوە کرد و دەڵێن، زانیارییان لەسەر هۆکاری کوشتن و بکوژی سەروین هەیە، بەڵام نەیانویست ناو و ناسنامەیان ئاشکرابکرێت.  باوکی هاوڕێیەکی سەروین دەڵێت، "من هەردوولا لە نزیکەوە دەناسم و هەردووکیان هاوڕێی منن، بەڵام من راستییەکە دەڵێم کە غەدری لێکرا ئەم ژنە، لەبەرئەوەش راستییەکە دەڵێم، چونکە بێکەسە، وەکو بڵێی وازیان لێهێنابوو، دەستیان لێ شوشتبوو مامەکانی و بابی ئەو کچەش نهێنیی ئەو کوڕەیان لابوو، بۆیە ئەو کوڕە هێندە لێی دەترسا، دوایی ئەو کوڕە بە دزییەوە مارەی کرد، دەمێکە ئەو کوڕە لەدوایەتی و چەندجارێک بە ئامانجی کوشتن لێیدابوو، بەڵام خودا نەیدەکوشت، خۆ یەکەمجاری نەبوو، دوێنێ ئومێد ناردبووی، چونکە لە کۆیە دەستڕۆیشتوون، دەزانن ناگیرێن لەبەر خاڵی".  هاوڕێیەکی سەروین دەڵێت، "من ماوەیەکە سەروین دەناسم، پێش ئەوەی وای بەسەربێت گوتی، من شتێکت پێدەڵێم وەکو ئامانەت لاتبێت بۆئەوەی گەر شتێکم بەسەرهات تۆ بۆم بگەیەنیت، تاوەکو غەدرم لێنەکرێت، سەروین زۆر دەیگوت لە مامم دەترسم چونکە هەڕەشەی لێدەکرد. گوتی، سکاڵاشم تۆمارکردووە و پەڕاوی سکاڵاکە لە عەنکاوە ماوە، کە ئەوە هەڕەشەم لێدەکات و مەترسی لەسەر ژیانمە، دوو جاریش چووە بۆ داڵدەدانی ئافرەتان و گوتوویەتی هەڕەشەم لەسەرە".  لێکۆڵینەوەکان لەدوای رووداوەکە دەستیان پێکردووە و کەسێکیش دەستبەسەرە لای پۆلیس.  عەمید عەلی عەبدوڵڵا، بەڕێوەبەری پۆلیسی کۆیە رایگەیاند، "دوێنێ کاژێر ٠٩: ٣٠ی سەرلەبەیانی رووداوێکی کوشتن هەبوو لە یەکێک لە گەڕەکەکانی کۆیە لەسەر شەقام، بە گوتەی ئەو شۆفێرەی ئێستا دەستگیرکراوە لە هەولێر، ئەم ئافرەتە هاتووە بۆ کۆیە ئیشێکی تایبەتی هەبووە لە دادگەی لێکۆڵینەوەی کۆیە، بەڵام لەگەڵ گەیشتنی بۆ کۆیە، ئەم رووداوە روویداوە، دیارە لەناو ئۆتۆمبێل لە پەیوەندیدا بووە و لەگەڵ کەسێکی دیکەدا بە پەیوەندیی تەلەفۆنی و قسەکردن کاتێک گەیشتووەتە کۆیە، راستەوخۆ ئەم رووداوە روویداوە".  بەپێی زانیارییەکانی رووداو، سەروین زیاتر لە دوو ساڵە لە هاوژینەکەی جیابووەتەوە و دایکی کچێکە، بە گوتەی هاوڕێیانی، کچەکە لای باوکیەتی و سەروین هەوڵیدەدا لە رێگەی دادگەوە مافی بەخێوکردنی منداڵەکەی وەربگرێت.  هەرچەندە هۆکارەکەی دیار نییە، بەڵام سەروین مانگی رابردوو لە عەنکاوە، سکاڵای لەسەر دوو کەس تۆمارکردووە کە یەکێکیان مامیەتی.