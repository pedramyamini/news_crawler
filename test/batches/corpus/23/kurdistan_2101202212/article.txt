بەڕێوەبەری کۆنترۆڵی قەیرانی کرماشان رۆژی هەینی ٢١ - ٠١ - ٢٠٢٢ رایگەیاند، رێگەی هاتووچۆی ٨٥ گوند داخراوە و ٤٢ گوند بێ کارەبان، بەڵام بەپێی ئاماری قایمقامیەتەکان، تەنیا لە پێنج شار رێگەی نزیکەی ٥٠٠ گوند داخراوە و ژمارەیەک گوندیش ئاویان نییە. هاونیشتمانییان لەو گوندانە دەڵێن، نەوت و سووتەمەنیشیان نییە، پەرلەمانتاری هەورامان دەڵێت، لەو ناوچەیە ١٠٠ سەر ئاژەڵ بەهۆی نەبوونی ئالیک مرداربوونە.  دانیشتوویەکی ئەزگڵە لە سنووری کرماشان دەڵێت، "خوا لێتان رازی نەبێت، ئەوە چەند رۆژە بەفرە و تەنیا فڕۆکەیەک هاتووە و کارتۆنێک خۆراکی خستووەتە خوارەوە. "  لە پارێزگای کرماشان، تیمەکانی ڕاماڵینی بەفری رێگەوبان فریای کردنەوەی رێگە سەرەکییەکان ناکەون، چجای گوندەکان. ئۆتۆمبێلێکی تیمەکانی فریاکەوتنی کرماشان لەسەر رێگەی روانسەر - پاوە دەگەڕێت تاوەکو ئەو کەسانە بدۆزێتەوە کە لە بەفردا ماونەتەوە. بەشێک لە ئۆتۆمبێلەکان خەڵکیان تێدایە و لەسەر رێگەکە گیریانخواردووە، هەندێک ئۆتۆمبێلیش جێهێڵدراون.  بەڕێوەبەری کۆنترۆڵی قەیرانی کرماشان رۆژی هەینی رایگەیاند، رێگەی هاتووچۆی ٨٥ گوند داخراوە و ٤٢ گوند بێ کارەبان، بەڵام ئاماری قایمقامی شارەکانی ئەو پارێزگایە زۆر زیاترە لەو ژمارەیە.   رێگەی هاتووچۆی ١٧٠ گوند لە ئیسلام ئاوا، ١٤٧ گوند لە داڵاهۆ، ١٥٠ گوند لە سونقوڕ، ٣٦ گوند لە سەلاسی باوەجانی و ٧ گوند لە سەرپێڵی زەهاو گیراوە. ئاماری شارەکانی دیکەش بڵاونەکراوەتەوە. تەنیا لە سونقوڕ و سەرپێڵی زەهاو ئاوی ١٣ گوند بڕاوە.   هاونیشتمانییەک لەنێو شارۆچکەی پیشەسازی روانسەرەوە ڤیدیۆیەکی بڵاوکردووەتەوە و ئاماژە بەوە دەکات، "رێگەکان هەموویان بەستوویانن، هیچ ئۆتۆمبێلێک ناتوانێک هاتووچۆ بکات، هەر لەیەکەم شەوی بەفربارینەوە لایەنە بەرپرسەکانم ئاگەدار کردنەوە، بەڵام تاوەکو ئێستا هیچیان نەکردووە. "  بارینی بەفر و داخرانی رێگەوبانەکان، ئاژەڵدارانیشی تووشی کێشە کردووە، ئەوان دەڵێن، ئالیکی پێویستیان نییە، پەرلەمانتاری هەورامانیش داوا دەکات، بەڕێوەبەرایەتیی کاروباری هۆز و ئاژەڵدارانی کرماشان رێگەی هاتووچۆی کۆچەرەکان بکاتەوە و ئالیکیان پێ بگەیێنێت، ئەویش دەڵێت.  ئارەش لهۆنی، پەرلەمانتاری هەورامان گوتی، "دەڵێن ١٠٠ سەر ئاژەڵیان لەنێوچووە بەهۆی نەبوونی ئالیک. دەبێت رێگەی هاتووچۆی کۆچەرەکان بکرێتەوە. بڕیار بدەن ئامێرێکی راماڵینی بەفر بێت و رێگەکە بکاتەوە. وادیارە ئۆتۆمبێلێکتان هەیە لێرە، ئەویش کار ناکات. هەروەها دەبێت ئالیکیشیان بۆ بنێرن. "  مانگی سووری کرماشان دەڵێت، لە سێ رۆژی رابردوودا هەزار و ٧٠٠ سەبەتەی خۆراکییان گەیاندووەتە گوندەکانی هەورامان و داڵاهۆ و هەزار و ٦٥٠ کەسیان رزگارکردووە کە لەنێو بەفردا مابوونەوە.