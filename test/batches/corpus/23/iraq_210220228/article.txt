حەسەن هەواس، دانیشتوویەکی مەندەلییە و بە تۆڕی میدیایی رووداوی گوت: "عەرەب نایەوێت کورد لەم شارە بمێنێت و دژایەتیمان دەکەن، لەبەرچی مزگەوتی ئێمەیان خاپوور کرد، لەبەر کورد بوون؟ کە گشتپرسیی کرا مەندەلی کورد بوو، ١٠ % ـی عەرەب بوون، ٥ % تورکمان و ٨٥ % ـی دانیشتووانەکەشی کورد بوون. عەرەب لە مەندەلی نەبوو هەموویان تەعریبکرد. "  کوردانی مەندەلی زیاتر جلوبەرگی عەرەبی دەپۆشن. جیلی کۆنی شارۆچکەکە بە کوردی قسە دەکەن، بەڵام جیلی نوێی کوردانی ئەو شارۆچکەیە زۆر بە کەمی کوردی دەزانن و زیاتر زمانی عەرەبی بەسەریاندا زاڵە.  ئەحمەد جومعە دانیشتوویەکی دیکەی مەندەلییە و دەڵێت: '' لێرە ئێستا عەرەب زۆرە، ئەو کوردانەی کوردی نازانن، لەگەڵ عەرەب ژیان و فێر بوون و ئێستا بە عەرەبی قسە دەکەن. ئەوەش زمانی خۆمانە و پێکەوە ژیاین و جیاوازی لە نێوان کورد و عەرەب نییە. "  عەباس جەلال دانیشتوویەکی دیکەی مەندەلییە و ئاماژەی بەوە کرد: "نازانم بە کوردی بنووسم، تەنیا دەزانم کەمێک بە کوردی خۆمان واتا فەیلی قسە بکەم کە ئەوەش سۆرانی نییە، شار دەبینن چۆڵە و کاری تێدا نیە، دۆخێکی ئەمنیی باشی نییە و کوردەکانمان بە گشتیی رۆیشتن. "  مەندەلی کە هاوسنورە لەگەڵ شاری ئیلامی رۆژهەڵاتی کوردستان، خوێندنی کوردی تێدا قەدەخەیە و کورد هیچ پۆستێکی ئیداریی لەو شارۆچکەیە نییە، هەژموون و دەسەڵاتی عەرەبی بەسەریاندا زاڵە و رێگەیان پێنادرێت قوتابخانەی خوێندنی کوردی بکەنەوە.  غەزعل مەحموود، بەرپرسی ناوچەی پارتی لە مەندەلی دەڵێت: '' لە مەندەلی کوردی رەسەن هەیە و ناکرێت پێمان بگوترێت کورد نین، قەدەخەیە یەک قوتابخانەی کوردیش بکرێتەوە. ئەم قەدەخەکردنە زۆر کاریگەریی لێمانکرد، ئەوەی زیاتر کاریگەریی کردووە ماددەی ١٤٠ ـە کە بە تەواوەتی جێبەجێ نەکراوە. "  بەپێی ئاماری لایەنە کوردییەکان کە پێشتر لە مەندەلی بوونە، تاوەکو ساڵی ٢٠١٧ نزیکەی هەزار و ٦٠٠ خێزانی کورد لە مەندەلی بوون، بەڵام دوای هێرشەکانی ١٦ ـی ئۆکتۆبەر بۆ ٤٣٠ خێزان کەمبوونەتەوە.  شارۆچکەی مەندەلی لە باشووری پارێزگای دیالە و لە باکووری بەغدا هەڵکەوتووە، زۆربەی دانیشتووانەکەی بە زاراوەی کەلهۆڕی و فەیلی قسە دەکەن.