بابەکر زێباری، راوێژکاری سەربازیی سەرۆکی هەرێمی کوردستان بە رادیۆی رووداوی راگەیاند، هێڵی بەرگریی هەرێمی کوردستان بەرامبەر بە داعش زۆر بەهێزە و پێشمەرگەی ئازای تێدایە. رۆژ بە رۆژ ئەو هێڵە بەرگرییەی پێشمەرگە بەهێزتر دەبێت.  شەوی ٢٠ ـی کانوونی دووەمی ٢٠٢٢، هێزەکانی سووریای دیموکرات رایگەیاند، پشێوی لە گرتووخانەی غوێرانی حەسەکەی رۆژئاوای کوردستان دروست بووە کە پێنج هەزار چەکداری داعش تێیدا بەندکراون و، ژمارەیەکیان هەڵهاتوون. هێزەکانی هەسەدە تاوەکو ئێستا توانیویانە زیاتر لە ١٠٠ چەکداری هەڵاتووی داعش دەستبەسەر بکەنەوە.  راوێژکاری سەربازیی سەرۆکی هەرێمی کوردستان گوتی، "کۆکردنەوەی داعش لە زیندانێکدا شتێکی زۆر مەترسیدارە، ئەوە زۆر خراپە کە پێنج هەزار داعش لە زیندانێکدا کۆبکرێنەوە و هەر لە بنچینەوە لە رووی سیاسی و سەربازییەوە هەڵەیە، دەبوو بەسەر چەند شوێنێکدا دابەش بکرابووان. "  بەشێکی زۆری داعشەکانی ئەو گرتووخانەیە عێراقین و مەترسیی ئەوە هەیە کە هەڵاتووەکانیان روو بکەنەوە عێراق.  بابەکر زێباری، باسی لەوە کرد، "نزیکەی سێ هەزار لەو داعشە زیندانییانەی حەسەکە عێراقین، ئەگەر خوا نەکات ئەوانە هەڵبێن و بە ناوچەکەدا بڵاوببنەوە، ئەوا لە رۆژئاوا و باشووری کوردستان و عێراق دەبنە مەترسی. عێراقییەکان هەوڵ دەدەن بگەنە عێراق، چونکە شوێنی خۆیانە و خەڵکێکیش هەن پێیانخۆشە و هاوکارییان دەکەن. "  راوێژکارەکەی سەرۆکی هەرێمی کوردستان گوتیشی، "دوور نییە کە دەستێکی دەرەکی لەپشتی هێرشی داعش بۆ سەر گرتووخانەی غوێرانەوە هەبێت. رەنگە خودی حکومەتی سووریا یان وڵاتانی دراوسێ دەستیان تێیدا هەبێت. ئەویش دراوسێیەک کە لە بەرژەوەندیدایە داعش هەڵبێن و بۆ شوێنێک ببنە مەترسی، ئەوە پرسێکی سیاسییە. "  هەر لەبارەی هێرشەکەی داعشەوە بۆ سەر ئەو گرتووخانەیە وەزارەتی بەرگریی ئەمریکا دەڵێت، لە رێگەی هێرشی ئاسمانییەوە یارمەتیی هێزەکانی سووریای دیموکرات (هەسەدە)یان داوە تاوەکو رەوشی زیندانیی غوێران کۆنتڕۆڵ بکەن.   بابەکر زێباری گوتی: "هاوپەیمانیی نێودەوڵەتی لە ئاسمانەوە بە فڕۆکە و بە زانیاریی هەواڵگری و راوێژکاری هاوکارە. "  بەرەبەیانی رۆژی هەینی ٢١ - ٠١ - ٢٠٢٢ چەکدارانی داعش هێرشیان کردە سەر سریەیەکی سوپای عێراق لە ناحیەی عوزێم لە پارێزگای دیالە، بەو هۆیەوە ١٠ سەرباز و ئەفسەرێک کوژران. لە ماوەی رابردوودا چەکدارانی داعش لە عێراق کردەکانیان زیاد بووە، ئەوە لە کاتێکدایە کە زیاتر لە سێ مانگە هەڵبژاردنی پەرلەمان کراوە و هێشتا حکومەت پێکنەهێنراوە و بەشێکی لایەنەکان ناکۆکن.  راوێژکاری سەربازیی سەرۆکی هەرێمی کوردستان ئاماژەی بەوە دا، "بڕوا ناکەم ئەم هێرشانەی داعش کاریگەرییان لەسەر پێکهێنانی حکومەتی نوێی عێراق هەبێت. "  ئێستا داعش شوێنێکی دیاریکراوی بە دەستەوە نییە و چەکدارانی بە شێوەی پارتیزانی هێرشەکانیان جێبەجێ دەکەن و پەلامار دەدەن. ئەوەیش وایکردووە رووبەڕووبوونەوەیان تاڕادەیەک ئاسان نەبێت.  بابەکر زێباری، ئەوەی خستەڕوو، "هەبوونی تیرۆریستان، شێوەی چالاکییان و پێبوونی دووربینی گەرمیی لەش و چەکی پێشکەوتوو مەترسییەکی گەورەیە لەسەر ناوخۆی عێراق، پێشتر کە شەڕی بەرەیی دەکرا داعش زۆر زیانی بەرکەوت، بەڵام ئێستا بە شێوەی پارتیزانییە و گەورەترین سوپا و تەکنەلۆجیای دونیا بەرامبەر بە شەڕی پارتیزانی زۆر لاوازە، چونکە ئەو چەکدارانە تێکەڵی خەڵک دەبن و ناناسرێنەوە یان رەنگە بە شەو داعش بن و بە رۆژ کاری خۆیان بکەن. بۆیە دۆزینەوە و لێدانیان ئاسان نابێت. "  داعش کە پێشتر چەند ساڵێک رووبەرێکی زۆری لە خاکی عێراق و سووریا لەژێر دەستدا بوو، ئێستا هیچی لە دەستدا نییە و تەنیا شانەی نووستووی هەیە کە بۆ پەلامارەکانیان سوود لە بۆشایی تەناهی وەردەگرن.  بە بڕوای گوتەبێژەکەی سەرۆکی هەرێمی کوردستان، داعش توانای نەماوە شار داگیر بکات، تەنانەت خۆشیان هەوڵ نادەن شار داگیر بکەن، چونکە ئەوان لە داگیرکردنی شاردا زیانێکی زۆریان کرد و بێئەژماریان لێکوژرا. ئەو شێوازەی ئێستا بە کاری دەهێنن بۆ هەر وڵاتێک زۆر مەترسیدارە و بەم جۆرە دەستکەوتیان زیاتر دەبێت.