رێبین ئەحمەد، بەڕێوەبەری ئەندازەی پارکەکان بە رادیۆی رووداوی راگەیاند: "تاوەکو ئێستا هیچ جۆرە نوسراوێکی فەرمیمان لە بارەی تێکدانی هیچ پارک، نەمامگە و باخچەیەک پێنەگەیشتووە، ئەگەر هەوڵی لەم جۆرەش هەبێت ئەوا بێدەنگ نابین و هەڵوێستی جدیمان دەبێت. "  بەڕێوەبەری ئەندازەی پارکەکان گوتیشی، "لە شاری هەولێر ٤٠٠ باخچە و پارکمان هەیە لەگەڵ سێ نەمامگە کە لەناو پارکەکان دروستکراون و یەکێکیان نمونەیە، ئەو دار و گوڵانەشی تیایدان هەموویان بەرهەمی ناوخۆن و لە تۆوی دار و گوڵەکانی ناوخۆوە وەرگیراون، بەهۆی ئەوەی فرۆشتن و ناردنە دەرەوەی ئەم بەرهەمانە بۆ دەرەوەی هەرێمی کوردستان قەدەخەیە، بۆیە لە ناوخۆ دەچێندرێنەوە بە شێوەیەک تەنیا لە ماوەی دوو ساڵدا زیاتر لە ٢٠٠ هەزار دار و ٤٠٠ هەزار گوڵ لە پارک و باخچە و شەقامەکانی هەولێر چێندراون. "  بەگوتەی بەڕێوەبەری ئەندازەی پارکەکانی هەولێر، ساڵی رابردوو بەهۆی وشکەساڵیی ژمارەیەکی زۆر باخچە و پارک لە هەرێمی کوردستان وشک بوون، بەڵام بەڕێوبەری ئەندازەی پارکەکانی هەولێر دەڵێت، "ساڵی رابردوو هەر زوو لەگەڵ دەرکەوتنی نیشانەکانی وشکەساڵی پارێزگاری هەولێر بودجەیەکی تایبەتی بۆ دابین کردین، خۆشبەختانە توانیمان پارک و باخچەکانی هەولێر لە وشک بوون بپارێزین. "  بەپێی ستاندارە جیهانییەكان دەبێت رێژەی سەوزایی لە شارەكان لە نێوان ١٥ % بۆ ٣٠ % كەمتر نەبێت، بەڵام بە گوتەی رێبین ئەحمەد، رێژەی سەوزایی لە سنوری پارێزگای هەولێر دەگاتە ١٨.٥ %. بەهۆی قەیرانی دارایشەوە لە ساڵانی رابردوو هیچ جۆرە پارک و باخچەیەکی نوێ دروست نەکراون.