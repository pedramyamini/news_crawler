رۆژی شەممە ١٢ - ٢ - ٢٠٢٢، شۆڕش ئیسماعیل گوتەبێژی پۆلیسی راپەڕین بە تۆڕی میدیایی رووداوی گوت، هاونیشتمانییەک کە ناوی (و، ج، ع)ـە و لەدایکبووی ساڵی  ٢٠٠٤ ـە و دانیشتووی ناحیەی سەنگەسەرە، گیانی لەدەستداوە و شوێنی وایەر بە ملییەوە دیارە.  گوتەبێژی پۆلیسی راپەڕین گوتیشی، "دوای توێکاری بۆ لاشەکەی، دەرکەوت شوێنەواری وایەری کارەبا بە ملییەوە دیارە، بەگوتەی کەسوکارەکەی لەشوێنی کارەکەی لەناو بازاڕی سەنگەسەر خۆی خنکاندووە، بە مەبەستی هۆکاری راستەقینەی مردنەکەی تەرمەکە بەڕێکراوە بۆ پەیمانگەی دادپزیشکی سلێمانی. "  شۆڕش ئیسماعیل باسی لەوەش کرد، تاوەکو ئێستا کەسیان بەهۆی رووداوەکەوە دەستگیرنەکردووە و گوتیشی، لە لێکۆڵینەوەی سەرتاییدان.  ئێوارەی رۆژی هەینی ١١ - ٢ - ٢٠٢٢، کچێک بە ناوی (خ. ئـ. و) تەمەن ١٧ ساڵان کە خوێندکاربوو لە ناحیەی سەنگەسەر گیانی لەدەستدا. گوتەبێژی پۆلیسی راپەڕین سەبارەت بەو رووداوە بە تۆڕی میدیایی رووداوی گوتبوو، "دوای توێکاری بۆ لاشەکەی دەرکەوت کە شوێنەواری پەت بە ملییەوە هەیە و بەگوێرەی زانیارییە سەرەتایەکانیش پێدەچێت بە پەت خنکابێت. "