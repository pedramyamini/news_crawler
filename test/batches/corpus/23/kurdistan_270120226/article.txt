ئەنجوومەنی سەوزی چیای مەریوان دەڵێ بەپێی ئەو بەدواداچوونانەی کە لەم رۆژانەدا بۆ بارودۆخی دەریاچەی زرێبار کردوویانە دەرکەوتووە هەندێ جۆری باڵندەکانی ئەم دەریاچەیە بەشێوەیەکی "نائاسایی " مرداربوون.  ئەو رێکخراوە ژینگەپارێزە، داوای لە لایەنە پەیوەندیدارەکان کردووە بە زووترین کات هۆکاری مرداربوونی باڵندەکانی زرێبار روون بکەنەوە و لاشە باڵندە مرداربووەکان کۆبکەنەوە، چونکە ئاژەڵانی دیکە لە گۆشتەکانیان دەخۆن و ئەمەش مەترسی هەیە.  لەم رۆژانەدا بەهۆی بارینی بەفری زۆر و دابەزینی پلەکانی گەرماوە، دەریاچەی زرێبار بەستوویەتی و ئەو باڵندانەی کە بۆ دابینکردنی خۆراک پشت بە دەریاچەکە دەبەستن، خۆراکیان دەستناکەوێت.  لە دەریاچەی زرێباردا زیاتر لە ٣١ جۆر باڵندەی خۆماڵی و کۆچەری دەژین. لەو ژمارەیە ١٤ جۆریان باڵندەی خۆماڵین.