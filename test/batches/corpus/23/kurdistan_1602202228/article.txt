ئەمڕۆ چوارشەممە، ١٦ی شوباتی ٢٠٢٢، مەیسەر نهێلی، سکرتێری یەکێتیی لاوانی دیموکراتی کوردستان، بە تۆڕی میدیایی رووداوی راگەیاند: "ئەمڕۆ بەبۆنەی ١٨ی شوبات، يادی ٦٩ یەمین ساڵەی دامەزراندنی یەکێتی لاوانی دیموکراتی کوردستان، وەکو ستافی رێکخراو و بەرپرسی رێکخراوە جەماوەرییەکان سەردانی بەڕێز کاک نێچیرڤان بارزانی، جێگری سەرۆکی پارتی دیموکراتی کوردستانمان کرد، بۆ ئەوەی پلان و بەرنامەکانی خۆمانی پێبڵێین و ئەو کارانەشی کە لەداهاتوودا بەنیازین بیانکەین لەپێناو خزمەتکردن بە گەنجان".  مەیسەر نهێلی گوتیشی: "کاک نێچێرڤان بارزانی هەمیشە لەکۆنەوە تاوەکو ئێستا پشتیوانێکی زۆری لاوان بەگشتی و یەکێتی لاوانی دیموکراتی کوردستان بووە بە تایبەتی، لە هەموو رووەکانی رۆشنبیری و وەرزشی و پشتیوانی ماددی و مەعنەویی کردووین و داواکارییەکانی جێبەجێکردووین و هەردەم لەگەڵمان بووە، ئەوەش پشتیوانییەکی زیاتری داوەتە دۆزی لاوان و پرسەکانیان".  یەکێتی لاوانی دیموکراتی کوردستان، لەساڵی ١٩٥٣ دامەزراوە، تاوەکو ئێستا هەشت کۆنگرەی بەستووە، کۆنگرەی یەکەم ساڵی ١٩٥٣، کۆنگرەی دووەم ساڵی ١٩٧٢ لە شەقڵاوە، کۆنگرەی سێیەم ساڵی ١٩٧٤ لە هەولێر، کۆنگرەی چوارەم ساڵی ١٩٩٣ لە هەولێر، کۆنگرەی پێنجەم ساڵی ١٩٩٨ لە هەولێر،  کۆنگرەی شەشەم ساڵی ٢٠٠٤ لە هەولێر، کۆنگرەی حەوتەم ساڵی ٢٠٠٩ لە هەولێر و کۆنگرەی هەشتەم ساڵی ٢٠١٨ لە هەولێر.