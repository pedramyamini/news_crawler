ئەمڕۆ چوارشەممە ٢٣ - ٠٢ - ٢٠٢٢، عەبدولستار مەجید، سەرۆکی فراکسیۆنی کۆمەڵی دادگەری کوردستان لە پەرلەمانی کوردستان بە (تۆڕی میدیایی رووداو)ی راگەیاند: "ئەوانەی لە پەیجەکان درۆ بە ناوی ئێمەوە دەکەن، سەروەت و سامانی ئەم میللەتەیان پێدەدرێت بۆ ئەوەی بوختان بڵاوبکەنەوە".   بەبۆنەی رۆژی زمانی دایک، لە سۆشیالمیدیا چەند قسەیەک بەناوی عەبدولستار مەجید بڵاوکراونەتەوە، لەوانەش گوایە گوتوویەتی: "دەستبەرداری زمانی دایک بن، ئەوەی زمانی عەرەبی نەزانێت ناتوانێت وەڵامی قەبریش بداتەوە".   سەرۆکی فراکسیۆنی کۆمەڵی دادگەری لەو بارەیەوە گوتی: "ئەو بڵاوکراوانە دوورن لە راستییەوە، من شانازی بە زمانی خۆم و نەتەوەکەمەوە دەکەم. دەسەڵات لە بەرامبەر رەخنە و قسەی دلسۆزانە، پەنا دەباتە بەر ئەم کردارە ناشرینانە کە ئەویش دروستکردنی درۆ و پوختانە".   عەبدولستار مەجید، رۆژی ٢١ی شوبات بەبۆنەی رۆژی زمانی دایک پۆستێکی لە فەیسبووک کردووە و لە بەشێکیدا هاتووە: "دەسەڵات لە هەرێمی کوردستان بەهۆی زوڵم و سەرکوتکردن کارێکیان کردووە، بەشێک لە میللەتی ئێمە ئینتیمای بۆ زمان و نەتەوەی خۆی نەماوە".   لە ساڵی ١٩٩٩ ەوە، رۆژی ٢١ی شوبات لەلایەن رێکخراوی یونسکۆی سەر بە نەتەوە یەکگرتووەکانەوە، بە رۆژی زمانی دایک دەستنیشانکراوە. لەو رۆژەوە چالاکی جۆراوجۆر بەڕێوەدەچن.