ئێوارەی ئەمڕۆ چوارشەممە ٢٣ - ٠٢ - ٢٠٢٢ د. عەلی تەتەر، پارێزگاری دهۆک لەگەڵ قایمقامی دهۆک و بەرپرسانی پەیوەندیدار بە کۆنتڕۆڵکردنی زێدەڕۆییەکان کۆبووەوە، دوای کۆبوونەوەکە پارێزگاری دهۆک راگەیێندراوێکی بڵاوکردەوە و تێیدا دەڵێت: "دووپاتی دەکەینەوە کە بەپێی یاسای نەهێشتنی زێدەڕۆیی بۆ سەر موڵکی گشتی، دارستان و پاوانەکان رەفتار بکرێت. "   کۆبوونەوەکە تایبەت بوو بەو زێدەڕۆییانەی کە دەکرێنە سەر موڵکی گشتی لە ناحیەی زاویتە.  لە بەشێکی دیکەی ئەو راگەیێندراوەیدا کە لە تۆڕی کۆمەڵایەتیی فەیسبووک بڵاویکردووەتەوە، پارێزگاری دهۆک ئاماژەی بەوە کردووە: "بەردەوام داتای زێدەڕۆییەکان دەگاتە دەستمان و بە پێی یاسا رووبەڕوویان دەبینەوە. "  لە کۆتایی نوسینەکەیدا، د. عەلی تەتەر، پارێزگاری دهۆک باسی لەوە کردووە، پاراستنی ژینگە، موڵک و ماڵی گشتیی ئەرکی هەمووانە، هەروەها دەشڵێت: "پێویستە رێگە نەدەین زێدەڕۆیی لەسەریان ئەنجامبدرێت. "