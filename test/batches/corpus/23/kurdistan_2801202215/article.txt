ئاری کاکەشین، بەڕێوەبەری نەوت و کانزای هەولێر بە رادیۆی رووداوی راگەیاند، وەک هەنگاوی یەکەم سەرەتا لە ناوچە شاخاوییەکان دەستیان بە دابەشکردنی نەوت بەسەر هاونیشتمانییان کردووە، دواتر وەک هەنگاوی دووەم لە قەزای کۆیە و دەوروبەری هەولێر دەستیان بە دابەشکردنی نەوت کردووە و ئێستا % ٧٠ ـی دابەشکراوە. دەشڵێت، "تاوەکو ئێستا لە کۆیە پرۆسەکە بەردەوامە و ماوەی زیاتر لە هەفتەیەکیشە لە نێو سەنتەری شاری هەولێر دەستمان بە دابەشکردنی نەوت کردووە. "  ئاری کاکەشین گوتی، "لە شاری هەولێر سەرەتا ٩ گەڕەکی هەژارنشینمان هەڵبژاردووە کە بریتین لە گەڕەکەکانی باداوە، گڵکەند، نەورۆز، کوردستان، کورانی عەنکاوە و چەند گەڕەکێکی دیکە. دوای تەواوبوونی ئەو گەڕەکانە، لە گەڕەکەکانی دیکەش دابەشکردنی نەوت بەردەوام دەبێت، بەڵام پێویستە هاونیشتمانییان زوو پارە و بەرمیل رادەستی بریکارەکانی خۆراک بکەن بۆ ئەوەی پرۆسەکە بەخێرایی بەڕێوەبچێت. "  بەگوتەی بەڕێوەبەری نەوت و کانزای هەولێر، تاوەکو ئێستا ٢٤ ملیۆن لیتر نەوتیان بەسەر ناوچە شاخاوییەکان و ١٥ ملیۆن لیتریشیان بەسەر دەوروبەری هەولێر دابەشکردووە. پرۆسەکە لە کۆیە، تەقتەق و هەولێریش بەردەوامە.  بۆ هەر بەرمیلێک نەوت لە ناوچە شاخاوییەکان ٥٥ هەزار و لە سەنتەری شارەکانیش ٩٠ هەزار دینار لە هاونیشتمانییان وەرگیراوە، بەشێک لە هاونیشتمانییان لەگەڵ ئەوەی گلەییان لە نرخەکەی هەیە باس لەوەش دەکەن ئەو بڕەی کە پێیان دەدرێت کەمترە لەوەی کە وەزارەتی سامانە سرووشتییەکان دیاریکردووە.  لەو بارەیەوە ئاری کاکەشین باسی لەوە کرد، "بریکارەکانمان ئاگادارکردووەتەوە کە دەبێت ئەو تەنکەرانەی نەوت دابەشدەکەن ٢٠٠ لیتر نەوت بە هاونیشتمانییان بدەن. لە کاتی بوونی هەر کەموکوڕییەک لە دابەشکردنی ئەو بڕە نەوتەی دیاریکراوە، بریکارەکان دەتوانن لە رێگەی ئەو ژمارە تەلەفۆنانەی لەسەر ئەو فۆڕمانە نووسراوە کە پێمان داون پەیوەندیمان پێوە بکەن. سزای هەر بریکار و شۆفێریکیش دەدەین ئەگەر کەمتەرخەمییان هەبێت، وەک چۆن پێشتر لە رێگەی لیژنەکانمانەوە چەند کەسێکمان لەسەر ئەم بابەتە سزاداوە و قەرەبووی ئەو بڕە نەوتەشیان لێ وەگیراوەتەوە کە بردوویانە. "   بەگوتەی ئاری کاکەشین، ئەو نەوتەی بەسەر هاونیشتمانییانی هەرێمی کوردستاندا دابەشدەکرێت کوالێتییەکەی زۆر بەرزە و لە نەوتە هەرە باشەکانە کە لە عێراق هەیە.