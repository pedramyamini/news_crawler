رۆژی یەکشەممە ٦ - ٣ - ٢٠٢٢ ڤۆلۆدیمیر زێلێنسکی، سەرۆکی ئۆکراینا لە گوتارێکی ڤیدیۆییدا رایگەیاند، رۆژی دووشەممە تۆپخانەکانی رووسیا تۆپبارانی ئەو ناوچانە دەکەن کە "سەتان هەزار" خەڵکی سڤیلی لێ نیشتەجێن و ئەو کردەوەی رووسیای بە "تاوانی کوشتنێکی بە مەبەست" ناوبرد.   ئەوەش لە کاتێکدایە دوێنێ ڤلادیمیر پووتین، سەرۆکی رووسیا لە پەیوەندییەکی تەلەفۆنی لەگەڵ ئیماونێل ماکرۆن، سەرۆکی فەرەنسا، ئۆکراینای بە هۆکاری تێکچوونی رێڕەوی مرۆیی تۆمەتبار کرد.  زێلێنسکی راشیگەیاند، کە ئەو سزایانەی بەسەر رووسیادا سەپێندراون بەس نین و گوتی، "رووسیا هەستی پێناکات، چیدی رۆژئاوا ناتوانێت چاوپۆشی لە کوژرانی خەڵکی لە ئۆکراینا بکات".    لە بەشێکی دیکەی قسەکانیدا، زێلێنسکی رایگەیاند، رووسیا "لە سزاکان تێنەگەیشتن و هەستیان پێنەکرد. رووسیا نەیزانی کە جیهان بەڕاستی رژدە و داوای وەستاندنی جەنگ دەکات. ئێوەش ناتوانن خۆتان لەم راستییە بشارنەوە، ناشتوانن خۆتان لە کوژرانی زیاتر لە ئۆکراینا بشارنەوە. "