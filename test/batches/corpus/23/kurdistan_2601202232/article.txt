بەرنامەی بەرپرسیاری تۆڕی میدیایی رووداو کە شەهیان تەحسین، پێشکێشی دەکات رۆژی چوارشەممە ٢٦ - ٠١ - ٢٠٢٢ تایبەت بوو بە گرانبوونی نرخی ئەمپێری موەلیدە ئەهلییەکان و کەمبوونەوەی کاژێرەکانی کارەبا بۆ ئەم مانگە، خاوەن موەلیدەکان بەرزبوونەوەی نرخی گاز و کەمیی کارەبای نیشتمانی بە هۆکاری بەرزبوونەوەی نرخی کارەبای موەلیدە دەزانن.  هەکار هرووری، سەرپەرشتیاری لیژنەی موەلیدە ئەهلییەکانی دهۆک، میوانی بەرنامەی بەرپرسیاری تۆڕی میدیایی رووداو بوو، رایگەیاند، ئەم مانگە ناخۆشترینە، چونکە پارەی ئەمپێری کارەبای موەلیدە زیاترە لە ٢٢ هەزار دینار، کە ئەوەش بارگرانییەکی زۆرە بۆسەر شانی هاونیشتمانیان.  هەکار هرووری، گوتی، "مانگانە نزیکە ١٨ ملیۆن لیتر گازمان پێویستە. موەلیدە ئەهلییەکان رۆژانە ١٤ کاژێر کار دەکەن، ئەوە گەلێک زۆرە، مرۆڤ ناتوانێت ئەوەندە کار بکات چجای موەلیدەی ئاسن، ئەوە بارگرانییەکانی زۆرە. "  ئەم مانگە زیاتر لە نۆ کاژێر کارەبای نیشتمانی لە دهۆک هەبووە، سەرۆکی لیژنەی سووتەمەنی و پیشەسازیی و وزە لە  ئەنجوومەنی پارێزگای دهۆک دەڵێت، پێویستە حکومەت گاز بۆ وێستگەکان دابینبکات، تاوەکو کاژێرەکانی پێدانی کارەبای نیشتمانیی زیاتربێت.   عەبدولسەمەد تێلی، سەرۆکی لیژنەی سووتەمەنیی و پیشەسازی و وزە لە  ئەنجوومەنی پارێزگای دهۆک باسی لەوە کرد، "وێستگەی کاشێ لە دهۆک هەیە کە توانای بەرهەمهێنانی ١٠٠٠ مێگاوات کارەبای هەیە، ئەگەر وەزارەتی سامانە سرووشتییەکان گازی بۆ دابینبکات، بەڵام بەداخەوە ئەو وێستگەیە رۆژانە تەنیا ٥٠ مێگاوات کارەبا بە دهۆک دەدات، لە بەرامبەر ئەوەدا ٦٣٧ مێگاوات لەسەر حکومەت هەژماردەکات، مانگانە حەوت ملیۆن دۆلار دەدرێت بە کۆمپانیای وێستگەی کاشێ، بەڵام کار ناکات. "  مانگانە لە سنووری پارێزگای هەولێر، موەلیدەکان ٦٥٠ مێگاوات کارەبا بە هاونیشتمانیان دەدەن، بۆ ئەم مانگەش موەلیدەکان ٣٨٠ کاژێر کارییان کردووە.    قارەمان مەولوود، بەرپرسی موەلیدە ئەهلییەکانی سنووری پارێزگای هەولێر کە میوانی بەرنامەکە بوو گوتی، "مانگی رابردوو لیتری گاز بە ٦٠٠ دینار بوو، ئەم مانگە سەروو ٧٠٠ دینارە، پێشبینیدەکرێت، ئەگەر دۆخەکە وابڕوات لە نێوان ١٧ بۆ ١٨ هەزار دینار بۆ هەر ئەمپێرێکی موەلیدە لە هاووڵاتییان وەربگیردرێن. گاز گرانە و کارەبابی نیشتمانیش کەمە. "  بۆ چارەسەرکردنی کێشەی گرانی نرخی ئەمپێری کارەبای مولیدە، سەرۆکی لیژنەی نەوت و گاز لە ئەنجوومەنی پارێزگای هەولێر داواکارییەکی لە حکومەت هەیە.  نافیز مستەفا، سەرۆکی لیژنەی نەوت و گاز لە ئەنجوومەنی پارێزگای هەولێر ئاماژەی بەوە کرد، "پێموایە چارەسەری بەپەلە ئەوەیە وەک لەگەڵ لیژنەی پارێزگاش قسەمانکردووە، لانیکەم بۆ دوومانگی زستان و دوو مانگی هاوین بتوانرێت گاز بۆ خاوەن موەلیدە ئەهلییەکان دابینبکرێت. "  لە سلێمانی نرخی گاز بەرزترە لە هەولێر و گەیشتووەتە ٨٠٠ دینار بۆ هەر لیترێک، هەروەها تاوەکو رۆژی چوارشەممە موەلیدە ئەهلییەکان نزیکەی ٢٩٠ کاژێر کارەبایان داوە. لە پارێزگای هەڵەبجەش، موەلیدەکان زیاتر لە ٢٥٥ کاژێر کارەباییان داوەتە هاونیشتمانییان.