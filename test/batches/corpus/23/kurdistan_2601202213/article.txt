ئەمڕۆ چوارشەممە ١٤ - ١٢ - ٢٠٢٢ عەلی حەمەساڵح، پەرلەمانتاری کوردستان دوای ئەوەی کە لەسەر داوای خۆی پارێزبەندیی لەسەر هەڵگیرا، لەبارەی سکاڵایەکی دەروازەی سنووریی باشماخ چووە دادگە و بە گوتەی خۆی دۆسیەکەی بردووەتە.  عەلی حەمەساڵح لە فەیسبووکی خۆی رایگەیاند، بەڕێوبەرایەتیی كۆمەڵگەی باشماخ بە تۆمەتی بڵاوکردنەوەی زانیاریی ناڕاست لەبارەی قاچاقچێتی لەو دەروازە سنوورییە سکاڵای لەسەر عەلی حەمەساڵح تۆمارکردووە و لەکاتی دادگاییکردنەکەدا ڤیدیۆ و وێنەی ٣٨ بارهەڵگری بە ژمارەکانیانەوە خستووەتەڕوو.  ئەو پەرلەمانتارە ئاماژە بەوەش دەدات، " ٣٦ بارهەڵگریان گومرگیان نەداوە: واتە بە قاچاخ داخڵبوون". بڕیارە لە رێگەی داواکاری گشتی و بە بەڵگەی یاسایی ئەوانەی قاچاخییان کردووە و ئەوانەشی لە پشتی کارەکەن بدرێنە دادگە.