رۆژی چوارشەممە ٢٣ - ٠٢ - ٢٠٢٢ بەشدار حەسەن، سەرۆکی تیمی پارێزەرانی خۆبەخشی حوکمدراوانی بادینان بە تۆڕی میدیایی رووداوی راگەیاند، مەرسوومەکەی نێچیرڤان بارزانی، سەرۆکی هەرێمی کوردستان بڕیاری لێخۆشبوون نییە، بەڵام بڕیاری سوککردنی سزاکەیە بە رێژەی ٦٠ %.  بەشدار حەسەن لەبارەی ئەو بڕیارەوە ئاماژەی بەوەش دا، بەناوی تیمی پارێزەرانەوە سوپاسی نێچیرڤان بارزانی دەکەن.  دادگەی تاوانی هەولێر رۆژی ١٦ - ٢ - ٢٠٢١ بە تۆمەتی "تێکدانی ئاسایشی نیشتمانی" هەریەکە لە شێروان شێروانی، ئەیاز کەرەم، گوهدار حەمەدەمین، هاریوان عیسا و شڤان سەعیدی بە یەکی شەش ساڵ زیندانیکردن سزادا.  پێشتریش ئومێد بەرۆشکی کە حوکمدراوێکی بادینان بوو، دوای مانەوەی ساڵێک و حەوت مانگ لە زیندان، ئازادکرا.  رۆژی سێشەممە ٢٢ - ٢ - ٢٠٢٢، بەشدار حەسەن، پارێزەری دۆسیەی ئومێد حەجی فەتاح، ناسراو بە ئومێد بەرۆشکی بە تۆڕی میدیایی رووداوی راگەیاند، "ئومێد سێ کەیسی هەبوو، کە ئەوەی یەکەم ساڵێک و مانگێک سزای زیندانیی تەواوکرد، بەگوێرەی ماددەی ١ لە یاسای ژمارە ٢١ی ساڵی ٢٠٠٣ ".  جگە لە ئومێد بەرۆشکی، بەدەل بەروارییش یەکێکی دیکە بوو لە حوکمدراوان و پێشتر ئازادکرا، کە لە رۆژی ١٩ی ئابی ٢٠٢٠ بە تۆمەتی هاندانی خەڵک بۆ خۆپێشاندان لە دهۆک دەستگیرکرا. بەدەل بەرواری دوای تەواوکردنی سزاکەی، کە یەک ساڵ بوو، لە رۆژی ٢٠ - ١٠ - ٢٠٢١ ئازادکرا.