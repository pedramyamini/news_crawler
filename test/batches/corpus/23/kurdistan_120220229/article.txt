رۆژی شەممە ١٢ی شوباتی ٢٠٢٢ مەسرور بارزانی، سەرۆکی حکومەتی هەرێمی کوردستان، لەگەڵ کۆنسوڵ و نێردە و دیپلۆماتانی وڵاتان لە هەرێمی کوردستان کۆبووەوە. بەپێی راگەیێندراوەکەی حکومەتی هەرێمی کوردستان، لە کۆبوونەوەکەدا، مەسرور بارزانی تیشکی خستووەتەسەر بارودۆخی ناوخۆی هەرێمی کوردستان، چاکسازییەکانی کابینەی نۆیەم، پەیوەندیی نێوان هەرێمی کوردستان و حکومەتی فیدراڵی و دوایین گۆڕانکاریی و پێشهاتەکانی عێراق و ناوچەکە.   مەسرور بارزانی، سەرۆکی حکومەتی هەرێمی کوردستان، باسی لە هەوڵەکانی پێکهێنانی حکومەتی نوێی عێراق کردووە و بەپێویستی دەزانێت "حکومەتێک بێت خزمەتی سەرجەم هاووڵاتییانی عێراق و پێکهاتە جیاوازەکانی بکات و ببێتە هۆی سەقامگیربوونی ئاشتی و ئاسایشی عێراق. "  سەرۆکی حکومەتی هەرێمی کوردستان لە کۆبوونەوەکەدا جەختی لەوە کردووەتەوە کە "هەرێمی کوردستان، بەردەوام کاریکردووە بۆ ئەوەی باشترین پەیوەندیی لەگەڵ حکومەتی فیدراڵی هەبێت و هەموو کێشەکان بەشێوەیەکی بنەڕەتی و لەسەر بنەمای دەستوور چارەسەر بکرێن. "  مەسرور بارزانی باسی کارنامەی کابینەکەی کردووە بە ئاراستەی هەمەجۆرکردنی ئابووری و زیادکردنی سەرچاوەکانی داهات، کەمکردنەوەی خەرجییەکان و رێکخستنەوەی باجەکان، كارئاسانيكردن بۆ وەبەرهێنەرانی بیانی و ناوخۆ و بەدیجیتاڵکردنی خزمەتگوزارییەکان کە پێیوایە، هەنگاوێکی گرنگە بۆ برەودان و بەهێزکردنی هەماهەنگیی لەنێوان دامودەزگاکانی حکومەت، بە شێوەیەکی مۆدێرن و هاوچەرخانە و کەمکردنەوەی گەندەڵیی بە جۆرێک کە خەرجیی رۆژانەی حکومەت، بە سیستەمی ئۆنڵاین و بەشێوەیەکی شەفاف و روون ئەنجام بدرێت.   سەرۆکی حکومەتی هەرێمی کوردستان لەبارەی ناکۆکییە سیاسییەکان لە عێراق و هەرێمی کوردستان و رەنگدانەوەی لە حکومەت گوتی، "وێڕای ناکۆکییە سیاسییەکان لە عێراق و هەرێمی کوردستان، بەڵام نەمانهێشتووە ئەو کێشە و ناکۆکییانە، رەنگدانەوەی نەرێنی لەنێو حکومەتی هەرێمی کوردستان دروستبکات، بەڵکو بەپێچەوانەوە پەیوەنديی و هەماهەنگییەکی باش لەنێوان ئەندامان و بەشدارانی کابینەی نۆیەمدا هەیە. "  سەرۆکی حکومەتی هەرێمی کوردستان دووپاتیکردەوە کە هەرێمی کوردستان، فاکتەرێکی گرنگی سەقامگیرییە لە ناوچەکە و خوازیاری پەیوەندیی دۆستانەیە لەگەڵ وڵاتانی دراوسێ و پەرەپێدانی پەیوەندییە لەگەڵ کۆمەڵگەی نێودەوڵەتیی بە گشتی.   لەبەشێکی دیکەی کۆبوونەوەکەدا مەسرور بارزانی ئاماژەی بە گرنگیی بەردەوامبوونی هاریکاریکردن و هەماهەنگیکردن لەگەڵ هەرێمی کوردستان کرد بۆ "رووبەڕووبوونەوەی هەڕەشەکانی داعش، بەتایبەتی لە ناوچە کوردستانییەکانی دەرەوەی ئیدارەی هەرێمی کوردستان، لەڕێگەی نەهێشتنی بۆشایی ئەمنی لەو ناوچانە و کاراکردنی سەنتەرەکانی هەماهەنگیی ئەمنی هاوبەشی نێوان پێشمەرگە و سوپای عێراق. "  لە تەوەرێکی دیکەی کۆبوونەوەکەدا، سەرۆکی حکومەتی هەرێمی کوردستان ئاماژەی بە کێشەی کۆچبەران و رێکارەکانی حکومەتی هەرێمی کوردستان بۆ رووبەڕووبوونەوەی کۆچکردنی نایاسایی کرد.  لە کۆتایی کۆبوونەوەکەدا و وەک لە راگەیێندراوەکەدا باسی لێوەکراوە، سەرۆکی حکومەتی هەرێمی کوردستان، وەڵامی سەرنج و تێبینی و پرسیاری کۆنسوڵ و نێردە و دیپلۆماتانی وڵاتانی لە هەرێمی کوردستان داوەتەوە.