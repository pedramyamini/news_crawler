لە راگەیێندراوێکدا پۆلیسی نەوت و گازی هەرێمی کوردستان رایدەگەیێنێت: "لەکاژێر ١: ٣٠ خولەکی بەرەبەیانی ٩ - ٢ - ٢٠٢٢ هێزەکانمان توانییان گرووپێکی دزی نەوت و کونکردنی بۆریی نەوتی هەرێمی کوردستان لە سنووری پارێزگای هەولێر - ناحیەی قوشتەپە - گوندی دۆڵەزە دەستگیربکەن".  بەپێی راگەیێندراوەکەی پۆلیسی نەوت و گاز: "تاوانباران راستەوخۆ لەکاتی ئەنجامدانی تاوانەکە دەستگیرکران کە پێکهاتبوون لە (٣) کەسی بە رەگەز کورد، هەروەها دەستگیرا بەسەر ئۆتۆمبێلێکی تانکەر جۆری ئیسکانیا هەڵگری تابلۆی (عێراق / سلێمانی) کە بۆریی نەوتی هەرێمی کوردستانیان کونکردبوو و بە سۆندەیەکەوە لکاندبوویان و بە تانکەر نەوتەکەیان بارکردبوو".  پۆلیسی نەوت و گاز لە کۆتایی راگەیێندراوەکەدا دەڵێت: "هاووڵاتییانی هەرێمی کوردستان دڵنیادەکەینەوە کە هێزەکانمان هەمیشە لە ئامادەباشیدان بۆ رێگریکردن لە دزینی سەرچاوەی داهات و سامانی ئابووریی هەرێمی کوردستان".