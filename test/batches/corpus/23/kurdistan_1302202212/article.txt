زانیار حەمەنووری، بەڕێوەبەری بەڕێوەبەرایەتیی وەبەرهێنانی هەڵەبجە دەڵێت، "دوو مانگە بە نووسراو داوای فەرمانبەرم کردووە و بە دروستی ٦٠ رۆژە نووسراوەکە لە ئەنجوومەنی وەزیرانە و هیچ وەڵامی نییە. ئێستا تەنیا بەڕێوەبەری یەک کەسم، ئەویش خۆمم، چونکە فەرمانبەرم نییە. ئێستا پێویستم بە ٣٠ پسپۆڕی هەیە لەم بەڕێوەبەرایەتییە وەکو قۆناخی یەکەم".  کێشەی کەمیی فەرمانبەر بەرۆکی هەموو فەرمانگە و بەڕێوەبەرایەتییەکانی هەڵەبجەی گرتووە، بەڕێوەبەرایەتیی گەنجینەی هەڵەبجەش بەدەست کەمیی فەرمانبەرەوە دەناڵێنێت، تەنیا ئەو بەڕێوەبەرایەتییە پێویستی بە ٥٠ فەرمانبەری دیکە هەیە.  شادومان ئازاد، بەڕێوەبەرایەتیی گەنجینەی هەڵەبجە دەڵێت، "بەڕێوەبەرایەتییەکەمان پێویستی بە فەرمانبەرە، تاوەکو ئێستا نەمانتوانیوە هەموو وەحدە و یەکەکان بهێنینەوە لای خۆمان بۆ وردبینی".  راستی عەبدوڵڵا، فەرمانبەر لە بەڕێوەبەرایەتیی گەنجینەی هەڵەبجە ئاماژە بەوە دەکات، "فریای وردبینیی لیستی مووچەی ٣٢ بەڕێوەبەرایەتی ناکەوین، ئەم مانگە لیستی مووچەمان بردووەتەوە ماڵەوە تەواومان کردووە، تەنیا ئەم بەشەی ئێمە دەبێت ٢٠ بۆ ٢٥ فەرمانبەری بۆ زیادبکرێت".  ساڵانە لەپێش ١٦ی ئازار لە پارێزگای هەڵەبجەوە نووسراو ئاراستەی ئەنجوومەنی وەزیران دەکرێت بۆئەوەی کێشەی کەمیی فەرمانبەریان بۆ چارەسەر بکرێت و هۆشداری دەدەن بۆئەوەی ئەو پارێزگایە کارەکانی نەوەستێنێت و هەر هیچ نەبێت لە قۆناخی یەکەم ٢٠٠ فەرمانبەریان بە گرێبەست یان هەمیشەیی بۆ دابمەزرێنن.  کاوە عەلی، جێگری پارێزگاری هەڵەبجە دەڵێت، "بەبێ دامەزراندن کێشەی پارێزگای هەڵەبجە چارەسەر نابێت، هەر داوایەکمان کردبێت تەنیا داوامان زیادکردنی میلاک بووە، حکومەتیش دەڵێت، دامەزراندن نییە گەر فریا نەکەون فەرمانگەکانمان دادەخرێت و خۆیان هەر بەشێکیان تووشی شەلەل بووە، یان خۆی بە کردەیی لەکاردەکەوێت".  لە هەڵەبجە تاوەکو ئێستا ٥٠ % ی بەڕێوەبەرایەتییەكان كە پێویستە لە هەر پارێزگایەكدا هەبن نەكراونەتەوە، ئەوانەشی كراونەتەوە ٩٤ % یان پێشتر هەبوون و تەنیا ناوەكانیان گۆڕدراون، ئەوەش وایکردووە هەڵەبجە هەر سیمای بوون بە پارێزگای پێوە دیارنەبێت.