بەهۆی تەواونەکردنی پرۆژەیەکی قیڕتاوکردن لە گەڕەکی باروتخانەی کەرکووک، وایکردووە کە بەشێک لە دوکاندارانی گەڕەکەکە، لەگەڵ کردنەوەی دوکانەکانیان رۆژانە تەپوتۆزی کەڵەکەبووی سەر کەلوپەلەکانیان پاکبکەنەوە. دەوەن محەممەد، سەرتاشخانەی هەیە لە گەڕەکەکە و باس لەوە دەکات، "دوو ساڵە ئەم پرۆژەیە تەواو نەکراوە، تەپوتۆز ژیانی لێ تێکداوین، ناوچە کوردییەکان تێکدەدرێن و جێی دەهێڵن. "  هاونیشتمانییانی نیشتەجێی گەڕەکی باروتخانەی کەرکووک، نیگەران و توڕەن بەدەست کەمتەرخەمیی لە جێبەجێکردنی پرۆژەکانەوە و دەڵێن، وا نزیکەی سێ ساڵە دەست بە جێبەجێکردنی ئەو پرۆژەیە کراوە، بەڵام تاوەکو ئێستا تەواو نەکراوە.  غەفور ئەحمەد، دانیشتوویەکی گەڕەکەکەیە و ئاماژە بەوە دەکات، "پرۆژە کوا؟ پرۆژە نییە، ئەوە کەرەستەکانیەتی، دێن کەمێ کار دەکات و دواتر بەجێی دەهێڵن. "  شارەوانیی کەرکووک لە بوودجەی ساڵی ٢٠٢١ بە بڕی ٣٥ ملیار دینار ژمارەیەک پرۆژەی باخچە و سەوزایی ناوەندی شەقامەکان، قیڕتاوکردن و پرد جێبەجێدەکات، سەرۆکی شارەوانیی کەرکووک دەڵێت، بەهۆی کەموکوڕی لە کاری بەڵێندەرەکانەوە دوو پرۆژەیان راگرتوون.  فەرەیدون زەنگەنە، سەرۆکی شارەوانیی کەرکووک بە رووداوی گوت، "چەند جارێک خۆم لەگەڵ پارێزگار چووینەتە ئەو شوێنە، پرۆژەکە دراوەتە کۆمپانیایەکی حکومی، ئەو کۆمپانیایەش داویەتی بە بەڵێندەرێکی ئاسایی، ئەو بەڵێندەرە کارەکەی پێ ناکرێت، ئێستا سکاڵای لەسەر تۆمارکراوە، سکاڵاکە لە بەشی یاساییی پارێزگایە و بڕیاری لەسەر دەدرێت. "