ئەمڕۆ چوارشەممە ٢٦.١.٢٠٢٢ جەبار یاوەر، ئەمینداری گشتیی پێشووی وەزارەتی پێشمەرگە بە رووداوی راگەیاند، تەمەنی یاسایی خۆم تەواوکردووە و بە فەرمانی ئەنجوومەنی وەزیران خانەنشینکراوم.  جەبار یاوەر، پێشتر وەکو گوتەبێژی وەزارەتی پێشمەرگە و دواتریش ئەمینداری گشتیی کاری کردووە و پلە سەربازییەکەی فەریق بووە و دەڵێ: "بە پلەی فەریقی یەکەم خانەنشینکراوم، کە بەرزترین پلەی سەربازییە لە عێراق و هەرێمی کوردستان".  لەبارەی کارکردنی لەدوای خانەنشینبوون، فەریق یەکەمی خانەنشینکراو جەبار یاوەر گوتی: "بە نیازنیم لەماڵەوە دابنیشم، رەنگە لە ناوەندێکی لێکۆڵینەوەی سەربازی یان ستراتیژی کاربکەم، هەروەها وەکو شارەزای سەربازی هاوئاهەنگیم لەگەڵ دەزگاکانی راگەیاندن دەبێت و رەنگە لە سەرۆکایەتیی هەرێمی کوردستانیش وەکو راوێژکار دەستبەکاربم".  ساڵی ١٩٨٠ بڕوانامەی بەکالۆریۆسی لە ئابووریی کشتوکاڵ بەدەستهێناوە  ساڵی ١٩٩١ بڕوانامەی لە کۆلێژی سەربازی بەدەستهێناوە  خێزاندارە و باوکی سێ کوڕ و کچێکە