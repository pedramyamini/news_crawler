ئەمڕۆ پێنجشەممە ١٠ - ٠٢ - ٢٠٢٢، فەرەیدوون عەبدولقادر، سیاسەتڤان، لەکاتی بەشداریکردنی لە بوولتەنی هەواڵەکانی کاژێر ١٢: ٠٠ی تۆڕی میدیایی رووداو، کە سەنگەر عەبدولڕەحمان پێشکەشی دەکات، لەبارەی کۆبوونەوەی ئەمڕۆی پارتی و یەکێتی و رێککەوتن لەسەر بەربژێرێک بۆ سەرۆککۆمار، رایگەیاند: "گەشبینم، پێموایە هەموو ئاماژەکان بۆ ئەوەن دەگەنە رێککەوتن".  بە گوتەی فەرەیدوون عەبدولقادر ئەو دوێنێ وەڵامی خۆی لە سەرۆک بارزانی وەرگرتووەتەوە و دەڵێت: "وەڵامەکانی کاک مەسعود زۆر ئیجابییە، ئەوەی ئاگاداری کۆبوونەوەی مەکتەبی سیاسیشم، مەکتەبی سیاسی بڕیاریانداوە رێکبکەون، کاک بافڵیش بۆ رێککەوتن چووە، بۆ گفتوگۆ نەچووە".  سەبارەت بە بۆچوونی سەرۆک بارزانی لەسەر رێککەوتن لەگەڵ یەکێتی و بەربژێری پۆستی سەرۆککۆمار، فەرەیدوون عەبدولقادر دەڵێت: "رای ئەو لە سەرەتاوە روون بووە، دەڵێت دەبێت یەکێتی و پارتی بە یەکەوە ئەو کارانە بکەن، نە پارتی دەیەوێت بە تەنیا بیکات، نە بۆ یەکێتیش باشە بە تەنیا بیکات. قسەیەکی زۆر مەعقولیشم لە کاک مەسعود بیستووە، کاک مەسعود دەڵێ من لەو وڵاتە دەژیم بەرپرسیاریێتی لەسەر شانمە، دەکرێت سەرۆککۆمارێک هەڵبژێرن بۆ عێراق لە کوردستانەوە رای منی لەسەر وەرنەگیرێت و رەزامەند نەبم لەسەری؟ یەکێتی یەکێک بەربژێر بکات و پارتی لەسەری رازی نەبێت.. پێموایە هەمان وەڵامیش لای یەکێتیش هەیە، ناکرێت پارتیش کەسێک بەربژێر بکات یەکێتی لەسەری رەزامەند نەبێت"  فەرەیدوون عەبدولقادر دەڵێت: "رێگە عاقڵانەکە ئەوەیە پارتی و یەکێتی پێکەوە لەسەر بەربژێرێک رێکبکەون، بەڵام لەوکاتە زۆر لەوە دەچێت د. بەرهەم چانسی بوونی بە سەرۆککۆمار کەم ببێتەوە".