نوێنەرى کۆمپانیاکان رۆژى یەکشەممە ٢٧ - ٠٢ - ٢٠٢٢ پاش بەڵێنپێدانیان بە پێدانى پارەى چوارمانگ، بانکى هەرێم لە سلێمانى پێیگوتوون، پارەیان لانییە. خالید شینکى، خاوەنى کۆمپانیاى پاککردنەوەى سلێمانى دەڵێت، "وەزیرى دارایی پێماندەڵێت ٤٠ % ـی پارەکانتان بۆ پاشکەوت ئەکەم، بەو پارە کەمە ئێمە ناتوانین کار بکەین و ئەمڕۆ و بەیانیمان پێدەکەن، بۆیە لە یەکى مانگەوە کار ناکەین. "  خانەنشینان بەمەبەستی وەرگرتنی موچەکانیان لە بەیانییەکی زووەوە چوونە بەردەم بانکى تووى مەلیک، دوای چاوەڕوانییەکی زۆر، بەڵام وەک خۆیان دەڵێن، پێیان گوترا پارەیان بۆ نەهاتووە.  شەونم محەممەد، هاوژینى پێشمەرگەیەکی خانەنشینە و دەڵێت، "سێ رۆژە دێم و دەچم، هەر ئەڵێن پارەمان لانییە. "  جوانڕۆ رەشید، پێشمەرگەیەکی خانەنشینە و باس لەوە دەکات، "دوێنێ و ئەمڕۆش لە پیرەمەگروونەوە دێم و دواى چوار پێنج کاژێر، گوتیان پارەمان بۆ نەهاتووە. "  گرفتى نەمان و کەمبوونەوەى پارە لە سلێمانى چەند مانگێکە بەردەوامە، تاوەکو ئەو رادەیەى کۆتایی مانگى یەک، وەزیرى دارایی بەڕێوەبەرى بانکى هەرێم لە سلێمانى لە کارلابرد و جێگرەکەى شوێنى گرتەوە، پاش مانگێک لێکۆڵینەوە، بە لێوەرگرتنەوەى دەسەڵاتى خەرجکردنى پارەى نەختیینەیی و دانانى لیژنەیەکى وردبینى لە داهاتى سلێمانى، خرایەوە سەر پۆستەکەى.  بەهۆی نەمانی پارە لە بانکەکانى سلێمانى، لە چەند رۆژى رابردوو کۆمپانیاکانى دابینکردنى دەرمانى سنوورى سلێمانى دواى ئەنجامدانی گردبوونەوە، بایکۆتیان راگەیاند.  زانا شەریف، بەڕێوەبەرى کۆمپانیایەکى دابینکردنى دەرمان لە سلێمانی بە تۆڕی میدیایی رووداوی گوت، "ئەو پارەیەى هەموومان لاى حکومەت هەمانە سەروو ٢٠ ملیار دینارە کە هەر رۆژەى قسەیەکمان پێدەڵێن. "  تاوەکو ئێستا ئەنجوومەنى پارێزگاى سلێمانى، وەک باڵاترین دامەزراوەى خوجێیی و هەڵبژێردراوى خەڵک، دەسەڵاتى چاودێریى، لێکۆلێنەوەى پارەکانى سلێمانى پێنەدراوە.  مینا ئاوەکەڵەیی، ئەندامى لیژنەى دارایی ئەنجوومەنى پارێزگاى سلێمانى باسی لەوە کرد، "چەند جارێک نووسراومان بۆ وەزارەتەکان و پارێزگار و ئیدارەکان کردووە بۆ زانینى بڕى داهات و خەرجى، بەڵام پێمان ناڵێن. "  ئەرکان عەلی، پەیامنێری رووداو بۆ ئەو بابەتە لەگەڵ هەردوو دەروازەى نێودەوڵەتیی باشماخ و پەروێزخان وەک دوو سەرچاوەى سەرەکیی داهاتى سلێمانى قسەیکرد، هەردوولا گوتیان، "دینار بە دینارى ئەوەى کۆمانکردبووەوە لە کۆتایی هەموو مانگێک لاى ئێمە نەماوە و چووەتە سەر هەژمارى بانکى وەزارەتى دارایی. "