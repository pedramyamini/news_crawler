عومەر عوسمان، ئەندامی سەرکردایەتیی پارتییە و زیاتر لە ٥٠ ساڵ پێشمەرگە بووە و دەڵێت، ساڵانی زێڕنی گەنجی و پێشمەرگایەتی نزیک بووە لە ئیدریس بارزانی. لە یادی ٣٥ ساڵەی کۆچی دوایی ئیدریس بارزانیدا باسی تایبەتمەندییە کەسی و پیشەییەکانی دەکات و دەڵێت، ئەو هیچکات هەستی بە ماندووبوون نەکردووە.  عومەر عوسمان دەڵێت، "لە ساڵی ١٩٥٨ ەوە ئەوم دەناسی، کاک ئیدریس قەت لە ئیش ماندوو نەدەبوو، بەردەوام حەزی لە کارکردن بوو. تایبەتمەندییەکی دیکەی ئەوەبوو دڵی کەسی نەڕەنجاندووە و هەرکەسیش دڵی لێی بهێشایە زوو ئاشتی دەکردەوە. کاک ئیدریس کەسێکی زۆر بەڕێز بوو و بەردەوام رێزی لە خەڵک دەگرت. "  مام وەلید یەکێکی دیکەیە لە هاوڕێکانی ئیدریس بارزانی، لە تەمەنی گەنجی خۆی و ساڵانی کۆتایی تەمەنی ئیدریس بارزانیدا وەک خۆی دەڵێت، ئەزموونێکی زۆری لە ئاکار و هەڵسوکەوتی ئیدریس بارزانی وەرگرتووە.  وەلید زوبێر، پێشمەرگەیە و دەڵێت، "هەر کەسێک لەگەڵی قسەی بکردایە کاری ئاسان دەبوو، کە لەگەڵی بوویتایە قەت هەستت بە سەختی و نائارامی نەدەکرد. هەرکات کارێکت پێی هەبووایە هەموو هەوڵی خۆی دەدا جێبەجێی بکات. "  ئیدریس مستەفا بارزانی لە ساڵی ١٩٤٤ لە بارزان لەدایکبووە. ئەو کاتەی تەمەنی ٣ ساڵ بوو لەلایەن دەسەڵاتی ئەو کاتی عێراقەوە لەگەڵ بنەماڵەکەی گوازرانەوە بۆ خواروو و نێوەڕاستی عێراق.   لە هەولێر دوو توێژینەوەی ئاکادیمی لەسەر رۆڵی ئیدریس بارزانی لە بزووتنەوەی رزگاریخوازیی کورددا خرانەڕوو.  د. شوان حەمەدەمین، مامۆستای زانکۆ باسی لەوە کرد، "لە توێژینەوەکەماندا بۆمان دەرکەوتووە کە ئەو کەسایەتییەکی دیپلۆماسی بووە بە مانای وشە. هەنگاوەکانی ئەو بۆ بواری دیپلۆماسی دانیشتنی لەگەڵ کەسایەتییە گەورەکان و سەردانی بۆ وڵاتان ئەوەمان بۆ دەردەخەن کە ئەو کەسایەتییە شارەزاییەکی گەورە و پتەوی لە دیپلۆماسیدا هەبووە. "   ئیدریس بارزانی لە ٣١ ـی کانوونی دووەمی ١٩٨٧ لە ناحیەی سلیڤانای ورمێ لە رۆژهەڵاتی کوردستان کۆچی دواییکرد. لە دوای راپەڕین و لە ساڵی ١٩٩٣ تەرمی ئیدریس بارزانی و مەلا مستەفا بارزانی گەڕێندرانەوە باشووری کوردستان. ساڵانە لە باشووری کوردستان بە چالاکیی جیاجیا یادی کۆچی دوایی ئیدریس بارزانی دەکرێتەوە.