لە دوێنی چوارشەممەوە بەفربارین لە پارێزگای سێواز بەردەوامە و بەهۆیەوە هاتووچۆ تا رادەیەکی زۆر سەخت بووە. بەو هۆیەوە پەروەردەی پارێزگاکە رایگەیاند رۆژێک پشووی بۆ قوتابخانە بنەڕەتییەکان راگەیاندووە.  ئەم پشووە پۆلەکانی یەکی بنەڕەتی تاوەکو ٩ دەگرێتەوە. بەڵام لە ئەگەری بەردەوامبوونی ئەو بەفرە، ئەگەری درێژکردنەوەی پشوو هەیە.  پشووەکە دام و دەزگا حکومییەکانی پارێزگای سێواز ناگرێتەوە بەڵام ئەوە گوتراوە کە فەرمانبەرانی حکومەتیش بەپێی پێویست هاوکاریی دەکرێن.  شەپۆلێکی بەفربارین باکووری کوردستانی گرتووەتەوە و بەپێی گوتەی پسپۆڕان ماوەی نزیکەی ٢٠ ساڵە ئەم بڕە زۆرەی بەفر لە باکووری کوردستان نەباریوە. لەکاتێکدا باکووری کوردستان ٥ ساڵی وشکی تێپەڕکرد کە لەو ماوەیەدا ئاستی دەریاچەی وان بە شێوەی بەرچاو دابەزیبوو، ئەمساڵ ئەو بەفرە زۆرەی باریوە بووەتە هیوایەک بۆ کۆتاییهاتنی ئەو وشکەساڵییە.