موزەفەر حوسێن، براى ژنە خنکاوەکە بە رووداوی گوت، "براکەم پاشنیوەڕۆ هاتبووە ماڵى ئەم خوشکەم، کە بینیبووى دەرگا داخراوە، دەرگاکەى شکاندبوو، بینیبووى خوشکم و دوو منداڵەکەى مردوون".  نیهایەت تۆفیق، دراوسێی ماڵەکە ئاماژەی بەوە کرد، "دەرگاکەیان هەر داخرابوو، زۆرم بەلاوە سەیر بوو لە بەیانییەوە کەسیان دیار نەبوون، تاوەکو براکەى هات و خۆى هەڵدایە ئەودیو و دەرگاکەى شکاند".  باوکی ئەو خێزانە بەهۆی کێشەیەکی کۆمەڵایەتی لەگەڵ ماڵی خەزووری، ساڵێکە لە زیندانە، رووداوێک کە بووەتە هۆکاری دابڕانی هەموو جۆرە پەیوەندییەکی هەردوو بنەماڵەکە.  سامان لەتیف، گوتەبێژى تەندروستیى سلێمانى رایدەگەیێنێت، "بەپێى لێکۆڵینەوەکانى پزیشکى دادى، هۆکارى سەرەکى دووکەڵی غازەکە بووە کە بووەتە هۆى مردنى سێ کەس، دایکەکە و کچە ١٢ ساڵ و کوڕە ١٠ ساڵیەکەی".  لێکۆڵینەوەکانی پۆلیس و هاوپێچ لەگەڵ راپۆرتی پزیشکی دادی، دراون بە بنکەی پۆلیسی سەیوان. سەرکەوت ئەحمەد، گوتەبێژى پۆلیسى سلێمانى رایگەیاند، "بەڵگەى تاوان دۆسیەکەیان وەرگرتووە و چاوەڕێى دوایین بڕیارى دادوەرین".  ئەو جۆرە چیرۆکانە دووبارەن، بەڵام ئەوەی دیوی تاڵی رووداوەکەیە هۆکارەکانن، کە یان نەهێشتنی کەلەبەرێکە بۆ دەرچوونی غاز، یان نەمانی نەوتە لە زۆپاکە تاوەکو ئەو کاتەی دەبێتە هۆکاری دروستبوونی دووکەڵ و رەنگە گڕگرتنیش.