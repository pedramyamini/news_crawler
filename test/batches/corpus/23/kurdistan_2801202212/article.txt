چەند رۆژێک پێش ئێستا وێنەی پسوڵەیەکی کارەبا لە بەشێک لە تۆڕە کۆمەڵایەتییەکان بڵاوکرایەوە کە لە یەکێک لە خانەکانی نووسرابوو "کرێی فیوز"، بەشێک لە هاونیشتمانییان پێیانوابوو کە ئەو خانەیە تایبەتە بە کرێی لێدانەوەی سرکێتی پێوەری زیرەک و بۆ هەرجارێک فیوزکردنی کارەبا، پێویستە بڕی ١٠٠٠ دینار بدرێتە وەزارەتی کارەبا.  ئەمڕۆ هەینی ٢٨ - ٠١ - ٢٠٢٢ وەزارەتی کارەبا لە روونکردنەوەیەکدا ئەو دەنگۆیانە رەتدەکاتەوە و رایدەگەیێنێت، "بوونی خانەیەك لە پسوڵەی كارەبا بەناوی كرێی فیوز هیچ پەیوەندییەكی بە پێوەری زیرەكەوە نییە".  لە هەرێمی کوردستاندا ملیۆنێک و ٧٥٠ هەزار هاوبەشی کارەبا هەن کە بە گوتەی ئومێد ئەحمەد، گوتەبێژی وەزارەتی کارەبا، تاوەکو ١١ - ٠١ - ٢٠٢٢، ٨٠ % یان پێوەری زیرەکیان بۆ دانراوە و نزیکەی ملیۆنێک و ١٥٠ هەزار پێوەری زیرەک دانراون.   وەزارەتی کارەبا لە رێگەی بەڕێوەبەرایەتییەکانیەوە چەند ژمارە تەلەفۆنێکی بڵاوکردووەتەوە کە لە کاتی فیوزکردنی کارەبای ئەو هاوبەشانەی کە پێوەری زیرەکیان بەستووە، هاونیشتمانییان دەتوانن پەیوەندیی پێوە بکەن و سرکێتەکەیان بۆ هەڵبدرێتەوە.