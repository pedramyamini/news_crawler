هەر لەو کاتەوە تۆڕی میدیایی رووداو بووەتە بڵندگۆیەک بۆ هاونیشتمانیان و جگە لە هاندان، کێشە و ئاستەنگی بەردەم داواکردنی وانەی بژاردەی زمانی کوردیی بە مەبەستی چارەسەرکردن، نیشانداوە. ئەو هەڵمەتەی رووداو بووە جێی سەرنجی نووسەر و کەسایەتییەکانی کورد و بیانییش.  ئیسماعیل بێشکچی، نووسەر و کۆمەڵناسی تورک دەڵێت، "رووداو و عەبدولسەلام ئاکنجی، لەم بابەتەدا کاری زۆر گەورە دەکەن، من بە وردی و بە گرنگییەوە چاودێریی کارەکانیان دەکەم".  رووداو چاوی لەسەر شەقام و کۆڵانەکانی باکووری کوردستان و تورکیا بوو، گوێی بۆ گفتوگۆی نێوان منداڵان هەڵدەخست بۆئەوەی لە زمانی گفتوگۆی نێوانیان ورد ببێتەوە کە ئاخۆ بە زمانی دایک دەدوێن یاخود نا؛ هەروەها لەڕێی پەیامنێرانیەوە هاونیشتمانیانی بەسەردەکردەوە و لەبارەی وانەی بژاردەی زمانی کوردی دەیدواندن.  سەحەر خان، دایکی قوتابی ئاماژە بەوە دەکات، منداڵەکانیان بە تورکی دەدوان و با ئیدی بە زمانی کوردی قسە بکەن، "زمانی دایک کە کوردییە، زمانی ئێمە خۆشە".  مایکی رووداو لەو شوێنانە بوو کە ئاستەنگ لەبەردەم هەڵبژاردنی وانەی کوردی هەبوو. هەڵمەتەکەی تۆڕی میدیایی رووداو بۆ وانەی بژاردەی زمانی کوردی تەنیا بە باکووری کوردستان و تورکیاشەوە سنوودار نەبوو، لە تاراوگەش رووداو رۆڵی میدیایی خۆی هەبوو.  تاوەکو داواکاری بۆ وانەی کوردی زیاتر بێت، حکومەتی تورکیا ناچاردەبێت مامۆستای زیاتری زمانی کوردی دابمەزرێنێت. وەزارەتی پەروەردەی تورکیا کاژێر ٠٥: ٠٠ی ئێوارەی رۆژی دووشەممەی وەکو دوا وادە بۆ داواکاریی وانەی بژاردەی زمانی کوردیی دیاریکردووە.