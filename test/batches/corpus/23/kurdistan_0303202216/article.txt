ئەمڕۆ پێنجشەممە ٠٣ - ٠٣ - ٢٠٢٢ ئەحمەد هۆشیار، بەڕێوەبەری فڕۆکەخانەی نێودەوڵەتیی هەولێر بە تۆڕی میدیایی راگەیاند، هیچ گەشتێکی ئاسمانیی راستەوخۆ لە هەولێرەوە بۆ رووسیا و ئۆکراینا نییە و پێشتریش نەبووە، بۆیە نازانن هاتووچۆی رۆژانە چەند بووە و ئێستا چ گۆڕانکارییەکی بەسەردا هاتووە.  هاوکات تاهیر عەبدوڵڵا، بەڕێوەبەری فڕۆکەخانەی نێودەوڵەتیی سلێمانی بە رووداوی راگەیاند، ماوەیەک گەشتی راستەوخۆ لەنێوان سلێمانی و کیێڤی پایتەختی ئۆکراینادا هەبوو، بەڵام دوای ماوەیەک راگیرا، ئێستا گەشتکردن لە سلێمانییەوە بۆ رووسیا و ئۆکراینا بە ترانزێتە.  رۆژی ٢٤.٢.٢٠٢٢ رووسیا هێرشێکی سەربازیی لە ئاسمان و زەوییەوە کردە سەر ئۆکراینا و تاوەکو ئێستا شەڕ بەردەوامە و بەشێک لە فڕۆکەخانەکانی ئۆکرایناش بۆردوومانکراون. بەهۆیەوە زۆربەی گەشتە ئاسمانییەکان بۆ ئۆکراینا پەکیکەوتووە و چەندین وڵاتیش وەکو سزایەک، گەشتەکانیان لەگەڵ رووسیادا راگرتووە و ئاسمانی وڵاتەکانیشیان بە رووی ئەو وڵاتەدا داخستووە.