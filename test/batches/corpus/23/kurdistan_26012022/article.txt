بەگوێرەی وەزارەتی کارەبا، لە ساڵی ٢٠٢١ دا تێکڕای کاژێرەکانی پێدانی کارەبا ١٧: ٠١ کاژێر بووە، بەڵام لە ساڵی ٢٠٢٢ دا لە هەندێک ناوچە بۆ کەمتر لە ٨ کاژێر کەمبووەتەوە، لەوانە پارێزگای سلێمانی. وەزارەتی کارەبای هەرێمی کوردستان بۆ رێگریکردن لە بە فیڕۆچوونی کارەبا، پرۆژەی پێوەری زیرەکی دەستپێکرد، تاوەکو ئێستا نزیکەی ملیۆنێک و ١٥٠ هەزار پێوەر بەستراون، لە کۆی ملیۆنێک و ٧٥٠ هەزار هاوبەشی کارەبا.  عەلی حەمەساڵح، سەرۆکی لیژنەی وزە و سامانە سرووشتییەکان لە پەرلەمانی کوردستان لەو بارەیەوە بە تۆڕی میدیایی رووداوی راگەیاند، لە مانگی کانووی دووەمدا تاوەکو ٢٣ی مانگ، لە سلێمانی ٨ کاژێر، لە دهۆک ١٠ کاژێر و لە هەولێریش ١١ کاژێر و ١٧ خولەک کارەبا دراوە.  هەروەها گولیزار رەشید سندی، جێگری سەرۆکی لیژنه‌ى وزه و سامانە سروشتییه‌كانی پەرلەمانی کوردستان بە رووداوی راگەیاند،  ئێستا بەرهەمهێنانی کارەبا لەنێوان سێ هەزار و ٥٠٠ بۆ سێ هەزار و ٦٠٠ مێگاواتە، لە کاتێکدا خواست لەسەر کارەبا ٧٠٠٠ مێگاواتە، ئاماژە بەوەش دەکات ئێستا پێدانی کارەبا لەنێوان ١٠ بۆ ١١ کاژێرە.  گولیزار رەشید سندی، دەشڵێت، "کەمی سووتەمەنی، کۆنەکردنەوەی داهاتی کارەبا بە تایبەت لە هەندێک پارێزگا لەوانە سلێمانی و سوودوەرنەگرتن لە گازی بەفێڕۆچووی کێڵگەکان، گرفتی سەرەکیی کەرتی کارەبان. "  هەرێمی کورستان ١٤ وێستگەی بەرهەمهێنانی کارەبای هەن، دووانیان کارۆئاوین لە بەنداوەکانی دەربەندیخان و دووکان، ئەوانی دیکە بە سووتەمەنی کاردەکەن. ئەوە جگە لە هاوردەکردنی ١٥٠ مێگاوات کارەبا لە تورکیاوە.   ئالان ئەرکان، گوتەبێژی کارەبای گەرمیان ئاماژە بەوە دەکات، "ئیدارەی گەرمیان لەکۆی رێژەی بەرهەمهێنانی کارەبا لە هەرێمی کوردستان ٤.٧ ە، لە ئێستادا ئەو بڕە ١٢٠ میگاواتە. ئەوەش لەلایەن کۆنتڕۆڵی بەشی دابەشکردنی کارەبای گشتیی گەرمیانەوە دابەشدەکرێت بەسەر هاوبەشانی کارەبا لەو سنوورە، ١٢ بۆ ١٣ کاژێر کارەبا دەدرێت بە هاووڵاتیان، گەرمیان کراوە بە چوار گرووپ، یەکێک لە گرووپەکان گوندەکانن، بەهۆی نەبوونی موەلیدە لە گوندەکان، لە ٤ ـی ئێوارەوە تاوەکو ٥ ـی بەیانی کارەبای نیشتمانییان پێدەدرێت. "  لە هەرێمی کوردستان لەگەڵ ئەو بڕە کارەبایەی حکومەت دابینی دەکات، موەلیدە ئەهلییەکانیش بەشێکی دیکەی دابیندەکەن.