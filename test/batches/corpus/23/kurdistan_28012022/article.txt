حوسێن حەمە ساڵح، نوێنەری دەزگای لوتکە لە وڵاتی یۆنان بە تۆڕی میدیایی رووداوی راگەیاند، "ناسنامەی یەکێک لەو کۆچبەرە کوردانەی له روودای رۆژی ٢١ - ١٢ - ٢٠٢١ لەنزیک دوورگەی سانتۆرینی گیانیان لەدەستدا و پاشان تەرمەکەی دۆزرایەوە، ئاشکرا بووە کە هاوڵاتیی هەرێمی کوردستانە".  ئاری جەلال، سەرۆکی دەزگای لوتکە بۆ کاروباری ئاوارە و پەنابەران بە رووداوی راگەیاند، ئەو تەرمەی ناسنامەکەی ئاشکرا بووە، یەکێکە لەوانەی کە خێزانەکانیان سامپڵی DNAی لێ وەرگیراوە و لەبەردەم ئەنجوومەنی وەزیران گردبوونەوەیان کرد.  رۆژی سێشەممە ٢١ - ١٢ - ٢٠٢١ لە رووداوێکدا لە کەناراوەکانی یۆنان لەنزیک دوورگەی سانتۆرینی لە دەریای ئیجە، بەلەمێکی کۆچبەران نقووم بوو، ٢٧ کۆچبەر کە هاونیشتمانیی هەرێمی کوردستان بوون و زۆرینەیان خێزان بوون، بێسەروشوێن بوون، تەنیا  حەوت کۆچبەر تێیدا رزگاریان بوو.  نوێنەری دەزگای لوتکە لە یۆنان ئاماژەی بەوە کرد، لە ساتی رووداوەکەدا تەرمی سێ کۆچبەر دۆزراونەتەوە، پاشان تەرمی پێنج کۆچبەری دیکە لەنزیک شوێنی رووداوەکە دۆزراونەتەوە، ئێستا دڵنیا بووینەتەوە لە بوونی تەرمی کۆچبەر "جێگر ئەبوبکر ئیبراهیم" کە پاسپۆرتەکەی خۆی و خێزانی لە گیرفانیدا بووە.  سەرۆکی دەزگای لوتکە بۆ کاروباری ئاوارە و پەنابەران ئەوەی خستەڕوو، رۆژی ٠٨ - ٠١ - ٢٠٢٢ لەلایەن دەزگای لوتکەوە پشکنینی پزیشکی بۆ کەسوکاری بیسەروشوێنبووەکان ئەنجامدرا و سەرجەم زانیارییەکان رەوانەی لایەنە پەیوەندیدارەکان کراوە و "چاوەڕوانی لێکۆڵینەوەکانین سەبارەت بە چارەنووسی ئەو کۆچبەرانە".  ئەو کۆچبەرانەی لە رووداوەکەدا بێسەروشوێن بوون، دانیشتووی سلێمانی، کۆیە، رانیە و هەولێر بوون، خێزانێکی چوار کەسی لە شارۆچکەی بازیان لە هەمان بەلەم لە شەوی رووداوەکەدا بێسەروشوێن بوو.  لە هەمان رووداودا منداڵێکی ٩ ساڵان بەناوی رێوار رێبوار کە دانیشتووی کۆیە بوو، رزگاری بوو؛ بەڵام دایک و باوک و براکەی تاوەکو ئێستا بێسەروشوێنن.  تەنیا لە ساڵی ٢٠٢١ و بەپێی ئامارەکانی دەزگای لوتکە، ٥٣ هەزار کەس لە عێراق کۆچیان بۆ وڵاتانی ئەوروپا کردووە، لەو ژمارەیەش ٤٥ یان گیانیان لەدەستداوە و ٤٣ یان بێسەروشوێنن.