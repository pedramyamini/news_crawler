دابڕان لە ئەنجامی کەڵەکەبوونی ناکۆکییەکانی ٦ ساڵی رابردووەوە بووە، بەڵام دوایین کۆنگرە لە ماوەی رابردوو کێشەکانی تەقاندەوە. ئەندامێکی دەستەی کارگێڕی حیزبی کۆمۆنیستی ئێران دەڵێت، بەهۆی هەبوونی تێبینی زۆریان ئەو بڕیارەیان داوە.  خوسرەو بۆکانی، ئەندامی دەستەی کارگێڕی حیزبی کۆمۆنیستی ئێران گوتی، "تێبینی جیاوازی ئێمە لەسەر دەسەڵاتدارێتی جەماوەری لە کوردستان، تێبینی جیاوازمان لە ئەگەری بەدیهاتنی سۆسیالیزم لە ئێران، تێبینی جیاوازی ئێمە لە چینایەتی چین و توێژەکانی کۆمەڵگە کە ئێمە زیاتر میتۆدی مارکس قبوڵدەکەین، تێبینی جیاوازی ئێمە سەبارەت بە جۆری هاریکاری لەگەڵ چەپی ئێران و چەپی کوردستان، جیاوازی ئێمە لەدونیابینینی رووداوەکانی ١٠ ـی مانگی ١٩٩٨ هۆکاری سەرەکیی جیابوونەوەکە بوون. "  لایەنی کۆمەڵە ئەو هۆکارانە تەنیا وەک داتاشینی بیانوو بۆ لێکدابڕان دەبینن و دەڵێن، ئەو هۆکارانە ئەوەی نەدەهێنا لێکداببڕێن. لایەنە ناکۆکەکان، لایەنێک کە زۆرینەی رێبەریی حیزبی کۆمۆنیستی ئێران بوون، لایەنەکەی دیکەش زۆرینەی رێکخراوی کوردستانیی ئەو حیزبە، واتە کۆمەڵە بوون.   بەڵام ئێستا ئیدی جیابوونەوە فەرمی بووەتەوە و دوو لایەنیش پێیانوایە ئیدی دەرفەت بۆ یەکگرتنەوە و لێکتێگەیشتن نەماوە. لایەنی حیزبی کۆمۆنیست داوای ناوگۆڕین لە کۆمەڵە دەکات. لایەنی کۆمەڵە ئەوە بە نوکتە دەزانن، لایەنی دیکە بە جیابووەوە دەزانن، بەڵام داوای ناوگۆڕینیشان لێناکەن.  باڵی زۆرینەی رێبەریی حیزبی کۆمۆنیست رێکخستنی کۆمەڵەی لە دەست دەرچووە. ئەوان ئێستا دەیانەوێت کۆنگرە ببەستن و سەرلەنوێ ساخی بکەنەوە. رێبەرایەتی کۆمەڵەش رێبەریی حیزبی کۆمۆنیستیان لە دەستچووە و ئێستا دەیانەوێت حیزبی کۆمۆنیست دروست بکەنەوە و کۆنگرە ببەستن.  هەردوولا خۆیان بە خاوەن رەوایەتی دەزانن. بەڵام بنکە و بارەگای کۆمەڵە لە دەست لایەنی کۆمەڵە دایە، لایەنی حیزبی کۆمۆنیست داوای بەشیان لێدەکەن و دەیانەوێت لەو کەمپەدا بمێننەوە. بەڵام لایەنی کۆمەڵە رەتیدەکەنەوە.  خوسرەو بۆکانی، ئەندامی دەستەی کارگێڕی حیزبی کۆمۆنیستی ئێران باسی لەوە کرد، "هۆکاری ئەوەی کە ئێمە نیازمان هەیە لێرە درێژە بە کارەکانمان بدەین بۆ ئەوە دەگەڕێتەوە کە مێژوویەکمان هەیە لێرە و پێمانوایە ئێرە باشترین جێگەیە بۆ درێژەدان بە چالاکییەکانمان. "  حەسەن رەحمان پەنا، جێگری سکرتێری کۆمەڵە ئاماژەی بەوە کرد، "بوونی دوولایەنی جیاواز بەتایبەتیش ئەوان کە بە زمانێکی زۆر زبر قسەیان کرد، ئەوە کێشەی دیکەی بەدواوە دیت، ئێمە دەڵێن دەبێت زۆرینە لێرە بمێنێتەوە، ئەگەر ئێمە کەمینە بووینایە بەدڵنیاییەوە لێرە دەڕۆیشتین، ئەوان کاتێک لێرە رۆیشتن بەپێی داواکارییەکانیان هاوکارییان دەکەین. "  رەوتی رووداوەکان بەو جۆرەی کە دڵخواز بوو، نەچوونە پێش. تەنیا چەند ساڵ دواتر بلۆکی سۆسیالیستی بە رێبەریی یەکێتی سۆڤییەت لەگەڵ قەیران رووبەڕووبووەوە.  حەسەن رەحمان پەنا، گوتیشی، "جیابوونەوەی ساڵی ١٩٩١ ئەو هاوڕێیانەی کە بەناوی کۆمۆنیزمی کرێکارییەوە رۆیشتن کاریگەری زۆری هەبووە لەسەر ئێمە. "  هەڵوەشانەوەی یەکیەتی سۆڤییەت، راگیرانی شەڕی نێوان ئێران و عێراق و راپەڕینی باشووری کوردستان ناکۆکی نێو کۆمەڵەی قوڵترکردەوە، سەرەنجام ساڵی ١٩٩١ یەکەم جیابوونەوە روویدا. دواتر رەوتی دیکە لە کۆمەڵەدا سەریهەڵدا، ئەویش ساڵی ٢٠٠٠ جیابوونەوەی کۆمەڵەی شۆڕشگێری زەحمەتکێشانی کوردستانی لێکەوتەوە.  نەوید مێهراوەر، ئەندامی دەستەی کارگێڕی کۆمەڵەی زەحمەتکێشانی کوردستان باس لەوە دەکات، "من پێموایە پێش ئەوەی کاریگەری دەرەکی کاری خۆی بکات، کاریگەرییە نێوخۆییەکانی کۆمەڵگەی کوردی هۆکارن، ئەو کاریگەرییانە هۆکاربوون بۆ ئەو ئاڵۆگۆڕانە. "  هەر لە کۆمەڵە لقی کوردستانی حیزبی کۆمۆنیستدا دیسان ساڵی ٢٠٠٨ جیابوونەوەیەکی دیکە روویدا. بەگشتی لە کۆمەڵە لانیکەم ١٤ جیابوونەوە روویداوە.   ئێستا روانگەیەک لە کۆمەڵەدا دروستبووە کە پێیوایە جۆرێک گۆڕانکاری لە حیزبی کۆمۆنیستی ئێراندا بکرێت، ئەویش ئەوەیە کۆمەڵە بکرێتە رێکخراوێکی سەربەخۆی کوردستانی و لەژێر سێبەری حیزبی کۆمۆنیست رزگار بکرێت. بەڵام حیزبی کۆمۆنیستیش هەر بمێنێتەوە.  حەسەن رەحمان پەنا، جێگری سکرتێری کۆمەڵە، ئەوەشی خستەڕوو، "ئەو بیرۆکەیە هەیە لەنێو ئێمەدا بەڵام دوو ئەزموونمان هەن کە ئێمە باوەڕمانوایە لەبەر ئەوە هیچکامیان سەرناگرێت، یەکێکی ئەزموونی جیابوونەوەی کاک عەبدوڵا و ئەوانن، ئەویدیکەش رەوتی سۆسیالیستی بوو کە سەرکەوتوو نەبوو. "  ئەو جیابوونەوانە لە حیزبی کۆمۆنیست و کۆمەڵەدا ئاسان نییە، زۆر کەس پێیانوایە پێویست نییە، زۆر کەسیش جیابوونەوەکان بە درەنگ دەزانن.