ناوەندی راگەیاندنی هەسەدە ئەمڕۆ پێنجشەممە ٢٧ - ٠١ - ٢٠٢٢ لە راگەیێندراوێکدا بڵاویکردەوە، تاوەکو ئێستا ٦٠ بۆ ٩٠ چەکداری داعش ماون و خۆیان رادەستنەکردووە، دەڵێن، "بانگەوازی خۆڕادەستکردنمان داوەتە چەکدارەکانی داعش و ئەگەر خۆیان رادەست نەکەن بەتووندی رووبەڕوویان دەبینەوە. "  لە راگەیێندراوەکەی هەسەدەدا هاتووە، "دوای کۆنتڕۆڵکردنی زیندانی سناعە لەلایەن هێزەکانمانەوە، نزیکەی ٣٥٠٠ چەکداری داعش خۆیان بەدەستەوەدا کە لەو شەڕەدا چوونە پاڵ چەکدارە بەکرێگیراوەکان و هێرشیانکردە سەر گرتووخانەی سناعە. "  لە بەشێکی دیکەی راگەیێندراوەکەیدا، هەسەدە ئاماژەی بەوە کردووە: "شەڕڤانەکانمان هەڵمەتێکی وردیان دەستپێکرد و چوونە نێو زیندانەکە کە لەوێوە بەکرێگیراوەکان هێرشیاندەکردە سەر هێزەکانمان و رووبەڕوومان دەبوونەوە. "  هەسەدە باس لەوە دەکات، بەشێک لە چەکدارانی داعش هێشتا خۆیان رادەستنەکردووە کە مەزەندە دەکرێت ٦٠ بۆ ٩٠ چەکداربن، ئەوان هێشتا هەوڵدەدەن بەرگریی بکەن، دەشڵێت، "هێزەکانمان داوایان لێکردوون خۆیان بەدەستەوە بدەن، بە پێچەوانەوە بە تووندی رووبەڕوویان دەبینەوە. "  دوای هەفتەیەک رووبەرووبوونەوە، رۆژی چوارشەممە ٢٦ - ٠١ - ٢٠٢٢ هێزەکانی سووریای دیموکرات رایگەیاند دەستیان بەسەر زیندانی سناعە لە گەڕەکی غوێرانی شاری حەسەکەدا گرتووەتەوە. بەگوێرەی هەسەدە ١٠ هەزار شەڕڤان بەشداریان لە ئۆپەراسیۆنی "چەکوشی گەلان" بۆ کۆنتڕۆڵکردنەوەی زیندانی سناعەدا کردووە.