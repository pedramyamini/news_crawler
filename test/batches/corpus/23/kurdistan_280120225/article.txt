ئاژانسی فەرمیی تورکیا بەپشتبەستن بە زانیارییەکانی سەرچاوە ئەمنی و هەواڵگرییەکانی ئەم وڵاتە بڵاویکردەوە: تیمی ئۆپەراسیۆنە تایبەتەکانی ' میت ' لە ئۆپەراسیۆنێکدا سلێمان شەمۆ یوسف، بەرپرسی ھێزی تایبەتی یەبەشەیان لە شنگال کردووەتە ئامانج.    لە راگەیێندراوەکەی سەرچاوە ئەمنییەکەی تورکیادا هاتووە: "لە ناوچەی باب شیلۆ کە لەژێر کۆنتڕۆڵی پەکەکە / کەجەکەدایە، ئۆپەراسیۆن بۆ سەر ئۆتۆمبێلەکەی سلێمان شەمۆ یوسف کە ناوی خوازراوی ئازاد بووە و بەناو بەرپرسی هێزی تایبەتی پەکەکە / یەبەشەیە، کراوەتە ئامانج".  لە بەشێکی دیکەی راگەیێندراوەکەدا هاتووە: "پێشتریش لە مانگی ئابی ٢٠٢١ دا حەسەن سەعید حەسەن کە ناوی خوازراوی سەید بوو و بەناو بەرپرسی گشتیی یەبەشە بووە، لە ئۆپەراسیۆنێکی میتدا لە شنگال کرایە ئامانج".   لە راگەیێندراوەکەدا ئاماژە بە کات و رۆژی ئەنجامدانی ئۆپەراسیۆنە تایبەتەکەی "میت" نەدراوە. بەڵام رۆژی ٢١ - ٠١ - ٢٠٢٢ بەڕێوەبەری ئاسایشی رۆژئاوای دیجلە رایگەیاند، فڕۆکە جەنگییەکانی تورکیا ئۆتۆمبێلێکی یەبەشەیان لە دۆڵی شێلۆ لە نزیک چیای شنگال کردە ئامانج.  عەمید سدیق ئیبراهیم، بەڕێوەبەری ئاسایشی رۆژئاوای دیجلە بە تۆڕی میدیایی رووداوی گوتبوو، ئەو ئۆتۆمبێلەی کراوەتە ئامانج، ئۆتۆمبێلی بەرپرسی کەرتی بەعاجی یەبەشە بووە، بەڵام خۆی لەنێو ئۆتۆمبێلەکەدا نەبووە. لە ئەنجامی هێرشەکە دوو کەس کوژراون و دووی دیکەش بریندار بوون.  لەبارەی ناسنامەی کەسەکانەوە بەڕێوەبەری ئاسایشی رۆژئاوای دیجلە گوتبووی، کوژراوەکان کوردی ئێزدین و ناویان ئازاد قیرانی و سەبری حەلیقییە، دوو بریندارەکەش گەیێندراونەتە نەخۆشخانەی سنوونێ.  لە ١٠ - ١٠ - ٢٠٢٠ حکومەتی عێراق و هەرێمی کوردستان دەقی رێککەوتنەکەی نێوانیان لەبارەی شنگال بڵاوکردەوە و کە تێیدا هاتبوو، حکومەتی فیدراڵی ئیدارەی پرسی ئەمنی شارەکە دەکات و دەبێت کۆتایی بە بوونی پەکەکە و هەموو ئەو گرووپانە بێت کە پەیوەندییان پێوەیەتی.  کۆتاییەکانی مانگی کانوونی دووەمی ٢٠٢١ ـیش، رەجەب تەیب ئەردۆغان، سەرۆککۆماری تورکیا لەبارەی رەوشی شنگالەوە رایگەیاند: رەنگە لەڕێگەی دەستتێوەردانی سەربازییەوە چەکدارانی پەکەکە لە ناوچەکە دەربکات.