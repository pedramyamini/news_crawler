سەرچاوەیەک لە بەڕێوەبەرایەتیی گشتیی ئاسایشی دھۆک ھەواڵەکەی بۆ رووداو پشتڕاستکردەوە و گوتی، بەیانی یان دووبەیانی عەمید زێرەڤان بەڕۆشکی وەکو بەڕێوەبەری نوێی ئاسایشی گشتیی پارێزگای دھۆک دەستبەکاردەبێت.  سەبارەت بە چارەنوسی بژار کۆرەمارکی کە زیاتر لە ١٠ ساڵە وەکو بەڕێوەبەری گشتیی ئاسایشی پارێزگای دھۆک کار دەکات، ئەو سەرچاوەیەی رووداو گوتیشی، بژار کۆرەمارکی گواستراوەتەوە بۆ بەڕێوەبەرایەتی گشتیی ئاسایشی ھەرێمی کوردستان و بڕیارە لەوێ دەستبەکاربێت.   عەمید زێرەڤان بەڕۆشکی ١٥ ساڵ بەڕێوەبەری ئاسایشی پارێزگای نەینەوا بووە، بەپێی زانیارییەکانی تۆڕی میدیایی رووداو تاوەکو ئێستا هیچ کەسێک بۆ شوێنەکەی  دەستنیشان نەکراوە.  لەگەڵ دەستبەکاربوونی کابینەی نوێی حکومەتی ھەرێمی کوردستان، لە پارێزگای دھۆک چەندین گۆڕانکاری لە پۆستە ئەمنیی و ئیدارییەکاندا کراوە، گۆڕانکاری لە پۆستی قایمقامەکان، بەڕێوبەری ناحیەکان و چەندین بەڕێوەبەری گشتیشدا کراوە.