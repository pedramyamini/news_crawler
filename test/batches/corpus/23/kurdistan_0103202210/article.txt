بەپێی رۆژژمێری حکومەتی هەرێمی کوردستان لەمانگی ئاداردا چەندین بۆنە و یاد هەن، بەشێکیان پشووی فەرمی دەبن و لە بەشێکی دیکەشیاندا دەوام لە دامودەزگاکانی حکومەت دەبێت.  بەپێی رۆژژمێرەکەی حکومەت پشووەکانی ئەم مانگە بریتین لەرۆژی شەممە ٥ی ئادار، رۆژی دەستپێکردنی راپەڕینی گەلی کوردستان لەساڵی ١٩٩١، رۆژی هەینی ١١ی ئادار، یادی راگەیاندنی رێکەوتننامەی ١١ی ئاداری ساڵی ١٩٧٠، رۆژی دووشەممە ١٤ی ئادار، رۆژی لەدایكبوونی بارزانیی نەمر، هەروەها پشووی جەژنی نەورۆز و سەری ساڵی کوردی کە رۆژانی ٢١، ٢٢، ٢٣ی ئادار دەبێت.  ئەمڕۆ سێشەممە، ١ی ئاداری ٢٠٢٢، عومەر عەلی، بەڕێوەبەری گشتیی پەروەردەی پارێزگای دهۆک، بە تۆڕی میدیایی رووداوی گوت: "پشووەکانی ناوەندەکانی خوێندن لەم مانگەدا تەنیا ئەو شەش رۆژەیە و بۆ تەواوکردنی پرۆگرامەکانی خوێندن و سوودوەرگرتن لەو کاتەی هەیە و بۆ قەرەبووکردنەوەی ئەو چەند رۆژەی بەهۆی بەفر و بارانی زۆرەوە دەرگای قوتابخانەکان داخرابوون".  لە مانگی ئاداردا چەندین بۆنە و یاد هەن، لەوانە:  ١ی ئادار، یادی کۆچی دوایی بارزانیی نەمر  ٥ی ئادار، رۆژی راپەڕینی گەلی کوردستان  ٧ی ئادار، رۆژی رزگارکردنی شاری سلێمانی  ٨ی ئادار، رۆژی جیهانیی ئافرەتان  ١٠ی ئادار، رۆژی جلی میللی نەتەوەیی  ١١ی ئادار، رۆژی رزگارکردنی شاری هەولێر و بەیاننامەی ١١ی ئادار  ١٤ی ئادار، رۆژی لەدایكبوونی بارزانیی نەمر و رۆژی رزگارکردنی شاری دهۆك  ١٦ی ئادار، یادی کیمیابارانکردنی شاری هەڵەبجەی شەهید  ٢١ بۆ ٢٣ی ئادار، جەژنی نەورۆز  ٢١ی ئادار، رۆژی رزگارکردنی شاری کەرکووك  عادل ساڵح، بەڕێوەبەری راگەیاندن و پەیوەندییەکانی وەزارەتی کاروباری شەهیدان و ئەنفالکراوانی حکومەتی هەرێمی کوردستان، ئەمڕۆ سێشەممە لەبارەی رێورەسمەکانی تایبەت بە یادەکان بە تۆڕی میدیایی رووداوی گوت: "بە لەبەرچاوگرتنی رەوشی تەندروستیی خەڵک و توانای دارایی حکومەتی هەرێمی کوردستان هەوڵدەدەین یادی کیمیابارانکردنی هەڵەبجە بەشێوەیەکی شایستەتر لە دوو ساڵی رابردوو رێکبخەین و وەزارەت لە هاوئاهەنگی بەردەوامدایە لەگەڵ بەڕێوەبەرایەتییەکانی هەڵەبجە و گەرمیان بۆ ئامادەکاری بۆ یادەکانی کیمیابارانکردنی هەڵەبجە و ئەنفال، هەموو ئامادەکارییەکمان بۆ ئەو مەبەستە کردووە".