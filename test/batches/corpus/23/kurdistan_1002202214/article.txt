لە راگەیێندراوێکی هاوبەش کە واژۆی حەوت رێکخراوی رۆژنامەڤانیی عێراقی و کوردستانی پێوەیە دەڵێن، "داوا لە فەرمانگەی راگەیاندنی بەڕێوەبەرایەتیی خۆسەر لە باکوور و رۆژئاوای سووریا دەکەین لەو ناوچانەی کە دەکەونە ژێر دەسەڵاتی ئەوان بڕیاری راگرتنی کارەکانی تۆڕی میدیایی رووداو هەڵبووەشێننەوە. "  لە بەشێکی راگەیێندراوەکەدا هاتووە، "دەمانەوێت بیری بەڕێوەبەرایەتیی خۆسەر بهێنینەوە، بەتایبەت دەزگاکەی کە سەرپەرشتیی میدیایی دەکات، ئازادی بیروڕا و دەربڕین و فەراهەمکردنی ژینگەی گونجاو بۆ کاری رۆژنامەڤانی و دەربڕینی، یەکێکن لە بنچینەکان و مەرجێکی تەواوە بۆ حوکمڕانیی باش، کە خزمەت بە هاووڵاتی و دەسەڵات بکات لە بوارەکانی خۆبەڕێوەبەری. "  ئەو رێکخراوانە باسیان لەوەش کردووە، ئازادی رادەربڕین، رێگەخۆشکردن بۆ کاری میدیایی و رۆژنامەڤانانی سەربەخۆ و بێلایەن بۆ ئەوەی ئێش و ئازاری خەڵکی ناوچەکە بگوازنەوە کە رووبەڕووی هێرش و گەمارۆدانێکی ناهەق بوونەتەوە، خزمەتی زیاتری دەسەڵاتی بەڕێوەبەرایەتی خۆسەر دەکات و لە بەرژەوەندی ئەواندایە.    ئەو رێکخراوانەی کە واژۆیان کردووە؛  - ناوەندی خەلیج بۆ لێکۆڵینەوەی مرۆیی  - کۆمەڵەی عێراقی بۆ داکۆکی لە مافی رۆژنامەڤانان  - ماڵی رۆژنامەڤانانی عێراقی  - سەندیکای نیشتمانیی رۆژنامەڤانان لە عێراق  - سەنتەری سەبق بۆ گەشەپێدانی کاری رۆژنامەڤانی  - سەنتەری میترۆ بۆ داکۆکی لە مافی رۆژنامەڤانان  - روانگەی ئازادی رۆژنامەگەری