ئەمڕۆ یەکشەممە ٠٦ - ٠٢ - ٢٠٢٢ بافڵ تاڵەبانی، هاوسەرۆکی یەکێتیی نیشتمانیی کوردستان راگەیێندراوێكی لەبارەی کۆبوونەوەی لەگەڵ عەممار حەکیم، سەرۆکی رەوتی حیکمە بڵاوکردەوە کە تێیدا هاتووە، خواست و پێویستیی ئەم قۆناخە ئەوەیە کە رێککەوتن لەگەڵ "هێزە رەسەنەکان" بکرێت لە پێناو بەرژەوەندیی نیشتمانی.  بەپێی راگەیێندراوەکە، لە دیدارەکەدا جەخت کراوەتەوە لە پەنابردن بۆ ھەنگاوە دەستوورییەکان بۆ دۆزینەوەی میکانیزمەکانی گەیشتن بە رێککەوتنی نیشتمانی لە چوارچێوەی بەرژەوەندیی گەل و وڵات دوور لە گشاری حیزبی و خۆسەپێنی.  بڕیارە سبەی ٠٧ - ٠٢ - ٢٠٢٢ کۆبوونەوەی پەرلەمانی عێراق لەبارەی هەڵبژاردنی سەرۆککۆمار بکرێت، بەڵام بەهۆی بەشدارینەکردنی رەوتی سەدر لە کۆبوونەوەکە، گومان دەکرێت کە دانیشتنەکە رێژەی یاسایی تەواو بکات.  پۆستی سەرۆککۆمار وەکو نەریتێکی سیاسی لە ساڵی ٢٠٠٥ ـەوە دراوەتە کورد. تاوەکو ساڵی ٢٠١٨ لایەنە کوردستانییەکان لەسەر بەربژێرێکی هاوبەش رێکدەکەوتن. بەڵام ئەمساڵ هەریەک لە پارتی و یەکێتی بەربژێریان بۆ ئەو پۆستە هەیە. هۆشیار زێباری لە پارتی و د. بەرهەم ساڵح لە یەکێتی بەربژێرانی پۆستی سەرۆککۆمارن.