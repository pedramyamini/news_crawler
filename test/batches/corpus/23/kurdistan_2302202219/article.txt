سەرکەوت ئەحمەد، گوتەبێژی پۆلیسی سلێمانی بە رادیۆی رووداوی راگەیاند: "کەیسەکانی خراپ بەکارهێنانی ئامێرەکانی پەیوەندیکردن زۆر زۆرن. هەموو ئەو ئافرەتانەی کە دەیانبیستین؛ کچێکی ١٧ ساڵان لە پردێکەوە خۆی هەڵدەداتە خوارەوە و خۆی دەکوژێت، یان کچێک لە قوتابخانەدا بە دەمانچە خۆی دەکوژێت، ئەوەی ئێمە لێکۆڵینەوەمان کردووە، هەمووی کێشەی تۆڕە کۆمەڵایەتییەکانن. "  گوتەبێژی پۆلیسی سلێمانی بەمجۆرە روونیکردەوە: "ئافرەتەکە یەکێکی ناسیوە، پەیوەندییان دروستکردووە، وێنە و ڤیدیۆی بۆ ناردووە و شتی زۆر لەنێوانیاندا بووە، دوایی کوڕەکە هەڕەشەی لێکردووە کە وێنەکانی بڵاودەکاتەوە، یان کوڕەکە خۆی لێ دوور دەخاتەوە، ژمارە و هەژمارەکانی دادەخات. کیشەکان هەموو لەو جۆرەن. "  راز فریا عوسمان، بەرپرسی راگەیاندنی بەڕێوەبەرایەتیی بەرەنگاربوونەوەی تووندوتیژیی سلێمانیش گوتی: "زۆرینەی کێشەکان هۆکارەکەیان خراپ بەکارهێنانی تۆڕە کۆمەڵایەتییەکانە. ئێمە هێڵی گەرمی ١١٩ مان هەیە، لە ساڵی ٢٠٢١ ـدا چوار هەزار و ٦٤٨ پەیوەندی وەڵام دراونەتەوە. ٩٩٦ ـیان تووندوتیژیی خێزانین، دوو هەزار و ٥٢٧ ـیان بڵاوکردنەوەی وێنەیە لە تۆڕە کۆمەڵایەتییەکان. نێر و مێیش سێ هەزار و ٢١٠ سکاڵایان تۆمار کردووە. دوو هەزار و ٩٧ یان مێ بوون و هەزار و ٨٢ شیان نێر بوون. "  هەمزە سەعید، مامۆستای ئاینییە و جەختی لەوە کردەوە، کێشە کۆمەڵایەتییەکان بەشێکیان بۆ کرانەوە بەڕووی دەرەوەدا لە رێگەی ئینتەرنێتەوە دەگەڕێنەوە. ئەو مامۆستا ئاینییە دەشڵێت: "زۆر کێشە هەبوون کە کەسەکە پێی خۆش نەبووە بچێتە لای پۆلیس، هاتوونەتە لای ئێمە و بۆیان چارەسەرمان کردووە. "   بەشێکی زۆری ئەو ئافرەتانەی رووبەڕووی هەڕەشە دەبنەوە، ناوێرن کێشەکەیان ئاشکرا بکەن و لای پۆلیس سکاڵا بکەن.  سەرکەوت ئەحمەد، گوتەبێژی پۆلیسی سلێمانی گوتیشی: "ئەو ئافرەتانەی هاتوونەتە لای ئێمە سکاڵا دەکەن، زۆربەی سکاڵالێکراوانمان دەستگیر کردوون. بەڵام ئافرەتیش هەیە کە لە ترسی ئەوەی خزمێکی لە بنکەی پۆلیس یان دادگە نەیبینێت، سکاڵا تۆمار ناکات. "  بەرپرسی راگەیاندنی بەڕێوەبەرایەتیی بەرەنگاربوونەوەی تووندوتیژیی سلێمانی باسی لەوەش کرد: "ئەو ئافرەتانەی نایانەوێت ماڵەوەیان بە کێشەکانیان بزانن، دەتوانن پەیوەندی بە ١١٩ وە بکەن، دەتوانن هەموو زانیارییەکانی کەسی سکاڵالێکراومان بۆ بنێرن. ئێمە ئەو کەسە دەهێنینە لای خۆمان و هەموو ئەو وێنە و ڤیدیۆیانەی پێ دەسڕینەوە. چەندین کێشەی لەو جۆرەمان چارەسەر کردووە. "  لە ماوەی رابردوودا لە سلێمانی چەند رووداوێکی تووندوتیژی دژی ئافرەتان روویاندا. یەکێک لەو رووداوانە ئافرەتێک بوو بە ناوی شنیار هونەر کە بە گوتەی خۆی "لەلایەن هاوژینەکەیەوە سووتێنراوە و ئەمڕۆ چوارشەممە کۆچی دواییکرد. "  سەرکەوت ئەحمەد، گوتەبێژی پۆلیسی سلێمانی لەو بارەیەوە گوتی: "دوای ئەوەی بنکەی پۆلیسی کوردسات لە رووداوی سووتاندنی شنیار ئاگەدار کرابوونەوە، هاوسەرەکەی ویستبووی هەرێمی کوردستان بەجێبهێڵێت، بەڵام هێزەکانی پۆلیسی سلێمانی توانییان لە سەر سنوور دەستگیری بکەن. "  هەر لەو بارەیەوە ئاماژەی بەوەش کرد، هاوژینی شنیار لە کاتی سووتانی خێزانەکەیدا نە بۆ کوژاندنەوەی چووە نە هاوکاریی کردووە بیگەیەنێتە نەخۆشخانە. بەڵگەکانی دیکەیش لەسەری زۆرن، بە تایبەتی بەڵگەکانی تیمەکانی لێکۆڵینەوەی تاوان کە لە ماڵەکەیدا کۆیان کردوونەتەوە. لەگەڵ گوتەکانی شنیاردا کراونەتە پەڕاوێکەوە و خراونەتە بەردەستی دادوەر.