بەیانی ئەمڕۆ دووشەممە ١٤ - ٠٣ - ٢٠٢٢، مستەفا کازمی، سەرۆکوەزیرانی عێراق و فەرماندەی گشتی هێزە چەکدارەکانی عێراق بە سەرۆکایەتیی شاندێک کە پێکهاتوون لە جومعە عناد، وەزیری بەرگری و عوسمان غانمی، وەزیری ناوخۆ و قاسم ئەعرەجی، راوێژکاری ئەنجوومەنی نیشتمانیی عێراق، گەیشتنە شاری و هەولێر و لەلایەن مەسرور بارزانی، سەرۆکوەزیرانی هەرێمی کوردستان لە فڕۆکەخانەی نێوەدەوڵەتی هەولێر پێشوازیان لێکرا.  سەرۆکوەزیرانی عێراق لەگەڵ سەرۆکوەزیرانی هەرێمی کوردستان و سەرۆک مەسعود بارزانی کۆبووەوە، پاشان سەردانی ئەو شوێنانەیان لە شاری هەولێرکرد کە مووشەکباران کرابوون.  بەهرۆز فەرەیدون، پەیامنێری رووداو لە هەولێر رایگەیاند، مستەفا کازمی سەرۆکوەزیرانی عێراق گەیشتە نووسینگەی سەرۆکایەتیی هەرێمی کوردستان و لەلایەن نێچیرڤان بارزانی، سەرۆکی هەرێمی کوردستان و قوباد تاڵەبانی، جێگری سەرۆکی حکومەت پێشوازی لێکرا.  مستەفا کازمی و نێچیرڤان بارزانی کۆبوونەوەیەکی گرنگیان دەبێت و تێیدا پەیامی هەرێمی کوردستان لەلایەن سەرۆکی هەرێمی کوردستانەوە بگەیێندرێت بە خودی مستەفا کازمی و چاوەڕوانیش دەکرێت هەردوولا پەیامی هاوبەشیان هەبێت.  بڕیارە دوای کۆبوونەوەکە نێچیرڤان بارزانی، سەرۆکی هەرێمی کوردستان یاوەری مستەفا کازمی، سەرۆکوەزیرانی عێراق و شاندی یاوەری بکات بۆ فڕۆکەخانەی نێودەوڵەتی هەولێر، لەوێشەوە سەرۆکوەزیرانی عێراق و شاندی یاوەری بگەڕێنەوە بەغدا.  سەردانەکەی سەرۆکوەزیرانی عێراق و شاندی یاوەری بۆ هەولێر لە کاتێکدایە بەرەبەیانی رۆژی یەکشەممە ١٣ - ٠٣ - ٢٠٢٢، ژمارەیەک مووشەک ئاراستەی هەولێری پایتەختی هەرێمی کوردستان کران. بەپێی راگەیێندراوی وەزارەتی ناوخۆی حکومەتی هەرێمی کوردستان، "شەوی ١٢/١٣ - ٠٣ - ٢٠٢٢ پاش کاژێر ٠١: ٠٠ی بەرەبەیان، ١٢ مووشەکی دوورمەودای بالیستی لە سنوورەکانی دەرەوەی عێراق، لە رۆژهەڵاتەوە ئاراستەی باڵەخانەی نوێی کۆنسوڵخانەی ئەمریکی لە هەولێر کران و ناوچە سڤیلنشینەکانی نزیک بارەگای کەناڵی کوردستان ٢٤ و دەوروبەری بەر هێرشەکە کەوتن".  سوپای پاسدارانی ئێران لە راگەیێندراوێکدا بەرپرسیارێتیی هێرشەکەی لە ئەستۆ گرت و لەبارەی هۆکاری هێرشەکەوە ئاماژەی بەوە دا، "لە ئەنجامی تاوانەکانی ئەمدواییەی رژێمی ساختەی زایۆنی و راگەیاندنی پێشتر بەوەی کە ئەو تاوانانە بێ وەڵام نامێننەوە، شەوی رابردوو ناوەندی ستراتیژیی پیلانگێڕی و ئاژاوەنانەوەی زایۆنیستەکان بە مووشەکە بەهێزەکانی سوپای پاسداران کرانە ئامانج".  هێرشە مووشەکییەکەی سەر هەولێر کاردانەوەی زۆری لێکەوتەوە، سەرۆک بارزانی لەڕێی تەلەفۆنەوە پەیوەندی بە موقتەدا سەدر، رێبەری رەوتی سەدر کرد، بەپێی راگەیێندراوێکی بارەگای بارزانی، هەردوولا رێککەوتن لێکۆڵینەوە لە دەنگۆی بوونی بنکە و بارەگای ئیسرائیل لە هەولێر بکرێت.  بارەگای بارزانی بڵاویکردەوە رۆژی یەکشەممە ١٣ی ئاداری ٢٠٢٢ سەرۆک مەسعود بارزانی لەڕێی تەلەفۆنەوە پەیوەندی بە سەید موقتەدا سەدر کرد: "لەو پەیوەندییەدا بیروڕا لەبارەی پەلاماری مووشەکیی شەوی رابردوو بۆ سەر هەولێر ئاڵوگۆڕ کرا و، هەردوولا لەسەر ئەوە رێککەوتن کە لیژنەیەکی لێکۆلینەوە بۆ دەرخستنی راستییەکان پێکبهێندرێت لەسەر ئەو ئیدعایەی کە گوایە بارەگای ئیسرائیلی لە هەولێر هەن و کراوەتە بیانوو بۆ پەلاماردانی هەولێر".  وەزارەتی دەرەوەی ئەمریکا بە تۆڕی میدیایی رووداوی راگەیاند، ئێران "زۆربەی مووشەکەکانی ئاڕاستەی ماڵی هاووڵاتییەکی عێراقی کردوون"، وەک ئاماژەیەک بۆ ماڵی شێخ باز شێخ کەریم بەرزنجی بەڕێوەبەری جێبەجێکاری کار گرووپ.   وەزارەتی دەرەوەی ئەمریکا، شەوی رابردووی ١٣ی ئاداری ٢٠٢٢ لە وەڵامی چەند پرسیارێکدا بەشێوەی نووسراو وەڵامی تۆڕی میدیایی رووداوی دایەوە و رایگەیاند " شەوی رابردوو (کاژێر ١: ٢٠ خولەکی ١٣ی ئادار)، سوپای پاسداران زنجیرە هێرشێکی بالیستی  لە ئێرانەوە بۆ سەر هەرێمی کوردستان لە باکووری عێراق ئەنجامدا. ئێمە بەرپرسیارێتیی ئاشکرای سوپای پاسدارانمان بۆ ئەم هێرشە بینیوە".