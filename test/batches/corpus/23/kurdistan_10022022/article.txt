عه‌دنان خه‌لیل، به‌ڕێوەبه‌رى رێگاوبانى گه‌رمیان، به تۆڕی میدیایی رووداوی راگەیاند، قۆناخی یەکەمی پڕۆژەی جووتسایدکردنی رێگای کەلار - سلێمانی تەواوبووە بەڵام قۆناخی دووەمی پڕۆژەکە کە درێژییەکەی ٤١ کیلۆمەترە و بودجەکەی نزیکەی ١٣٨ ملیار دینارە، تاوەکو ئێستا ٥٥ % تەواوبووە.  به‌ڕێوەبه‌رى رێگاوبانى گه‌رمیان گوتیشی، بەهۆی خەرجنەکردنی شایستە داراییەکانەوە کارکردن لە تەواوکردنی قۆناخی دووەمی پڕۆژەکە بە سستی بەڕێوەدەچێت و نزیکە لە وەستان.  عه‌دنان خه‌لیل هەروەها گوتی، ساڵی رابردوو داوای ٧٠ ملیار دیناریان کردووە بەڵام تەنیا ١٠ ملیار دیناریان بۆ خەرجکراوە و بەهۆیەوە ناتوانن شایستە داراییەکانی بەڵێندەران بدەن، ئەوەش وەک ئەو دەڵێت، گرفتی لەبەردەم کارەکان دروستکردووە.  له ١٩ - ١٢ - ٢٠١٧ به‌ردی قۆناخی دووه‌می جووتسایدكردنی رێگای كه‌لار - ده‌ربه‌ندیخان به‌درێژی ٤١ كیلۆمه‌تر دانرا و بڕیار بوو له ماوه‌ی ٥٤٠ رۆژدا ته‌واوبكرێت، به‌ڵام به‌هۆی كه‌ڵه‌كه‌بوونی قه‌رزی كۆمپانیای جێبه‌جێكار له‌لای حكومه‌ت، چەندینجار کارکردن لە پڕۆژەکە راگیراوە و تائێستا تەنیا ٥٥ % تەواوکراوە.