ئەمڕۆ دووشەممە ١٤.٢.٢٠٢٢ ئومێد خۆشناو، پارێزگاری هەولێر بە تۆڕی میدیایی رووداوی راگەیاند، چەند رۆژێکە لە سنووری پارێزگای هەولێر، لە رێگەی چەند لیژنەیەکەوە دەستمانکردووەتەوە بە هەڵمەتی بڕینی کارەبای سەرپێچی و گوتیشی: "بەشێکی ئەو ماڵانەی لە نزیک مزگەوت و بارەگا حیزبییەکاندان، کارەبایان بە سەرپێچی لەو شوێنانەوە راکێشاوە، بۆیە ئێمەش کارەبای ئەوانیشمان وەکو کارەبای ماڵان لێکردەوە".  پارێزگاری هەولێر ئاماژەی بەوەکرد، سەرەتای هەڵمەتەکە لە سنووری بنەسڵاوە و دارەتوو بووە و کاریگەریی لەسەر زیادبوونی کاژێرەکانی کارەبا لەو سنوورە هەبووە.  ئەمڕۆ دووشەممە ١٤ - ٠٢ - ٢٠٢٢، نەبەز عەبدولحەمید، قایمقامی هەولێر رایگەیاند، لە ئەمڕۆوە هەڵمەتی بڕینی کارەبای سەرپێچییان دەستپێکردووە و رۆژانی داهاتووش بەردەوام دەبن.  هەڵمەتەکە لەلایەن لیژنەی رووبەڕووبوونەوەی زێدەڕۆیی قایمقامیەتی هەولێرەوە دەستیپێکردووە و لەلایەن قایمقامەوە سەرپەرشتی دەکرێت.  نەبەز عەبدولحەمید، بە تۆڕی میدیایی رووداوی راگەیاند "بڕێکی باش" کارەبای زێدەڕۆیان بڕیوە و چاوپۆشی لە هیچ کەسێک ناکەن. قایمقامی هەولێر ئاماژەی بەوەش کردووە: "تیمەکان ئەرکی خۆیان بەبێ جیاوازی بەجێ دەگەیێنن".  بەگوێرەی ئامارەکانی وەزارەتی کارەبای هەرێمی کوردستان، لەم وەرزەدا خواست لەسەر کارەبا نزیكەی ٧٠٠٠ مێگاواتە، بەڵام بەرهەمهێنانی كارەبا نزیكەی سێ هەزار و ٧٠٠ مێگاواتە و ئەوەش وایکردووە، پێدانی کاژێرەکانی کارەبا کەمبێتەوە.  هێڤیدار ئەحمەد، جێگری سەرۆكی لیژنەی دارایی لە پەرلەمانی كوردستان دەڵێت: " ٣٦ % ی کارەبای هەرێمی کوردستان دەدزرێت".