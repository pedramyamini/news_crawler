د. جەمال کۆچەر، سەرۆکی فراکسیۆنی یەکگرتووی ئیسلامی کوردستان لە ئەنجوومەنی نوێنەرانی عێراق بە رادیۆی رووداوی راگەیاند، بڕیاری دادگەی فیدڕاڵی ئەرکی هەردوو لایەنەکانی قورس کردووە، چونکە ئەگەر چوارچێوەی هاوئاهەنگی بەشداری لە دانیشتنەکە نەکات، رێژەی یاسایی تەواو نابێت، پێویستە مەسعود بارزانی دەستپێشخەرییەک بۆ نێو ماڵی کورد بکات، ئەگەر یەکێتی و پارتی رێکنەکەون، رەنگە یەكێتیش بەشداری دانیشتنەکە نەکات، بۆیە پێویستە نێوماڵی کوردی رێکبخرێتەوە.  سەرۆکی فراکسیۆنی یەکگرتوو گوتی، "هەندێک لایەنی نێو چوارچێوەی هاوئاهەنگیی دەیانەوێت لەنێو حکومەت بن، بۆ ئەوەی بەرژەوەندییەکانی ئێران بپارێزن، بۆ نموونە حەشدی شەعبی، بۆیە ئێران هەموو هەوڵێک دەدات هەندێک لایەن بچنە حکومەتەوە، من پێموایە گۆڕانکاری روودەدات. رەنگە مالیکی رێگەی نەدرێت بچێتە دەسەڵات، بەڵام لایەنی دیکە دەچنە حکومەت، دانیشتنی پەرلەمان دەبێت بکرێت، چونکە کۆنەبوونەوە نادەستوورییە، بەڵام ئەگەر رێژەی یاسایی تەواونەبوو، هیچ دەرچەیەکی دیکە نییە تەنیا ئەوە نەبێت کۆبوونەوەکە بەکراوەیی بمێنێتەوە. "  یەکگرتووی ئیسلامی کوردستان لە هەڵبژاردنی ١٠ ـی ئۆکتۆبەری ٢٠٢١ بە ناوی خۆی بەشداری هەڵبژاردنەکەی نەکرد، بەڵکو پاڵپشتیی لە چەند بەربژێرێک کرد، لەو شەش بەربژێرەی کە یەکگرتوو پاڵپشتیی لێکردن، چواریان بوونە ئەندامی پەرلەمانی عێراق.  سەرۆکی فراکسیۆنی یەکگرتووی ئیسلامی لە پەرلەمانی عێراق گوتیشی: "ئەگەر پارتی و یەکێتی رێکبکەون رەنگە گۆڕانکاری رووبدات، چونکە ژمارەیەکی دیکە کورسی زیاد دەبن کە بەشداری دانیشتنەکە دەکەن. بەڵام ئەگەر رێکنەکەون، رەنگە یەكێتیش بەشداری دانیشتنەکە نەکات، پێویستە کاک مەسعود بارزانی دەستپێشخەرییەک بۆ نێو ماڵی کورد بکات، پێویستە نێوماڵی کوردی رێکبخرێتەوە، یان هەردوولا یەک بەربژێریان هەبێت، یان پۆستەکان دابەش بکەن. "  د. جەمال کۆچەر باسی لەوەش کرد، ئەو لایەنەی سەرۆککۆمار دەبات، پۆستەکانی دیکە هەمووی بۆ لایەنی دیکە بن، جێگەی داخە تاوەکو ئێستا هیچ ئاماژەیەک بۆ رێککەوتنی ئەو دوولایەنە نییە، باشترین شت ئەوەیە کورد خۆی رێکبکەوێت، نەوەکو خەڵکی دیکە بێت هەوڵی رێکخستنەوەی نێوماڵی کوردی بدەن.  جەمال کۆچەر بە بەدەستهێنانی ٥٦ هەزار و ٧٠٢ دەنگ، لە هەڵبژاردنی ئەنجوومەنی نوێنەرانی عێراق زۆرترین دەنگی لەسەر ئاستی عێراق و هەرێمی کوردستان بەدەستهێنا.  لەبارەی ئەو لایەنەی کە ئەوان دەنگی پێدەدەن بۆ سەرۆککۆماری عێراق، سەرۆکی فراکسیۆنی یەکگرتوو باسی لەوە کرد، "تاوەکو ئێستا ئێمە خۆمان یەکلایی نەکردووەتەوە دەنگ بە کێ دەدەین، چونکە یەکلایی بوونەوەی ئێمە دەبێتە هۆکاری دابەشبوونی نێو ماڵی کوردی. بەهیچ شێوەیەک ئێمە نابینە لایەنگری لایەنێک دژی لایەنێکی دیکە، ئەگەر ئەوانیش رێکنەکەوتن ئەوکات بڕیاری خۆمان دەدەین. "  سەرۆکی فراکسیۆنی یەکگرتوو ئەوەشی خستەڕوو، "پێویستە لە کۆبوونەوەی ٧ی مانگ هەموومان بەشداربین، چونکە کۆبوونەوەکە پێویستە، ئەگەر سەرۆککۆمار هەڵنەبژێردرێت، حکومەتیش دروست نابێت، ئەمە وای لێدێت ئەو پەرلەمانەی هەڵتبژاردووە ناتوانێت هیچ بکات. "  بەگوتەی د. جەمال کۆچەر، ئەگەر رێککەوتنێکی لایەنە کوردییەکان نەبێت، ئەوا کورد لاواز دەبێت، چونکە لایەنەکانی دیکە هەموویان عەرەبن، لە هەندێک هەڵوێست هەموویان یەکدەگرنەوە.