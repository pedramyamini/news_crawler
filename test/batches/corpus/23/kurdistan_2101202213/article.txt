شانۆیەکی شانۆکارانی مەریوان لەبارەی شوناسی نەتەوەیی و کێشەکانی گەنجان نمایشکرا، شانۆی "من کێم" لە نووسین و دەرهێنانی سۆران حوسێنییە.  سۆران حوسێنی، نووسەر و دەرهێنەری شانۆی "من کێم" دەڵێت، "وەکو تیمێکی کۆمەڵایەتیی کارمان کردووە، چونکە دەبینین زۆر کەس وڵات جێدەهێڵن و کۆچدەکەن، ئاو و خاک بەجێدەهێڵن، باسی کۆلبەری، سووتانی گەنجەکانمان لەنێو دارستانەکان و باسی کێشەکانی کۆمەڵگەمان کردووە، هەوڵمانداوە بەزمانێکی لاوان و سادەوە باسی ئەو کێشانە بکەین. "  شانۆکە بەرهەمی گرووپی زێدە و ١٢ ئەکتەر رۆڵی تێدا دەبینن، شانۆکە هەوڵێکە بۆ وشیارکردنەوەی کۆمەڵگە لەبارەی کێشەکانی گەنجان، ئەکتەرانی ئەو شانۆیە دەڵێن کۆچکردن بووەتە کێشەیەکی گەورە.  ئایرا دەشتی، ئەکتەری شانۆکەیە و گوتی، "کۆچبەری بووە بە ئاواتی خەڵکی ئەم نیشتمانە، بۆیە لەو رووەوە کارەکانمان کرد، ئیشەڵلا هیچ کەسێک ئیدی بیر لە کۆچکردن ناکاتەوە، ویستمان لەو رێگەیەوە پەیامی خۆمان بگەیێنین. "  بەهۆی بەفر بارین شانۆکە تەنیا لە یەک شەودا نمایشکرا.