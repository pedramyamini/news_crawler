ساڵی ٢٠١٦، خاوەندارێتیی کارگەی مافوری سلێمانی لە وەزارەتی بازرگانی و پیشەسازییەوە گواسترایەوە سەر وەزارەتی رۆشنبیری، لە باڵەخانەی ئەلبیسەکەی سلێمانییشەوە برایە گۆگایەکی کۆنی کارگەی جگەرەی سلێمانی، ساڵی دواتریش لە بەڕێوەبەرایەتیی کارگەی مافوری سلێمانییەوە کرا بە بەشێک لە بەڕێوەبەرایەتیی رۆشنبیری.  نیگار، لە ساڵی ١٩٩٧ ـەوە لەو کارگەیە نیگار لەسەر مافور و جاجم دەنەخشێنێت، بەڵام کەشوهەوای ئێستای شوێنی کارەکەی تەواو وەڕزی کردووە، دەڵێت "شوێنەکەمان زۆر ساردە، کاک رزگاری بەڕێوەبەرمان ئەم زۆپایەی بۆ هێناوین، ئەگەرنا لەم رۆژانەی رابردوودا بەبێ زۆپا لێرە بووم، زۆر زۆر سارد بوو، ئەمەش تۆزێک گەرمم دەکاتەوە، ئەم شوێنەمان زۆر ساردە، ماوەیەکی زۆرە لێرە کار دەکەم، چاوەکانم بە تەواوەتی کز بوون بەهۆی ئەم ئیشی فەرشەوە".  قەدریە محەممەد، کارمەندێکی دیکەیە و دەڵێت، "منیش بەهۆی ئەم ئیشەوە تووشی ئازاری پشت و قاچ و فەقەراتیش بووم هەروەها چاوەکانم کز بوون، پێشتر دۆخمان باشتر بوو، بەڵام ئێستا وا نییە، ئەوسا پارەی خواردنمان هەبوو، پاس هەبوو بۆ گواستنەوەمان، بەڵام هیچی نەما".  پێشتر نزیکەی ١١٠ کارمەند لەو کارگەیە کاریان دەکرد. بەشێکی زۆر لە ماددەی خام و کارەستەکانی رستن و چنینەکان بەهۆی نەبوونی شوێنی شیاو بۆ پاراستن و هەڵگرتنیان خراپ بوون و کاریان پێناکرێت.  رووی دەمی بەڕێوبەری کارگەکەش لە حکومەتە و دەڵێت، کەس لێیان ناپرسێت. رزگار گەڵاڵی، بەڕێوەبەری کارگەی مافوری سلێمانی بە رووداوی راگەیاند، "یەک دینار نەسریەمان نەماوە، هیچمان بۆ خەرج ناکەن و ناتوانین هیچ بۆ کارگەکە بکڕین، تەنانەت ئەگەر پێویستیمان بە ٥٠ هەزار دینار بێت، دەبێت ٥٠ جار بچینە بەڕێوەبەرایەتیی گشتیی رۆشنبیریی سلێمانی، ئینجا ئەوانیش دەڵێن، وەڵا پارە نییە و ناتوانین خەرجی بکەین".  بەڕێوەبەری کارگەی مافوری سلێمانی باسی لەوەش کرد، "ئێستا پێویستمان بە ١٠٠ کارمەندە، بەڵام پێویستییەکی زۆرمان هەیە بە ٥٠ کارمەند بۆ کاری رستن و چنین و دەبێت بۆمان دابمەزرێنن تاوەکو کار بکەن".  هەموو ئەم بەرهەمانەی لێرەن تەمەنیان سەروو دوو ساڵە، بەڵام سەرەڕای رەنجی زۆر بۆ دروستکردنیان، دوو ساڵیشە هیچ پێشانگەیەک بۆ فرۆشتنیان نەکراوەتەوە.