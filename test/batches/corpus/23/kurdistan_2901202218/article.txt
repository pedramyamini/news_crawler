نەقیب ئاوات عەلی، گوتەبێژی بەرگریی شارستانی سلێمانی بە رووداوی راگەیاند، ئێوارەی ئەمڕۆ شەممە ٢٩ - ١ - ٢٠٢٢ لە ناحیەی عەربەتی سەر بە پارێزگای سلێمانی ئاگر لە ماڵێكی عەرەب کەوتەوە و زیانێکی زۆر بەر ماڵەکەشیان کەوتووە.  گوتەبێژی بەرگریی شارستانی سلێمانی ئاماژەی بەوەشکرد "ئاگرەکە بەھۆی زۆپاوە دروستبووە و بەھۆیەوە منداڵێکی تەمەن سێ مانگ تووشی تەنگەنەفەسی بووە و گیانی لەدەستداوە و زیانی دیکەی گیانی نەبووە".  نەقیب ئاوات عەلی باسی لەوەشکرد کە ئاگرەکە کۆنتڕۆڵکراوە و پەڕاوی لێکۆڵینەوە بۆ رووداوەکە کراوەتەوە و بەپێی زانیارییە سەرەتاییەکانی بنکەی بەرگریی شارستانی عەربەتیش ماڵەکە بە بەهای ٧٥٠ هەزار دینار زیانیان بەرکەوتووە.  رووداوەکە لە گەڕەکی رزگاریی بووە لە ناحیەی عەربەت و نزیکەی کاژێر ١٦: ٠٠ روویداوە، دابان محەممەد، بەڕێوەبەری ناحیەی عەربەت بە رووداوی راگەیاند، "منداڵەکە بەهۆی دووکەڵی زۆپاکەوە خنکاوە نەک ئاگرەکە".