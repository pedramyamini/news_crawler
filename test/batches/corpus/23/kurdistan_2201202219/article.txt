ژنێکی ئاوارە دەڵێت، "سەر خێمەکەمان خراپ بووە و ئاوی لێ دێتە خوارەوە. "  بەپێی ئاماری رێکخراوی پەنابەرانی سەر بە نەتەوە یەکگرتووەکان، زیاتر لە ١٠ ملیۆن هاووڵاتیی سووری و عێراقی ئاوارەن، لە ناوخۆ و لە دەرەوە لە سووریا، عێراق، لوبنان، ئوردن و میسر.   زیاتر لە سێ ملیۆن و ٣٠٠ هەزار کەس لەو ئاوارانە پێویستیان بە هاوکاریی زستانە هەیە کە بەشێکیان زیاتر لە ١٠ ساڵە ئاوارە و دەربەدەرن. کۆمسیۆنەکە دەڵێت، پێدوایستیی سەرەکی وەک جلوبەرگی زستانە و بەتانی و ئامێری گەرمکەرەوەیان بۆ بەشێکیان دابینکردوون.   ئاوارەیەکی دیکە باس لەوە دەکات کە کەشوهەوا ساردە، "کەرەڤانەکان وەک ئامێری ساردەکەرەوە وان، هەر کە گەرمکەرەوەکە دەکوژێندرێتەوە دەبێتە ساردکەرەوە، بۆیە کۆژانی لەمە زیاتر دەبێ چی بێت؟ "   هەرێمی کوردستان نزیکەی ٩٢٨ هەزار ئاوارە و پەنابەری لەخۆگرتووە، کە نزیکەی ٦٦٥ هەزاریان ئاوارەی ناوخۆیین، زۆرترین ئاوارەش لە سنووری پارێزگای دهۆکن.