سەرچاوەیەك لە سەركردایەتیی یەكێتی ئەمڕۆ شەممە ٢٩ - ١ - ٢٠٢٢ بە تۆڕی میدیایی رووداوی راگەیاند،  هۆكارێكی دواخستنی كۆبوونەوەكە پەیوەندی بەوەوە هەیە كە شاندێكی باڵای  یەكێتی لە بەغدایە و ئەمڕۆ توانای گەڕانەوەی بۆ سلێمانی نییە.   سەرچاوەكە ئەوەشی روونكردەوە کە پلانەکە بەو جۆرە بوو بەرهەم ساڵح بوو لە كۆبوونەوەكەدا ئامادە بێت، چونكە، وەك سەرچاوەکە گوتی:   "هەندێ لە ئەندامانی سەركردایەتی لە كۆبوونەوەی رابردووی سەركردایەتییدا سەرنجیان لەسەر كارەكانی د. بەرهەم لە رابردوودا هەبوو؛ بۆیە داوایان  كرد لە كۆبوونەوەیەكدا روونكردنەوە لەسەر كارەكانی رابردووی بدات و بەڵێنیش  بدات باشتر كار بكات".   تاوەكو ئێستا یەكێتی سوورە لەسەر هێشتنەوەی بەرهەم ساڵح وەكو تاكە  بەربژێریان بۆ پۆستی سەرۆككۆمار؛ لە بەرامبەریشدا پارتی دیموکراتی کوردستان هۆشیار زێباری  بەربژێر كردووە.    هەوڵەكانی یەكێتی بۆ كۆكردنەوەی پاڵپشتی بە دوو ئاڕاستەیە: ئاڕاستەی  حیزبی بە سەرۆكایەتیی بافڵ جەلال تاڵەبانی و ئاڕاستەی سەرۆككۆمار و  راوێژكارەكانی بە سەرۆكایەتیی بەرهەم ساڵح.    بڕیارە رۆژی ٧ی شوبات پەرلەمانی عێراق بۆ دەنگدان بە سەرۆككۆمار  كۆببێتەوە.