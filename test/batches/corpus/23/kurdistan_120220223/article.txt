پۆلیسی هەولێر لە راگەیێندراوێکدا کە ئەمڕۆ شەممە ١٢ - ٢ - ٢٠٢٢، بڵاویکردووەتەوە رایگەیاندووە، "هێزەکانی بەرێوەبەرایەتیی پۆلیسی پارێزگای هەولێر (بنکەی پۆلیسی شەمامک) کاژێر ٠٦: ٠٠ی بەیانی دوای گەڕانێکی ورد و چڕ لە نزیک گوندی سیاو تەرمی منداڵێکیان دۆزییەوە کە پێکهاتبوو لە کەللەسەر و ئێسک و پرووسک".  دواتر رائید سەرکەوت کاڕەش، گوتەبێژی بەرگریی شارستانیی هەولێر بە تۆڕی میدیایی رووداوی گوت، "دڵنیابووینەتەوە کە تەرمی دانەر نەبەزە و لە یەکێک لە گوندەکانی سنووری شەمامک دۆزراوەتەوە".     رەشۆ هادی، ئەو پیاوە لە کاتی دۆزینەوەی تەرمی دانەر لە شوێنەکە بوو بە تۆڕی میدیایی رووداوی راگەیاند، تەرمەکە لە ناو قەمیش بووە لە نزیک ماڵی خۆیان لە گوندی شەمامک و دواتر لەگەڵ پۆلیسی هەولێر خستوویەتیە ناو ئۆتۆمبێلەکەی و گواستوویانەتەوە.  لە ئەو وێنانەی کە پۆلیسی هەولێر بڵاویکردنەوە، جلوبەرگی منداڵەکە دەردەکەوێت. نەبەز ساڵح، باوکی دانەر بە تۆڕی میدیایی رووداوی راگەیاند، بە جلەکانیدا منداڵەکەی دەناسێتەوە و ١٠٠ % دڵنیایە کە ئەوە دانەرە.  لە لافاوەکەی رۆژی ١٧ - ١٢ - ٢٠٢١ی هەولێردا کە بەهۆی بارانی بەلێزمەوە دروستبوو، ١٢ کەس گیانیان لەدەستدا، جگە لە دانەر نەبەزی ١٠ مانگ، هەموو تەرمەکانی دیکە پێشتر دۆزرابوونەوە.  یەکێک لەو تەرمانەی کە لەکاتی لافاوەکە ونبوو، شوانێکی تەمەن ٢٠ ساڵ بوو بە ناوی ئومێد نامیق کە دوای ٢٠ رۆژ بەدووری پێنج کیلۆمەتر لە ماڵەکەی لە نێو قوڕ و لیتەی ناوچەکە دۆزرایەوە. ئەوەش کاتێک بوو کە دوو کرێکار بەدوای پارچە ئاسن دەگەڕان تەرمەکەیان دۆزیەوە.