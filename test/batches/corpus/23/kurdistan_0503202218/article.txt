خەڵک لەبەیانى زووەوە بۆ درێژەدان بە ژیان دەچنە سەرکار، هەندێک سەربارى بەردەوام پاڵنان و ماندووبوون، هەواڵەکانى ئەم دواییەى سلێمانیش لە مانگرتنى کۆمپانیاکانى پاکردنەوە و دەرمان تاوەکو دەگاتە دواکەوتنى مووچە و نەمانى پارە لە بانک، هێندەى دیکە بێتاقەتی کردوون.  بەرزان رەحیم، کاسبکارە و لە بازاڕی سلێمانی کار دەکات، ئەو بە تۆڕی میدیایی رووداوی گوت، ئەو یەکێکە لەوانەی یەک دینارى حکومەت قەرزار نییە، پارەى ئاو و کارەبا، خۆڵ و باج و هەمووى داوە، ئیتر پارە بۆ نییە؟  فەخرەدین محەممەد، بۆیاخچییە و باسی لەوە کرد، دەچیتە هەر شوێنێک باس باسی نەبوونى مووچە، پارە، نەوت و غازە.  سەلام ئیسماعیل، کارمەندى کۆمپانیایەکی ئەهلییە لە سلێمانی و ئاماژەی بەوە کرد، "دەبیت یەک حکومەت هەبێت، یەک سەرچاوەى داهات و پارە. دەبێت پارە و باج لە هەموو کوردستان کۆبکرێتەوە و بچێتەوە لاى وەزارەتى دارایی. "  داریان حەمەڕەزا، ئاڵوگۆڕکارى دراوە لە بازاڕی سلێمانی و بە رووداوی گوت، "بازاڕ تەواو لاواز بووە، ئێستا دەتوانم بڵێم ئەو بازاڕەى کە ماومانە تەنیا ٢٠ % ـە. "  بەشێک لە خەڵک لەو دۆخەدا حکومەت و هەندێکیش پارێزگارى شارەکە بە بەرپرسیار دەزانن. هەڤاڵ ئەبووبەکر، پارێزگاری سلێمانی دەڵێت، "لە رۆژانى داهاتوودا بە ئامار هەموو ئەو کارانە بڵاودەکەمەوە کە کردوومن، بۆیە داواکارم لایەنى پەیوەندیدار وازهێنانم قبووڵ بکەن. "   دوو هەفتەیە لیژنەیەک لە وەزارەتى دارایی هەرێمی کوردستان، بەردەوامن لە لێکۆڵینەوەى پارەکانى سلێمانى، لە دەروازە نێودەوڵەتییەکانەوە دەستیان پێکردووە و دواتر داهاتەکانى دیکەى وەک هاتووچۆ، کارەبا و شارەوانى دینار بە دینارى بە ژمارە بۆ حکومەت دەنێرنەوە.