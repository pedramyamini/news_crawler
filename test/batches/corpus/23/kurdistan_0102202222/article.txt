سادق تەوەکولی مێهر، ئەندامی ئەنجوومەنی شاری ورمێ لە کۆبوونەوەی ئەنجوومەنی شارەکە رایگەیاند، کورد لە بەڕێوەبردنی شارەکە پەراوێزخراوە، کولتوور و هونەری کوردی لە چالاکییە کولتوورییەکانی ورمێدا رەنگ ناداتەوە و لە پێدانی خزمەتگوزاریدا جیاوازی دادەندرێ لەنێوان گەڕەکە کورد و ئازەرینشینەکاندا.   شارەوانیی ورمێ هەفتەی رابردوو چالاکییەکی بەناوی هەفتەی کولتوور بەڕێوەبرد و تەنیا هونەر و کولتووری ئازەری تێیدا خرایەڕوو. د. عەلیڕەزا عەبدوڵڵازادە، کۆمەڵناس و پارێزەری کورد لە ورمێ بە تۆڕی میدیایی رووداوی راگەیاند، زیاتر لە چل ساڵە هەوڵی گۆڕینی شوناسی نەتەوەیی ئەو شارەی رۆژهەڵاتی کوردستان دەدرێت. دەستی بەرپرسانی خۆجێیی ئازەری ئاوەڵا کراوە بۆ پەراوێزخستنی کورد و ناوە کوردییەکانی زۆربەی شوێنەکان گۆڕدراون.  ورمێ بە شاری جیاوازییەکان دەناسرێ، بەڵام بۆ کوردی شارەکە، جیاوازی هەر ناوە، نەک ناوەڕۆک. ئەوان دەڵێن، بەرپرسانی ئازەری زمانی شارەکە، خەریکن شوناسی نەتەوەیی شارەکەیان بە تەواوی دەگۆڕن.  د. عەلیڕەزا عەبدوڵڵازادە دەڵێت، بەڕێوەبردنی هەفتەی کولتووری لەلایەن شارەوانی ورمێ، جارێکی دیکە ناکۆکیی کورد و ئازەرییەکانی ئەو شارەی تەقاندەوە. بەگوتەی چالاکڤانی کورد، چالاکییەکانی ئەو هەفتەیە بە تەواوی بە زمانی ئازەری بوون. ئەو کێشەیە یەکەمجار نییە روودەدات.   سادق تەوەکولی مێهر، ئەندامی ئەنجوومەنی شاری ورمێ دەڵێت، "پێناسەی هەڵەی ورمێ بووەتەهۆی ئەوەی بەشێک لە خەڵکی ئەم شارە نەبینرێن. نە لە رێوڕەسمە کولتووری و هونەرییەکاندا پێگەیەکیان هەیە و نە لە دابینکردنی خزمەتگوزاریدا بەشێوەیەکی دروست لەبەرچاو دەگیرێن. کەسانێک کە بە پشتبەستن بەو پێناسە هەڵەیە کار دەکەن و چەند سەد هەزار کەس نابینن کە دەبێ متمانەپێکراویان بن، دەبێ بزانن کە کورد و تورک دوو ستوونی ئەم شارەن و هەرکەس یەکێک لەم ستوونانە نەبینێت، ستەم لە ستوونەکەی دیکە، بنمیچ، خۆی و تەواوی شارەکە دەکات. ئەو پێناسەیە جێگەی رەزامەندیی خەڵکی شار نییە. "  رێژەی تەواوی پێکهاتەی نەتەوەیی دانیشتووانی شاری ورمێ بە فەرمی دیار نییە. کورد و ئازەری هەردووک خۆیان بە زۆرینە دەزانن. بە کردەوە، دەسەڵاتی ئەو شارە لە دەست ئازەرییەکاندایە. زۆربەی بەرپرسان لەو پێکهاتەیەن و ئەوەندەی بۆیان کراوە، لە بەهێزکردنی پێگەی خۆیان درێخییان نەکردووە.