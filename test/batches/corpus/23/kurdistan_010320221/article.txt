مەهدی رەمەزانی، جێگری پارێزگاری سنە رۆژی دووشەممە ٢٨ - ٠٢ - ٢٠٢٢ پێشوازی لە هەڤاڵ ئەبوبەکر، پارێزگاری سلێمانی و ژمارەیەک لە وەبەرهێنەرانی خەڵکی باشووری کوردستان لە شاری مەریوان کرد و پرسەکانی "ئەمن و ئاسایش و قاچاخی کاڵا و کەلوپەل"ی وەک کۆسپەکانی سەرڕێی کردنەوەی ناوچەی ئازادی بازرگانی لە مەریوان و بانەدا ناوبرد و گوتی: "ئەم کۆسپانە دەبێت چارەسەر بکرێن".  هەڤاڵ ئەبووبەکر، بۆ کۆبوونەوە لەگەڵ بەرپرسانی ئێران و بەرپرسانی پارێزگای سنە و کردنەوەی ناوچەی ئازادی بازرگانی لە شارەکانی بانە و مەریوان، سەردانی پارێزگای سنەی کردووە.  بەپێی راپۆرتی ئاژانسی ئیسنا، هەڤاڵ ئەبووبەکر گوتوویەتی: "سنوورەکانی هەرێمی کوردستان و پارێزگای سنە ئەمن و ئاسایشیان هەیە و ئەمن و ئاسایشی زیاتریش بە هاوکاری زیاتر دابین دەکرێت".  سەعید محەممەد، سکرتێری ئەنجوومەنی باڵای ناوچە ئازادە بازرگانی و پیشەسازییەکانی ئێران، رۆژی یەکشەممە گوتی: بۆ کردنەوەی ناوچەی هاوبەشی بازرگانی لە ناوچە سنوورییەکانی بانە و مەریوان بڕیارە هەرێمی کوردستانیش زەوی پێویست بۆ ئەو ناوچەیە تەرخان بکات.  سەعید محەممەد لە دوو رۆژی رابردوودا سەردانی پارێزگای سنەی کردبوو و دوای ساڵانێکی زۆر بەردی بناخەی نووسینگەکانی ناوچە ئازادەکانی بانە و مەریوانی دانا.  مەهدی رەمەزانی، جێگری پارێزگاری سنە دەڵێت: "خەڵکانێک لە سنووری سەیرانبەنی بانەوە دەچنە نێو خاکی هەرێمی کوردستانەوە، بیانووشیان ئەوەیە کە سەیرانبەن دەروازەیەکی سنووری فەرمی نییە، ئەمانە کێشە بۆ دوو لایەن دروست دەکەن و کۆنترۆڵی ئەم دۆخەش پێویستیی بە هاوکاری جدی دوو لایەن (ئێران و هەرێمی کوردستان) هەیە".  بەگوتەی رەمەزانی، ئاڵوگۆڕی بازرگانی لە دەروازەی نێودەوڵەتی باشماخەوە ساڵانە دەگاتە ٧.٢ ملیار دۆلار، بەڵام دەکرێ تاوەکوو ٢٠ ملیار دۆلاریش بەرز بکرێتەوە. ئەو هەروەها گوتوویەتی: ساڵی رابردوو ٣٥٠ هەزار کەس لە دەروازەی سنووریی باشماخەوە هاتووچۆیان کردووە.