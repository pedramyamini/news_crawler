ئەمڕۆ یەکشەممە ٣٠ی کانوونی دووەمی ٢٠٢٢، ئازاد حەمەدئەمین، نەقیبی رۆژنامەنووسانی کوردستان بە تۆڕی میدیایی رووداوی راگەیاند: "رۆژی ٢٢ی نیسانی ٢٠٢٢، دووەمین دیداری رۆژنامەنووسی هەولێر رێکدەخەین، کە دیداری یەکەم پێش نزیکەی ساڵ و نیوێک لەمەوبەر بوو، ئەو دیدارە بەهاوکاری سەندیکای نێودەوڵەتی رۆژنامەنووسان (IFJ) دەبێت و ئەوانیش ئامادەی کۆنگرەکە دەبن".  ئازاد حەمەدئەمین گوتیشی: "لە دیدارەکەدا باس لە رکابەرایەتییەکان و پێویستییەکانی رێکخستنی رۆژنامەگەری کوردی و بەتایبەت سۆسیال میدیا و رۆژنامەگەریی پیشەیی دەکرێت و چەندین بابەت لەو بارەیەوە باسدەکرێن".  لەبارەی کۆنگرەی چوارەمی سەندیکای رۆژنامەنووسانی کوردستانیش، ئازاد حەمەدئەمین، ئاشکرایکرد: "کۆنگرە دەمێکە ئیستیحقاقی هاتووە و دەبوو بکرێت، بۆیە ئەمساڵ ٢٠٢٢ کۆنگرەی چوارەم دەبەستین و دەمانەوێت کۆنگرەیەکی باش و جیاواز بێت و وەڵامدەرەوەی رکابەرایەتییەکانی ئەمڕۆمان بێت".  سەبارەت بە هۆکاری دواکەوتنی کۆنگرەی سەندیکای رۆژنامەنووسانی کوردستان، نەقیبی رۆژنامەنووسان گوتی: "لەبەر هۆکارگەلێک بوو کە بەشێکیان پەیوەندییان بە سەندیکا و بەشێکی دیکەیان پەیوەندییان بەدەرەوەی سەندیکای رۆژنامەنووسان بوون، بۆیە ئەمساڵ کۆنگرە دەکەین هیوادارین بتوانێت کۆنگرەی رێکخستنەوەی کارەکانی سەندیکا و کاری رۆژنامەگەری بێت و هەوڵدەدەین هەموو لایەک لەو پرسەدا هاوکارمان بێت".  ئه‌مڕۆ یه‌كشه‌ممه ٣٠ی کانوونی دووەمی ٢٠٢٢، ئازاد حەمەدەمین و بژار حەکیم، جێگری نەقیب، سەردانی پەرلەمانی کوردستانیان کرد و لەگەڵ رێواز فایەق، سه‌رۆكی په‌رله‌مانى كوردستان، کۆبوونەوە. بەپێی راگەیێندراوی پەرلەمانی کوردستان باسییان لە "ره‌وشی رۆژنامه‌گه‌ری له هه‌رێمی كوردستان و ئاڵنگارییه‌كانی به‌رده‌م كاری میدیایی به گشتی و ئه‌و پاشاگه‌ردانییه‌ی كه به‌هۆی سۆشیالمیدیا و ئامرازه هاوچه‌رخه‌كانی گه‌یاندن دروستبووه، كرا".  سەبارەت بەو سەردانە نەقیبی رۆژنامەنووسانی هەرێمی کوردستان گوتی: "سەردانمان بۆ لای سەرۆکی پەرلەمان هەوڵمانە لەگەڵ پەرلەمانی کوردستان بۆ ئەوەی دیدگەیەکی هاوبەشمان هەبێت بۆ رێکخستنەوەی میدیا و ئەو پڕۆژانەی لەداهاتوودا دەخرێنە بەردەستی پەرلەمان بۆ رێکخستنەوەی کاری میدیایی لەهەرێمی کوردستان".