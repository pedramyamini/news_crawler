ئەلێکساندەر میخایێڤ، سەرۆکی ئەنجوومەنی بەڕێوەبردنی کۆمپانیای هەناردەکاری سەربازیی رووسیا Rosoboronexport لەبارەی پەیوەندیی نێوان تورکیا و رووسیا و تەکنۆلۆژیای سیستەمی S - ٤٠٠ بە میدیای فەرمیی وڵاتەکەی رایگەیاند، چەند بەشێکی سیستەمەکە لە تورکیا بەرهەمدەهێندرێت. بۆ ئەم مەبەستەش دەستکراوە بە گواستنەوەی تەکنۆلۆژیای تایبەتی پێویست بۆ ئەم بوارە.    ئەلێکساندەر میخایێڤ لە میانی بەشداریکردنی لە پێشانگای نێودەوڵەتیی Airshow لە دوبەی روونیکردەوە، بەپێی رێککەوتنێکی تایبەتمان لەگەڵ حکومەتی تورکیا، تەکنۆلۆژیای سەربازیی تایبەت بە سیستەمی S - ٤٠٠ دەگوازینەوە تورکیا بۆ ئەوەی پارچەکانی ئەم سیستەمە بەشێوەیەکی رێکوپێک لە تورکیا بەرهەم بهێندرێت و پێداویستییەکانی تورکیا پڕبکاتەوە لە بەرنامەی سیستەمی بەرگریی ئاسمانی.   میخایێڤ، رەتیکردەوە زانیاری زیاتر بدات لەبارەی قەبارەی گواستنەوەی تەکنۆلۆژیا و بەرهەمهێنانی پارچەکانی S - ٤٠٠ کە تورکیا بۆ کڕینی تەکنۆلۆژیای سیستەمەکە ٢.٥ ملیار دۆلاری بە رووسیا دابوو.   پرسی كڕینی S - ٤٠٠ گرژیی خستە نێوان پەیوەندییەكانی توركیا و ئەمریكا بەڕاددەیەك واشنتن چەندین سزای خستە سەر ئەنقەرە. دوورخستنەوەی توركیا لە بەرهەمهێنانی نەوەی پێنجەمی فڕۆكەی شەڕكەری ئێف - ٣٥، كە توركیا ١٠٠ دانەی داواکردبوو.   رۆژی ١١ی نیسانی ٢٠١٧، حكومه‌تی ئه‌نقه‌ره رێککەوتنێکی لەگەڵ مۆسکۆ به گوژمه‌ی ٢.٥ ملیار دۆلار واژۆ کرد بۆ کڕینی سیستەمی مووشه‌كی  S - ٤٠٠، کە هەر یەکێکیان ٩ بارهەڵگر و ١٤٤ مووشەک لەخۆ دەگرێت. هەر بارهەڵگرێك چوار سه‌كۆی هەڵدانی مووشه‌كی جێگیری هەیە.     رۆژی ١٢ی ته‌ممووزی ٢٠١٩ یه‌كه‌م كاروانی پارچه‌كانی سیسته‌می به‌رگریی S - ٤٠٠ی رووسی گه‌یشتنه توركیا و پرۆسه‌ی راده‌ستكردنه‌وه تاوه‌كو مانگی نیسانی ٢٠٢٠ به‌رده‌وام بوو.  رۆژی ١٦ی کانوونی یەکەمی ٢٠٢٠ تورکیا سیستەمە بەرگرییەکەی تاقیکردەوە. بەڵام تاوەکو ئێستا کارای نەکردووە.