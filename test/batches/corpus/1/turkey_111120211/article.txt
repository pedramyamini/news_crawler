گازی عوسمان ساکار، سەرۆکی کۆمەڵەی پاراستنی دەریاچەی ساڵدا رایگەیاند، "بەهۆی گەرمبوونی گۆی زەوی، ئاوی دەریاچەی ساڵدا بە خێرایی دەکشێتەوە. کێشەکە تەنیا گەرمبوونی گۆی زەوی نییە، لە دەوروبەری دەریاچەکە هەوڵدرا دوو گۆمی دیکە دروستبکرێت، بەڵام بە بڕیاری دادگە کارەکانیان راگیرا. یەکێکیان لە شوێنێکە کە ئاو لەخۆناگرێت، ئەوەی دیکەشیان لە گوندی ساڵدایە. ئێستا لە هیچ شوێنێکەوە ئاو ناڕژێتە نێو دەریاچەی ساڵدا".  لەو بەشانەی دەریاچەکە کە ئێستا وشکهەڵگەڕاوە و خەڵک پیاسەی لەسەر دەکات، پێشتر ئاستی ئاو بەرزبوو و ئەو گەشتیارانە و خەڵکی ناوچەکە کە سەردانیان دەکرد، تێیدا مەلەوانییان دەکرد.  سەرۆکی کۆمەڵەی پاراستنی دەریاچەی ساڵدا ئەوەی خستووەتەڕوو، "کشانەوەی ئاوی دەریاچەکە لە دوو ساڵی رابردوودا لەو بەرزاییەی لەوبەرەوە دەیبینن تاوەکو دەگاتە ئێرە، ساڵی رابردوو کشایەوە، لە دوو مانگی رابردووشدا لێرەوە تاوەکو ئەوەی ئێستا دەیبینن خەڵک هاتووچۆی بەسەردا دەکات، کشاوەتەوە".  دەریاچەی ساڵدا لە پارێزگای بوردوری تورکیا بە دووریی چوار کیلۆمەتر لە ناوەندی شارۆچکەی یەشیلئۆڤا هەڵکەوتووە و رووبەرەکەی نزیکەی ٤٤ کیلۆمەتر چوارگۆشەیە. بەگوێرەی ئاژانسی ناسای ئەمریکی، دەریاچەی ساڵدا تاکە دەریاچەیە لەسەر گۆی زەوی ناسراوە بەوەی ئەو جۆرە کانەی تێدایە کە بە ژەزەرۆ ناودەبرێت و لەسەر هەسارەی مەریخ دۆزراوەتەوە. زانایانی گەردوونناسی پێیانوایە بە بەراوردکردنی بەردەکانیان دەکرێت بسەلمێندرێت ساڵانێک ژیان لەسەر مەریخ هەبووە.