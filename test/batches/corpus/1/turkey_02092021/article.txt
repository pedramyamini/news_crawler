بەڕێوەبەرایەتی گشتیی دارستانی تورکیا رایگەیاند، لە ١ی ئەیلول لە ١١ پارێزگای تورکیا و باکووری کوردستاندا ١٢ ئاگر کەوتوونەتەوە، لەوانە: سێ ئاگر لە پارێزگاکانی دێرسم، چەولیگ و بەدلیس باکووری کوردستان و ٩ ئاگرەکەی دیکە لە پارێزگاکانی، ئیستەنبووڵ، ئەدیرنە، ئانتاڵیا، ئادانا، چاناککالە، موغڵا، هاتای و دوو ئاگریش لە بورسا.  بەگوێرەی راگەیێنراوەکەی بەڕێوەبەرایەتی گشتیی دارستانی تورکیا کە لە هەژماری تایبەتی خۆی لە توویتەر بڵاویکردووەتەوە، سێ ئاگرەکەی پارێزگاکانی دێرسم و چەولیگ و بەدلیسی باکووری کوردستان بەردەوامن و ٩ ئاگرەکەی تورکیا کە لە دارستانەکانی ٨ پارێزگادا کەوتبوونەوە و سەرجەمیان کۆنتڕۆڵ کراون.   لە پارێزگای دێرسم دوای کۆنترۆڵکردنی ئاگری دارستانەکانی شارۆچکەی خۆزات، کە بۆ ماوەی دوو هەفتە بەردەوام بوو، ئێوارەی رۆژی یەکشەممە ٢٩ ـی ئاب ئاگر لە دارستانەکانی دوو شارۆچکەی دیکەی ئەو پارێزگایە کەوتەوە و تائێستا کۆنتڕۆڵ نەکراون.