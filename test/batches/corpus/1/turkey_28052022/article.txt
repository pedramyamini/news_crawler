هەریەک لە کەمال کڵچدارئۆغڵو، سەرۆکی جەهەپە، مەرال ئاکشەنەر، سەرۆکی ئیی پارتی، ئەحمەد داودئۆغڵو، سەرۆکی پارتی ئایندە، عەلی باباجان، سەرۆکی پارتی دێڤا، تەمەل کارامۆڵڵائۆغڵو، سەرۆکی پارتی سەعادەت و گولتەکین ئویساڵ، سەرۆکی پارتی دیموکرات لە کۆبوونەوەکەی سبەی یەکشەممە ٢٩ ـی ئایاری ٢٠٢٢، ئامادە دەبن.   کۆبوونەوەی سەرۆکی هەر شەش پارتە سیاسییەکە، ئەمجارە لە نووسینگەی تایبەتی ئەحمەد داودئۆغڵو، سەرۆکی پارتی ئایندە دەبێت و داودئۆغڵو سەرۆکایەتیی کۆبوونەوەکە دەکات. پرسەکانی دامەزراندنی سیستمی پەرلەمانی، هەڵبژاردنی داهاتوو، فراوانکردنی بازنەی هاوپەیمانیی میللەت، چارەسەرکردنی قەیرانە سەرەکییەکانی تورکیا دەخرێنە بەرباس و پێشهاتە نێوخۆیی و هەرێمی و نێودەوڵەتییەکانیش تەوەری گرنگی کۆبوونەوەکە دەبن.   لە کۆبوونەوەکەی ئەمجارەدا، راپۆرتی لیژنە هاوبەشەکەی هەر شەش پارت لە بواری سیاسی، ئابووری، ئاسایشی هەڵبژاردن دەخوێندرێتەوە؛ هەڵسەنگاندن بۆ بازنەی جەماوەریی شەش پارتەکەی ئۆپۆزیسیۆن دەکرێت.   رۆژی ١٢ ـی شوباتی ٢٠٢٢، یەکەم کۆبوونەوەی سەرۆکی شەش پارتەکەی ئۆپۆزیسیۆن بەسەرۆکایەتیی کەمال کڵچدارئۆغڵو لە ئەنقەرە بەڕێوەچوو. کۆبوونەوەی دووەمیش رۆژی ٢٧ ـی شوباتی ٢٠٢٢ لە بارەگای ئیستەنبووڵی پارتی سەعادەت بەسەرپەرشتیی تەمەل کارامۆڵڵائۆغڵو بەڕێوەچوو.   سەرۆکی ئەو پارتانە رۆژی ٢٧ ـی ئاداری ٢٠٢٢ لە ئەنقەرە بەسەرپەرشتی عەلی باباجان، سەرۆکی پارتی دێڤا کۆبوونەوە. رۆژی ٢٤ ـی نیسانی ٢٠٢٢ یش کۆبوونەوەی چوارەم بەسەرۆکایەتیی گولتەکین ئویساڵ، سەرۆکی پارتی دیموکرات لە ئەنقەرە بەڕێوەچوو.   ئەم کۆبوونەوانە بێ بەشداری هەدەپە بەڕێوەدەچن، لە کاتێکدا هەدەپە یەکێکە لە پارتە هەرە بەهێزە ئۆپۆزیسیۆنەکانی تورکیا و خاوەن جەماوەرێکی زۆرە؛ لە دوایین هەڵبژاردنی شارەوانییەکانی تورکیادا کە ٢٠١٩ بەڕێوەچوو، هەدەپە پشتیوانی لە جەهەپە کرد و بەوجۆرە گەورەشارەوانییەکانی وەکو ئیستەنبووڵ، ئەنقەرە، ئەنتاڵیا و چەندین شارەوانیی دیکەی گرنگ لە ئاکپارتی وەرگیرانەوە.  هەدەپە بۆ ئەم هەڵبژاردنە زووتر هۆشداریی دایە تەواوی پارتەکان بەوەی هیچ هاوپەیمانییەکی نافەرمی پەسند ناکات و لە ئەگەری نەبوونی رێککەوتنی واژۆکراودا پشتیوانیی هیچ لایەنێک ناکات.