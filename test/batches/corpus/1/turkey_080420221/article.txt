پەرلەمانی تورکیا درەنگانی شەوی پێنجشەممە ٧ی نیسانی ٢٠٢٢ پڕۆژەیاسایەکی لە بارەی هەموارکردنەوەی یاسای باج و ئابووری پەسندکرد، کە چەند رۆژێک بوو گفتوگۆی لەسەر دەکرا.   بەگوێرەی یاساکە، کەسانی بیانی کە لە تورکیا ماڵ و موڵک دەکڕن، بۆ ماوەی سێ ساڵ لە باجی خانووبەرە دەبەخشرێن بە مەرجێک خاوەن موڵک بۆ ماوەی سێ ساڵ مامەڵەی کڕین و فرۆشتن بە موڵکەکەیەوە نەکات. پێشتر لێخۆشبوون لە باجی خانووبەرە بۆ کەسانی بیانی لە تورکیا تەنیا یەک ساڵ بوو.   ئەمە لە کاتێکدایە هاووڵاتیانی تورکیا لە هەموو هەلومەرجێکدا باجی خانووبەرە دەدەن و لێخۆشبوونی باج هاووڵاتیانی باکووری کوردستان و تورکیا ناگرێتەوە.   سزای خۆدزینەوە لە باج زیاد دەکرێ. بەهۆی خۆدزینەوە لە باج و لەناوبردنی بەڵگە و تۆمارەکان و ئامادەکردنی بەڵگە و نووسراوی ساختە، سزای زیندانیکردن لە سێ ساڵەوە بۆ پێنج ساڵ زیادکراوە.  بەپێی هەمواری یاساکە مووچەی موختارەکان زیاد دەکرێت. هەر موختارێک مووچەی لە خوار کەمترین مووچە بێت، کە بۆ ساڵی ٢٠٢٢ بە چوار هەزار و ٢٥٣ لیرە و ٤٠ قرووش دەستنیشانکراوە، بەبێ وەرگرتنی باج مووچەکەی زیاد دەکرێت.   هەروەها ئەو جووتیار و وەبەرهێنەرانەی قەرزی بانکییان لە بانکی زراعەت و قەرزی کشتوکاڵی هەرەوەزی وەرگرتووە و تاوەکو ئێستا تەواوی قەرزەکانیان پێنەدراوە، سوود ناخرێتە سەر قەرزەکانیان.      هەر بەپێی هەموارەکە، سندووقەکانی وەبەرهێنانی خانووبەرە و هاوبەشەکانیان لە "باجی دامەزراوەکان" دەبەخشرێن. بەشێک لەو دامەزراوانەی لە کەرتی بانکیدا کار دەکەن بە رێژەی ٢٥ % "باجی دامەزراوەکان"ـیان لەسەر زیاد دەکرێ.