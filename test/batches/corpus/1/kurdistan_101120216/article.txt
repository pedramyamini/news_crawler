لە شانۆگەرییەکەدا ٢٠ کەس لە ئەکتەر و ستافی دەرهێنان بەشداربوون، ئێستا شانۆکارانی کەرکووک لەدوای ئەم نمایشەوە سەرقاڵی ئامادەکاری فیستیڤاڵی گەورەی شانۆن.  شانۆگەری جیجۆ بۆ ماوەی سێ رۆژ لەسەر یەک لە سەنتەری رۆشنبیریی کەرکووک نمایشکرا. ستافێک بە ئەکتەر و دەرهێنەر و یاریدەدر و ئامادەکارانەوە نزیکەی ٢٠ کەس دەبوون، ئەم بەرهەمەیان ئامادەکردبوو.  تێکستی نمایشەکە لە دەقی عەزیز نەسیمەوە وەرگیراوە و مەریوان زەنگەنە کاری دەرهێنانی بۆ کردووە.  شانۆگەری جیجۆ بۆ ئامادەبووان جیا لە چێژە هونەرییەکەی دەروازەیەک گرنگە بۆ دەستپێکردنەوەی چالاکییە شانۆییەکان بەر لە دەستپێکردنی فیستیڤاڵی شانۆی کەرکووک.  فیستیڤاڵی گەورەی شانۆی کەرکووک بە بەشداری بەرهەمی هەر چوار پارچەی کوردستان لەلایەن وەزارەتی رۆشنبیری حکومەتی هەرێمی کوردستانەوە رێکدەخرێت.  فیستیڤاڵی شانۆی کەرکووک دوای ئەوەی ساڵی ٢٠١٩ بۆ یەکەمجار ئەنجام درا، دەبوو ساڵانە خولی دواتر بەڕێوەچووبا، بەڵام کەرەنتین و قەیرانی دارایی رێگربوون، مانگی دوانزەی ئەمساڵ خولی دووەمی فیستیڤاڵ دەستپێدەکات.