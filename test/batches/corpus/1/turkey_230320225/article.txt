کۆبوونەوەکەی ئەنجوومەنی ئاسایشی نیشتمانیی تورکیا  نزیکەی شەش کاژێری خایاند و لە راگەیێندراوی کۆتاییدا هەڵسەنگاندن بۆ پرسەکانی رۆژەڤ و پێشهاتە هەرێمیی و نێودەوڵەتییەکان کرا.   كۆبوونه‌وه‌كه به ئاماده‌بوونی یاریدەدەری سه‌رۆككۆمار، وه‌زیرانی داد، ناوخۆ، به‌رگری، ده‌ره‌وه و سه‌رۆكی میت، سوپاسالار، فه‌رمانده‌یی هێزه‌كانی ئاسمانی، ده‌ریایی، وشکانی، سوپای یه‌ك و دوو، هێزه‌كانی تایبه‌ت و ئه‌ندامانی ده‌سته‌ی شوڕای سه‌ربازیی، دوور له چاوی كامێراكان بەڕێوەچوو.  لە راگەیێندراوی کۆتایی کۆبوونەوەی ئەنجوومەنی ئاسایی نیشتمانیی تورکیادا باس لە پرۆسەی سیاسیی و سەقامگیریی ئەمنی لە عێراق کراوە و تێیدا هاتووە: "بۆ دەستەبەرکردنی سەقامگیریی و ئارامیی بۆ گەلانی عێراق، تورکیا پاڵپشتیی خۆی دووپاتدەکاتەوە و لەپاڵ عێراقدا دەبێت لە بابەتی بەرەنگاربوونەوەی تیرۆردا".  لەبارەی جەنگی نێوان رووسیا و ئۆکراینا، ئەنجوومەنی ئاسایشی نیشتمانی تورکیا رایگەیاندووە: "تورکیا لەپاڵ جێبەجێکردنی رێککەوتنامەی مۆنترۆ بۆ دەستەبەرکردنی سەقامگیری و ئاشتیی لە دەریای رەش، درێژە بە ھەوڵەکانی نێوەندگیری و ئاسانکاری دەدات. پێویستە ھەوڵەکانی چارەسەرکردنی ھەمیشەیی بۆ کێشەی ھەردوو وڵات بە لەبەرچاوگرتنی سەروەری و یەکپارچەیی خاکی ئۆکراینا، زیاد بکرێن".  لە کۆتایی راگەیێندراوەکەی ئەنجوومەنی ئاسایشی نیشتمانی تورکیادا هاتووە: "ھەڵوێستی تورکیا لە پێشھاتەکانی باکووری دەریای رەش، لەو پێشھاتانەی دوایی دەرکەوتووە کە ھەوڵەکانی تورکیا بۆ ئاشتیی ناوچەیی و جیھانیی چەند لە جێی خۆی بووە".  ئه‌نجوومه‌نی ئاسایشی نیشتمانیی توركیا، یه‌كێكه له دامه‌زراوه هه‌ره گرنگ و هه‌ستیاره‌كانی ده‌وڵه‌تی توركیا، لە کۆبوونەوەکانیدا بڕیاری چاره‌نووسساز و گرنگ به‌تایبه‌تی له رووی سه‌ربازی و ئه‌منی و به‌ره‌نگاربوونه‌وه‌ی تیرۆر و چه‌ندین پرسی دیكه‌ی گرنگ، ده‌خرێنه به‌رباس و لێكۆڵینه‌وه.