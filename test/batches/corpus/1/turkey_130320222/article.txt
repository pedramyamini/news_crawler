بەگوێرەی راگەیێندراوێکی وەزارەتی دەرەوەی تورکیا، شەوی رابردوو ٤٨٠ هاووڵاتیی دیکەی تورکیا لە ئۆکراینا رزگار کراون، بەوەش کۆی ئەوانەی لە ئۆکراینا رزگاریان بووە، گەیشتە ١٤ هەزار و ٥٦٠ کەس.   وەزارەتی دەرەوەی تورکیا ئاماژەی بەوە داوە، لە هەوڵەکانیان بەردەوامن بۆ دەربازکردنی ئەو هاووڵاتییانەی تورکیا کە لە ناوچە گەرمەکانی شەڕدا گیریان خواردووە و بۆ ئەو مەبەستەش لە پەیوەندیدان لەگەڵ هەردوو لایەنی رووسی و ئۆکراینی.   رۆژی ٥ ـی ئاداری ٢٠٢٢، مەولود چاوشئۆغڵو، وەزیری دەرەوەی تورکیا رایگەیاندبوو، تاوەکو ئێستا ٧٠٠٠ هاووڵاتیی لەڕێگەی ئاسنین و ئۆتۆمبێلەکانیان، ٤٠٢٤ هاووڵاتیی لەڕێگەی پاسەکانەوە بەپێی پلانەکان دەربازکراون. لەنێویاندا ١٤٨ هاووڵاتیی لە دنیپرۆ و خارکیڤ و کیێڤ، ١٦٢ هاووڵاتیی لە ئۆدێسا و لڤیڤ و ڤینیتسیا و خەمەلێنتسک.   پێشتر وەزارەتی دەرەوەی تورکیا رایگەیاندبوو، نزیکەی ٢٠ هەزار هاووڵاتیی تورکیا لە ئۆکراینا نیشتەجێن، کە زۆربەیان لە کۆمپانیا و کارگەکانی تورکیا کاردەکەن.