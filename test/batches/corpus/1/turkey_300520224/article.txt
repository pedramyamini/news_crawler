لە دۆسیەی رووداوەکانی کۆبانێدا حکومەتی تورکیا هەردوو هاوسەرۆکی ئەوکات و ژمارەیەک لە بەرپرس و پەرلەمانتارانی پارتی دیموکراتی گەلان (هەدەپە)ی تۆمەتبارکرد بە بەشداریکردن لە خۆپێشاندانەکانی ناڕەزایی لە دژی هێرشی داعش بۆ سەر کۆبانێ لە ساڵی ٢٠١٤. ئەو بەرپرسانەی هەدەپە دەستگیرکران و لێکۆڵینەوەیان لەگەڵدا کرا. لە دۆسیەی رووداوەکانی کۆبانێ ١٠٨ کەس دادگەیی دەکرێن کە ٢٢ یان لە گرتووخانەدا دەستبەسەرن.  هەریەک لە پەروین بوڵدان، هاوسەرۆکی گشتیی هەدەپە، ژمارەیەک لە پەرلەمانتارانی پارتەکە و نوێنەرانی چەندین کۆمەڵە و رێکخراو ئامادە بوون و چاودێریی دانیشتنەکەیان کرد.   سەباحەت تونجەل، هاوسەرۆکی پێشووتری هەدەپە کە ماوەی شەش ساڵە دەستبەسەرە و لە دۆسیەی رووداوەکانی کۆبانێدا دادگەیی دەکرێت رایگەیاند: "ئێمە لەبەر ئەوە لێرەین چونکە باسمان لە چارەسەریی ئاشتیانە بۆ کێشەی کورد کرد. چونکە داکۆکیمان لە ئاشتی و دیموکراسی کرد بۆیە لێرەین. ئێمە ئەمەمان زۆر گوتووەتەوە، بەڵام ئێوە کاری نایاسایی دەکەن".  لەبارەی ئەو تۆمەتانەی دراوەتە پاڵیان سەباحەت تونجەل گوتی: "ئێوە ئێمە بە هۆکاری کوژرانی ٣٧ کەس تۆمەتباردەکەن و مافی بەرگریکردنیشمان سنووردار دەکەن. هەدەپە بە هۆکاری هەموو رووداوەکان دادەنێن. ئایا ئێمە وڵات بەڕێوەدەبەین کە هەموو کێشەکان دەخەنە ئەستۆمان؟ "  لەکاتێکدا ئەو دۆسیەیە بەهۆی رووداوەکانی کۆبانێ کراوەتەوە و بەرپرسانی هەدەپەش لەسەر ئەوە تۆمەتبار دەکرێت کە داوایان لە ئەنقەرە کرد رێیان پێبدات تاوەکو هاوکاریی خەڵکی رۆژئاڤا بکەن لە دژی داعش. تونجەل لەمبارەیەوە گوتی: "پارتی دەسەڵاتداریش رۆژێک دادگەیی دەکرێت، بەڵام ئەوان بە سەربەرزییەوە ناڕۆنە هۆڵی دادگە. ئەوان لەگەڵ داعش رێککەوتن. با ئێستاش بیشارنەوە، بەڵام ئەمە راستییە. ئەم دادگەییکردنەش، دادگەییکردنی هاوپشتیی خەڵکی کۆبانێیە و پاراستنی داعشە. بە هیچ شێوەیەک رێگەنادەم گوتەی بەرگریکردنم لێ سنووردار بکەن، ئێوە ناتوانن بڕیار لەسەر ماوەی بەرگریکردنی من بدەن".  گولتان کشاناک، سەرۆکی پێشووتری گەورەشارەوانیی ئامەدیش گوتەی بەرگریی پێشکێشکرد و شێوازی دادگەییکردنەکەی بە هەوڵی ئەشکەنجە لەلایەن حکومەتەوە ناوبرد و گوتی: "ئێمە هەرگیز رێگە بە سنووردارکردنی گوتەی بەرگرینامە نادەین. بەرەنگاری ئەوانە دەبینەوە کە لەم وڵاتەدا مافە بنەڕەتی و ئازادییەکان دەخەنە رەفەوە و ئەشکەنجە بۆ ئێمە بە رەوا دەبینن".  هەروەها ئایلا ئاکات ئاتا، پەرلەمانتاری پێشووی هەدەپە گوتەی پێشکێشکرد و داوایکرد بۆی روونبکرێتەوە کە بۆچی دادگەیی دەکەن، هەروەها گوتی: "کاتێک ئێوە دادگەییمان دەکەن، ئێمە دەمانەوێ مافی دەستووریی خۆمان بەکاربهێنین، کەچی ئێوە وەڵامی ئەمەمان نادەنەوە. بۆ نموونە من لە ساڵی ٢٠٠٤ ' وە بەردەوام داوای ئازادی بۆ بەڕێز ئۆجەلان دەکەم، کەچی ئێستا کراوەتە دۆسیە".  رووداوەکانی کۆبانێ لە رۆژانی ٦ - ٨ی تشرینی یەکەمی ٢٠١٤ روویاندا.   دوای ئەوەی داعش لە ساڵی ٢٠١٤ دا هێرشیکردە سەر کۆبانێ، هەدەپە و ژمارەیەک لە پارتە کوردییەکانی دیکەی باکووری کوردستان داوایان لە حکومەتی ئەو کاتەی تورکیا کرد رێگە بە ناردنی چەک و هاوکاری دیکەی سەربازیی لە تورکیاوە بۆ شەڕڤانان بدات، بەڵام ئەنقەرە رەتیکردەوە.   لە چەند شارێکی باکووری کوردستان خۆپێشاندان دەستیپێکرد، حکومەتیش بۆ هێورکردنەوەی گرژییەکان قەدەخەی هاتووچۆی راگەیاند.  گرژییەکان زیادبوون و لە ئەنجامدا ٤٦ سڤیل و پۆلیس کوژران، ٦٨٢ کەس لە خۆپێشاندەران و پۆلیس برینداربوون، ٣٢٣ کەس دەستگیرکران و هەزار و ١١٣ باڵەخانە سووتێنران.   حکومەتی تورکیا رۆژی ٤ی کانوونی دووەمی ٢٠١٦ ئۆپەراسیۆنێكی بەرفراوانی بۆ سەر هەدەپە دەستپێکرد و هاوسەرۆکان و ژمارەیەکی زۆر لە پەرلەمانتاری ئەو پارتە دەستبەسەرکران و دواتر بەبڕیاری دادگە خرانە زیندانەوە.  یەکەم دانیشتنی دادگە لەسەر ئەو دۆسیەیە دوای تێپەڕبوونی ٦ ساڵ بەسەر رووداوەکاندا و رۆژی ٢٦ی نیسانی رابردوو لە ٢٢ مین دادگای سزا قورسەکانی سینجان لە ئەنقەرە بەڕێوەچوو و تاوەکو ئێستا بەردەوامە.