یائیر گالەر، بازرگانی ئیسرائیلی ئەو بازرگانەیەک کە لە تورکیا هەوڵی کوشتنی دراوە. بەپێی راپۆرتەکان، جگە لەوەی هەوڵێک بووە بۆ تۆڵەکردنەوەی کوشتنی فەخریزادە، هەوڵێکیش بووە بۆ دروستکردنی بەربەست لە ئاساییکردنەوەی پەیوەندییەکانی تورکیا و ئیسرائیل.  گالەر خاوەنی کۆمپانیایەکی ئەندازیاریی تایبەت بە تەکنەلۆژیای بواری بۆشایی بووە، میدیای فەرمیی تورکیا دەڵێت، بە "سەرکەوتنە جیهانییەکانی لە پیشەسازیی بەرگریدا" ناسراو بووە.  میدیاکانی ئیسرائیل دەڵێن، ئێرانییەکان وێنەی ماڵ و شوێنی کاری بازرگانە ئیسرائیلییەکەیان گرتووە و چاودێریی جووڵە و هەڵسوکەوتەکانیان کردووە. هەوڵی کوشتنی بازرگانەکە لەلایەن گرووپێکی نۆ کەسییەوە دراوە، هەندێکیان هەڵگری ناسنامەی تورکی بوون و سیخوڕییان بەسەر گالەرەوە کردووە.  ئەو کەسانە لەلایەن ئەو هێزە هەواڵگرییانەی تورکیاوە چاودێری کراون. گالەر رایگەیاندووە، "ئاگادارکرامەوە لەوەی کە لەلایەن ئێرانییەکانەوە چاودێری دەکرێم، سوپاسی هەموو ئەو کەسانە دەکەم کە هەوڵی پاراستنی منیان دا".  بازرگانە ئیسرائیلییەکە ئاماژەی بەوەش کردووە، "من بازرگانێکی ئیسرائیلیم لە تورکیا، کۆمپانیایەکم هەیە تایبەت بە لێکۆڵینەوە و گەشەپێدان، رۆژێک بەهۆی کارەکەمەوە ئاگادارکرامەوە کە ئێرانییەکان شوێنم کەوتوون و دەیانەوێت بمکوژن. ئامۆژگاری کرام کە دەستبەجێ بگەڕێمەوە بۆ ئیسرائیل، بەڵام لە تورکیا مامەوە".