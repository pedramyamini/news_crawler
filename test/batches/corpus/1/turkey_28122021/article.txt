لە دوای کۆبوونەوەکەدا، لە کۆنگرەیەکی رۆژنامەڤانی هاوبەشدا. پەروین بوڵدان رایگەیاند، کۆبوونەوەیەکی پڕ بایەخمان کرد. جەختی لەوەشکردەوە، داواکاری هەدەپە بۆ  هەڵبژاردنی پێشوەختە بە سەرۆکی پارتی ئایندە راگەیێندراوە و بەرنامەی کاریان لەمبارەیەوە پێشکێش کردووە.   پەروین بوڵدان راشیگەیاند، تاوتوێی قوڵبوونەوەی زیاتری قەیرانی ئابووری و چاوەڕوانییەکانی گەلیان کرد، هەروەها باسیان لە دەستپێشخەری و هەوڵەکان بۆ دۆزینەوەی رێگەچارەیەک کردووە.  هاوکات بیروبۆچوون و بەرنامەی کاری هەدەپە پێشکێشی داودئۆغڵو کراوە لەبارەی ئەنجامدانی هەڵبژاردنی پێشوەختە.   پەروین بوڵدان گوتی: "ئەمڕۆ تورکیا لە هەموو کاتێک زیاتر پێویستی بە هەڵبژاردنی پێشوەختە هەیە. هەمان ئەو پەیامە بە سەرۆکی سەرجەم لایەنە سیاسییەکان دەگەیێنین و بەردەوام دەبین لە هەوڵەکانمان بۆ کۆتایی هێنان بەو گوشارە داپڵۆسێنەرانەی لەلایەن ئاکپارتی و مەهەپەوە دەکرێتە سەر کۆمەڵگەی تورکیا".   هاوسەرۆکی هەدەپە هێرشی کردە سەر ئاکپارتی و مەهەپە، رایگەیاند: "لە سایەی دەسەڵاتی ئاکپارتی و مەهەپە، نادادپەروەری و نایەکسانی و ستەم هەموو سنوورەکانی بەزاندووە و بۆ کۆتاییهێنان بەم ستەمانە، خواستی گەل لەگەڵ ئەنجامدانی هەڵبژاردنی پێشوەخت دایە".   میدحەت سانجار هاوسەرۆکی هەدەپەش رایگەیاند، لانیکەم هەوڵدەدەن میکانیزمی دیموکراسی کارا لەنێوان لایەنە ئۆپۆزسیۆنەکان پەیڕەو بکەن و گفتوگۆ لەبارەی دوایین گرفت و ئاڵنگارییەکان بکەن و رۆژەڤی تورکیا تاوتوێ بکەن.   سانجار راشیگەیاند، وەک چۆن دەسەڵات هەموو هەوڵ و تواناکانی خستووەتەگەڕ بۆ جیاکاری لە نێوان چین و توێژەکانی کۆمەڵگە، بەهەمانشێوە لە هەوڵەکانی بەردەوامە بۆ دروستکردنی جیاکاری لە نێوان هێز و لایەنەکانی ئۆپۆزیسیۆن. باشترین وەڵامیش بۆ دەسەڵات، ئەوەیە میکانیزمی دیموکراسی کارا لە نێوان هێز و لایەنەکانی ئۆپۆزیسیۆن بەهێزتر بکەن.   ئەحمەد داودئۆغڵو سەرۆکی پارتی ئایندە، خۆشحاڵی خۆی بە سەردانی هاوسەرۆکانی هەدەپە دەربڕی و رایگەیاند، کۆبوونەوە و گفتوگۆکردنی دوولایەنی سیاسیی خاوەن دوو بیرۆکە و ئایدۆلۆژیا و بەرنامەی جیاواز، خۆی لە خۆیدا هەنگاوێکی ئەرێنییە و وەڵامێکە بۆ هەوڵەکانی هاوپەیمانیی دەسەڵات بۆ دروستکردنی درز لەنێوان لایەنەکانی ئۆپۆزیسیۆن. باشترین وەڵام، بەدیکردنی ئاشتەوایی کۆمەڵایەتییە و بەهێزکردنی گیانی تەباییە، بەپێچەوانەی هەوڵەکانی دەسەڵات.   داودئۆغڵو بەبایەخەوە جەختی لە سەردان و چالاکییەکانی هاوسەرۆکانی هەدەپە کردەوە و رایگەیاند، بۆ ئەوەی کێشە و قەیرانەکان چارەسەر بکرێن، خۆشگوزەرانی و ئارامی بۆ کۆمەڵگە بگەڕێتەوە، مەرجە دیالۆگ و گفتوگۆ لەنێوان لایەنە سیاسییەکانی ئۆپۆزیسیۆن هەبێت و پشتیوانی لە کارنامە و پرۆژەکانی یەکدی بکەن.