دانیشتووانی بەسڕە لەبارەی ئەو کێشەیەوە قسەیان بۆ رووداو کردووە، باسی چەرمەسەرییەکانی خۆیان بە دەست نەبوونی نەخۆشخانەی تایبەت بە دڵ لە شارەکەدا دەکەن، ئەوان دەڵێن، ناچارن بۆ رزگارکردنی ژیانی ئازیزەکانیان کە تەندروستیی دڵیان تەواو نییە، روو لە شارەکانی دیکە بکەن و خەرجییەکی زۆرتر بکەن، ئەوەش لە کاتێکدایە کە شارەکە سەرچاوەی زۆرینەی داهاتی وڵاتە لە فرۆشتنی نەوت.  عەلی جەبار، دانیشتوویەکی بەسڕەیە و کاسبکارە گوتی، "هەر کەسێک نەخۆشیی دڵی هەبێت، دەبێت توانایەکی زۆر خەرج بکات و لە دۆخێکی خراپدا دەبێت، هەژارەکان لە کوێ پارەی پێویست بهێنن بۆ چارەسەرکردن؟ بۆ وەرگرتنی چارەسەر دەچینە ناسڕییە، ئەمڕۆ من مامێکم لە نەخۆشخانەیەکی نیمچە ئەهلیی بەسڕەیە و پێنج ملیۆن دەدەم".  شاری بەسڕە لە رووی بەرهەمهێنانی نەوتەوە دەوڵەمەندترین شاری عێراقە، بەپێی داتاکانی حکومەتی خۆجێیی بەسڕە، لە شارەکەدا زیاتر لە پێنج ملیۆن کەس دەژین، بەڵام هیچ نەخۆشخانەیەکی تایبەت بە نەخۆشییەکانی دڵی تێدا نییە، ئەوەش لە کاتێکدایە کە سەتان کەسی تووشبوو بە نەخۆشیی دڵ لە شارەکەدا هەن، خەڵک گلەیی لە پشتگوێخستنی خزمەتگوزاریی تەندروستی لە شارەکە دەکەن.  عەممار عەبدولکەریم، کاسبکارێکی دیکەی دانیشتووی شارەکەیە و دەڵێت، "هەر کەسێک نەخۆشیی هەبێت و لە دۆخێکی خراپی داراییدا بێت، روودەکاتە ناسڕیە، بەغدا یان شارەکانی دیکە بۆ چارەسەر وەرگرتن، ئەوەش چەرمەسەریی زۆر دەخاتە سەر ئەو کەسەی کە نەخۆشیی دڵی هەیە، لەبەر ئەوەی کارەکە قورس و زۆر تاقەتپڕوکێنە. "  زیاتر لە ١٠ ساڵە باڵەخانەی نەخۆشخانەی دڵ لە بەسڕە تەواو نەکراوە، پارەیەکی زۆر لە باڵەخانەکەدا خەرجکراوە، ناکۆکییە سیاسی، دارایی و کارگێڕییەکان خەڵکی فەیحای لە نەخۆشخانەیەکی حکومیی تایبەت بە نەشتەرگەریی دڵ و دەمارەکان بێبەشکردووە.  عەلی عەبادی، سەرۆکی سەنتەری عێراق بۆ کاروباری ستراتیژی و بەشی مافەکانی مرۆڤ لە بەسڕە لە رێگەی تۆڕی میدیایی رووداوەوە داوا لە لیژنەی نەهێشتنی گەندەڵی بە سەرۆکایەتیی لیوا ئەحمەد ئەبو رغیف دەکات ئەو دۆسیە مەترسیدارە بکاتەوە کە پەیوەندیی راستەوخۆی بە هاووڵاتییان و نەخۆشانی دڵەوە هەیە.   عەلی عەبادی، ئەوەی خستەڕوو، "دەبێت حکومەتی خۆجێیی بەسڕە ئەو هۆکارانە ئاشكرا بکات کە چەندین ساڵە بوونەتە هۆی پەککەوتنی ئەو پڕۆژەیە، چونکە بەسڕە پێویستی بە پڕۆژەی ستراتیژیی تایبەت بە ژێرخان هەیە، بەڵام بە داخێکی زۆرەوە سیاسەتەکە هەڵەیە، بەهۆی پشک پشککاری حیزبی، کێشەکان بەردەوامن و هاووڵاتییانی هەژار بوونەتە قوربانی. "  سەنتەری نەوتی بەسڕە بۆ نەشتەرگەریی دڵ و دەمارەکان، تاکە رێگە چارەی ئەوانەیە کە بەدەست نەخۆشییەکانی دڵەوە دەناڵێنن، بەڵام ئەو سەنتەرە تەنیا چارەسەر دەداتە کارمەندانی وەزارەتی نەوت، هەرچی هاووڵاتییانی دیکەیە، دەبێت پارەیەکی زۆر بدەن بۆ وەرگرتنی چارەسەر، یان دەبێت رۆژ و شەو لە نێوان نۆڕینگە تەندروستییەکاندا بەسەر ببەن بۆ رزگارکردنی گیانی نزیکەکانیان.