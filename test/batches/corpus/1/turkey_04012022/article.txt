رۆژی دووشەممە ٣ی کانوونی دووەمی ٢٠٢٢، داواکاری گشتی داوای کردبوو محەممەد ئەرەن سوتچو، تەمەنی ٢٨ ساڵ بە تۆمەتی هێرشکردن و بریندارکردن، زیندانی بکرێت، بەڵام ئێوارەی هەمان رۆژ بە بڕیاری دادوەری دادگەی سێیەمینی سوڵح، ئازادکرا.   سوتچو رۆژی سێشەممەی رابردوو بە چەک و چەقۆ هێرشیکردە سەر بارەگای هەدەپە لە ناوچەی باخچەلی ئێڤلەری ئیستەنبووڵ و گوتبووی: "هەمووتان دەکوژم". دوای ئەوەی بە چەقۆ و چەک هەڕەشەی لە ئەندامانی هەدەپە کردبوو و چەند جارێکیش چەقۆی وەشاندبوو، لەلایەن ئەندامانی هەدەپەوە چەککرابوو.   لەبارەی ئازادکردنی هێرشکارەکە لەلایەن دادگاوە، ناوەندی راگەیاندنی هەدەپە، دەسەڵاتی تورکیا بەهاندەری ئەم جۆرە هێرشانە تۆمەتبار کرد و رایگەیاند، "ئازادکردنی هێرشکارەکەی سەر بارەگای هەدەپە، درێژەدانە بە سیاسەتی هێشتنەوەی سزانەدان و هاندانە بۆ ئەنجامدانی هێرشی دیکەی ناڕەوا بۆ سەر پارتەکەمان. لە کاتێکدا بە تووندی سەرکۆنەی بڕیاری ئازادکردنی هێرشکارەکە دەکەین، هاوکات ئۆباڵی هەر جۆرە تاوانێک دەخەینە ئەستۆی دەسەڵات. ئەم هێرشە وەک هەموو هێرشەکانی دیکە سیاسین".   رەمەزان دیشار، یەکێک لەو ئەندامانەی هەدەپە کە لە کاتی هێرشەکەدا لەوێ بوو رایگەیاند: "هات و گوتی ' دەمەوێ ببمە ئەندام '. ئێمەش چایمان بۆ دانا و قسەمان لەگەڵدا دەکرد. لەناکاو چاکەی پێداکردم و گوتی ' هاتووم بۆ ئەوەی بتانکوژم '، چەقۆی وەشاند بەڵام بەهۆی قەمسەڵەکەم چەقۆکە زۆر نەچووە ژوورەوە".  لە ماوەی رابردوودا چەند جارێک هێرشکراوەتە سەر بارەگاکانی هەدەپە. ١٧ی حوزەیرانی ٢٠٢١ لە شارۆچکەی کۆناک لە پارێزگای ئیزمیر، کەسێک بە ناوی ئۆنور گەنجەر، بە دەمانچە تەقەی لە بارەگای هەدەپە کرد و دواتر هەڵیکوتایە سەر بارەگاکە و کەسێکی بەناوی دەنیز پۆیراز کوشت.