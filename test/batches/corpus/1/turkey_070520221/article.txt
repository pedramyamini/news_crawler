دوای نێوەڕۆی ئەمڕۆ شەممە ٧ - ٥ - ٢٠٢٢، فڕۆکەیەکی سەر بە کۆمپانیای هێڵی ئاسمانی سعودیە (Saudia) بە ١٣٠ سەرنشینەوە لە شاری جەددەی سعودیەوە بەڕێکەوت و لە فڕۆکەخانەی ئیستەنبووڵ نیشتەوە. کارمەندانی فڕۆکەخانەی ئیستەنبووڵ بە چەپکە گوڵ پێشوازییان لە تیمی فڕۆکەوانیی فڕۆکە سعودییەکە کرد. هاوکات کۆمپانیاکە گەشتە ئاسمانییەکانی لە فڕۆکەخانەی ئیستەنبووڵەوە بۆ هەریەک لە ریاز و مەدینە و جەددە دەستپێکردەوە.  بڕیارە رۆژانە گەشتی هاتن و چوون لە نێوان ئیستەنبووڵ و جەددە و مەدینە ئەنجامبدرێت. بەپێی پلانی دارێژراو، رۆژانی شەممە و سێشەممە و پێنجشەممەی هەموو هەفتەیەک لە تورکیاوە گەشت بۆ ریاز دەکرێت.  ئەم هەنگاوانە هاوکاتن لەگەڵ هەوڵەکانی ئاساییکردنەوەی پەیوەندییەکانی ئەنقەرە و ریاز. نزیکەی چوار ساڵ دوای کوژرانی رۆژنامەنووس جەمال خاشوقچی لە کۆنسوڵخانەی سعودیە لە ئیستەنبووڵ، رۆژی ٢٨ - ٤ - ٢٠٢٢ رەجەب تەیب ئەردۆغان، سەرۆککۆماری تورکیا سەردانی سعودیەی کرد و لەگەڵ شا سەلمان و بەرپرسانی دیکەی وڵاتەکە کۆبووەوە.