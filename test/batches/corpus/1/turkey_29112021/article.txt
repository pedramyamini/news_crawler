میتحەت سانجار، هاوسەرۆکی پارتی دیموکراتی گەلان - هەدەپە بە هەردوو زمانەکانی کوردی و تورکی گوتاری پێشکێش کرد و قسەی بۆ جەماوەری پارتەکەی لە مێرسین کرد؛ ئاماژەی بە بوونی ئاپۆڕای جەماوەریی هەدەپە کرد و گوتی، "ئێمە دەزانین کاتێک ئەوانەی کۆشک ئەم جۆش و خرۆشەی ئێرە دەبینن، ترس لایان دروستدەبێت. ئەوان کە دەبینن ئێمە سەرەڕای ستەم، زۆرداری، چەوساندنەوە، جۆش و خرۆش و هیوامان لەدەستنەداوە، تێدەگەن کێ لەگەڵ کێدایە. گەل و هەدەپە بەیەکەوە ئەم دەسەڵاتە لادەبەن و کۆتایی بەم شپرزەییە دەهێنن".  هاوسەرۆکی هەدەپە جارێکی دیکە پێویستیی تورکیای بۆ هەڵبژاردنی پێشوەخت دووپاتکردەوە و گوتی، "دەبێت ئەم دەسەڵاتە دەستلەکار بکێشێتەوە و هەرچی زووە بڕیاری هەڵبژاردنی پێشوەخت بدات".  میتحەت سانجار گوتیشی، ئەگەر سەرۆککۆماری وڵات متمانەی بە سیاسەتە ئابوورییەکەی هەیە با بڕیاری هەڵبژاردن بدات و ئەو کاتە تێدەگات کێ براوەیە و کێ دۆڕاو.  لەبارەی ئامادەکاریی هەدەپە بۆ ئەگەری هەڵبژاردن، سانجار جەختیکردەوە کە ئەوان هەمیشە ئامادەن بۆ ئەو پرۆسەیە. هەدەپە لە هەڵبژاردنە پەرلەمانییەکەی ٢٠١٨ دا ١١.٧ % ی دەنگەکانی تورکیای بردەوە و بە فراکسیۆنێکی ٦٧ کورسییەوە چووە نێو پەرلەمان.