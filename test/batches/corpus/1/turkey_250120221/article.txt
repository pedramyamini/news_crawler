نید پرایس، گوتەبێژی وەزارەتی دەرەوەی ئەمریکا رۆژی دووشەممە ٢٤ی کانوونی دووەمی ٢٠٢٢ رایگەیاند، "ئازادی رادەربڕین دیموکراسی بەهێز دەکات و لەو بڕوایەداین پێویستە پارێزگاری لێ بکرێ، ئەگەر دەربڕینەکە کەسانێک ناڕەحەتیش بکات".  سەدەف کاباش رۆژی هەینی ٢١ی کانوونی دووەمی ٢٠٢٢ لە بەرنامەیەکی تەلەڤیزیۆنیدا بەشداربوو و گوتی: "گوتەیەکی پێشینان هەیە کە دەڵێت، سەرێک تاجی بچێتە سەر عاقڵتر دەبێت، بەڵام دەیبینین کە ئەو گوتەیە راست نییە، یان گوتەیەکی پێچەوانەی ئەمە هەیە، با نەیڵێم، وڵاخ کە بچێتە نێو کۆشک نابێت بە پاشا، ئەو کۆشکە دەبێت بە تەویلە".    کاژێر ٠٢: ٠٠ی بەرەبەیانی رۆژی شەممە ٢٢ی کانوونی دووەمی ٢٠٢٢ تیمەکانی پۆلیس لە ئیستەنبووڵ هەڵیانکوتایە سەر ماڵی ئەو رۆژنامەڤانە و دەستگیریان کرد.  درەنگانی شەوی هەمان رۆژ لە ١٦ مین دادگەی سزای ئیستەنبووڵ پڕۆسەی دادگاییکردنی رۆژنامەڤان سەدەف کاباش بەڕێوەچوو و بە تۆمەتی "سوکایەتیکردن بە سەرۆککۆمار" بڕیاری زیندانیکردنی بەسەردا سەپێنرا.  بە گوێرەی راپۆرتی دادپەروەریی ساڵی ٢٠٢٠ کە لەلایەن وەزارەتی دادی تورکیاوە بڵاوکراوەتەوە، لە ماوەی شەش ساڵی سەرۆکایەتیی کۆماریی رەجەب تەیب ئەردۆغان دا لە ساڵانی نێوان ٢٠١٤ - ٢٠٢٠ بە تۆمەتی "سوکایەتیکردن و بێڕێزیکردن بە ئەردۆغان" کۆی گشتیی ١٦٠ هەزار و ١٦٩ کەس لێکۆڵینەوەیان لەگەڵدا کراوە و لە دادگاکاندا ٣٥ هەزار و ٥٠٧ داوای یاساییش لەسەر هەمان دۆسیە تۆمارکراوە. هەروەها ٢٧ هەزار و ٧١٧ داوای یاسایی یەکلاکراونەتەوە و لە بەرژەوەندیی ئەردۆغان بڕیاردراوە.   پارتی گەلی کۆماری - جەهەپە رۆژی یەکشەممە ٢٣ی کانوونی دووەمی ٢٠٢٢ پێشنیازنامەیەکی پێشکەش بە پەرلەمانی تورکیا کرد و تێیدا داوای دەکات مادەی ٢٩٩ی یاسای سزای تورکیا کە تایبەتە بە تاوانی"سووکایەتیکردن بە سەرۆککۆمار" بگۆڕدرێ، بە پاساوی ئەوەی دەسەڵات ئەو یاسایە لە بەرژەوەندی خۆیدا بەکاردەهێنێ.  جەهەپە لە ێشنیازنامەیەکەیدا دەڵێ، "مادەی ٢٩٩ لە یاسای سزای تورکیا، تایبەتە بەو سەرۆککۆمارانەی بێلایەنن و سەر بە هیچ پارتێكی سیاسیی نین".   جەهەپە وەک بەڵگەیەک بۆ پاساوی ئەو پێشنیازنامەیە ئاماژەی بەوەداوە، لە وادەی سەرۆکایەتی کۆماری رەجەب تەیب ئەردۆغاندا بە تۆمەتی "سووکایەتیکردن بە سەرۆککۆمار" لێکۆڵینەوە لەگەڵ ١٦٠ هەزار و ١٦٩ کەس کراوە و لەو ژمارەیە ١٢ هەزار و ٨٨١ کەس لە رێگەی دادگاکانەوە سزایان بەسەردا سەپێنراوە.   ئەم پێشنیازنامەیەی جەهەپە دوای ئەوە هات، خانمە رۆژنامەڤانێكی تورک بەناوی سەدەف کاباشدا درەنگانی شەوی شەممە ٢٢ی کانوونی دووەمی ٢٠٢٢ بە بڕیاری ١٦ مین دادگەی سزای ئیستەنبووڵ بە تۆمەتی سوکایەتیکردن بە رەجەب تەیب ئەردۆغانی سەرۆککۆمار خرایە زیندانەوە.