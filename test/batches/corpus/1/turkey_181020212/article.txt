لە چەند رۆژی رابردوودا بەرپرسانی هەدەپە باسیان لەم بابەتە کردووە. ئەمڕۆ دووشەممە ١٨ی تشرینی یەکەمی ٢٠٢١ بوڵدان بە روونی جەماوەری هەدەپەی دڵنیاکردەوە کە پارتەکەیان لە هەڵبژاردنی داهاتوودا دەبێتە یەکێک لەو پارتانەی تورکیا بەڕێوەدەبات و پشکی لە دەسەڵاتی بەڕێوەبردندا دەبێت.  پەروین بوڵدان هەروەها باسی لەو نەخشەڕێگەیە کرد کە هەدەپە رایگەیاندووە و داوای لە پارتەکانی ئۆپۆزیسیۆن و پیاو ماقووڵانی تورکیا کرد بەوەی ئەو پێشنیازنامەیە بکەنە بنەمای بەڕێوەبردنی تورکیا.   هەدەپە رۆژی ٢٧ی ئەیلوولی ٢٠٢١ لە ئەنقەرە بە ئامادەبوونی هاوسەرۆکانی ئەو نەخشەڕێگەیەی بەناوی "با پێکەوە سەربکەوین" راگەیاند. نەخشەڕێگەکە ١١ خاڵە و لە بەشێکیدا باس لە دانانی قەیوم و دەسەڵاتی دادوەری دەکات؛ هەدەپە داوای چارەسەری دیموکراسییانەی پرسی کورد لە تورکیا دەکات و دەڵێت، دەبێت پەرلەمان لەو بوارەدا رۆڵ بگێڕێ.   ئەم گوتانەی بوڵدان لەکاتێکدان کە تاوەکو ئێستا هەدەپە بە فەرمی بەشداریکردنی خۆی لە هیچ هاوپەیمانییەکدا رانەگەیاندووە.   لە تورکیادا دوو هاوپەیمانیی سەرەکی هەن. ئاکپارتی و پارتی بزووتنەوەی نەتەوەیی (مەهەپە) لە نێو هاوپەیمانیی جمهووردان. هەروەها پارتی گەلی کۆماری (جەهەپە) و ئیی پارتی لە نێو هاوپەیمانییەکن بەناوی میللەت.   هەدەپە لە هەڵبژاردنی پەرلەمانیی ٢٠١٨ و هەڵبژاردنی شارەوانییەکان لە ٢٠١٩ بە تەنیا و لە دەرەوەی هاوپەیمانییەکاندا بەشداربوو، بەڵام بەشێوەی ناڕاستەوخۆ پشتیوانیی لە هاوپەیمانیی میللەت و ئۆپۆزسیۆن بە گشتی کرد.   هەدەپە لە هەڵبژاردنی شارەوانییەکاندا سیاسەتی ' لە کوردستان دەیبەینەوە و لە شارەکانی تورکیاش شکست بە ئاکەپە و مەهەپە دەهێنین ' جێبەجیکرد و رۆڵی کاریگەر و یەکلاکەرەوەی هەبوو لەوەی ئاکپارتی شارەوانییەکانی ئیستەنبووڵ و ئەنقەرە و ئەنتاڵیا و چەند شوێنێکی دیکەی گرنگی بدۆڕێنێت، بەڵام هەدەپە بۆ هەڵبژاردنەکانی ئەمجارە بە روونی رایگەیاندووە کە چیدی ئۆپۆزسیۆن نابێت چاوەڕوانیی پشتیوانیی هاوشێوە بکات، لەبەرئەوەی لەمەودوا هەدەپە تەنیا بە فەرمی هاوپەیمانی دروستدەکات.   هەدەپە کە لەلایەن داواکاری گشتیی تورکیاوە سکاڵانامەی لەسەر تۆمارکراوە و هەوڵی داخستنی دەدرێت، سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو، ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان، ٦٧ کورسیی بەدەستهێنا. هەدەپە تۆمەتی "پشتیوانیکردنی تیرۆر"ی لە لایەن دەسەڵاتەوە دەدرێتەپاڵ، ئەندام و لایەنگرانی دەستگیر و دەستبەسەردەکرێن.   لە کۆی ئەو ٦٧ کورسیەی بەدەستیهێناوە، هەدەپە ٥٧ کورسیی ماوە. هەروەها لەو ٦٥ شارەوانییەی لە هەڵبژاردنی شارەوانییەکانی ٢٠١٩ بردیەوە تەنیا ٦ شارەوانیی بەدەستەوە ماوە و قەیوم لەسەر نزیکەی ٩٠ % ی شارەوانییەکانی دانراوە.  لە ٢١ی حوزەیرانی ئەمساڵەوە قۆناخی یاسایی لەلایەن دادگای دەستووری تورکیاوە بۆ داخستنی هەدەپە دەستیپێکردووە.