پێشتر تووشبوونی بەشدارانی فیستیڤاڵەکە بەکۆرۆنا وەک دەنگۆ بڵاوبووەوە، بەڵام دواتر چەندین هونەرمەندی بەشداربووی فیستیڤاڵەکە، پۆزەتیڤ دەرچوونی پشکنینەکانی خۆیان ئاشکراکرد.  یەکەمین کەس کە تووشبوونی خۆی بەپەتاکە راگەیاند، ' ویگز ' ی راپەری بەناوبانگی میسری بوو. ئەو ئاشکرایکرد لە دوای گەڕانەوەی لە فیستیڤاڵەکە پشکنینی کۆرۆنای پۆزەتیڤ بووە، داوای لە هەموو ئەوانەکرد کە پەیوەندییان لەگەڵیدا هەبووە، ئاگاداری تەندروستی خۆیان بن و پشکنین بکەن.  دواتر زەینەب غەریب، ئەکتەری میسری کە بەشداری لە زنجیرەی ' ب ١٠٠ وش ' کردووە، لە رێگەی سۆشیال میدیاوە تووشبوونی خۆی راگەیاند.  ژمارەی بەشداربووانی فیستیڤاڵەکە کە تووشبوونیان بە کۆرۆنا راگەیاند زیاتر بوو، کاتێک بەسمە، ئەکتەری میسری هەمان حاڵەتی ئاشکراکرد و روونیکردەوە لە ماڵەوە خۆی کەرەنتینە کردووە.  بەسمە داوای لە بەرکەوتووەکانی کرد ئاگاداری تەندروستی خۆیان بن و پشکنین بکەن.  سەرچاوە میدیاییەکان ئاشکرایانکرد، هەریەکە لە ئەحمەد داود و عەلا روشدی، لە دوای گەڕانەوەیان لە فیستیڤاڵەکە دووچاری نەخۆشییەکە بوون و ئێستا لە ماڵەکانی خۆیاندا کەرەنتین کراون.  ئەکتەرێکی بەشداربووی فیستیڤاڵەکە AFP  لای خۆیەوە، ریم عەدل، دیزاینەری جلوبەرگ، هەمان حاڵەتی دووپاتکردەوە، هەرچەندە ئەو ئاشکرایکردووە هیچ نیشانەیەکی نەخۆشییەکەی پێوە دیار نییە، بەڵام دووپاتیکردەوە لەدوای بەشداری لە فیستیڤاڵەکە، پشکنینی کۆرۆنای کردووە و ئەنجامەکان پۆزەتیڤ دەرچوون. سارە عەبدولڕەحمانی ئەکتەریش تووشبوونی بەهەمان پەتا، راگەیاند.  هەموو ئەو هونەرمەندانەی بەشدارییان لە فیستیڤاڵی جونەدا کردووە، پەنایان بۆ ئەنجامدانی پشکنینی کۆرۆنا بردووە و هەست بە ترسی زۆر دەکەن. یوسرای ئەکتەری دیاری میسر، ئاشکرایکردووە دوو پشکنینی کۆرۆنای کردووە و ئەنجامەکانی نێگەتیڤ دەرچوون، شەریف مونیری گۆرانیبێژ وێنەی پشکنینی کۆرۆنای خۆی بڵاوکردەوە کە نێگەتیڤ بووە، بەهەمان شێوە هانی رەمزی ئەکتەری کۆمیدی هەمان هەنگاوی نا و داوایکرد، هەمووان پشکنینی کۆرۆنا بکەن.  میدیاکانی میسر، بەهۆی بەرزبوونەوەی ژمارەی تووشبووانی کۆرۆنا لە نێو فیستیڤاڵەکەدا، هێرشیان کردە سەر سەرپەرشتیارەکانی فیستیڤاڵی جونە، گوتیان هیچ پێویستییەک بۆ ئەنجامدانی فیستیڤاڵەکە نەبوو.  بەڵام ژمارەیەک هونەرمەندی بەشداربووی فیستیڤاڵەکە، بەرگرییان لە شێوازی رێکخستنەکەی کرد و دووپاتیانکردەوە، رێوشوێنەکانی بەستنی دەمامک و خۆپارێزی بەتەواوی لەنێو ئەندامانی بەشداربوودا جێبەجێکراوە، بەڵام بەشداربووەکان لە دەرەوەی شوێنە دەستنیشانکراوەکانی فیستیڤاڵەکە دیداریان هەبووە و لەوێ پەیڕەوی رێنوێنییەکانیان نەکردووە.