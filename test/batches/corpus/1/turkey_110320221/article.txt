سەرۆکی هەرێمی کوردستان لەسەر بانگهێشتی تورکیا بۆ بەشداریکردن لە دووەمین کۆڕبەندی دیپلۆماسیی ئەنتاڵیا چووەتە ئەو وڵاتە. نێچیرڤان بارزانی ئاماده‌ى رێوڕه‌سمى كردنه‌وه‌ى كۆڕبه‌نده‌كه بوو و دواتریش له په‌راوێزى كۆڕبه‌نده‌كه‌دا ديدارێكى له‌گه‌ڵ شێخ محەممەد بن عه‌بدولڕه‌حمان ئال سانى، جێگرى سه‌رۆكوه‌زيران و وه‌زيرى ده‌ره‌وه‌ى قه‌ته‌ر ئه‌نجامدا.  سەرۆکی هەرێمی کوردستان و وەزیری دەرەوەی قەتەر دوايين پێشهاته‌كانى دۆخى ئۆكراينا و كاريگه‌رييه‌كانى شه‌ڕ و لێكه‌وته‌كانى، په‌يوه‌ندييه‌كانى عێراق و هه‌رێمى كوردستان له‌گه‌ڵ قه‌ته‌ر، دۆخى ئه‌فغانستان و ناوچه‌كه‌يان به‌گشتى تاوتوێكرد.  کۆڕبەندەکە بە گوتاری هەریەک لە مەولوود چاوشئۆغڵو، وەزیری دەرەوە و رەجەب تەیب ئەردۆغان، سەرۆککۆماری تورکیا دەستیپێکرد.   رەجەب تەیب ئەردۆغان، سەرۆککۆماری تورکیا لە کۆڕبەندەکەدا رایگەیاند، "مەبەست لە دووەمین دیداری دیپلۆماسی ئەنتاڵیا، رێکخستنی زەمینەسازییە بۆ سەرلەنوێ داڕشتنەوەی دیپلۆماسییەکی جیهانی بۆ رێگریکردن لە رووداوە نەخوازراوەکان. بەو هیوایەی ئامانجەکەمان لە نزیکترین کاتدا بخرێتە بواری جێبەجێکردنەوە. یەکەم هەنگاوی ئەم دیدارە دوێنی ئەنجامدرا. وەزیری دەرەوەمان توانی وەزیرانی دەرەوەی ئۆکراینا و رووسیا لە چوارچێوەی ئەم دیدارەدا کۆبکاتەوە. ئەمە سەلمێنەری ئەوەیە کە دیدارەکەمان لە یەکەم هەنگاوییەوە توانیویەتی ئامانجە سەرەکییەکانی بپێکێت".    لە رۆژی یەکەمی کۆڕبەندەکەدا ژمارەیەک پانێڵ بەڕێوەچوون، پانێڵی یەکەم سەرنجی لەسەر ئۆکراینا بوو و دووان لە بەشداربووانیشی سەرۆکوەزیرانی ئۆکراینا و سکرتێری گشتیی ناتۆ بوون.   هاوتەریب لەگەڵ بەڕێوەچوونی پانێڵەکان، سەرکردە و شاندەکانی وڵاتان، دیدار سازدەکەن. سەرۆکایەتیی هەرێمی کوردستان لە راگەیێندراوێکدا دەڵێت، نێچیرڤان بارزانی، سەرۆکی هەرێمی کوردستان لە پەراوێزی کۆڕبەندەکەدا دیدار و کۆبوونەوەی دەبێت.  لە دوو رۆژی داهاتووشدا ژمارەیەک پانێڵی دیکە رێکدەخرێن.