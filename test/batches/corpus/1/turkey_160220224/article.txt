فاتیح محەممەد ماچئۆغڵو، سەرۆکی شارەوانیی دێرسم دەڵێت "بەداخەوە، بەڕێوەبەرە کارگێڕییەکان و کاربەدەستان جاری وا هەیە لەبارەی هەندێک بابەت گفتوگۆ دەکەن. سێ چوار رۆژ بەر لە ئێستا لێرەش ئەو گفتوگۆیانە هەبوون. سەرجەم عەلەوییەکان، کۆمەڵگا بەگشتی، دۆستانی عەلەوی و تەنانەت ئەوانەش کە عەلەوی نین بەم بابەتە ناڕەحەت بوون. بە چەکەوە چوونە بەردەم جەمخانە و لەبەردەم دەرگای جەمخانەکەوە دەستکردن بە گفتوگۆیەکی هەڕەشەئامێز، هەم شوورەییە، هەم راست نییە".   دێرسمییەکان سەرکۆنەی ئەو رووداوە دەکەن. رۆژی سێشەممە ١٥ی شوبات لەبەردەم جەمخانەی دوزگون بابا کۆنگرەیەکی رۆژنامەڤانییان کرد، شیرینییان دابەشکرد و نزایان کرد.  بەشێکی هاونیشتمانیان تووشی شۆک بوونە و دەڵێن، ئەرکی قایمقام خزمەتکردنی خەڵکە، نەک هەڕەشەکردن لە خەڵک.   سەرۆکی کۆمەڵەی عەلەویی دیموکرات پێیوایە، حکومەتی تورکیا بە سەرۆککۆماریشەوە دەیانەوێت هەموو کەسێک لەو وڵاتەدا موسڵمان و تورک بێت، هەرچەند رووبەڕووی زوڵم و ستەمکاری ببنەوە، دەستبەرداری بیروباوەڕەکەیان نابن.    عەلەوییەکانی دێرسم دوای تێپەڕبوونی ٥٠ ساڵ، بۆ یەکەمینجار لە شوباتی ٢٠٢٠ دا لە "جەمخانەی دوزگون بابا" رێوڕەسمی "جەم"یان سازکرد. وەک چۆن کوردانی ئێزدی سەردانی لالەش دەکەن، عەلەوییەکانی دێرسمیش سەردانی دوزگون بابا دەکەن کە لە ساڵی ١٩٧٠ ـوە بەهۆکاری سیاسی و کۆمەڵێك هۆکاری دیکە "جەم"ی لێ نەدەکرا.