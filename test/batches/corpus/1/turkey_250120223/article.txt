عەلی عارف ئاکتورک، بەڕێوەبەری گشتیی پێشووی بە بازاڕکردنی گازی سروشتیی لە کۆمپانیای بۆتاشی تورکی رایگەیاند، پچڕان و وەستاندنی هەناردەی گازی سروشتیی ئێران بۆ تورکیا قەیرانی وزەی لە کەرتی پیشەسازیی تورکیا دروستکردووە و دەشڵێت، "قەیرانەکە گەیشتووەتە ئاستێک، بەشێک لە کۆمپانیاکان بەهۆی ئەوەی کارەبایان بەردەوام دەپچڕێت ناچارن بەرهەمی کارگەکانیان رابگرن. "   عەلی عارف ئاکتورک، گوتی، "ئەمە یەکەمجار نییە ئەم جۆرە کێشانە سەرهەڵبدات، بەڵام بەهۆی ئەوەی پێشتر ئیدارەدانێکی باش هەبوو بۆ ئەو جۆرە کێشانە، رووبەڕووی قەیران نەدەبوونەوە. "   گازی سروشتیی ئێران لە رێگەی بۆڕییەکانی کۆمپانیای NIGCـی ئێرانی لە سنووری ماکۆ لە رۆژهەڵاتی کوردستانەوە هەناردەی شارۆچکەی گوربوڵاکی سەر بە پارێزگای ئاگری دەکرێت، لەوێشەوە کۆمپانیای بۆتاش گازەکە بۆ چەند شار و شارۆچکەیەکی باکووری کوردستان و تورکیا دەگوازێتەوە.   بەرپرسەکەی کۆمپانیای بۆتاش باسی لەوەش کرد، کۆمپانیای بۆتاش بەهۆی ئەوەی کێشەی هەناردەی گازی سروشتیی ئێرانی چارەسەرنەکردووە، کێشەی بۆ کۆمپانیای دابەشکردنی تەزووی کارەبا TEİAŞ دروستبووە، کە ئەو کۆمپانیایە راستەوخۆ بەرپرسیارە لە پێدانی تەزووی کارەبا بە ناوچە پیشەسازییەکانی تورکیا و راستەوخۆش کاریگەری هەبووە بەسەر بەرهەمی کارگەکان.   ئەو شارەزایەی وزەی تورکیا رەخنەی تووندی لە حکومەتی تورکیا گرتووە بەهۆی ئەوەی تاوەکو ئێستا نەیتوانیوە گازی سروشتیی ئازەربایجان بکاتە ئەلتەرناتیڤی گازی سروشتیی ئێران کە هەم لە رووی نرخەوە گرانترە، لە هەمانکاتیشدا ساڵانە بەردەوام کێشەی هەناردەیان هەیە. دەشڵێت، "تەمەنی ئەم کێشەیە لەگەڵ ئێران ٢٠ ساڵە و تاوەکو ئێستا چارەی بۆ نەکراوە و لەمەش خراپتر پلانی دۆخی لەناکاویان نییە. "   هاوکات عیسا جۆشکون، سەرۆکی کۆمەڵەی بەرهەمهێنەران و پیشەسازیی شیرەمەنی، گۆشت و خۆراک لەبارەی هەمان کێشەوە رایگەیاند، کارگەکانی پیشەسازی لە ناوچەی ئازادی ئیجە ماوەی ٤٨ کاژێرە تەزووی کارەبایان پچڕاوە، ئەوەش بووەتە هۆکاری ئەوەی نزیکەی ٤٠ % ـی کارگەکان دەرگەکانیان دابخەن و بەرهەمەکانیان رابگرن. ئەوەشی خستەڕوو، "پچڕانی کارەبا لەم ناوچەیە تاوەکو ٢٧ ـی ئەم مانگە بەردەوام دەبێت. "    رووسیا ٣٣.٦١ % ـی پێداویستیی گازی سرووشتیی تورکیا دابیندەکات؛ ئازەربایجان رێژەی ٢١.٢٠ %، ئێران رێژەی ١٧.١١ %، جەزائیر رێژەی ١٢.٥٦ % و نایجیریا رێژەی ٣.٨٨ % ـی پێداویستیی گازی سرووشتیی ئەو وڵاتە دابین دەکەن.