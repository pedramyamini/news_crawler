مه‌ولوود چاوشئۆغڵو، وەزیری دەرەوەی تورکیا پێش کۆنگرە رۆژنامەڤانییە هاوبەشەکەی نێوان رەجەب تەیب ئەردۆغان سەرۆککۆماری تورکیا و ئابی ئەحمەد سەرۆکوەزیرانی ئەسیۆپیا، وه‌ڵامی پرسیاری رۆژنامەڤانانی سەبارەت بە ئەفغانستان دایەوە.  چاوشئۆغڵو لەبارەی ناسينى ئەو حکومەتەی کە لە ئەفغانستان پێکدەهێندرێت، رایگه‌یاند: "دەبێت ببینین کە بە راستی حکومەتێکی گشتگیر پێکدەهێندرێت یان نا. پێکەوە لەگەڵ کۆمەڵگەی نێودەوڵەتی دەجوڵێینەوە".  سەبارەت بە پەیوەندییەکان لەگەڵ تاڵیبان، وه‌زیری ده‌ره‌وه‌ی توركیا رایگه‌یاند: "لە کەناڵە جیاوازەکانەوە په‌یوەندییمان هەیە. چ لە رێگەی کابوڵ و چ لە رێگەی دۆحەوە، ده‌شبێت هەبێت".  مەولوود چاوشئۆغڵو له‌باره‌ی ژماره‌ی هاووڵاتییانی وڵاته‌كه‌ی له ئه‌فغانستانیش دوا و رایگه‌یاند: "زیاتر لە هەزار و ٥٠٠ هاووڵاتیی تورکیا لە ئەفغانستانن. هەموویان ناگەڕێنەوە، ژمارەی ئەوانەی کە دەیانەوێت بگەڕێنەوە دەگۆڕێت".