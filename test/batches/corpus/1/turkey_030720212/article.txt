بڕیارەكە واژووی رەجەب تەیب ئەردۆغانی لەسەرە و بەیانی ئەمڕۆ شەممە ٣ی تەممووزی ٢٠٢١ لە رۆژنامەی فەرمیی توركیا بڵاوكرایەوە و تێیدا هاتووە، بەهیچ شێوەیەك رێگە بە پزیشكان نادرێت لەبارەی كار و چالاكییەكانیان لێدوان بۆ میدیاكان بدەن و زانیاری لە سۆشیاڵ میدیا بڵاوبكەنەوە و ئاماژە بەوەشکراوە، هەر پزیشكێك بڕیاری قەدەخەی بڵاوكردنەوەی زانیاری بشكێنێت و پێچەوانەی بڕیارەكە مامەڵە بكات، پەنجا خاڵ لە كۆی ١٥٠ خاڵی خزمەتی كەمدەكرێتەوە.  هەر بە گوێرەی بڕیارەكە، هەر پزیشكێك بێمۆڵەت، سێجار پێچەوانەی بڕیارەكە كار بكات و لێدوان بۆ میدیاكان بدات و زانیاری لەبارەی چالاكییە پزیشكی و تەندروستییەكان بڵاوبكاتەوە، بەتایبەتی تویت بكات، كۆتایی بە كار و پیشەكەی دەهێندرێت و ئەندامێتی لە سەندیكای گشتیی پزیشكانی توركیا دەسەندرێتەوە.   لەوبارەیەوە دكتۆر رەجەب یڵماز كۆچ، ئەندامی دەستەی راپەڕاندنی كۆمەڵەی پزیشكانی توركیا رەخنەی تووندی لە بڕیارەكە گرت و رایگەیاند، "بەناوی دیموكراسییەوە شمشێر دەخەنە سەر گەردنمان و بەربەست دەخەنە بەر رێگەمان و دەمكوتمان دەكەن. پزیشكان لەسەردەمی دۆخی خراپی قەیرانی ڤایرۆسی كۆرۆنادا بەردەوام ناڕەحەتییەكان و دڵگرانییەكانیان لەپاڵ ترس و دڵەڕاوكێیەكانیان لە رێگەی میدیاكان و تویتەرەوە دەردەبڕی".   ئەو ئەندامەی دەستەی راپەڕاندنی كۆمەڵەی پزیشكانی توركیا راشیگەیاند، "ئێمە بە هیچ شێوەیەك ئەم جۆرە مامەڵە و رەفتارانەی دەسەڵات قبووڵ ناكەین و رەتیدەكەینەوە؛ دەوڵەت نەك پشت و پەنامان نەبووە، بەپێچەوانەوە بایەخ بەم توێژە گرنگەی كۆمەڵگەش نادات و تێكهەڵكێشی دەكات بە سیاسەت كە پزیشكان ئەم كارەیان پێ ناڕەوایە".   جەخت لەوەش دەكاتەوە، رێگەی یاسایی دەگرنەبەر و بۆ هەڵوەشاندنەوەی ئەم بڕیارە و لە دەرگای دادگاكان دەدەن.