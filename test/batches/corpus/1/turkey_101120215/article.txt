رۆژی ٠٨ - ١١ - ٢٠٢١ فەرمانگەی راگەیاندنی سەرۆکایەتیی کۆماری تورکیا بڵاویکردەوە، بە واژۆی رەجەب تەیب ئەردۆغان، سەرۆککۆماری تورکیا، مۆڵەتنامەی فەرمیی درێژکردنەوەی وادەی ئەرکی سوپای تورکیا لە ئازەربایجان، رەوانەی سەرۆکایەتیی پەرلەمانی تورکیا کرا.   ئەمڕۆ چوارشەممە ١٠ی تشرینی دووەمی ٢٠٢١، دەنگدان بۆ درێژکردنەوەی وادەی ئەرکی سەربازیی سوپای تورکیا لە ئازەربایجان بۆ ساڵێکی دیکە خرایە رۆژەڤی ئەنجوومەنی گشتیی پەرلەمانی تورکیا و بە زۆرینەی دەنگ پەسندکرا.   بەگوێرەی پرۆتۆکۆڵێکی واژۆکراوی نێوان ئەنقەرە - باکو، سوپای تورکیا لەساڵی ٢٠١٦ ـەوە هێزێکی تایبەتی تورکیا کە لە لیوایەکی سەربازیی شەڕکەر پێکدێت، لە بنکەی ئاسمانی ناسۆسنایا لە پارێزگای سومگایتی ئارەزبایجان جێگیرکراون.   بڕیارە لە ساڵی داهاتوودا، تورکیا بنکەیەکی سەربازیی گەورە لە ئازەربایجان بکاتەوە و بەشێک لە هێزەکانیش لەنێو هەرێمی ناگۆڕۆ قەرەباخ دەبن. بەڵام ئەم هەوڵەی تورکیا هەریەک لە رووسیا و ئەرمینیای نیگەران کردووە.   ساڵێک لەمەوبەر سوپای ئازەربایجان بە هاوکاری سوپای تورکیا هەرێمی قەرەباخی لەژێر دەستی سوپای ئەرمینیا دەرهێنا و خستیە ژێر کۆنترۆڵی خۆیەوە.   تورکیا لە ١٣ وڵاتی جیهاندا هێز و بنکەی سەربازیی هەیە. لەوانە: عێراق، سووریا، سۆماڵ، لوبنان، ئەفغانستان، قەتەر، مالی، ئەفریقیای ناوەڕاست، بۆسنە هێرسک، قوبرسی باکوور، ئازەربایجان و ئەلبانیا.