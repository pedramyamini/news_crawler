شەوی رابردوو ٢٠ی کانوونی یەکەمی ٢٠٢١، خولوسی ئاکار، وەزیری بەرگریی تورکیا بەئامادەبوونی سوپاسالار و فەرماندە باڵاکانی سوپای تورکیا، سەرۆکایەتیی کۆبوونەوەیەکی ئۆنلاینی لەگەڵ فەرماندە سەربازییەکانی ئەم وڵاتە کرد.   وەزارەتی بەرگریی تورکیا لە راگەیێندراوێکدا، کە لە ماڵپەری فەرمیی خۆیدا بڵاوی کردووەتەوە، ئاماژە بەوە دەکات، لە کۆبوونەوەکەدا هەڵسەنگاندنی چالاکییە سەربازییەکانی سوپا لە ناوخۆ و دەرەوەی تورکیا کراوە، بەتایبەتی لە بەشی رۆژهەڵاتی دەریای ناوەڕاست، چالاکییەکانی سوپای تورکیا لە چوارچێوەی ناتۆ، پرسی بەرەنگاربوونەوەی تیرۆر، پاراستنی سنوور، دۆخی هێزەکانی تورکیا لە دەرەوەی وڵات و پلانی ساڵی نوێ خراونەتە بەرباس و لێکۆڵینەوە.   خولوسی ئاکار لە کۆبوونەوەکەدا لەبارەی ئۆپەراسیۆنە بەردەوامەکانی سوپای تورکیا رایگەیاندووە: "رێکخراوە تیرۆریستییەکان لە شکست و هەڵوەشانەوە بەردەوامن، بۆ درێژەدان بە شکستەکان، ئەرکی سەرشانی سوپا قورستر دەبێت لە رێگەی گوشاری زیاتر و ئەنجامدانی ئۆپەراسیۆنی چڕتر دەبێت".   لەبارەی پەیوەندییەکانیان لەگەڵ حکومەتی هەرێمی کوردستان و حکومەتی ناوەندیی عێراق، خولوسی ئاکار رایگەیاند: "ئۆپەراسیۆنە سەربازییەکانمان تاوەکو لەناوبردنی دوایین تیرۆریست بەردەوام دەبێت. سەرباری ئۆپەراسیۆنەکانیشمان، بەردەوامین لە بەهێزکردنی پەیوەندییەکانمان لە رووی ماف و یاساوە لەگەڵ هەولێر و بەغدا. هاوکات بۆ پەیوەندییەکی ئەرێنی و بونیاتنەر هەوڵەکانمان چڕتر دەکەینەوە".   دۆخی تورکمانەکانی عێراق بەشێک بووە لە تەوەری کۆبوونەوەکە و لەمبارەیەوە خولوسی ئاکار گوتی: "پاراستنی مافی تورکمان، بەتایبەتی تورکمانی کەرکووک بۆ ئێمە کارێکی زۆر گرنگە. هەروەها لە نزیکەوە چاودێری پێشهاتەکان و دۆخی برایانی تورکمان دەکەین".