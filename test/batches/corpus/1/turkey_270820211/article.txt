رەجەب تەیب ئەردۆغان، سەرۆککۆماری تورکیا ئەمڕۆ هەینی ٢٧ - ٠٨ - ٢٠٢١ لە ئیستەنبووڵ قسەی بۆ رۆژنامەڤانان کرد و رایگەیاند، "لە پرسی کۆچدا زۆر هەستیارین. هەربۆیە لە سنووری ئێرانەوە تاوەکو سنوورەکانی عێراق و سووریا دیوار دروستدەکەین. ئێستاش نزیکەی ٣٠٠ هەزار کۆچبەری ئەفغانی لە وڵاتەکەماندا هەن".   ئەردۆغان باسی لە رەوشی ئەفغانستانیش کرد و گوتی، هێرشەکەی داعش لە کابوول پێشانیدا کە ئەو رێکخراوە چ مەترسییەکە بۆ سەر ناوچەکە و جیهان.  سەرۆککۆماری تورکیا گوتیشی، گواستنەوەی هاووڵاتییان لە ئەفغانستانەوە بەشێوەیەکی چڕ بەردەوامە و حکومەتی تورکیا پلانێکی وردی بۆ گەڕاندنەوەی ئەو هاووڵاتییانە هەیە کە دەیانەوێت لە بگەڕێنەوە وڵاتەکەیان.  ئەردۆغان، لەبارەی ئەگەری ئەنجامدانی کۆبوونەوە لەگەڵ تاڵیبان، رایگەیاند: "ئێمە بۆ ئەنجامدانی کۆبوونەوە لەگەڵ هەر لایەنێک پێویستمان بە مۆڵەتی کەس نییە".  لەبارەی گرتنەدەستی ئاسایشی فڕۆکەخانەی حامید کارزای لەلایەن تاڵیبانەوە، ئەردۆغان گوتی، "کۆمەڵێک پێشنیاز هەن بۆ ئەوەی تاڵیبان کارەکانی فڕۆکەخانەی کابوول بگرێتە دەست، بەڵام ئێمە تا ئێستا لەو بارەوە هیچ بڕیارێکمان نەداوە".  بزووتنەوەی تاڵیبان ٣١ی ئابی ٢٠٢١ی وەک دوایین وادە دیاریکردووە بۆ ئەوەی تەواوی هێزە بیانییەکان لە ئەفغانستان بڕۆنە دەرەوە. تا ئێستا تورکیا دوو کاروان لە سەربازانی گەڕاندووەتەوە وڵاتەکەی.