رۆژی دووشەممە ٢٩ی تشرینی دووەمی ٢٠٢١ حەوتەمین دانیشتنی دادگا لە دۆسیەی رووداوەکانی کۆبانێ لە ٢٢ ەمین دادگای سزا قورسەکانی ئەنقەرە لە سینجان بەڕێوەچوو.   ماهسوونی کارامان کە یەکێکە لە پارێزەرەکانی دۆسیەی رووداوەکانی کۆبانێ رایگەیاند، بڕیاری هێشتنەوەی مەزڵوم لە زیندان، بڕیارێكی سیاسییە.   ماهسوونی کارامان گوتی، لە دادگا سەرجەم ئەو بەڵگە و تۆمارە ڤیدیۆییانەمان خستووەتەڕوو کە ئاماژە بەوە دەکەن، رۆژی ٧ی تشرینی یەکەمی ٢٠١٤ کاتی کوژرانی یاسین بۆروو، ئەحمەد دەکاک، حەسەن گۆکگوز و ریات گونەش لە شەقامی جەنگیزلەر لە شارۆچکەی رەزانی ئامەد، مەزڵوم لە شوێنی رووداوەکە نەبووە و لەگەڵ باوکیدا لە شارۆچکەی قوڵپی ئامەد بووە و لە ئاهەنگێکی بوکگواستنەوەدا میوزیکی ژەنیوە.     ماهسوونی کارامان دەڵێ، دووەمین دادگای سزاقورسەکانی ئەنقەرە هەر لە سەرەتاوە لێکۆڵینەوەی لەو دەنگۆیانە نەکردووە کە باس لەوە دەکەن ئەو گەنجە لە کاتی رووداوەکەدا لە شوێنی رووداوەکە نەبووە و لە شارۆچکەی قوڵپی ئامەد بووە، کە ١٤٠ کیلۆمەتر لە شاری ئامەد دوورە.   کارامان رایگەیاند، سەرباری ئەوەی بەڵگەکانمان لە دادگا خستەڕوو، بەڵام داواکاری کۆماری کە پێشتر داوای بێتاوانی بۆ مەزڵوم دەکرد، لە بڕیارەکەی خۆی پاشگەزبووەوە و بەردەوام بوو لەسەر جێبەجێکردنی بڕیاری زیندانیکردنی هەتاهەتایی کە ٧ ساڵە بەپشتبەستن بەگوتەی کەسێک کە وەک شایەتحاڵ گوتەی لێ وەرگیراوە بۆ مەزڵوم بڕاوەتەوە.   ئەو پارێزەرە هەروەها ئاماژەی بەوەدا، تانەیان لە بریارەکەی دادگا داوە لەبارەی مەزڵوم کە لە تەمەنی منداڵیدا گیراوە و ماوەی ٧ ساڵە لە زیندانە.    رووداوەکانی کۆبانێ کە لە رۆژانی ٦ - ٨ی تشرینی یەکەمی ٢٠١٤ روویاندا، وەک پاساوێکی سەرەکی بۆ داخستنی هەدەپە ئاماژەیان پێدەکرێ.   دوای ئەوەی داعش لە ساڵی ٢٠١٤ دا هێرشیکردە سەر کۆبانێ، هەدەپە و ژمارەیەک لە پارتە کوردییەکانی دیکەی باکووری کوردستان داوایان لە حکومەتی ئەو کاتەی تورکیا کرد رێگە بە ناردنی چەک و هاوکاری دیکەی سەربازی لە تورکیاوە بۆ شەڕڤانان بدات، بەڵام ئەنقەرە رەتیکردەوە.   لە چەند شارێکی باکووری کوردستان خۆپیشاندان دەستیپێکرد، حکومەتیش بۆ هێورکردنەوەی گرژییەکان قەدەخەی هاتووچۆی راگەیاند.  گرژییەکان زیادبوون و لە ئەنجامدا ٤٦ سڤیل و پۆلیس کوژران، ٦٨٢ کەس لە خۆپیشاندەران و پۆلیس برینداربوون، ٣٢٣ کەس دەستگیرکران و هەزار و ١١٣ باڵەخانە سووتێندران.   حکومەتی تورکیا رۆژی ٤ی کانوونی دووەمی ٢٠١٦ ئۆپەراسیۆنێكی بەرفراوانی بۆ سەر هەدەپە دەستپێکرد و هاوسەرۆکان و ژمارەیەکی زۆر لە پەرلەمانتاری ئەو پارتە دەستبەسەرکران و دواتر بە بڕیاری دادگە خرانە زیندانەوە.  لە دۆسیەی رووداوەکانی کۆبانێ بە سەڵاحەدین دەمیرتاش و فیگەن یوکسەکداغ، هاوسەرۆکانی پێشووتری هەدەپەوە ١٠٨ ئەندام و بەرپرسی هەدەپە دادگایی دەکرێن، کە ٢١ کەسیان ئێستا لە زیندانن.  داواکاری گشتیی داوای ١٩ هەزار و ٦٨٠ ساڵ زیندانی بۆ ١٠٨ ئەندام و بەرپرسی هەدەپە و زیندانی هەمیشەیی بۆ ٣٨ لەو تۆمەتبارانە دەکات کە لەو دۆسیەیەدا دادگایی دەکرێن.   تاوەکو ئێستا لە دۆسیەی رووداوەکانی کۆبانێ ٨ سیاسەتڤان بە مەرج ئازادکراون.  یەکەمین دانیشتنی دادگە لەسەر ئەو دۆسیەیە دوای تێپەڕبوونی ٦ ساڵ بەسەر رووداوەکاندا و رۆژی ٢٦ی نیسانی رابردوو لە  ٢٢ ەمین دادگای سزا قورسەکانی سینجان لە ئەنقەرە بەڕێوەچوو.  هەدەپە، کە لەلایەن داواکاری گشتیی تورکیاوە سکاڵانامەی لەسەر تۆمارکراوە و هەوڵی داخستنی دەدرێت، سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو، ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان، ٦٧ کورسیی بەدەستهێنا و ئێستا خاوەن ٥٨ کورسییە.