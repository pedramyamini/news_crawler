بەگوێرەی ئەو راگەیێندراوەی وەزارەتی دەرەوەی تورکیا بڵاویکردووەتەوە، شاندەکەی وەزارەتی دەرەوەی عێراق بۆ ئەنقەرە بە سەرۆکایەتیی ساڵح حوسێن عەلی، بریکاری وەزیری دەرەوەی عێراق بۆ کاروباری پلانی سیاسیە و لەگەڵ یاوز سەلیم، جێگری وەزیری دەرەوەی تورکیا کۆبووەتەوە.   وەک لە راگەیێندراوەکەدا هاتووە، لە کۆبوونەوەکەدا کە لە باڵەخانەی وەزارەتی دەرەوەی تورکیا لە ئەنقەرە بەڕێوەچوو، تاوتوێی پەیوەندییە دووقۆڵییەکانی نێوان ھەردوو وڵات کراوە. ھەروەھا ھەردوولا باسیان لە ئاڵنگاریی و کێشەکانی تایبەت بە ڤیزە کردووە کە رووبەڕووی هاووڵاتیانی عێراقی دەبنەوە و جەختیان لەوە کردوەتەوە کە هاریکاریی لایەنە پەیوەندیدارەکان لە ھەردوو وڵات بۆ چارەسەرکردنی ئەو کێشانە پێویستە.   هەر لە کۆبوونەوەکەدا باس لە خواستی کردنەوەی کۆنسووڵخانەی عێراق لە پارێزگای سامسوون لە باکووری تورکیا کرا، ئەوەش بە مەبەستی یارمەتیدانی زیاتری هاووڵاتیانی عێراقی نێو تورکیا.