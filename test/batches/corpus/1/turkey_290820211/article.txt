رەجەب تەیب ئەردۆغان، سەرۆککۆماری تورکیا لە رێوڕەسمێکدا ئاماژەی بەوەش کرد، بە فڕۆکەی بێفڕۆکەوانی ئاکنجی وڵاتەکەی بوو بە یەکێک لەو سێ وڵاتەی جیهان کە خاوەنی ئەو تەکنەلۆژیایە بن، دەشڵێت، دوای ئاکنجی جیهان دەچێتە قۆناخێکی دیکەی دانوستاندنەوە و "ئەوەی لە ناوچەکەدا بیەوێت بەردێک لە شوێنی خۆی لابدات، پێویستە سەرەتا رەزامەندیی تورکیاوە بەدەستبهێنێت"، ئەوەشی خستەڕوو، بەبێ تورکیا لە ناوچەکە ئاشتی بەدەستنایەت.  سەرۆکی تورکیا لەکاتی رێوڕەسمی رادەستکردنی فڕۆکەی بێفڕۆکەوانی ئاکنجی بە هێزە چەکدارەکانی وڵاتەکەی گوتیشی، "فڕۆکە بێفڕۆکەوانە نوێیەکەی تورکیا شۆڕش لە جیهاندا بەرپا دەکات".  ئەردۆغان باسی لە هێز و کاریگەریی تورکیا لە ناوچەکە کرد و باسی لەوە کرد، "هەر چۆنێک بێت، هەموو کەسێک ئەم راستییە دەبینێت و دەزانێت کە ئەوەی بیەوێت گۆڕانکارییەک ئەنجام بدات، سەرەتا سەیری تورکیا دەکات"، باسی لەوەش کرد، وڵاتەکەی سەرکەوتنی خۆیی لە بواری گەشەپێدان و بەرهەمهێنانی فڕۆکەی بێفڕۆکەواندا سەلماندووە.  بە گوتەی سەرۆککۆماری تورکیا، بە دروستکردنی ئەو فڕۆکە بێفڕۆکەوانە، ئێستا وڵاتەکەی یەکێکە لەو سێ وڵاتەی جیهان کە لەو تەکنەلۆژیایەدا زۆر پێشکەوتووە.  رەجەب تەیب ئەردۆغان گوتیشی، "فڕۆکە بێفڕۆکەوانەکانی بایراکتار TB ٢ هەناردەی ئوکراینا، قەتەر و ئازەربایجان دەکەین و ئێستا پەیتا پەیتا بەڵێننامەی هەناردەکردن دەکرێت. لە جیهاندا بە گرنگییەوە باس لەو فڕۆکە بێفڕۆکەوانانەی تورکیا دەکرێت و هەڵسەنگاندنیان بۆ دەکرێت. چەندین وڵات لە ریزدان بۆ کڕینی فڕۆکەی بێفڕۆکەوانی شەڕکەر (SIHA)، ئێستا لە بەرنامەماندایە ئەو جۆرەشیان زیاتر پێشبخەین".  مانگی ئایاری ئەمساڵ پۆڵەندا بوو بە یەکەمین وڵاتی یەکێتیی ئەوروپا و ئەندامی ناتۆ کە فڕۆکەی بێفڕۆکەوانی تورکیا بەدەستبهێنێت. لاتڤیا - ش ئاماژەی بەوە کردووە کە پێدەچێت ببێتە دووەم وڵاتی یەکێتیی ئەوروپا و ئەندامی ناتۆ کە فڕۆکەی بێفڕۆکەوان لە تورکیا بکڕێت، ئەلبانیاش بە هەمان شێوە خواستی رێککەوتنی هەیە بۆ کڕینی. باس لەوەش دەکرێت کە سعودیەش خواستی لەسەر کڕینی فڕۆکەی بێفڕۆکەوانی تورکیایە.  سەلچوک بایراکتار، بەڕێوەبەری تەکنەلۆجیی کۆمپانیای بایکار گوتارێکی پێشکێشکرد و جەختیکردەوە کە ئەوان بە پشتیوانیی دەوڵەت گەیشتوونەتە ئەو ئاستەی ئێستا.  فڕۆکەی بێفڕۆکەوانی شەڕکەری (TIHA) کە لە هەردوو جۆرە فڕۆکەی بێفڕۆکەوانی (IHA و SIHA) پێشکەوتووترە، لە بەرزبوونەوەدا ژمارەی پێوانەیی لە تورکیا شکاندووە.