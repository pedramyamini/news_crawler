عایشە بوغرا، هاوژینی عوسمان کاڤاڵایە و دەڵێت، "گەورەترین نیگەرانیم بە سووک وەرگرتنی ئەم رەوشەیە. بە ئاساییکردن و قبووڵکردنی ئەم کەیسەیە وەک شتێکی ئاسایی. لەو بڕوایەدام ئەمە رەوشێکە کە نابێت قبووڵ بکرێت. "   پابەندنەبوونی تورکیا بە بڕیارەکانی دادگەی مافی مرۆڤی ئەوروپا، ئەگەری سەپاندنی سزای لەلایەن یەکێتیی ئەوروپاوە بەسەر تورکیادا زیاتر کردووە.  کارۆلین شتۆکفۆرد، راوێژکاری تورکیا لە PENـی نەرویجی دەڵێت، "ئێمە بەگشتی چاودێریی دۆسیەکان دەکەین؛ من ٦ بۆ ٧ ساڵە و هاوپیشەکانم ٢٠ ساڵە چاودێریی ئەم جۆرە کەیسانە دەکەین. تاوەکو ئێستا دۆسیەیەکی لەم جۆرەمان نەبینیوە، چونکە عوسمان کاڤاڵا کەسێكی بێتاوانە؛ مانەوەی لە گرتووخانە تەنیا جێگەی نیگەرانی نییە، بەڵکو دەرچوونە لە یاسا. "   ئەو وادەیەی کۆنسەی ئەوروپا بۆ ئازادکردنی عوسمان کاڤاڵا بە تورکیای دابوو رۆژی ٢٩ ـی تشرینی دووەمی ئەمساڵ کۆتاییدێت. کۆمیتەی وەزیرانی کۆنسەی ئەوروپا رۆژی ٣٠ تشرینی دووەم کۆدەبێتەوە و گفتوگۆی ئەو سزایانە دەکات کە بەنیازە بەسەر تورکیادا بیان سەپێنێت.   ئەنگین ئایدن، نووسەر و رۆژنامەڤانە و دەڵێت، "دانیشتنێكی یاسایی نەبوو، ئەمە بڕیارێكی سیاسییە. ئەمە لە هەمانکاتدا تاقیکردنەوەیەکی کۆنسەی ئەوروپایە. کۆنسەی ئەوروپا دەتوانێ دەستبەرداری بازاڕێكی ٨٣ ملیۆنی بێت یان هاوشێوەی رابردوو جارێكی دیکە هیچ کارێک ناکات. "   بێربل کۆفلا، بەرپرسی مافی مرۆڤ و هاوکاریی مرۆیی حکومەتی ئەڵمانیا لە راگەیێندراوێکدا کە لە ماڵپەڕی فەرمیی وەزارەتی دەرەوە بڵاویکردووەتەوە ئاماژەی بەوە داوە، "تورکیا داواکاریی دادگەی مافی مرۆڤی ئەوروپای لەبارەی ئازادکردنی عوسمان کاڤاڵا جێبەجێنەکردووە کە نزیکەی دوو ساڵە چاوەڕێی دەکات. ئەم دۆسیەیە تەنیا پەیوەست نییە بە عوسمان کاڤاڵا یان تورکیا، بەڵکو پەیوەستە بە پاراستنی مافی مرۆڤ لە سەرتاسەری ئەوروپا. کۆنسەی ئەوروپا لە رۆژانی داهاتوودا لەبارەی گرتنەبەری رێکارەکان بەرامبەر بە تورکیا، بریاڕ دەدات. "  وەزارەتی دەرەوەی ئەمریکاش رایگەیاند، "داوا لە تورکیا دەکەین رێز لە ئازادییەکان بگرێت، هەروەها پابەندبێت بە بڕیارەکانی دادگەی مافی مرۆڤی ئەوروپا و هەرچی زووە عوسمان کاڤاڵا ئازاد بکات. "  پرسی ئازادنەکردنی عوسمان کاڤاڵا کە لە ساڵی ٢٠١٧ ـەوە بەتۆمەتی '' رۆڵگێڕان لە هەوڵی کودەتا، ھاندان بۆ ئاژاوەگێڕی و دژایەتیکردنی دەسەڵات، سپۆنسەرکردنی خۆپێشاندەرانی رووداوەکانی پارکی گەزی و سیخوڕیکردن '' خراوەتە زیندانەوە، گرفتی دیپلۆماسی بۆ تورکیا دروستکردووە؛ دوور نییە لە رۆژانی داهاتوویشدا ئەو گرفتانە قووڵترببنەوە. "