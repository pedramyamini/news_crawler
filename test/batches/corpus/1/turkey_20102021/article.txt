لەو راگەیێندراوەی کە لەلایەن وەزارەتی دەرەوەی تورکیاوە بڵاوکراوەتەوە، ئاماژە بەوە کراوە کە ئەو راگەیێندراوەی دوای ئەو لووتکە سێ قۆڵییە بڵاوکراوەتەوە، نمایشێکی نوێی سیاسەتە و دژایەتیی یۆنان و قوبرسە بەرامبەر تورکیا و قوبرسی باکوور.   تورکیا راشیگەیاندووە بەشداریکردنی میسر لەو راگەیێندراوە نیشانەی ئەوەیە کە ھێشتا قاهیرە لە ناونیشانی راستیی ھاوئاھەنگیکردن لە رۆژھەڵاتی دەریای نێوەڕاست تێنەگەیشتووە.  لە راگەیێندراوەکەدا جەخت لەوە کراوەتەوە کە تورکیا پاڵپشتیی ئەو پڕۆژانەی وزە دەکات کە ھاوئاھەنگیی نێوان وڵاتانی ناوچەکە زیاد دەکات، بەڵام نابێت ئەم پڕۆژانە ماف و بەرژەوەندی تورکیا و قوبرسی باکوور پشتگوێ بخەن.  راگەیێندراوەکە پاڵپشتیی خۆی بۆ بەیاننامەکەی وەزارەتی دەرەوەی قوبرسی باکوور لەسەر ئەو پرسە دووپاتکردوەتەوە و تێیدا ھاتووە: "روانگەیەک کە راستییەکانی دوورگەکە رەتدەکاتەوە ئەستەمە سوود بە چارەسەرکردنی پرسی قوبرس بگەیێنێت. جارێکی دیکە ئەوە وەبیر دەھێنینەوە کە دەستپێکردنی ھەر هەنگاوێکی نوێی دانوستان بێ تۆمارکردنی یەکسانی، سەروەری و یەکسانی قەوارەی نێوەدەوڵەتیی بۆ خەڵکی تورکی قوبرس، جێگەی باس نابێت".  رۆژی سێشەممە ١٩ی تشرینی یەکەمی ٢٠٢١ میسر، یۆنان و قوبرس لە سەر ئاستی باڵا لە قاهیرە کۆبوونەوە و دوای لووتکەکەش راگەیێندراوێکی هاوبەشیان بڵاوکردەوە کە تییدا لە بابەتەکانی گەڕان لە رۆژهەڵاتی دەریای نێوەڕاست و پرسی شاری ماراش  رەخنەیان لە تورکیا گرت.   رۆژی ١٣ی تەممووزی ١٩٧٤ سوپای تورکیا بەناوی پاراستنی تورکەکانی قوبرس بەشی باکووری ئەو وڵاتەی کۆنترۆڵکرد. شاری ماراش یان ڤارۆش، بەهۆی بۆردوومانی سەختی سوپای تورکیا، بەتەواوەتی چۆڵ بوو و سوپای تورکیاش تا ساڵی ١٩٩٠ ئەو شارەی وەک بنکەی سەرەکیی هێزە سەربازییەکانی بەکارهێنا و دواتر خستیە نێو سنوورەکانی قوبرسی باکوور.   بە بڕیاری ژمارە ٥٥٠ی ئەنجوومەنی ئاسایشی نەتەوە یەکگرتووەکان، رۆژی ١١ی ئایاری ١٩٨٤ شارەکە بە ناوچەی چۆڵکراوی بێلایەن ناسێندرا کە هیچ کام لە تورک و یۆنانییەکانی ئەو وڵاتە هەژموونیان بەسەر شارەکەدا نابێت، بەڵام قوبرسی باکوور بە پشتیوانی تورکیا لە قۆناخی یەکەمدا رۆژی ٨ی تشرینی یەکەمی ٢٠٢٠ کەناراوەکانی مەراشی کردەوە، هەروەها رۆژی ٢٠ی تەممووزی ٢٠٢١ یش بەفەرمی لەلایەن سەرۆککۆماری قوبرسی باکوورەوە لە قۆناخی دووەمدا کرایەوە و مەبەستیانە بیکەنە شارێکی گەشتیاری.