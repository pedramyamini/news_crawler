ژمارەیەک شار و شارۆچکەی تورکیا کەوتوونەتە ژێر کاریگەریی ئەو باهۆزەی لە دوورگەی رۆدۆسی یۆنانەوە ئەمڕۆ هەڵیکردووە.   بەهۆی ئەوەی دوورگەی لۆدۆس دەکەوێتە باشووری رۆژئاوای تورکیا، زیاتر ئەو پارێزگایانەی تورکیا، کە دەکەونە سەر کەناراوی دەریاکانی نێوەڕاست، ئیجە و ماڕماڕا زیانیان بەرکەوتووە.   پارێزگای ئیستەنبووڵ رایگەیاند، تاوەکو ئێستا بەهۆی باهۆزی رۆدۆسەوە چوار کەس گیانیان لەدەستداوە و ١٩ کەسیش بریندارن، کە دۆخی سیانیان مەترسیدارە.   باهۆزی رۆدۆس لە ئیستەنبووڵ، ئیزمیر، ئایدن، بورسا و چەند پارێزگایەکی دیکەدا روویدا. باهۆزەکە بنمیچی چەندین باڵەخانەی لەگەڵ خۆیدا برد کە ئەمە زیانەکانی زیاترکرد. جگە لە زیانی گیانی، ژمارەیەکی زۆر لە باڵەخانە و ئۆتۆمبیل و شوێنکار زیانیان بەرکەوتووە.  رۆدۆس گەورەترین دوورگەی یۆنانە و دەکەوێتە دەریای ئیجە، تەنیا ٤٥ کیلۆمەتر لە کەناراوەکانی داڵامانی تورکیا دوورە. ژمارەی دانیشتووانی ئەو دوورگەیە ١٣٠ هەزار و ٢٠٠ کەسە.