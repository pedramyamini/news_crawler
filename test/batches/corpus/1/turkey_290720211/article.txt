نۆتیس میتاراکیس، وەزیری کۆچی یۆنان رۆژی چوارشەممە ٢٨ی تەمموزی ٢٠٢١ داوای لە کۆمسیۆنی یەکێتیی ئەوروپا کرد بێنە سەرخەت و بۆ ئەوەی تورکیا رێککەوتنی تایبەت بە کۆچبەران جێبەجێ بکات و ئەو کۆچبەرانە وەربگرێتەوە، کە داواکاریی پەنابەرییان رەتکراوەتەوە.   بەگوێرەی رێککەوتنی کۆچبەران، کە ساڵی ٢٠١٦ لە نێوان تورکیا و یەکێتیی ئەوروپا واژۆ کراوە، تورکیا پابەند دەبێت بە وەرگرتنەوەی ئەو کۆچبەرانەی بە رێگەی نایاسایی چوونەتە یۆنان و لەلایەن حکومەتی ئەو وڵاتەوە داواکاری پەنابەرییان رەتکراوەتەوە.   یەکێتیی ئەوروپاش لە بەرامبەر دیپۆرتکردنەوەی هەر کۆچبەرێکی سووری بۆ تورکیا، کۆچبەرێکی دیکەی سووری لە تورکیا وەردەگرێت. هەروەها یەکێتی ئەوروپا بۆ هاوکاریکردنی کۆچبەران پاڵپشتی دارایی دەداتە تورکیا.   سەرباری واژۆکردنی ئەو رێککەوتنە، تورکیا لە مانگی ئاداری ٢٠٢٠ ـەوە ئەو کۆچبەرانە وەرناگرێتەوە کە دەگەڕێنرێنەوە. بەگوێرەی داتاکان لە دوورگەکانی یۆنان ٦ هەزار و ٦٥٠ کۆچبەر دەمێننەوە.