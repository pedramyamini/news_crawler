لە راگەیێندراوەکەی وەزارەتی بەرگریی تورکیادا هاتووە: "لە باکووری عێراقدا بەردەوامدەبین لە تەختکردنی حەشارگەکانی تیرۆر. لە ئەنجامی هاوئاهەنگیی هێزە چەکدارەکانی تورکیا و هەواڵگریی نیشتمانیدا لە ناوچەی مەتینا چوار تیرۆرستی پەکەکە کە شوێنەکانیان دەستنیشان کرابوو، لە رێگەی ئۆپەراسیۆنیکی ئاسمانییەوە ناچالاککران".  تاوەکو ئێستا میدیای نزیک لە پەکەکە گیانلەدەستدانی چوار گەریلای پشتڕاست نەکردووەتەوە.  ئەمە لەکاتێکدایە دوێنێ سێشەممە ١٠ - ١١ - ٢٠٢١ ناوەندی راگەیاندن و چاپەمەنی هێزەكانی پاراستنی گەل (هەپەگە) رایگەیاند، ئێوارەی حەوتی تشرینی دووەم، دەوروبەری رووباری لۆلانی خواکوڕک لەلایەن فڕۆکە جەنگییەکانەوە بۆردوومان کرا. هەمان رۆژ قەڵای بێدەوێی زاپ لەلایەن هێلیکۆپتەرەکانەوە بۆردوومانکرا، بەو هۆیەوە زیان بەر رەز و باخی خەڵک کەوت.      سوپای توركیا رۆژی ١٥ی حوزه‌یرانی ٢٠٢٠ له رێگه‌ی هێزه ئاسمانییه‌كانییه‌وه ئۆپه‌راسیۆنی ناسراو بە "چڕنووکی هه‌ڵۆ" و رۆژی ١٧ی حوزه‌یرانیش هێزه‌كانی وشكانیی ئۆپه‌راسیۆنی ناسراو بە "چنگی پڵنگ" و لە کۆتایی نیسانی ٢٠٢١ یشدا ئۆپەراسیۆنی ناسراو بە "چڕنووکی هەورەبرووسکە"ی لە باشووری کوردستان دەستپێکرد.      بەرپرسانی وه‌زاره‌تی به‌رگریی توركیا دەڵێن، ٥٠ کیلۆمەتر له قووڵایی هەرێمی كوردستاندا دژی په‌كه‌كه شه‌ڕ ده‌كه‌ن و ئۆپه‌راسیۆنەکەش تاوەکو به‌جێگه‌یاندنی ئامانجه‌كه‌ی به‌رده‌وام ده‌بێت، كه بریتییه له كۆنترۆڵكردنی ناوچه‌ی حه‌فتانین و ده‌ڤه‌ره‌كانی ده‌وروبه‌ری بۆئه‌وه‌ی رێگری بكات "له جموجووڵه‌كانی په‌كه‌كه" له نێوان باكوور و باشوور و رۆژئاوای كوردستان.     لە چوارچێوەی ئەو ئۆپەراسیۆنانەی سوپای تورکیا کە ماوەی چەند مانگێکە لە باشووری کوردستان بەردەوامن، لە دەورووبەری ئەو ناوچانەدا کە بنکەی سەربازی تورکیا دروستکراون، هەزاران دار بڕدراون و سووتێندراون و زیانێکی زۆر بە سرووشت و ژینگەی کوردستان گەیێندراوە.