ماڵپەری فەرمیی ئەنجوومەنی یەکێتیی ئەوروپا بڵاویکردەوە: "بەهۆی ئەوەی تورکیا بەردەوامە لە چالاکی و هەوڵە بێ مۆڵەتەکانی بۆ گەڕان بە دوای گازی سرووشتی و سەرچاوەکانی وزە لە دەریای ناوەڕاستدا، بە زۆرینەی دەنگ سزاکانی سەر تورکیا تاوەکو رۆژی ١٢ی تشرینی دووەمی ٢٠٢٢ درێژکرایەوە".      سزاکانی یەکێتیی ئەوروپا بەسەر چەند بەرپرسێک و وەبەرهێنەر و ژمارەیەک دامەزراوەدا سەپێندراون، تێیدا دەست بەسەر داهات و چالاکییە تۆمارکراوەکانیاندا دەگیرێت لە بۆرسەکان و گەشتکردنیان لێ قەدەخە دەکرێت، هاوکات رێگری لە هەر وەبەرهێنەر و دامەزراوەیەکی ئەوروپی دەکات، کە پاڵپشتی دارایی چالاکییەکانی تورکیا بکات.     بەمەش، یەکێتیی ئەوروپا بۆ جاری سێیەم، سزاکانی سەر تورکیای درێژکردەوە، کە لە ساڵی ٢٠١٩ ـەوە بەسەریدا سەپاندوون.   هەفتەی رابردوو، مەولود چاوشئۆغڵو، وەزیری دەرەوەی تورکیا رایگەیاندبوو، تورکیا بەهیچ شێوەیەک نیازی پاشەکشەکردنی نییە لە هەڵوێستەکانی لەبارەی چالاکییەکانی گەڕان بەدوای سەرچاوەی وزەدا لە دەریای ناوەڕاست. بەرژەوەندییەکانیان لە کوێ بن، لەوێ درێژە بە کارەکانیان دەدەن و رێگەنادەن هیچ لایەنێک دەستوەردان بکات.