سەڵاحەدین دەمیرتاش کە نزیکەی پێنج ساڵ و نیوە لە زیندانە، گوتارێکی نووسیوە و تێیدا رەخنەی تووند لە پارتەکانی ئۆپۆزیسیۆن دەگرێ و نووسیویەتی، "وەک ئۆپۆزیسیۆن پەیامتان چییە بۆ ٧٠ % ـی خەڵک کە مسۆگەر داوای گۆڕینی دۆخی تورکیا دەکەن و چاویان بڕیوەتە ئۆپۆزیسیۆن و چاوەڕێی چارەسەری لێدەکەن. هێندە شتی ناپێویست و ناتەبا دەڵێن، سەرەنجام هیچ شتێک ناڵێن. "   دەمیرتاش لە ئۆپۆزیسیۆن دەپرسێ، "ئایا هیچ شەرم ناکەن کاتێک دەڕواننە دەیان ملیۆن کەس کە وێران بوون؟ من وەک سیاسەتڤانێک زۆر شەرم دەکەم. "   دەمیرتاش بەبێ ناوهێنانی سەرۆکی پارتەکانی ئۆپۆزیسیۆن لەبارەی لێدوانەکانیان لەسەر هەڵبژاردنەکانی تورکیا دەڵێ، ئێوە لەو دەنگدەرە خۆڵەمێشییانەی کە هێشتا بێ بڕیارن، زیاتر بێ بڕیارن، "تکایە وەرنەوە سەر هۆشی خۆتان. بە هەڵوێستێکی گونجاو لەگەڵ قورسایی و جیددیەتی دۆخەکە پەیامێكی هاوبەش و کۆنکرێتی روون بدەن و وڵات لە هەڵدێر رزگار بکەن. "