شەڕەکە کاژێر ٢٢: ٣٠ خولەکی رۆژی یەکشەممە ٨ی ئایاری ٢٠٢٢ روویدا، کاتێک ژمارەیەک کۆچبەری سووری لە وێستگەی عەجەملەری میترۆی بورسا جگەرەیان دەکێشا. لەو کاتەدا ژمارەیەک هاووڵاتی هۆشدارییان پێداون و پێیان راگەیاندوون کە نابێت جگەرە بکێشن، چونکە کێشانی جگەرە لە میترۆ کە شوێنێکی گشتی و داخراوە قەدەخەیە.   ئەمڕۆ دووشەممە ٩ی ئایاری ٢٠٢٢ پارێزگای بورسا راگەیێندراوێكی لەبارەی رووداوەکە بڵاوکردەوە و رایگەیاند، دوای رووداوەکە لێکۆڵینەوەیان دەستپێکرد و دوو کەس دەستبەسەرکران، بەڵام دواتر بە فەرمانی داواکاری گشتی بورسا هەردووکیان ئازادکران.   بەگوێرەی داتاکانی کۆمەڵەی پەنابەرانی تورکیا، ژمارەی پەنابەرانی سووری لە تورکیا نزیکەی سی ملیۆن و ٨٠٠ هەزار کەسە و لە سەری ساڵیشەوە زیاتر لە ٢٥ هەزار سووری چوونەتە ئەو وڵاتە. ٩٨.٧ % ی سوورییەکان لە شارەکاندا نیشتەجێبوون و تەنیا ١.٤ % یان لە کەمپەکاندا دەمێننەوە.   ماوەیەک رق بەرامبەر پەنابەرانی سووریا لە بەشێک لە شارەکانی تورکیا زیادیکردووە؛ بەگوێرەی دوایین راپرسی کۆمپانیای ئۆپتیمار، ٢١ % ی خەڵک لە تورکیا دەڵێن رقیان لە سوورییەکانە.