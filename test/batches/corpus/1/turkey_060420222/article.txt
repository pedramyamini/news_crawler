لە کۆبوونەوەیەکیدا لەگەڵ نوێنەرانی کۆمەڵەی بازرگان و پیشەوەران (موساید) و ژمارەیەک لە سیاسەتڤان و کەسایەتی، نوورەدین نەباتی، وەزیری گەنجینە و دارایی تورکیا باسی لە دۆخی دارایی خەڵک و بازاڕ کرد. لەبارەی ئەو گوشارانەی لەسەر خەڵک هەیە نەباتی گوتی: "مادام بەهای لیرە هاوسەنگە و سوود لە رۆژەڤ نەماوە، زوو یان درەنگ بەسەر هەڵاوسانیشدا زاڵدەبین. لە کۆتایی ساڵدا هەڵاوسان دەبینین هەڵاوسان دادەبەزێتە ئاستێکی نزم و لەو ئاستەدا دەمێنێتەوە".  وەزیری گەنجینە و دارایی تورکیا ئاماژەی بەوە کرد، لە کەرتی کشتوکاڵیدا ئاسانکاریی و هاوکاری پێشکێش بە جووتیاران دەکەن بۆ ئەوەی بەرهەمە کشتوکاڵییەکان بە نرخێکی گونجاوتر بگەنە بازاڕەکان.  رۆژی ٢٣ - ٣ - ٢٠٢٢ وەزیری گەنجینە و دارایی تورکیا لە پارێزگای رووهای باکووری کوردستان لەمیانی بەشداریکردنی لە پرۆگرامێکی تەلەڤزیۆنیدا لەبارەی مەترسییەکانی زیاتر دابەزینی بەهای لیرەی تورکی و دڵەڕاوکێی وەبەرهێنەران گوتی: "هیچ هۆکارێک نییە بۆ ساردبوونەوەی وەبەرهێنەران. کاریگەریی هەڵبەز و دابەزەکە لەسەر خەزێنەش یەکجار کەمە. چونکە لیرەی تورکی لە نزمترین نرخیدایە و شوێنێک نییە بۆ ئەوەی زیاتر بۆی دابەزێت. با هاووڵاتییان ئاسوودە بن".  ئەو گوتانەی نوورەدین نەباتی کاردانەوەی زۆری بەدوایخۆیدا هێنا و ناڕەزایی دروستکرد. ئەوکاتە ڤەلی ئاغبابا، یاریدەدەری سەرۆکی گشتیی جەهەپە لە تویتێکدا نووسی: "نەباتی بە عەقڵی خۆی دەیەوێ دڵنەوایی خەڵک بکات و پێیان بڵێت؛ مەترسن ناتوانین لەمە زیاتر ئابووریی وڵات داتەپێنین".  ئاغبابا هەروەها ئەم گوتەیەی وەزیری گەنجینە و دارایی تورکیا بە سووکایەتیکردن بەرامبەر هاووڵاتییان ناوبردووە.  هەروەها بەشێکی زۆر لە رۆژنامەڤان و کەسایەتییەکانی باکووری کوردستان و تورکیا ئەم گوتەیەی وەزیری گەنجینە و دارایی تورکیایان بڵاوکردەوە و کۆمێنتیان لەسەر نووسی و رەخنەیان لێگرت.