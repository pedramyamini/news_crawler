رۆژی چوارشەممە ٠٢ - ٠٢ - ٢٠٢٢ سولەیمان سۆیلۆ، وەزیری ناوخۆی تورکیا لە تویتێکدا رەقبوونەوەی ١٢ کۆچبەری رایگەیاند، ئاماژەی بەوەش کرد، ئەو شوێنەی کۆچبەرانی تێدا رەقبوونەتەوە ناوچەی ئیسپالای سەر بە ئیدرنەیە. وەزیرەکەی تورکیا یۆنان تۆمەتباردەکات بە روودانی ئەو رووداوە و دەڵێت، پاسەوانانی سنووری یۆنان کۆچبەرەکانیان رووتکردوونەتەوە و ناچار بە گەڕانەوەیان کردوون.  وەزیری ناوخۆی تورکیا راشیگەیاندووە، ژمارەی کۆچبەرەکان ٢٢ کەس بووە، بەڵام ئاماژەی بەوە نەکردووە کە ١٢ کەسەکەی دیکە چییان بەسەرهاتووە.  نۆتیس میتاراچی، وەزیری کۆچی یۆنان رووداوەکەی بە "تراژیدی" ناوبردووە و تۆمەتەکانی وەزیرەکەی تورکیای رەتکردوونەتەوە و بە "پڕووپاگەندەی بێ بنەما" ناوی بردوون.  هاوکات ئەمڕۆ پێنجشەممە ٠٣ - ٠٢ - ٢٠٢٢ پەیامنێری رووداو رایگەیاند، تەرمی ٤ کۆچبەری دیکە لە ئەدیرنە دۆزرانەوە و بەوەش ژمارەی تەرمی ئەو کۆچبەرانەی لە دوێنێوە دۆزراونەتەوە گەیشتوونەتە ١٦ کۆچبەر.  بەرپرسانی تورکیا سەبارەت بە ناسنامەی کۆچبەرەکان هیچ زانیارییەکیان بڵاونەکردووەتەوە. هیوا خدر، نوێنەری فیدراسیۆنی پەنابەرانی عێراقی لە تورکیا بە تۆڕی میدیایی رووداو گوت، سەرقاڵی بەدواداچوونن بۆ ناسنامەی کۆچبەران.  نوێنەری فیدراسیۆنی پەنابەرانی عێراقی لە تورکیا گوتیشی، دەیانەوێت بزانن عێراقییان تێدایە یاخود نا؛ باسی لەوەش کرد کە "لە تورکیا و وڵاتانی دیکە ناسنامەکانیش ئاشکرا بکەن ناڵێن کوردن، بەڵکو دەڵێن عێراقین".  هاوکات، ئاری جەلال سەرۆکی دەزگای لووتکە بۆ کاروباری ئاوارە و پەنابەران بە تۆڕی میدیایی رووداوی راگەیاند، لە رێگەی نوێنەرەکانیانەوە لەسەر هێڵن بۆ زانینی ناسنامەی کۆچبەران و لەگەڵ دەستکەوتنی زانیاریی پشتڕاستکراوەدا رای گشتیی لێ ئاگاداردەکەنەوە.  ساڵی رابردوو لە رێگەی کۆچی نایاساییدا، دەیان هاونیشتمانیی کۆچبەر گیانیان لەدەستدا یاخود بێسەروشوێن بوون.