رۆژی پێنجشەممە ٠٣ - ٠٢ - ٢٠٢٢ له كۆنگره‌ی رۆژنامه‌وانیی هاوبه‌شدا له‌گه‌ڵ ڤۆلۆدیمیر زێلێنسكی سه‌رۆكی ئۆكراینا، ره‌جه‌ب ته‌یب ئه‌ردۆغان رایگەیاند زۆر خۆشحاڵه دوای دوو ساڵ جارێکی دیکە سەردانی ئۆكراینا دەکات کە بە هاوبەشی ستراتیژی وڵاته‌كه‌ی ناوی برد.  ئه‌ردۆغان له‌باره‌ی هه‌ڵوێستی توركیا سه‌باره‌ت به یه‌كپارچه‌یی خاكی ئۆكراینا رایگه‌یاند: "ده‌مه‌وێت ئه‌وه دووپات بكه‌مه‌وه كه به‌رده‌وام ده‌بین له پشتیوانیكردن له سه‌روه‌ری و یه‌كپارچه‌یی خاكی ئۆكراینا به كریمیا - شه‌وه".  له‌باره‌ی گرژییه‌كانی نێوان رووسیا - ئۆكرایناش رایگه‌یاند: "توركیا ئاماده‌یه بۆ ئه‌نجامدانی ئه‌و كاره‌ی بكه‌وێته سه‌ر شانی له‌پێناو كۆتاییهێنان به قه‌یرانی نێوان دراوسێكانی له ده‌ریای ره‌شه‌وه، كه دوو وڵاتی دۆستین".  ئەردۆغان گوتیشی: "جه‌ختم له‌وه كرده‌وه كه به خۆشحاڵییه‌وه ده‌توانین میوانداریی لووتكه‌یه‌ك له‌سه‌ر ئاستی سه‌رۆكه‌كان یان كۆبوونه‌وه له‌سه‌ر ئاستی ته‌كنیكی، بكه‌ین".  سەردانەکەی ئەردۆغان بۆ ئۆکراینا لە کاتێکدابوو، کە ئۆکراینا بە قۆناخێکی هەستیاردا تێدەپەڕێت، ئەویش بەهۆی کۆکردنەوەی هێزێکی زۆر لەلایەن رووسیا لەسەر سنوورەکانی، کە ئەمریکا و رۆژئاوا پێیانوایە ئامانجی رووسیا لەو کارە داگیرکردنی ئۆکراینایە، بەڵام رووسیا رەتیدەکاتەوە ئەو نیازەی هەبێت.  تورکیا و ئۆکراینا ھەشت رێککەوتننامەیان واژۆ کرد  دوای کۆبوونەوەی دوو قۆڵی نێوان رەجەب تەیب ئەردۆغان و ڤۆلۆدیمیر زێلێنسكی و کۆبوونەوەی نێوان شاندی ھەردوو وڵات لە کۆشکی مارینسکی، واژۆ لەسەر چەند رێکەوتنێکی جۆراوجۆر لە نێوان کۆماری تورکیا و حکومەتی ئۆکراینادا کرا.  رێکەوتنی بازرگانی ئازاد، رێکەوتنی هاوئاهەنگی لە بواری سیاسەتی گەنجان، یاداشتنامەی لێکتێگەیشتنی هاوئاهەنگی تەکنیکی لە نێوان وەزارەتی دارایی و گەنجینەی تورکیا و دامەزراوەی باجی ئۆکراینا و یاداشتنامەی لێکتێگەیشتن سەبارەت بە دۆكیومێنتكردن و کێشەکانی کوالیتی، لەو رێککەوتنانە بوون کە واژۆ کران.  ھەروەھا واژۆ لەسەر رێکەوتنی هاوئاهەنگی لە نێوان یەکە جێبەجێکارەکانی ئەو یاسایەی کە لە ٤ی کانوونی یەکەمی ٢٠٠٩ لە کیێڤ واژۆکرا، چوارچێوەی رێکكەوتنێک سەبارەت بە هاوئاهەنگی لە بواری تەکنەلۆژیای باڵا و پیشەسازیی ئاسمانی / بۆشایی ئاسمان و پلانی ناساندنی دوولایەنەی پرۆگرامەکانی پرۆتۆکۆڵ و ئابووری کرا.  بەگوێرەی پەیمانگەی رۆژهەڵاتی نێوەڕاست، کە پێگەی سەرەکیی لە واشنتن دی سیی پایەتەختی ئەمریکایە، ساڵی ٢٠٢١ تورکیا گەورەترین وەبەرهێنەری بیانی بووە لە ئۆکراینا بە جۆرێک، کە کۆی گشتیی وەبەرهێنانی تورکیا لە ئۆکراینا بایی ٤.٥ ملیار دۆلار بووە.  سه‌رۆکكۆماری توركیا له‌باره‌ی ئه‌و رێككه‌وتننامانه‌ی كه له‌گه‌ڵ ئۆكراینا واژۆیان كردووه، گوتی: "كۆبوونه‌وه‌كان و رێككه‌وتننامه‌كان كه ئه‌مڕۆ واژۆمان كردووه، هه‌ریه‌كی سیمبولی ئیراده‌ی ئه‌وه‌ن كه هاوبه‌شی ستراتیژیمان ده‌به‌ینه ئاستی بەرزتر".  جه‌ختی له‌وه‌ش كرده‌وه، له كۆبوونه‌وه‌كاندا تاوتوێی ئه‌و هه‌نگاوانه‌یان كردووه كه ده‌كرێت بهاوێژرێن بۆ ئه‌وه‌ی قه‌باره‌ی بازرگانیی نێوان توركیا و ئۆكراینا ساڵانە بگاتە ١٠ ملیار دۆلار.