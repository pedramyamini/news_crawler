بەگوێرەی راپۆرتەکە، زۆربەی ئەوانەی لەسەر ' بیروباوەڕی سیاسی ' دەستگیرکراون، لە زینداندا رووبەڕووی ئەشکەنجەدان بوونەتەوە، لەوانەش رووتکردنەوە. هەروەها لە کاتی دادگاییکردنیان رێگە بە چالاکڤان و رۆژنامەڤانان نادرێت ئامادەی دانیشتنی دادگا بن.  راپۆرتەکەی وەزارەتی دەرەوەی ئەمریکا، لە شەڕی نێوان پارتی کرێکارانی کوردستان و سوپای تورکیا، هەردوولا دەست لە کەسانی سڤیل ناپارێزن و بەو هۆیەشەوە بە هەزاران سڤیل کوژراون.: پوختەی راپۆرتەکەی وەزارەتی دەرەوەی ئەمریکا   تورکیا کۆمارێکی دەستووریە، کە پێکدێت لە سیستەمێکی جێبەجێکاری سەرۆکایەتی و پەڕلەمانێکی ٦٠٠ ئەندامی. لە هەڵبژاردنەکانی پەڕلەمان و سەرۆکایەتی ساڵی ٢٠١٨ی ئەو وڵاتەدا، لێکۆڵەرانی رێکخراوی ئاسایش و هاوئاهەنگی ئەوروپا (OSCE) نیگەرانی خۆیان سەبارەت بە رێگریکردن لە میدیاکان لە کاتی بەڕێوەچوونی بانگەشەکانی هەڵبژاردن و چۆنێتی بەڕێوە چوونیان خستەڕوو؛ لەو بانگەشانەدا کاندیدێکی سەرۆککۆماری لایەنێکی ئۆپۆزیسیۆن دەستگیرکرا و ئەمەش وایکرد بەربژێرەکانی ئۆپۆزیسیۆن نەوێرن ئازادانە و یەکسانانە بانگەشە بۆ خۆیان بکەن.  پۆلیسی نیشتمانی و جەندرمە لە ژێر دەسەڵاتی وەزارەتی ناوخۆدا کار دەکەن و بەرپرسن لە پاراستنی ئارامی و ئاسایشی ناوچەی شارنشین، گوندنشین و سنوورەکان، بەڵام ب شێوەیەکی گشتی سوپا دەسەڵاتی بەسەر سنوورەکاندا هەیە. بەرپرسانی مرۆیی دەسەڵاتی تەواویان بەسەر بەرپرسانی جێبەجێکاری یاسادا هەیە، بەڵام چۆنێتی کارکردن بۆ بنکۆڵکردن و سزادانی سەرپێچیکاران و گەندەڵکاران هێشتا کەموکورتی تێدایە.  هاوپێچ لەگەڵ دەرکردنی بڕیارێک لە دژی تیرۆر لە ساڵی ٢٠١٨، حکومەت دەستیکرد بە قۆرخکردنی مافە سەرەتاییەکانی هاووڵاتیان. لە دوای هەوڵی کودەتاکەی ساڵی ٢٠١٦، بەرپرسان دەیان هەزار کارمەند و ئیشکەری حکومەتیان دوورخستووەتەوە؛ لەوانەش ٦٠ هەزار پۆلیس و سەرباز، ٤ هەزار دادوەر و لێکۆڵەر، دەستگیرکردن و زیندانیکردنی ٩٥ هەزار هاووڵاتی و داخستنی ١٥٠٠ رێکخراوی ناحکومی بە تۆمەتی هەبوونی پەیوەندی لەگەڵ رێکخراوە تیرۆرستیەکان، بە تایبەت لەگەڵ "فەتحوڵڵا گولەن" کە حکومەت بە داڕشتن و پلان بۆ دانانی هەوڵی کودەتاکە تۆمەتباری دەکات و لە ژێر ناوی "رێکخراوی تیرۆرستی فەتحوڵڵا" دەیانناسێنێت.  راپۆرت سەبارەت بە چەندین کێشەی مافەکانی مرۆڤ بەرزکراونەتەوە کە پێکهاتوون لە: کوشتنی لە ناکاو، مردنی گوماناوی هاووڵاتیان لە زیندان، دیارنەمانی هاووڵاتی، ئەشکەنجەدان، دەستگیرکردنی بێهۆکار و دەستگیرکردنی دەیان هەزار کەس لە ناویاندا سیاسەتمەدارانی ئۆپۆزیسیۆن، ئەندامانی پێشووی پەڕلەمان، دادوەر، رۆژنامەنووس، چالاکڤانی مافەکانی مرۆڤ و کارمەندانی سەر بە ئەرکی ئەمریکا بە هۆکاری هەبوونی پەیوەندی لەگەڵ گرووپە "تیرۆرستیەکان". چەندین زیندانی سیاسی کە لە ناویاندا بەرپرسی هەڵبژێردراویان تێدایە. رفاندن و گەڕاندنەوەی ئەندامەکانی  گولەن کە بە هۆکاری سیاسی لە دەرەوەی تورکیا بوون، هاوکات بەربەستی گەورە هەیە لەبەردەم سەربەخۆبوونی دادوەرەکان.  یەکێکی دیکە لە کێشەکان پاڵپشتیکردنی هێزە تووندوتیژەکانی سووریا و چەکدارکردنی منداڵە لەو وڵاتە لەلایەن توورکیاوە. چەندین بەربەست لەبەردەم ئازادی رادەربڕیندا دروستکراون لە رێگەی هەڕەشەی تووندوتیژ یان بەکارهێنانی تووندوتیژی بەرامبەر رۆژنامەنووسان، داخستنی ناوەندە میدیاییەکان، تۆمەتبارکردن و دەستگیرکردنی رۆژنامەنووسان بێهۆکار یان بە هۆکاری رەخنەگرتن لە سیاسەت و بەرپرسانی حکومەت. سانسۆر خستنە سەر بڵاوکراوەکان، داخستنی شوێن، سزای ناڕەوا بۆ تاوان، بەربەستی زۆر توند لەبەردەم ئازادی کۆدەنگی و دامەزراوە و جوڵانەوەکان، دەرکردنی یاسای زۆر تووند و قورس لەسەر رێکخراوە ناحکومییەکان. هەندێکی دیکە لەو تاوانانە بریتین لە تووندوتیژی دژی پەنابەران، تووندوتیژی زۆر قورس بەرامبەر رێکخراوە نێوخۆییەکانی مافی مرۆڤ، تووندوتیژی پەیوەست بە رەگەز، چەندین تاوان بەرامبەر نەتەوە و دین و رەگەزە کەمینەکان، چەندین تاوان لە دژی هاوڕەگەزخوازەکان.  حکومەت رێکاری پێویستی بۆ لێپێچینەوە و دەستگیرکردن و سزادانی ئەو ئەندامانەی هێزە سەربازیەکان و بەرپرسانی دیکە نەگرتووەتەبەر، کە تۆمەتی پێشێلکردنی مافەکانی مرۆڤیان لەسەرە و چاوپۆشییان لێدەکرێت. حکومەت زۆر بە سنوورداری لێکۆڵینەوە لە گەندەڵی بەرپرسە باڵاکانی وڵاتەکە دەکات.  پێکدادانەکان لە نێوان هێزەکانی ئاسایش و پارتی کرێکارانی کوردستان - پەکەکە بەردەوامە و لە ئەنجامدا برینداربوون و مردنی هاووڵاتیان و هێزەکانی ئاسایش و ئەندامانی ئەو پارتەی لێکەوتووەتەوە. حکومەت هیچ زانیارییەکی بڵاونەکردووەتەوە لەسەر هەوڵەکان بۆ لێکۆڵینەوە لە مردنی هاووڵاتی مەدەنی بە هۆکاری ئەو پێکدادانە.  مردنی بێهۆکار و کوشتنی خەڵک بە هۆکاری نایاسایی و سیاسی  هەرچەندە مردنی هاووڵاتیان کەمتربووەتەوە لە ساڵانی رابردوودا، بەڵام چەندین دەنگۆی باوەڕپێکراو هەبوون کە حکومەت لە کوژرانی هاووڵاتییان تێوەگلاوە لە سەروبەندی پێکدادانەکانی لەگەڵ پارتی کرێکارانی کوردستان - پەکەکە لە باشووری رۆژاوای تورکیا. پەکەکە بەردەوام هەوڵیداوە هاووڵاتی مەدەنی بە ئامانج بکات و حکومەت هەوڵیداوە رێگری لەو هێرشانە بکات. دادگا دەزگای نیشتمانی یەکسانی و مافی مرۆڤ، نووسینگەی لێکۆڵەران، دادگای تاوان و کۆمیسیۆنی مافەکانی مرۆڤی لە پەرلەمان راسپاردووە، کە لێکۆڵینەوە لە راپۆرتەکانی کوشتن، ئەشکەنجەدان، مامەڵەی نادروست، بەکارهێنانی زیاد لە پێویستی هێز و سەرپێچیەکانی دیکە بکەن. لەنێو هەموو ئەوانەشدا، تەنیا دادگای مەدەنی هەوڵدەدات رێگر بێت لە چاوپۆشیکردن لە تاوانبارەکان.  بەگوێرەی گرووپی قەیرانی نێودەوڵەتی، لە ١ی کانوونی دووەمی ٢٠٢١ تاوەکو ١٥ی تشرینی دووەم، ٢٥ هاووڵاتی سڤیل، ٥١ کارمەندی هێزەکانی ئاسایش و ٢٦٦ ئەندامی پەکەکە کوژراون لەو ناوچانەی کە پێکدادانی پەکەکە و حکومەتیان تێدا روودەدەن. رێکخراوەکانی مافی مرۆڤ باس لەوە دەکەن حکومەت گرنگی بە پاراستنی هاووڵاتیان نەداوە لە پێکدادانەکانیان لەگەڵ پەکەکە.  پەکەکە بەردەوام هێرشی کردووەتە سەر هێزە ئەمنیەکان و مردنی هاووڵاتی سیڤیلی لێکەوتووەتەوە. سەرنجی پەکەکە بەشێوەیەکی گشتی لەسەر ناوچەکانی باشووری رۆژئاوای ئەو وڵاتەیە. لە مانگی تشرینی یەکەم، وەزارەتی وزە و سەرچاوە سرووشتیەکان کوژرانی دوو کارمەندی کارەبا بڵاوکردەوە لە پارێزگای بینگۆڵ، لە کاتی تەقاندنەوەی بۆمبێک بە ئۆتۆمبێلەکەیاندا لەلایەن پەکەکەوە.  راپۆرتی باوەڕپێکراو هەیە کە ئۆپەراسیۆنەکانی حکومەت لە دەرەوەی سنوورەکانی خۆی بووەتە هۆکاری مردنی هاووڵاتی سڤیل. لە مانگی ئابدا، میدیاکان هەواڵی مردنی چوار ستافی پزیشکیان لە هێرشێکی ئاسمانی تورکیادا لە ناوچەی شنگال لە عێراق بڵاوکردەوە؛ هاوکات لەگەڵ مردنی چەند ئەندامێکی حەشدی شەعبی و پەکەکە لەو هێرشە ئاسمانییەدا.  بە گوێرەی ئاماری رێکخراوی باران تورسون، کە رێکخراوێکە کارەکانی تایبەتن بە کۆکردنەوەی ئاماری تووندوتیژییەکانی پۆلیس، لە ساڵی ٢٠٠٧ بۆ ٢٠٢٠ پۆلیسی تورکیا ٤٠٤ هاووڵاتی سیڤیلیان کوشتووە بەهۆکاری گوێڕایەڵ نەبوون لەو کاتەدا کە پۆلیس پێیگوتوون "بوەستە" و لەو ژمارەیەش ٩٢ کەسیان منداڵ بوون. بەگوێرەی ئەو راپۆرتە پۆلیس لە ٢٠٢٠ شەش هاووڵاتی کوشتووە. لە مانگی تەمموز، گومانلێکراوێک بە ناوی بیرۆڵ یڵدرم لە بارودۆخێکی گوماناویدا کاتێک لە لایەن پۆلیسەوە دەستگیکررابوو لە ناوچەی ئیسەنیورت لە ئیستەنبوڵ مرد. دوابەدوای ئەو رووداوە، بەرپرسان ١٢ پۆلیسیان دەستگیرکرد بە تۆمەتی ئەوەی لە ژێر ئەشکەنجە و لێداندا یڵدرمیان کوشتووە. ئەو کەیسەی لە دژی ئەو ئەفسەرانە بوو، تەنیا ساڵێک بەردەوام بوو. بەگوێرەی یاسای رێکخراوی هەواڵگری نیشتمانی، ئەفسەرانی پۆلیس لە تورکیا پارێزبەندییان هەیە لە لێپێچینەوە، چونکە ئەوان ئەفسەری ئەمنیین و شەڕی تیرۆر دەکەن. ئەمە وایکرد لێکۆڵەرانی تایبەت بەو جۆرە بابەتانە نەتوانن زیاتر بنکۆڵکاری لە کەیسی کوشتنی گوماناوی و ئەشکەنجە و پێشێلکارییەکان بکەن؛ هۆکارێکی دیکەش ئەوە بوو لە دەستپێکی هەر لێکۆڵینەوەیەک وا پێویست بوو لە بەرپرسانی سەربازی و مەدەنییەوە داوای رێگەپێدان بکەن بۆ بەردەوامیدان بە لێکۆڵینەوەکانیان.  رێکخراوە نێوخۆیی و نێودەوڵەتییەکانی مافی مرۆڤ لە راپۆرتەکانیاندا نموونەی دیارنەمانی خەڵکیان بڵاوکردووەتەوە کە بە هۆکاری سیاسی دیارنەماون.  لە مانگی شووباتدا، رێکخراوەکانی مافی مرۆڤ دیارنەمانی حوسێن گەلیپ کوچوگۆزیگیتیان بڵاوکردەوە کە راوێژکاری یاسایی نووسینگەی سەرۆک وەزیران بوو و لە دوای هەوڵی کودەتاکەی ٢٠١٦ لە کارەکەی دوورخرابووەوە. کۆتا جار کە حوسێن گەلیپ پەیوەندی بە خانەوادەکەیەوە کردبوو لە کانوونی یەکەمی ٢٠٢٠ بوو؛ خانەوادەکەی پێیانوایە رفێندراوە. بەرپرسانی ئەو وڵاتە سەرەتا ئەو دەنگۆیانەیان رەتدەکردەوە کە حوسێن لە لای ئەوان دەستبەسەر بێت، بەڵام لە ئابی ٢٠٢١ دا کچی حوسێن گەلیپ لە تۆڕەکۆمەڵایەتییەکان بڵاویکردەوە کە تەلەفۆنێکی لە لایەن باوکییەوە بۆ هاتووە و پێیگوتووە لە بەندینخانەی سینجان لە ئەنقەرە دەستبەسەرکراوە.  رێکخراوەکانی مافی مرۆڤ داوایان لە بەرپرسانی ئەو وڵاتە کرد کە لێکۆڵینەوە لە دیارنەمانی یوسف بیلگێ تونک بکەن کە یەکێک بوو لەو حەوت کەسەی لەلایەن حکومەتەوە ونکرابوو لە ٢٠١٩. شەش لەو گیراوانە لەلایەن پۆلیسەوە دەستگیرکرابوون بە تۆمەتی تیرۆر، بەڵام چارەنووسی یوسف بە نەزانراوی مایەوە. حکومەت رەتیکردەوە کە زانیاری لەبارەی ئەو بابەتەوە بدات تاوەکو بتوانرێت هەوڵی لێکۆڵینەوە لەو جۆرە کردەوانە بدرێت.  ئەشکەنجەدان، مامەڵەی تووندوتیژ و سزای نادروست.  دەستوور و یاسا ئەشکەنجەدان، مامەڵەی تووندوتیژ و سزا نادروستەکان قەدەخە دەکەن، بەڵام رێکخراوە نێوخۆیی و نێودەوڵەتییەکان باس لەوە دەکەن ئەفسەری پۆلیس، بەرپرسی بەندیخانەکان و یەکەکانی هەواڵگری و سەربازی ئەو جۆرە کردەوانە ئەنجامدەدەن.  رێکخراوە نێوخۆییەکانی مافی مرۆڤ، دامەزراوەی پارێزەران، کەسایەتیی سیاسی ئۆپۆزیسیۆن، رێکخراوە نێودەوڵەتییەکانی مافی مرۆڤ و ئەوانی دیکە باس لەوە دەکەن، ژمارەیەک ئەفسەری حکومەت لە هەڕەشەکردن، مامەڵەی نادروست و ئەشکەنجەی زیادەڕەوی زیندانییەکان تێوەگلاون. رێکخراوەکانی مافی مرۆڤ ئەوەیان خستووەتەڕوو، ئەو کەسانەی کە گومانیان لێدەکرێت پەیوەندیان بە پەکەکە و جوڵانەوەی گولەن هەبێت، زیاتر رووبەڕووی مامەڵەی نادروست، ئەشکەنجە و سووکایەتی دەبنەوە.  راپۆرتەکانی رێکخراوەکانی مافی مرۆڤ، ئاماژە بەوە دەکەن کە پۆلیس زیندانییەکان لە دەرەوەی بنکەکانی پۆلیس ئەشکەنجە دەدات و سووکایەتییان پێدەکات و ئەم جۆرە مامەڵە کردنانەی پۆلیس زیاتر لە ناوچەکانی باشووری رۆژهەڵات بەربڵاوە. ژمارەیەک رێکخراوی ناحکومی کە لە نێویاندا دامەزراوەی مافەکانی مرۆڤ لە تورکیا (HRFT) هەیە، لە مانگی تەمموزدا بە میدیاکانیان راگەیاندووە، "تووندوتیژییەکانی پۆلیس بوونەتە بەشێک لە ژیانی رۆژانەی هاووڵاتیان" و ئەوەشیان خستەڕوو کە ئەو جۆرە تووندوتیژیانە لە خۆپێشاندانە هێمنانەکانیشدا بەکاردەهێنرێت.  رێکخراوی (HRFT) ئاماژەی بەوە کردووە، لە ١١ مانگی ٢٠٢١ دا ٥٣١ هاووڵاتی داوایان بەرزکردووەتەوە لەبارەی ئەشکەنجەدانیان لە لایەن پۆلیسەوە کاتێک کە دەستبەسەر بوون. لە هەمان ئەو ماوەیەدا، رێکخراوی مافەکانی مرۆڤ لە تورکیا (HRA) دەڵێت ٤١٥ هاووڵاتی داوایان بۆ رێکخراوە ناحکومییەکە بەرزکردووەتەوە کە ئەشکەنجەدراون و سووکایەتیان پێکراوە. رێکخراوەکە باس لەوە دەکات، ئەوانەی رووبەڕووی ئەو تاوانانە بوونەتەوە ترساون لەوەی داوا بۆ دادگا بەرزبکەنەوە، چونکە دەترسن لە لایەن پۆلیسەوە تۆڵەیان لێبکرێتەوە.  لە سەرەتای مانگی کانوونی دووەم، پۆلیس بڵاوەی بە خۆپێشاندانەکانی زانکۆی بۆگازیجی لە ئیستەنبووڵ کرد کە لە دژی دیدارەکەی سەرۆک ئەردۆغان لەگەڵ مەلیح بوڵوو بەڕێوەچوو؛ گازی فرمێسکڕێژ و ئاو لە بڵاوەپێکردنی خۆپێشاندەراندا بەکارهات. پۆلیس ٤٥ خوێندکاری لەو خۆپێشاندانانە دەستگیرکرد. رێکخراوی چاودێری مافەکانی مرۆڤ دەڵێت خوێندکارە دەستبەسەرکراوەکان، لەلایەن پۆلیسەوە سووکایەتیان پێکراوە و ئەشکەنجە دراون.  بەگوێرەی گوتەی خوێندکارەکان پۆلیس لە کاتی دەستگیرکردنیاندا لێیداون. لانیکەم هەشت لە خوێندکارەکان بە مەبەستی پشکنین بە زۆر رووتکراونەتەوە و دووان لە خوێندکارەکان کە هاوڕەگەزخواز بوون، لە لایەن پۆلیسەکانەوە هەڕەشەی ئەوەیان لێکراوە دەستدرێژیی سێکسیان بکەنە سەر. لە هەمانکاتدا سووکایەتییان پێکردوون لەسەر هەڵبژاردنی رەگەزەکەیان. رێکخراوەکە دەڵێت لە دوای پشکنینی ئەو خوێندکارانە لە نەخۆشخانەیەکی تایبەت بە پشکنینی جەستە، دەرکەوتووە لانیکەم ١٥ کەسیان ئەشکەنجەدراون.  خۆپێشاندانەکان لە تورکیا لە تەواوی ساڵەکەدا بەردەوام بوون، بە تایبەتی لە ئیستەنبووڵ. چاودێری مافەکانی مرۆڤ ژمارەی ئەو خۆپێشاندەرانەی لە لایەن پۆلیسەوە دەستگیرکراون لە مانگی کانوونی دووەم تاوەکو کۆتایی ساڵەکە، بە ٧٠٠ کەس مەزەندە دەکات لە ٣٨ شاری جیاوازدا. رێکخراوەکانی مافی مرۆڤ رایدەگەیێنن، پۆلیس بەردەوام هێزی لە دەستگیرکردنی خۆپێشاندەران بەکارهێناوە و برینداری کردوون. بۆ نموونە، لە مانگی شووباتدا، چاودێری مافی مرۆڤ باسی لەوە کردووە، خۆپێشاندەران لە کاتی گرتندا لە لایەن پۆلیسەوە لێیاندراوە، ئەمە لە کاتێکدا کە هەوڵی رێگریکردن یاخود راکردنیشیان نەداوە.  حکومەت فەرمانی کردووە هیچ نەرمییەک بەکارنەهێنرێت لە ئەشکەنجەدان و ئەو یاسایەشی لابردووە کە یارمەتی سنووردارکردنی ئەشکەنجەدان دەدات. چاودێری مافی مرۆڤی جیهانی لە راپۆرتی ساڵی ٢٠٢١ ـیدا رایگەیاندووە: "بەرزبوونەوەی ژمارەی کەیسەکانی ئەشکەنجەدان، سووکایەتی، مامەڵەی نامرۆڤانە و قێزەونانە یاخود سووکایەکانی پۆلیس بە زیندانییەکان لە چوار ساڵی رابردوودا وایکردووە تورکیا بگەڕێتەوە سەر رێڕەوی حکومڕانی پێشووی. ئەوانەی ئەشکەنجە دەدرێن بریتین لە زیندانیانی سیاسی یاخود ئەوانەی تاوانیان ئەنجامداوە. بەڵام وەکو پێویست رێگا نەدراوە لێکۆڵەران لێکۆڵینەوە لە کەیسی ئەشکەنجەدان بکەن. هاوکات چاوپۆشییەکی زۆر هەیە بۆ ئەفسەرانی پۆلیس و ئاسایش".  بە گوێرەی ئاماری وەزارەتی داد، لە ساڵی ٢٠٢٠ حکومەت ٢,١٩٩ لێکۆڵینەوەی تایبەت بە کەیسی ئەشکەنجەدان دەستپێکردووە و لەو ژمارەیە ٩١٧ دانەیان بێ تاوانی ئەفسەرەکانیان دەرخستووە و ٨١٧ دانەیان بە کەیسی تاوان بەسەر ئەفسەرەکاندا شکاونەتەوە و ٤٦٦ دانە لەو کەیسانەش بڕیاری دیکەیان لە بارەوە دراوە. حکومەت لە ساڵی ٢٠٢١ دا هیچ ئامارێکی لەسەر بەدواداچوونی کەیسی ئەشکەنجەدان بڵاونەکردووەتەوە.  رێکخراوە ناحکومییەکان و سیاسەتمەدارانی ئۆپۆزیسیۆن بڵاویانکردووەتەوە. بەرپرسانی بەندینخانە، زیندانییەکان و سەردانکەرانیشیان بە زەبری هێز رووتکردووەتەوە بۆ پشکنین، بە تایبەت لەو کاتانەدا کە زیندانییەکە لەسەر کەیسی تیرۆر گیرابێت. دەزگای مافی مرۆڤ ١٧٤ کەیسی رووتکردنەوەیان تۆمارکردووە. لە راپۆرتی تەمووزدا، لقی باتمانی دامەزراوەی مافی مرۆڤ HRA باسی لەوە کردووە، زیندانییەکان لەکاتی گواستنەوەیاندا بە زەبری هێز رووتکراونەتەوە بۆ پشکنین.  لە مانگی شووباتدا، خانەوادەی دیلێک هاتیبۆگڵوی سەرۆکی شارەوانیی هەکاری کە سەر بە پارتی "هەدەپە"یە، باسیان لەوە کردووە کە دیلێک ئەشکەنجە دراوە، چونکە رازی نەبووە خۆی بۆ پشکنین رووت بکاتەوە. میدیاکان رایانگەیاندووە، دیلێک لە دانیشتنێکی دادگا لە هەمان مانگدا بینراوە و چواردەوری یەک لە چاوەکانی رەشبووەتەوە و شوێنەواری لێدانی پێوە دیار بووە. لە ساڵی ٢٠١٦، دادگا بە تۆمەتی تیرۆر سزای ١٦ ساڵ و سێ مانگ زیندانی بەسەر دیلێکدا سەپاند.  هەندێک لە سەربازانی زۆرەملێ بە زەبری هێز سەرکێشی زۆر قورس و ئەشکەنجەیان دراوە، کە وایکردووە ببێتە هۆی گیان لەدەستدانیان یان خۆکوشتن. رێکخراوەکانی مافی مرۆڤ چەندین کەیسی مردنی گوماناوییان باس کردووە؛ ئەو بارودۆخانە زیاتر بەسەر کوردەکان و کوردانی عەلەوی دێن. حکومەت بەهیچ شێوەیەک رێکاری نەگرتووەتە بەر کە باس لەو کەیسانە بکات و ئاماریان لەبارەوە بڵاوبکاتەوە. دەزگاکانی مافی مرۆڤ لە تورکیا باس لەوە دەکەن، ١٣ لەو مردنانە بەهۆی ئەنجامدانی خزمەتی سەربازی زۆرەملێوە بووە یاخود بەهۆی رووداوی گوماناویەوە کە لە ١١ مانگی یەکەمی ساڵەکەدا روویانداوە.  لە بەندینخانەکانی تورکیادا، ژمارەی زیندانییەکان زیاترن لە توانای داڵدەدانی ژمارەی زیندانیەکان؛ بە گوێرەی ئاماری وەزارەتی دادی تورکیا، هەتاوەکو مانگی ئاداری ٢٠٢١، ٣٧٤ بەندینخانە لەو وڵاتەدا هەبوون، کە توانای داڵدەدانی ٢٥٠ هەزار و ٧٥٦ کەسیان هەبووە، بەڵام ٢٨٣ هەزار و ٤٨١ کەسییان تێدابووە لە هەمان مانگدا. حکومەت هیچ ئامارێکی لەبارەی مردنی زیندانیەکان بەهۆی ئەشکەنجەدانەوە لە لایەن ستافی بەندینخانەکانەوە بڵاونەکردووەتەوە، لە مانگی شووباتدا وەزارەتی داد رایگەیاند، لە سەرەتای دەستپێکردنی پەتای کۆرۆناوە هەتا ئەو کاتە ٥٠ لە زیندانییەکان مردوون. لە کانوونی یەکەمدا، دەزگای مافی مرۆڤی HRA بڵاویکردەوە کە ٢٨ زیندانی بەهۆی تووندوتیژی، نەخۆشی و هۆکارەکانی دیکەوە مردوون.   ژمارەیەک راپۆرت لە لایەن رێکخراوی مافەکانی مرۆڤەوە بڵاوکراونەتەوە باس لەوە دەکەن، هەندێک لە دکتۆرەکان ئامادەنین هۆکاری مردنی هەندێک لە زیندانییەکان بڵاوبکەنەوە، چونکە لە تۆڵەسەندنەوەی ئەفسەرانی پۆلیس دەترسن.  بەگوێرەی یاسا، دەستگیرکردن و زیندانیکردنی هاووڵاتییان بەشێوەیەکی هەڕەمەکی قەدەخەیە، بەڵام چەندین راپۆرت ئاماژە بەوە دەکەن، کە حکومەت ملکەچی ئەو یاسایانە نەبووە. رێکخراوەکانی مافی مرۆڤ باسیان لەوە کردووە، لە دوای هەوڵی کودەتاکەی ساڵی ٢٠١٦ حکومەت سەدان هەزار هاووڵاتی دەستگیرکردووە بە تۆمەتی گوماناوی لەسەر هەبوونی پەیوەندی بە گولەن و پەکەکە، بەبێ هەبوونی هیچ بەڵگەیەک بۆ سەلماندنی ئەو تۆمەتانە. رێکخراوە نێودەوڵەتی و نێوخۆییەکانی مافی مرۆڤ رەخنەی ئەوە لە دادوەرەکان دەگرن، کە ئەو سزایانەی بەسەر دەستگیرکراوەکاندا سەپاندوویانە رەوا نەبوون و رێگەیان پێنەداون تۆمەتەکان رەتبکەنەوە.  لە پێنجەم ساڵیادی هەوڵی کودەتاکەی ٢٠١٦، وەزارەتی ناوخۆ رایگەیاندووە، ٣١٢ هەزار و ١٢١ گومانلێکراویان دەستگیرکردووە؛ لەو ژمارەیەش ٩٩ هەزار و ١٢٣ کەسیان زیندانی کردووە بەهۆکاری هەبوونی پەیوەندی بە بزووتنەوەی گولەن. تەنیا لە ماوەی نێوان، تەمموزی ٢٠٢٠ بۆ تەمموزی  ٢٠٢١، حکومەت ٢٩ هەزار و ٣١٣ گومانلێکراوی بە تۆمەتی هەبوونی پەیوەندی لەگەڵ بزووتنەوەی گولەن دەستگیرکردووە؛ لەو ژمارەیەش ٤ هەزار و ١٤٨ کەسیان زیندانی کراون.  یەکێکی دیکە لەو کێشانەی کە رووبەڕوی سیستەمی دادی تورکیا بووەتەوە، زۆری ماوەی نێوان دەستگیرکردن و دادگاییکردنی تۆمەتبارەکانە؛ بەگوێرەی گوتەی رێکخراوەکانی مافی مرۆڤ، حکومەت بە ئەنقەست ماوەی نێوان دەستگیرکردن و دادگاییکردنی زیندانییەکان درێژدەکاتەوە بۆ  دوو ساڵ یان سێ ساڵ و هەندێکجار ماوەکە پێنج ساڵ درێژدەکاتەوە. بەگوێرەی ئاماری مانگی ئایاری وەزارەتی داد، حکومەت ماوەی نێوان دەستگیرکردن و داگاییکردنی ٣٨ هەزار و ٣٤ تۆمەتباری درێژکردووەتەوە، کە ١٣ % ی تەواوی زیندانییەکانی ئەو وڵاتە پێکدەهێنن.  بەشێکی زۆر لە دادوەرانی تورکیا، کاریگەرییەکی قورسی حکومەتیان لە بڕیاردان لەبارەی چارەنووسی گیراوە سیاسییەکان لەسەرە. لە زۆربەی ئەو دادگاییانەدا کە تۆمەتبار لەسەر بابەتی سیاسی دەستبەسەرکراوە، دادوەران هاتنەژوورەوەی چالاکڤان و رۆژنامەنووسان قەدەخە دەکەن. بەگوێرەی ئامارێکی ئاژانسی هەواڵی رۆیتەرز، لانیکەم ٤٥ % ی دادوەرانی تورکیا کەمتر لە سێ ساڵ ئەزموونی کارکردنیان هەیە. بەپێی ئاماری راپرسییەکی کۆمپانیای  KONDA، ٦٤ % ی بەشداربووانی راپرسیەکە متمانەیان بە سیستەمی دادوەری تورکیا نەبووە و لەو رێژەیەش ٨٥ % ی هاووڵاتیانی بە رەگەز کورد متمانەیان بە سیستەمی دادوەری وڵاتەکە نییە.  ژمارەی زیندانیانی سیاسی لە تورکیا بە رێژەیەک زیادیکردووە لە ٢٠٢١، کە بووەتە جێگای پرسیار بۆ رێکخراوەکانی مافی مرۆڤ. بەگوێرەی ئاماری وەزارەتی ناوخۆی ئەو وڵاتە، ٣١٢ هەزار و ١٢١ کەس دەستگیرکراون بە تۆمەتی هەبوونی پەیوەندی لەگەڵ بزووتنەوەی گولەن و ٩٩ هەزار و ١٢٣ کەسیشیان زیندانیکراون. رێکخراوە ناحکومییەکان باس لەوە دەکەن، لانیکەم ٨ هەزار و ٥٠٠ کەس بە تۆمەتی هەبوونی پەیوەندی لەگەڵ پەکەکە دەستگیرکراون و زیندانیکراون.  رێکخراوەکانی مافی مرۆڤ ئەوەیان خستووەتەروو، زۆربەی ئەوانەی بە تۆمەتی تیرۆر دەستگیرکراون، هیچ پەیوەندیەکیان بەو تۆمەتانەوە نییە، بەڵکو حکومەت تەنیا بۆ کپکردنەوەی دەنگی ناڕەزایی و دەنگی لایەنەکانی ئۆپۆزیسیۆن بە تایبەتی (HDP) لە دژی حیزبی دەسەڵات (AKP) ئەو کارانە دەکەن.  لەگەڵ تەواوبوونی ساڵی ٢٠٢١، حەوت ئەندام پەڕلەمانی پێشووی هەدەپە و حەوت سەرۆکشارەوانیی ئەو پارتە لە زینداندا بوون. بەگوێرەی ئاماری هەدەپە لە ٢٠١٥ وە لانیکەم ٥ هەزار سیاسەتمەدار و ئەفسەر و ئەندامی هەدەپە بە تۆمەتی تیرۆر و گوتاری سیاسی دەستگیرکراون. لە ٢٠١٩ ەوە حکومەت لەنێو ٦٥ سەرۆکشارەوانیی هەدەپەدا،  ٤٨ یانی دوورخستووەتەوە و لەو ژمارەیەش ٣٩ یان زیندانیکراون بە تۆمەتی پاڵپشتیکردن و هەبوونی پەیوەندی لەگەڵ پەکەکە. حکومەت لە دوای دوورخستنەوەیان، بە ویستی خۆی بەرپرسی بۆ راپەراندنی ئەو ناوچانە دیاریکردووە.  لە دوای خۆپێشاندانەکانی کۆبانێ لە ساڵی ٢٠١٤، حکومەتی ئەنقەرە ١٠٨ بەرپرسی باڵای HDP و DBP زیندانیکردووە؛ سەڵاحەدین دەمیرتاش و فیگەن یوکسەکداغ دوو لەوانە بوون کە زیندانیکراون. حکومەت رێگا بە رێکخراوە مرۆییەکان نادات لە نزیکەوە ئەو زیندانیانە بببینن کە بە تۆمەتی هەبوونی پەیوەندی لەگەڵ گولەن و پەکەکە دەستگیرکراون.  هەندێک راپۆرتی باوەڕپێکراو باس لەوە دەکەن، بەرپرسانی بەندینخانەکان ژمارەیەک لە زیندانییەکانیان ئەشکەنجە داوە. لە راپۆرتەکاندا باس لەوە دەکرێت، ئەشکەنجەکان پێکهاتوون لە: هێشتنەوە لە ژووری تاکەکەسی بۆ ماوەیەکی درێژ،  رووتکردنەوە بۆ پشکنینی دەرچەیی لەش (لە رێگای دەرچەی کۆمەوە) کە پێویست نەبوون، سنووردارکردنی لە رادەبەدەر بۆ چوونە نێو گۆڕەپانی بەندینخانەکان، رێگریکردن لە چوونەژورەوەیان بۆ کتێبخانە و تەماشاکردنی تەلەفزیۆن، خزمەتگوزاری تەندروستی زۆر خراپ و چارەسەرنەکردنی زیندانیەکان لەو کاتانەی کە نەخۆش دەکەون.   رێکخراوەکانی مافی مرۆڤ هەروەها باس لەوە دەکەن، سەردانکەرانی ئەو زیندانیانەی کە بە تۆمەتی هەبوونی پەیوەندی لەگەڵ رێکخراوە "تیرۆرستییەکان" دەستگیرکراون رێگرییان لێدەکرێت کەسوکاریان لە زیندان ببینن؛ هەندێکیشیان بە زەبری هێز جل وبەرگەکانیان بە مەبەستی پشکنین پێ دادەنێن.  گەڕاندنەوەی هەڵاتووەکانی تورکیا  حکومەتی تورکیا هەوڵەکانی لەسەر ئاستی جیهان چڕکردووەتەوە بۆ دەستگیرکردنی ئەو کەسانەی کە گومانی ئەوەیان لێدەکرێت پەیوەندیان بە بزووتنەوەی گولەن هەبێت و لە دوای هەوڵی کودەتاکەی ساڵی ٢٠١٦، ئەو وڵاتەیان بەجێهێشتووە. چەندین راپۆرتی باوەڕپێکراو باس لەوە دەکەن، حکومەت گوشاری خستووەتە سەر ژمارەیەک وڵات بۆ گەڕانی فراوان بە شوێن کەسانی دیارکراودا.  بە قسەی ژمارەیەک رۆژنامەنووسی نەتەوە یەکگرتووەکان لە مانگی ئایاری ٢٠٢٠، حکومەتی تورکیا لەگەڵ چەندین وڵات لە پەیوەندیدا بووە بۆ گەڕاندنەوەی زیاتر لە ١٠٠ هاووڵاتی تورکی بۆ ئەو وڵاتە. رۆژنامەنووسانی نەتەوە یەکگرتووەکان باس لەوە دەکەن، ٤٠ هاووڵاتی تورکی لە ژێر گوشاردا دووچاری دیارنەمان بوونەتەوە. لە راپۆرتی مانگی شووباتدا، رێکخراوی مافی مرۆڤی ماڵی ئازادی، ٥٨ کەیسی تۆمارکردووە کە هاووڵاتیان لە ١٧ وڵاتی جیاوازەوە لە لایەن تورکیاوە بە زۆر گەڕێندراونەتەوە؛ رێکخراوەکە باس لەوەش دەکات کە دەکرێت کەیسی زیاتری لەو جۆرە هەبن، بەڵام تورکیا هیچ ئامارێکی لەو بارەیەوە بڵاونەکردووەتەوە. رێکخراوی ماڵی ئازادی دەڵێت، لە ساڵی ٢٠١٤ ەوە تورکیا لەسەر ئاستی جیهاندا زۆرترین هاووڵاتیی خۆی لە ژێر گوشاردا گەڕاندووەتەوە.  تورکیا لە چەند ساڵی رابردوودا هەوڵیداوە بە رێژەیەکی یەکجار زۆر پۆلیسی ئینتەرپۆل بەکاربێنێت بۆ دەستگیرکردنی کەسانی دیاریکراو لە دەرەوەی ئەو وڵاتە، بە تۆمەتی هەبوونی پەیوەندی لەگەڵ پەکەکە و بزووتنەوەی گولەن، لە کاتێکدا هیچ بەڵگەیەکی بۆ هەبوونی ئەو گومانانە نەبووە. رێکخراوی مافی مرۆڤی ماڵی ئازادی باس لەوە دەکات، لە ساڵی ٢٠١٤ ەوە تورکیا دەیان هەزار داواکاری بۆ پۆلیسی ئینتەرپۆل لە تەواوی جیهاندا بەرزکردووەتەوە بۆ دەستگیرکردن و گەڕاندنەوەی ئەو کەسانەی حکومەت گومانی "تیرۆر"یان لێدەکات.  چاودێریکردنی هۆیەکانی پەیوەندی  بەگوێرەی دەستووری تورکیا، هاووڵاتیان مافی خۆیانە "ژیانی تایبەتییان" پارێزراو بێت و زانیاریە تایبەتیەکانیان لە دەستی خۆیاندا بێت. بەڵام حکومەت و هێزە ئەمنییەکانی ئەو وڵاتە ملکەچی ئەو یاسایەنە نەبوون. هێزە ئەمنییەکان لە لایەن حکومەتەوە سەرپشککراون کە بۆ ماوەی ٤٨ کاژێر چاودێری پەیوەندیە تەلەفۆنییەکانی هاووڵاتیان بکەن بەبێ هەبوونی هیچ رێگەپێدانێک لە لایەن دادگاوە. رێکخراوەکانی مافی مرۆڤ تێبینی ئەوەیان کردووە، چاودێریکردنی پەیوەندییە تەلەفۆنییەکان لەلایەن هێزە ئەمنییەکانەوە لە ژێر کۆنترۆڵی دادگاکان دەرچووە و وایکردووە هاووڵاتیان هەست بە پارێزراوی تایبەتمەندیەکانیان نەکەن. ژمارەیەک هاووڵاتی ئەوەیان باس کردووە کە حکومەت گوێی لە تەلەفۆنەکانیان گرتووە و سەیری نامە و ئیمەیڵەکانی کردوون. بەڵگەی تەواوەتی لەسەر ئەوە هەیە کە حکومەت چاودێری خستووەتە سەر تۆڕەکانی تەلەفۆن بەبێ هەبوونی رێگەپێدانی یاسایی.  لە دوای کەوتنەوەی ئاگرە گەورەکەی تورکیا، وەزارەتی ناوخۆی ئەو وڵاتە رایگەیاندووە، حکومەت چاودێری خستووەتە سەر ٣ هەزار و ٢٤٦ پێگەی ئەلیکترۆنی بە مەبەستی دەستکەوتنی زانیاری. ئەمە لە کاتێکدایە، دەزگای مافەکانی مرۆڤ HRA باس لەوە دەکات، حکومەتی تورکیا چاودێری خستووەتە سەر ٩٨ هەزار و ٧١٤ پێگەی تایبەتی هاووڵاتیان لە تۆڕە کۆمەڵایەتییەکان؛ خاوەنی ١ هەزار و ١٧٥ پێگەی ئەلیکترۆنی دەستگیرکردووە و ٥٢ کەسیشی لەو ژمارەیە زیندانی کردووە.  پێشێلکارییەکانی پەیوەست بە جەنگ  هێزەکانی ئۆپۆزیسیۆنی سووریا کە لەلایەن تورکیاوە پاڵپشتیان دەکرێت، پێشێلکاری زۆریان بەرامبەر کورد، لەوانەش ئێزدییەکانی سووریا ئەنجامداوە و هەموو ئەو تاوانانە بە پێشێلکاری مافی مرۆڤ هەژمار دەکرێن. پێشێلکاریەکان بریتین لە: دەستگیرکردنی هەڕەمەکی (رەشبگیری)، ونکردنی هاووڵاتیان، ئەشکەنجە، تووندوتیژی سێکسی، دەرکردنی هاووڵاتیان لە ماڵەکانی خۆیان بە زەبری هێز، تاڵانکردن و قۆرخکردنی موڵکی تایبەت، گواستنەوەی دەستبەسەرکراوەکان بۆ تورکیا و بێڕێزیکردن بە ئاین.   گرووپی ئەحرار شەرقییە یەکێکە لەو گرووپانەی کە چەندین پێشێلکاری بەرامبەر مافەکانی مرۆڤ ئەنجامداوە. چەند سەرچاوەیەکی باوەڕپێکراو کوشتنی هارڤین خەڵەف لە ٢٠١٩ کە سیاسەتمەدارێکی کورد بوو، دەخەنە پاڵ ئەو گرووپە. هەمان گرووپ چەندین ئەندامی سەر بە داعشی بردووەتە ناو ریزەکانی خۆیەوە.  بەگوێرەی راپۆرتێکی ٣٤ رێکخراوی ناحکومی، ئەو پێشێلکاریانەی گرووپە ئۆپۆزیسیۆنەکانی سووریا ئەنجامی دەدەن بەرنامەداڕێژراوە و ئامانج لەو کردەوانە گۆڕینی دیمۆگرافیای ناوچە کوردییەکانی سووریایە لە رێگای راوەدوونان و ترساندنی دانیشتووانی ئەو ناوچانە.  بەگوێرەی گرووپی قەیرانی نێودەوڵەتی، لە ناوەڕاستی ٢٠١٥ ەوە بۆ تشرینی دووەمی ٢٠٢١، کۆی ٥٩٣ هاووڵاتی سیڤیل و ٢٢٦ کەسی دیکە کە نەزانراوە سەر بە کام لایەنن، لە پێکدادانەکانی هێزە ئەمنییەکانی تورکیا و "پەکەکە"دا کوژراون.  رفاندنی منداڵان لەلایەن پەکەکەوە  حکومەت و ژمارەیەک کەسی دیکە لە کۆمەڵگا کوردییەکاندا گومانی ئەوە لە پەکەکە دەکەن لە ژێر گوشاردا منداڵانی رفاندبێت. لە ٢٠١٩، چەند دایکێکی کورد خۆپێشاندانیان لە دژی "پەکەکە" کرد لە شاری ئامەد و باسیان لەوە دەکرد منداڵەکانیان لەلایەن ئەو پارتەوە رفێندراون و داوای گەڕانەوەیان دەکردن. بەگوێرەی ئاماری نووسینگەی راگەیاندنی سەرۆکایەتی تورکیا، لە نێوان ساڵانی ٢٠١٤ بۆ ٢٠٢٠، ٤٣٨ منداڵ لە دەست پەکەکە رایانکردووە.  پێشێلکاریی بەرامبەر ئازادی رادەربڕین  دەستووری تورکیا مافی ئازادی رادەربڕینی بۆ هاووڵاتیان فەراهەم کردووە، بەڵام حکومەت لە تەواوی ٢٠٢١ رێگری لە هاووڵاتیان و رۆژنامەنووسان کردووە لەوەی ئازادانە بیر و بۆچوونەکانی خۆیان بڵاوبکەنەوە. ژمارەیەک بەیاننامە کە لەلایەن حکومەتەوە بڵاوکراونەتەوە، بە تەواوەتی رێگری لە ئازادی میدیا و رۆژنامە و گوتارەکان دەکەن، ئەوەش بە بیانوی رێگریکردن لە پیاهەڵداگوتنی تاوانکاران، بڵاوبوونەوەی رق، دوژمنایەتی لە نێو کۆمەڵگادا و تاوانبارکردنی دەوڵەت و سەرۆک و بەرپرسانی حکومەت.  هاووڵاتیان لە زۆربەی کاتەکاندا ناتوانن بە ئاشکرا رەخنە لە دەوڵەت و حکومەت بگرن. حکومەت دەربڕینی بیر و بۆچوونی سیاسی و ئاینی و کولتوری قەدەخەکردووە. ئەوانەی کە بیروڕایەکی نەرێنیان لەسەر حکومەت بڵاوکردووەتەوە، کەوتوونەتە ژێر مەترسی لێکۆڵینەوە و دوورخستنەوە لە کار و تۆمەت بۆ هەڵبەستن و زیندانیکردن. حکومەت سەدان هاووڵاتی تەنیاا لەبەر دەربڕینی بیروڕای ئازادانەی خۆیان دەستگیرکردووە. حکومەت زۆربەی کاتەکان تاوانی "تیرۆر" دەخاتە پاڵ ئەوانەی بڵاوکراوەکانیان لە دژی حکومەتە.  لە یاسایەکی وڵاتەکەدا هاتووە، حکومەت سزای ٣ ساڵ زیندانیکردن بەسەر ئەو کەسانەدا دەسەپێنێت کە "گوتاری رقئامێز" بڵاودەکەنەوە یاخود لە نووسراوەکانیاندا نیشانەی بێڕێزیکردنی تێدایە بەرامبەر زمان، نەتەوە، نیشتمان، رەنگ، رەگەز، ئەوانەی خاوەن پێداویستی تایبەتن، بیروڕای سیاسی، بیروباوەڕی فەلسەفی، ئاین و کەمە ئاینەکانی دیکە. رێکخراوەکانی مافی مرۆڤ پێیانوایە ئەو یاسایە زیاتر بۆ بەربەست خستنە بەردەم ئازادی رادەربڕینە نەوەک پاراستنی کەمینەکان.  لە یاسایەکی پەرلەمانیشدا هاتووە، بەکارهێنانی وشەی (کوردستان) یان هەر بڕگەیەکی هەستیاری هاوشێوە لەناو پەرلەمانی تورکیا قەدەخەیە و هەر ئەندام پەەلەمانێک وشەی (کوردستان) بەکاربێنێت لەوانەیە رووبەڕوی دوورخستنەوە ببێتەوە.  لە مانگی ئایاری ٢٠٢١، رێکخراوێکی ناحکومی لێکۆڵینەوەی لە ٢٤٠ سکاڵای داواکاری گشتی کردووە لە دژی ٣٥٦ رۆژنامەنووس، کە لە دوای ساڵی ٢٠١٨ ەوە بەرزکراونەتەوە بۆ دادگا؛ رێکخراوەکە ئاماژەی بەوە کردووە کە لە ١٠ دانە لەو سکاڵایانە داوای زیندانیکردنی هەتاهەتایی بۆ رۆژنامەنووسان کراوە. هاوکات باس لەوەش دەکات لە ٦٠ % ی ئەو کەیسانەدا، دادگا سزای ١٠ مانگ بۆ ١٩ ساڵ و شەش مانگی بەسەر رۆژنامەنووسەکاندا سەپاندووە.   لە کانوونی دووەمی ٢٠٢١ داواکاری گشتی داوایان لە دژی رۆژنامەنووسێک بە ناوی مەلیس ئەلفان بەرزکردەوە بە تۆمەتی بڵاوکردنەەوی وێنەیەک، کە لە ئاهەنگی نەورۆزی ٢٠١٥ لە دیاربەکر چرکاندوویەتی و لە پشتیەوە ئاڵای پەکەکە دەرچووە بەو هۆیەوە لە دادگایەکی شاری ئیستەمبووڵدا سزای ٧ ساڵ و نیو زیندانیکردنیان بەسەر مەلیس ئەلفاندا سەپاند.  سانسۆر لەسەر چاپ و بڵاوکردنەوە  هەرچەندە یاسا رێگری لە بڵاوبوونەوەی پەرتووک و چاپکراوەکانی دیکە نەکردووە، بەڵام بڕیارێکی دادگا وایکرد نەتوانرێت چەندین جۆر چاپکراو و پەرتووک بڵاوبکرێنەوە. کتێبخانەکانیش لەوە دەترسن هەندێک جۆری کتێب بفرۆشن. زۆربەی نووسەرەکان خۆیان لە نووسین دەربارەی بابەتە هەستیارەکانی وەکو (رەخنەگرتن لە حکومەت، بابەتی ئیرۆتیکی و بابەتی پەیوەست بە کورد) بە دوور دەگرن چونکە دەکرێت رووبەڕووی یاسا بکرێنەوە. لە هەندێک بارودۆخدا، حکومەت هەموو کتێبەکانی پەیوەست بە کورد یان بزووتنەوەی گولەن وەکو پەیوەندی راستەوخۆ بە "تیرۆر"ەوە هەژمار دەکات.  بەدەر لە پەڕتووک، حکومەت سزای زیندانیکردنی زۆر بەسەر ئەو کەسانەدا دەسەپێنێت کە سەرپەرشتی رۆژنامەکانی پەیوەست بە کورد یاخود بزووتنەوەی گولەن دەکەن. حکومەت لە مانگی شووباتدا، سزای ٢٥ مانگ بۆ ٦ ساڵ زیندانیکردنی بەسەر دووان لە نووسەرانی پێشووی گۆڤاری ئۆزگور گوندەم سەپاند. لە تورکیا، بە نزیکەیی هەموو رۆژنامە و کەناڵی تەلەفزیۆنی و رادیۆ کوردییەکان داخراون و حکومەت ئەم کارە بە پاراستنی ئاسایشی نیشتمانی ناودەبات.  بەگوێرەی ئاماری رێکخراوێکی ناحکومی، حکومەت ٦٥٨ هەواڵی پەیوەست بە باسی گەندەڵییەکانی حکومەتی لەسەر ماڵپەڕەکانی ئینتەرنێت رەشکردووەتەوە. بەگوێرەی راپۆرتی ساڵانەی تویتەر، تەنیا لە شەش مانگی کۆتایی ساڵی ٢٠٢٠، کۆمپانیاکە ٣ هەزار و ٧٤٩ داواکاری دادگا و بەرپرسانی تورکیای بۆ رەشکردنەوەی پۆستی دیاریکراو بۆ بەرزکراوەتەوە.   رێگریکردن لە ئازادی رادەربڕین لەلایەن پەکەکەوە  پارتی کرێکارانی کوردستان - پەکەکە، ئازادی رادەربڕینی لە ناوچەکانی باشووری رۆژئاوا قەدەخەکردووە. ژمارەیەک رۆژنامەنووس، نوێنەری حیزبە سیاسیەکان و دانیشتووانی ئەو ناوچانە باس لەوە دەکەن، پەکەکە هەڕەشەی ئەوەی لێکردوون کە بە هیچ جۆرێک لە دژی ئەوان قسە نەکەن.  ئازادی لە بەشداریکردنی پڕۆسەی سیاسی  هەرچەندە بە گوێرەی دەستوور هەموو هاووڵاتیان بە یەکسانی مافی بەشداریکردنیان لە پڕۆسەی سیاسی تورکیادا هەیە و بەڕێوەچوونی هەڵبژاردنەکان بەگوێرەی ستانداردی جیهانی بە پێویست دادەنێت، بەڵام حکومەت رێگری لە رکابەریکردنی هەندێک لە حیزب و لایەنەکان بەشێوەیەکی یەکسان دەکات. حکومەت رێگری لە سەرکردە و بەرپرسانی حیزبەکانی ئۆپۆزیسیۆن دەکات کە چالاکیەکانیان بکەن. ژمارەیەک ئەندام پەرلەمانیش هێشتا مەترسی دەستگیرکردنیان لەسەرە لە دوای هەڵگرتنی پارێزبەندیەکانیان لە پەرلەمانی ئەو وڵاتە لە ٢٠١٦.  لە هەڵبژاردنەکانی ساڵی ٢٠١٨ دا، ژمارەیەک لە بەربژێرەکان، کە خۆیان بۆ پۆستی جیاواز هەڵبژاردبوو نەیاندەتوانی ئازادانە بانگەشە بۆ خۆیان بکەن. سەڵاحەدین دەمیرتاش، هاوسەرۆکی پێشووتری هەدەپە لە کاتی بانگەشەی هەڵبژاردنەکاندا لە زینداندا بوو. رێکخراوی هاوئاهەنگی و ئاسایشی ئەوروپا (OSCE) باسی لەوە کردووە، بانگەشەی هەڵبژاردنەکان بە تەواوی لە بەرژەوەندی حزبی دەسەڵاتدا بووە و بەشێکی زۆر لە میدیا گشتییەکان و میدیاکانی نزیک لە حکومەت بانگەشەیان بۆ ئەو حیزبە کردووە.  زۆربەی ئەندامانی پارتەکانی ئۆپۆزیسیۆن بەردەوام لەلایەن بەرپرسانی حکومەتەوە، تۆمەتی تیرۆریان دراوەتە پاڵ، ژمارەیەک لەوانەش رووبەڕووی یاسا دەکرانەوە بەهۆی ئەو گومانانەوە. لە دوای هەڵبژاردنەکانیشەوە، حکومەت بەردەوام هەوڵی لەکارلادانی سەرۆک شارەوانیی سەر بە حیزبە ئۆپۆزیسیۆنەکانی داوە و تاوانی پەیوەست بە "تیرۆر"ی داوەتە پاڵیان. حکومەت لە ساڵی ٢٠١٩ ـەوە ٨١ % ی سەرۆک شارەوانییەکانی سەر بە پارتی هەدەپەی دوورخستووەتەوە کە لە هەڵبژاردنەکانی هەمان ساڵدا سەرکەوتنیان بەدەستهێنابوو. هەردوو هاوسەرۆکی ئەو حیزبەش، سەڵاحەدین دەمیرتاش و فیگەن یوکسەکداغ لەو کاتەدا لە زیندان بوون.  سنووردارکردنی چالاکیی رێکخراوەکانی مافی مرۆڤ  لە تورکیا ژمارەیەکی کەم رێکخراوی نێودەوڵەتی نێوخۆیی لە ناو وڵاتەکەدا کار دەکەن؛ زۆربەی ئەو رێکخراوانەش کەوتوونەتە ژێر گوشاری بەردەوامی حکومەتەوە لە ٢٠٢١. هەندێک لە رێکخراوەکان کێشەیان بۆ دروستکراوە لە تۆمارکردنی ناوی رێکخراوەکەیان لە وەزارەتی ناوخۆی وڵاتەکە. هەندێکی دیکەشیان رووبەڕوی بەربەستدانانی حکومەت بوونەتەوە لەبەردەم چالاکیەکانیان. رێکخراوی مافەکانی مرۆڤ HRA باسی لەوە کردووە، لە سەرەتای دامەزراندنییەوە لە تورکیا، ئەو رێکخراوە رووبەڕوی ٥٠٠٠ داوای یاسایی بووەتەوە کە زیاتر لە ٢٠٠ کەیسیان لە کۆتایی ٢٠٢١ لە دادگادا بوون. زۆربەی تۆمەتەکان کە دراوەتە پاڵ ئەندامانی ئەو رێکخراوە، بریتی بوون لە "تیرۆر و دەستدرێژی". رێکخراوەکە دەڵێت، بەڕێوبەری هەندێک لە لقەکانیان لە شارە جیاوازەکان زیندانی کراون و هەندێکیشیان بەردەوام رووبەڕووی هەڕەشەی دەستگیرکردنیان لەلایەن پۆلیسی ئەو وڵاتەوە لێدەکرێت.  تووندوتیژی بەرامبەر نەتەوە و ئاینە جیاوازەکان  لە دەستووری تورکیادا، تەنیا ئاماژە بە یەک نەتەوە کراوە بۆ هەموو دانیشتووانی ئەو وڵاتە و هیچ ئاماژەیەک بە نەتەوە و ئاینەکانی دیکە نادات. نەتەوە و دینەکانی دیکەی وەکو کورد، عەرەب، رۆمانی و لاز رێگەیان پێنادرێت سوود لە مافە نەتەوەیی و ئاینی و کولتوورییەکانی خۆیان وەربگرن.  ژمارەی دانیشتووانی کورد لە تورکیا بە ١٥ ملیۆن کەس مەزەندە دەکرێت کە بە زاراوەی جیاوازی کوردی قسە دەکەن. ئۆپەراسیۆنی هێزە ئەمنییەکان لە دژی پەکەکە کاریگەری گەورەی لەسەر کۆمەڵگاکانی کورد هەبووە لە ٢٠٢١. رێکخراو و حیزبە سیاسییە کوردییەکان بەردەوام دووچاری سەختی بوونەتەوە و ئازادیی ئەنجامدانی چالاکیەکانیان لێ زەوتکراوە. لە دوای هەوڵی کودەتاکەی ساڵی ٢٠١٦، سەدان رێکخراو، میدیا و تەلەفزیۆنە کوردییەکان داخران.  ژمارەیەکی کەم لە زانکۆکان وانەی کوردیان تێدا دەخوێندرێت و ٥ زانکۆش بەشی زمانی کوردیان هەیە. بەگوێرەی ئامارێک لە لایەن دامەزراوەی ئیسماعیل بێشکچی، لەو ٥٨ ناوەندەی کە لەسەر خوێندنی کوردی کار دەکەن، ٧٠ % یان سانسۆر خراوەتە سەر بڵاوکراوە و لێکۆڵینەوەکانیان. بەگوێرەی دەستوور، هەموو هاووڵاتیەک مافی ئەوەی هەیە بە زمانی دایک قسە بکات و ئەو گوندانەش کە تورکی نین دەتوانن لە ژێر ناوەکانی خۆیاندا بمێننەوە. ئەم مافە بەهیچ شێوەیەک پارێزراو نییە و لە هیچ دام و دەزگایەکی حکومیدا، جگە لە زمانی تورکی هیچ زمانێکی دیکە ناتوانرێت بەکاربێت. لە مانگی ئایاردا، پۆلیس سێ کەسی دەستگیرکرد، کە هێرشیان کردبووە سەر خێزانێکی هەولێر، کە هاتبوون سەردانی خزمەکانیان لە مێرسین بکەن. هێرشکەرەکان لە کاتی هێرشەکەیاندا جنێو و وشەی نەشیاویان بەکارهێنابوو لە دژی خێزانە کوردەکە.