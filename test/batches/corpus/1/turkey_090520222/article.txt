رووداوەکە شەممە ٧ - ٥ - ٢٠٢٢ درەنگانی شەو لە شەقامی هایرەتتین باربارۆس روویداوە. بە گوتەی ژمارەیەک لە هاووڵاتیان ئەو گەشتیارە کە ژنە و خەڵکی مەغریبە، سووکایەتی بە ئەردۆغان و تورکیا کردووە و جنێوی داوە   لەسەر سکاڵای خەڵکەکە تیمێکی پۆلیس گەیشتنە شوێنی رووداوەکە و ئەو گەشتیارەیان دەستگیرکرد.  ره‌جه‌ب ته‌یب ئه‌ردۆغان ساڵی ٢٠١٤ به سه‌رۆككۆماری توركیا هه‌ڵبژێردرا و ماددەی ٢٩٩ له یاسای ژماره ٥٢٣٧ی تایبه‌ت به یاسای سزاكانی توركیا هەموار کردەوە و بەزیادکردنی چەند بڕگەیەک ماددەکەی قورستر کرد.   به‌گوێره‌ی بڕگه‌كانی ئه‌و مادده‌یه، هه‌ر كه‌سێك بێڕێزی یان سووكایه‌تی به سه‌رۆككۆمار بكات له ساڵێك بۆ چوار ساڵ سزای زیندانیكردنی به‌سه‌ردا ده‌سه‌پێندرێت. ئه‌و كه‌سانه‌ش کە پارێزبه‌ندییان هه‌یه، بەقەرەبووی دارایی سزا ده‌درێن. ئەوە جگە لە چەندین جۆر سزای یاسایی دیکە.  رۆژی ٢٣ی کانوونی دووەمی ٢٠٢٢ پارتی گەلی کۆماری (جەهەپە) پێشنیازنامەیەکی پێشکێشی پەرلەمانی تورکیا کرد و تێیدا داوایکرد مادەی ٢٩٩ی یاسای سزای تورکیا کە تایبەتە بە "سووکایەتیکردن بە سەرۆککۆمار" بگۆڕدرێ، بە پاساوی ئەوەی دەسەڵات ئەو یاسایە لە بەرژەوەندیی خۆیدا بەکاردەهێنێت.  جەهەپە لە پێشنیازنامەیەکەیدا دەڵێ: "مادەی ٢٩٩ لە یاسای سزای تورکیا تایبەتە بەو سەرۆککۆمارانەی بێلایەنن و سەر بە هیچ پارتێكی سیاسی نین". بەڵام داواکەی جەهەپە بە زۆرینەی دەنگی پەرلەمانتارانی هەردوو فراکسیۆنی ئاکپارتی و مەهەپە رەتکرایەوە.  بەپێی ئاماری وەزارەتی دادی تورکیا کە نیسانی ٢٠٢٢ نوێکراوەتەوە، لە ماوەی شەش ساڵی سەرۆکایەتیی رەجەب تەیب ئەردۆغاندا ١٦٠ هەزار و ١٦٩ کەس بەتۆمەتی "سووکایەتیکردن و بێڕێزیکردن بە ئەردۆغان" لێکۆڵینەوەیان لەگەڵ کراوە:  - لە ٢٠١٥ دا ٧ هەزار و ٢١٦ کەس   - لە ٢٠١٦ دا ٣٨ هەزار و ٢٥٤ کەس  - لە ٢٠١٧ دا ٢٠ هەزار و ٥٣٩ کەس  - لە ٢٠١٨ دا ٢٦ هەزار و ١١٥ کەس  - لە ٢٠١٩ دا ٣٦ هەزار و ٦٦ کەس  - لە ٢٠٢٠ دا ٣١ هەزار و ٢٩٧ کەس