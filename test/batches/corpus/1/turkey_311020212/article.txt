رەجەب تەیب ئەردۆغان، سەرۆککۆماری تورکیا دەڵێت، "رێکخراوە تیرۆریستییەکانی وەکو پەکەکە / یەپەگە / پەیەدە کە لە سووریادان، بەتایبەتی لە بابەتی ئەو پشتیوانییانەی لە ئەمریکاوە پێیاندەگات، جێگەی نیگەرانیی ئێمەیە و نیگەرانیی خۆشمان لەو بارەوە پێڕاگەیاند. باسمان لەو نیگەرانییانە کرد کە ئەو بابەتە بۆ ئێمەی دروستکردووە وەک ئەندامی ناتۆ. هەروەها گوتمان ئەم هەنگاوانە زیان بە هاوئاهەنگیی نێوانمان دەگەیێنێت".  ئەردۆغان هەروەها رایگەیاند، باسیان لەوەش کردووە کە ئایا فڕۆکە ئێف ١٦ ەکانی وڵاتەکەی نۆژەن دەکرێنەوە یانیش واشنتن ئێف - ١٦ی نوێ بە تورکیا دەفرۆشێت.  لە پەراوێزی لووتکەی جی ٢٠ شاندی ئەمریکا و تورکیا بە سەرۆکایەتیی ئەردۆغان و بایدن کۆبوونەوە کە سەرۆککۆماری تورکیا کۆبوونەوەکەی بە "سنووردار" ناوبرد.  لەو بارەوە ئەردۆغان دەڵێت، "بێگومان لەگەڵ بەرێز بایدن دوو بە دوو کۆنەبووینەوە، هەروەک دەزانن دیدارەکە سنووردار و بەرتەسک بوو. لەو کۆبوونەوە سنووردارەدا باسمان لە ملیارێک و ٤٠٠ ملیۆن دۆلار کرد کە لە پرۆژەی ئێف - ٣٥ داومانە. "   کۆشکی سپیش لەبارەی کۆبوونەوەکە لە راگەیێندراوێکدا رایگەیاند، بایدن بە ئەردۆغانی گوتووە ئەمریکا خوازیاری پاراستنی پەیوەندیی بەرهەمدار و هەروەها فراوانکردنی هاوئاهەنگییەکانە لەگەڵ تورکیا؛ سەرۆکی ئەمریکا جەختی لە نەهێشتنی جیاوازییەکان لەگەڵ تورکیا کردووەتەوە؛ هەردوو سەرکردە تاوتوێی پرۆسەی سیاسیی سووریا، دۆخی رۆژهەڵاتی دەریای نێوەڕاست و لیبیایان کردووە. بایدن نیگەرانی خۆی لە کڕینی سیستمی ئێس ٤٠٠ی رووسی لەلایەن تورکیاوە دەربڕیوە و جەختی لە گرنگی بەهێزیی دامەزراوە دیموکراسییەکان، رێزگرتن لە مافەکانی مرۆڤ و سەروەریی یاسا کردووەتەوە.  ئەردۆغان رۆژی ٢٤ - ٩ - ٢٠٢١ لەبارەی پەیوەندییەکانی لەگەڵ بایدن بە میدیای وڵاتەکەی راگەیاند، تاوەکو ئێستا لەگەڵ هیچ سەرۆکێکی ئەمریکا لە دۆخێکی وا خراپدا نەبووە.   جۆ بایدن لەوەتەی بووەتە سەرۆکی ئەمریکا، ٢ لەگەڵ ئەردۆغان کۆبووەتەوە. یەکەمیان لە حوزەیرانی ئەمساڵدا و لە برۆکسلی پایتەختی بەلجیکا لە پەراوێزی لووتکەی ناتۆدا بوو.