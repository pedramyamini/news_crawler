وەزارەتی بەرگریی تورکیا رۆژی پێنجشەممە ١٩ ـی ئایاری ٢٠٢٢ لە ماڵپەڕی فەرمی خۆی هەواڵەکەی بڵاوکردەوە و رایگەیاند، حەیدەر شەنەل، ئەفسەر بە پلەی عەریف کە رۆژی ١٣ ـی ئایاری ٢٠٢٢ لە ناوچەی ئۆپەراسیۆنی چڵە زەیتوون لە ئەنجامی هێرشێکدا برینداربوو، گیانی لەدەستدا.    بەگوێرەی راگەیێندراوەکەی وەزارەتی بەرگریی تورکیا، ئەو عەریفە لە نەخۆشخانە چارەسەری وەردەگرت، بەڵام بەهۆی سەختی برینەکەی بەیانی ئەمڕۆ گیانی لەدەستداوە.   رۆژی ٢٠ ـی کانوونی دووەمی ٢٠١٨ هێرشی تورکیا و گرووپە چەکدارە سوورییەکانی نزیک لە تورکیا بۆ سەر هەرێمی عەفرین لە ژێر ناوی "ئۆپەراسیۆنی چڵە زەیتوون" دەستیپێکرد. دوای ٥٨ رۆژ بەرگری، رۆژی ١٨ ـی ئادار ناوەندی شاری عەفرینیان داگیرکرد.   بەهۆی شەڕی عەفرینەوە نزیکەی ٣٠٠ هاونیشتمانی کوژران و زیاتر لە یەک هەزار و ٥٠٠ سڤیلی دیکەش برینداربوون، هەروەها نزیکەی ٣٠٠ هەزار کوردی نیشتەجێی ئەو شارە دەربەدەر و ئاوارە بوون.   دوای دەستبەسەرداگرتنی عەفرین، ماڵ و موڵکی هاونیشتمانییانی کورد تاڵانکران. پرۆسەی گۆڕینی دیموگرافیای ناوچەکە دەستیپێکرد و حکومەتی کاتی ئۆپۆزیسیۆنی سووریا زمانی کوردیی لە خشتەی تاقیکردنەوەکانی خوێندن دەرهێنا.    بەگوێرەی راپۆتی رێکخراوی سیزفایەر، کە رێکخراوێکی بەریتانییە لە بواری مافەکانی مرۆڤ کاردەکات، تورکیا رێگەی خۆشکردووە بۆ ئەوەی عەرەبی زیاتر ببرێنە عەفرین و بەمەش دیمۆگرافیای شارەکەی گۆڕیوە.  بەر لە هێرشەکانی تورکیا ٩٢ % ـی دانیشتووانی عەفرین کوردبوون، بەڵام ئێستا عەرەب و تورکمان نزیکەی ٥٠ % تاوەکو ٧٠ % ـی شارەکە پێکدەهێنن.