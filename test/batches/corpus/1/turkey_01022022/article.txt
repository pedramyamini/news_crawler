رەمەزان جان، پەرلەمانتاری فراکسیۆنی ئاکپارتی کە سەرۆکایەتیی کۆمسیۆنی لێکۆڵینەوەکە دەکات رایگەیاند کاژێرێک کۆبووینەوە بۆ ئەوەی هەڵسەنگاندن بۆ دۆسیەئ ئەو تاوانە بکەین، کە لە دژی سەمرا گوزەل پەرلەمانتاری هەدەپە پێشکێش کراوە، هەروەها بەشێکی کۆبوونەوەکە تایبەت کرابوو بۆ لێکۆڵینەوە و وەرگرتنی گوتەکانی ئەو خانمە پەرلەمانتارەی هەدەپە، بەڵام ئەو ئامادە نەبوو".   جان باسی لەوەشکرد، کۆبوونەوەی دووەمی کۆمسیۆنەکە، رۆژی چوارشەممە ٢ی شوباتی ٢٠٢٢ لە کاژێر ١٤: ٠٠ دەستپێدەکات و داوا لە سەمرا گوزەل کراوە ئامادە بێت، بۆ ئەوەی بەرگریی لە خۆی بکات لەبارەی ئەو تۆمەتانەی ئاراستەی کراون.   لەلایەکی دیکەوە، روشتو تریاکی پەرلەمانتاری هەدەپە کە هاوکات ئەندامی کۆمسیۆنەکەیە، داوایەکی پێشکێشی سەرۆکی کۆمسیۆنەکە کرد بۆ ئەوەی لە بری سەمرا گوزەل، وەڵامی پرسیارەکان بداتەوە. بەڵام سەرۆک و ئەندامانی کۆمسیۆنەکە داواکەی ئەو پەرلەمانتارەی هەدەپە - یان رەتکردەوە و پێداگرییان لەوە کرد کە دەبێ خۆی بەرگریی لەخۆی بکات و گوتەکانیشی وەربگیرێن.   رۆژی ١١ی کانوونی دووەمی ٢٠٢٢، لەسەر داوای سەرۆکایەتیی داواکاری گشتیی کۆماریی لە ئەنقەرە، دۆسیەیەک لە دژی سەمرا گوزەل، پەرلەمانتاری پارتی دیموکراتی گەلان (هەدەپە) لە رێگەی وەزارەتی داد، پێشکێشی سەرۆکایەتیی پەرلەمانی تورکیا کرا و داوای لێسەندنەوەی پارێزبەندیی دەکرێت بۆ دادگاییکردنی.   وەک لە دۆسیەکەدا هاتووە: "سەمرا گوزەل خۆشەویستی گەریلایەکی پەکەکە بووە بەناوی ڤۆلکان بۆرا. لەنێو حەشارگەکانی پەکەکە چەندین وێنەیان پێکەوە هەبووە".   ڤۆلکان بۆرا، ئەو گەریلایەی پەکەکە کە وێنەی لەگەڵ سەمرا گوزەل گرتووە، لە ئۆپەراسیۆنێکی هێزی ئاسمانیی تورکیا بۆ سەر گەریلاکانی پەکەکە، لە ساڵی ٢٠١٧ گیانی لەدەستدابوو و تەرمەکەی کەوتبووە دەست هێزەکانی تورکیا. له ئه‌نجامی پشكنینی مۆبایلەکەیدا ئەو وێنانە دۆزراونەتەوە، کە مانگی رابردوو تۆڕە کۆمەڵایەتییەکانی لە تورکیا و باکووری کوردستان تەنی.  مستەفا شەنتۆپ، سەرۆکی پەرلەمانی تورکیا لەبارەی بڵاوبوونەوەی وێنەی سەمرا گوزەل، پەرلەمانتاری هەدەپە، رایگەیاند کە تۆمەتی هاوشێوە لەسەر ئەو پەرلەمانتارەی هەدەپە هەیە و لە پەرلەمان لێکۆڵینەوەی لەسەر دەکرێت. جەختیکردەوە کە دەوڵەتی تورکیا بەردەوامە لە بەرەنگاربوونەوەی (تیرۆر) و دەبێت پەرلەمانتاران سنوور لە نێوان خۆیان و پەکەکە دابنێن.   شەنتۆپ گوتیشی: "لەگەڵ ئەوەدام پارێزبەندی هەڵبگیرێت و زەمینەسازی بۆ پرۆسەی دادگەییکردنی واڵابکرێت".   بەڵام ئەو پەرلەمانتارە دەڵێت وێنەکان ئەو کاتە گیراون، کە پرۆسەی ئاشتی لە ئارادابووە. ئەوکات پەرلەمانتارانی هەدەپە بە ئاگاداری دەوڵەت سەردانی قەندیلیان کردووە.  لە کاتی بڵاوبوونەوەی وێنەکاندا دەوڵەت باخچەلی، سەرۆکی مەهەپە لە کۆبوونەوەی فراکسیۆنی پارتەکەی لە پەرلەمانی تورکیا رایگەیاند: "چیدی بەرگەی ئەوە ناگرین لە ژێر گومەزی پەرلەماندا لەگەڵ تیرۆریستان دابنیشین. دەبێ بەزووترین کات پارێزبەندی لەم تیرۆریستە وەربگیرێتەوە و دادگایی بکرێت".   دەوڵەت باخچەلی، هەروەها پێداگری لە داخستنی هەدەپە کردەوە و گوتی: "بۆیان ئاشکرابوو ژنە پەرلەمانتارێکی ئێستای ئامەد چۆن پەیوەندیی تاریکی لەگەڵ ئەو گەریلایەدا هەبووە". بۆیە داوای کرد: "دەستبەجێ لێکۆڵینەوە و رێکاری یاسایی بۆ لێسەندنەوەی پارێزبەندی و دادگاییکردنی ئەم پەرلەمانتارە جوداخوازە بکرێت و تووندترین سزای پێبدرێت".