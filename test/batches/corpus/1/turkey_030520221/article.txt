مەحموود تانال، پەرلەمانتاری جەهەپەی ئیستەنبووڵ رایگەیاند، یەکەم رۆژی جەژنی رەمەزان ٢ ـی ئایاری ٢٠٢٢ لە زیندانی سیلیڤری سەردانی عوسمان کاڤاڵا، تایفون کارەمان، جان ئاتاڵای و هاکان ئاڵتنئای کردووە کە لە دۆسیەی رووداوەکانی پارکی گەزی سزادراون.   رۆژی ٢٥ - ٠٤ - ٢٠٢٢ دادگەی ١٣ ـی سزا قورسەکانی ئیستەنبووڵ لە کەیسی خۆپێشاندانەکانی گەزی، بە تۆمەتی "هەوڵدان بۆ رووخاندنی حکومەت" سزای زیندانیکردنی هەتا هەتایی بەسەر بازرگانی تورک عوسمان کاڤاڵادا سەپاند. هەروەها سزای ١٨ ساڵ زیندانیکردنی بۆ هەریەک لە یەجەل یاپجی، چیدەم ماتەر، هاکان ئاڵتنئای، مەینە ئۆزەردەن، جان ئاتاڵای، تایفون قارەمان و یغیت عەلی ئەمەکچی بڕییەوە.   بە گوتەی مەحموود تانال، عوسمان کاڤاڵا ئاماژەی بەوە داوە، "دەسەڵات بڕیاری دۆسیەی گەزی دەکاتە ئامرازێکی بانگەشەی هەڵبژاردنەکانی داهاتووی تورکیا و لەو پێناوەدا مافی ئەوان و کۆمەڵگای خواردووە و لەهەمانکاتدا دەسەڵاتی دادوەری تورکیای بێ بەها کردووە. "  عوسمان کاڤاڵا باسی لەوەش کردووە، "ئەو سزایەی لەلایەن ١٣ ـەمین دادگای سزاقورسەکانی ئیستەنبووڵ بەسەریاندا سەپێنراوە، پێچەوانەی عەقڵ و مەنتقە. "   عوسمان کاڤاڵا بە مەحموود تانال پەرلەمانتاری جەهەپەی گوتووە، دادگای مافی مرۆڤی ئەوروپا بەهۆی نەبوونی هیچ بەڵگەیەک تۆمەتەکانی دراونەتە پاڵی بسەلمێنێت، بڕیاری بێتاوانی و پێشێلکردنی مافەکانی دابوو. سەرباری ئەوە ١٣ ـەمین دادگای سزا قورسەکانی ئیستەنبووڵ بەبێ ئەوەی هیچ بەڵگەیەکی نوێ بخرێتە نێو دۆسیەکەیەوە، بەپشت بەستن بە بەڵگەکانی رابردوو سزای زیندانیکردنی هەتا هەتایی بەسەر عوسمان کاڤاڵادا سەپاندووە، لە کاتێکدایە پێشتر ٣٠ ـیەمین دادگای سزاقورسەکانی ئیستەنبووڵ بڕیاری بێتاوانی دابوو.    عوسمان کاڤاڵا بازرگان و چالاکڤانی تورک لە ساڵی ٢٠١٧ ـەوە بەتۆمەتی '' رۆڵگێڕان لە هەوڵی کودەتا و سپۆنسەرکردنی خۆپێشاندەرانی پارکی گەزی" خراوەتە زیندانەوە. دووجار بڕیاری بێتاوانی بۆ دەرچوو، بەڵام جارێکی دیکە درایە دادگا و سزای زیندانیکردنی هەتا هەتایی بەسەردا سەپێنرا.