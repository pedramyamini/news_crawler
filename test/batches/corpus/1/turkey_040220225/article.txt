لەکاتی گەڕانەوەی لە ئۆکرایناوە رەجەب تەیب ئەردۆغان، سەرۆککۆماری تورکیا وەڵامی پرسیارێکی لەبارەی دیدارەکەی خۆی و نێچیرڤان بارزانی دایەوە. یەکێک لە رۆژنامەڤانان لە ئەردۆغانی پرسی، "ئەو گازەی لە عێراقەوە دێت، ئایا لە باکووری عێراقەوەیە؟ ئێوە لەگەڵ نێچیرڤان بارزانی دیدارتان کرد، نەوەک حکومەتی ناوەندی؛ بەو جۆرە نییە؟ "  رۆژی چوارشەممە ٢ - ٢ - ٢٠٢٢ رەجەب تەیب ئەردۆغان، سەرۆککۆماری تورکیا لە کۆشکی کۆماری پێشوازیی لە نێچیرڤان بارزانی، سەرۆکی هەرێمی کوردستان کرد، لەوبارەوە گوتی، "ئەگەر نێچیرڤان بارزانی لە باکووری عێراقیش بێت، ئێمە لەگەڵیدا دەتوانین باس لە پرسەکانی حکومەتی ناوەندیی عێراق بکەین و باسیشمان کرد. دۆستایەتیی ئێمە لەگەڵ نێچیرڤان بارزانی زۆر زۆر جیاوازە و پەیوەندییەکانی نێوانمان لە ئاستێکی باڵادایە. ئەویش لەم بابەتەدا ئاماژەیکرد کە ئەوەی لەدەستی بێت ئەنجامیدەدات و لەگەڵ گەڕانەوەیدا لەگەڵ حکومەتی ناوەندی و لایەنی پەیوەندیدار بابەتەکە تاوتوێ دەکات. پەنا بە خودا، لەبارەی گازی سرووشتیی عێراقیش لەسەر بنەمای قازانج بە قازانج رێککەوتن دەکەین و هەم ئێمە قازانج دەکەین و هەم ئەوان قازانج دەکەن".  ئەردۆغان گوتیشی، "دەکرێ لە بابەتی گازی سرووشتییدا لە عێراقیشەوە پێشنیازی مامەڵەکردن هەبێت، ئەگەر ئەمە رووبدات زۆر جیاواز دەبێت. بەڵام ئێستا ئێمە وەکو تورکیا هیچ کێشەیەکمان لە گازی سرووشتیدا نییە. ئەوانەی بەو جۆرە پیشانیدەدەن کە کێشەمان لەم بوارەدا هەیە، ئەوە تەنیا باری دەروونی گەلەکەمان لەم زستانەدا دەشێوێنن".    هەروەها لە راگەیێندراوی سەرۆکایەتیی هەرێمی کوردستان لەبارەی کۆبوونەوەکە هاتووە، "له كۆبوونه‌وه‌كه‌دا بره‌ودان به په‌يوه‌ندييه‌كانى عێراق و هه‌رێمى كوردستان له‌گه‌ڵ توركيا تاوتوێ کراوە و جه‌خت له گرنگى و خواستى دوولايه‌نه بۆ پته‌وكردنى په‌يوه‌ندييه بازرگانى و ئابوورييه‌كانى نێوان هه‌ردوولا کراوەتەوە. "  لەبارەی ئۆپەراسیۆنەکانی سوپای تورکیا لەنێو خاکی باشووری کوردستان، رەجەب تەیب ئەردۆغان رایگەیاند: "خەڵکی ئەو ناوچەیە لە تیرۆر بێزارن. هەر کەس هەرچی دەڵێ با بیڵێ، ئێمە پێداگرین لەسەر ریشەکێشکردنی ئەو رێکخراوە تیرۆریستییانەی هەڕەشە لە ئاسایش، ئارامی و سەقامگیریی وڵاتەکەمان و ناوچەکە دەکەن. ئاشکرایە لەگەڵ هەڵبژاردنی سەرۆککۆماریش قۆناخێکی نوێ لە عێراق دەستپێدەکات".   دوایین کۆبوونەوەی نێچیرڤان بارزانی لەگەڵ رەجەب تەیب ئەردۆغان لە ئەیلوولی ٢٠٢٠ بوو لە ئەنقەرە، لە سەردانەکەیدا جگە لە سەرۆککۆماری تورکیا لەگەڵ مەولوود چاوشئۆغڵو، وەزیری دەرەوەی تورکیا کۆبووەوە.