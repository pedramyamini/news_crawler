دەولەت باخچەلی، سەرۆکی گشتیی مەهەپە گوتی، "هەفتەی رابردووش سێ پرسیارم لە کڵچدارئۆغڵو کرد، گوتم لەگەڵ چوار پارچەی کوردستاندایت یان نا؟ دوای دیدارت لەگەڵ خانەوادەی دەمیرتاشی تیرۆرست، لەگەڵ خانەوادەی بکوژەکەی ئیمرالیش دیدارت دەبێت؟ بیر لەوە دەکەیتەوە لە بابەتی لایەنگیریکردنی کوردستانی گەورەدا پرس بە هاوبەشەکانت لە هاوپەیمانیی زیللەت بکەیت؟ "  کڵچدارئۆغڵو لە سەردانەکەی بۆ ئامەدی باکووری کوردستان رایگەیاند، پرسی کورد چارەسەر دەکات. بۆ ئەو مەبەستە پێنج خاڵی خستەڕوو و گوتی، راستی و دروستی مەرجی چارەسەرکردنی کێشەی کوردن.  کڵچدارئۆغڵو لە گوتاری رۆژی سێشەممە لە پەرلەمانی تورکیاوە رەخنەی لە باخچەلی گرت بەوەی بەرامبەر ئەردۆغان و ئاکپارتی بێدەنگە، "هەروەها پێی گوت من دەتوانم بچم بۆ هەموو شوێنێکی تورکیا، بەڵام تۆ ناتوانی. "  کەمال کڵچدارئۆغڵو، سەرۆکی گشتیی جەهەپە باسی لەوەش کرد، "با باخچەلی گوێی لەمە بێت، کابرا دەچێت لە ئەفریقا شوێن بەکرێ دەگرێت، بۆ ئەو دەنگت لێوە نایەت، بەڵام کڵچدارئۆغڵو چووەتە دیاربەکر بۆ ئەوەی بەخۆڕایی کارەبا بە جووتیاران بدات، دەڵێ تۆ چۆن دەچیتە ئەوێ؟ من دەڕۆمە هەموو شوێنێکی تورکیا، بە سەربەرزییەوە دەڕۆم، لەپێناوی وڵاتەکەم، نیشتمانەکەم و ئاڵاکەم دەڕۆم، بەڵام تۆ ناتوانی بڕۆیت".  پارتی دیموکراتی گەلان - هەدەپە لە دەرەوەی هاوپەیمانیی میللەتدایە کە چەند پارتێکی ئۆپۆزیسیۆن پێکیانهێناوە. سەرەڕای ئەوەش بەرپرسانی ئاکپارتی و مەهەپە زۆر جار جەهەپە و هەدەپە بە هاوپەیمان ناودەبەن.  دەولەت باخچەلی، سەرۆکی گشتیی مەهەپە ئاماژە بەوە دەکات، "جەهەپەی ئەمڕۆ، هەدەپەیە و بەرگی پۆشیوە. جەهەپەی ئەمڕۆ کورسیی یەدەگی پەکەکەیە. جەهەپەی ئەمڕۆ ناپاکیی لەگەڵ ئەتاتورکی ئازیز کردووە و لە رابردووی خۆی هەڵگەڕاوەتەوە".  کڵچدارئۆغڵو رۆژی ١١ ـی ئاداری ٢٠٢٢ لە کۆنفرانسێکی رۆژنامەڤانیدا لە ئامەد گوتی، "ئەگەر وشەی کوردستان بە مەبەستی دابەشکردنی تورکیا بەکارنەیەت، کێشەیان لەگەڵیدا نییە. " ئەو وەڵامە مشتومڕی زیاتری لە نێوان جەهەپە و مەهەپە دروستکردووە.  کەمال کڵچدارئۆغڵو، سەرۆکی گشتیی جەهەپە هەروەها ئاماژەی بەوەش کردووە، "لە دەستووری عێراقدا، لە عێراق هەرێمی کوردستان هەیە. ئێمە رەخنە لەوە ناگرین و مافی رەخنەگرتنیشمان نییە. دەستوور دەستووری وڵاتی عێراق خۆیەتی".