فەرمانگەی کارەساتە سرووشتییەکان و دۆخی لەناکاو (ئافاد) رایگەیاند، لە پارێزگای كاستامۆنو ٧٠ کەس، لە سینۆپ ١٠ کەس و لە بارتن ١ کەس بەهۆی لافاو گیانیان لەدەستداوە و ٥ برینداریش لە نەخۆشخانە چارەسەر وەردەگرن.   بەگوێرەی ئامارە فەرمییەکان، هەزار و ٣٨١ کەس بەهۆی لافاوەکە زیانیان بەرکەوتووە و شوێنی حەوانەوەیان لەدەستداوە.  رۆژی چوارشەممە ١١ی ئابی ٢٠٢١ لە پێنج شاری تورکیا لافاو دروستبوو و زیانی زۆری بەدوای خۆیدا هێنا، لەوانەش بردنی چەندین ئۆتۆمبێل و رووخانی ژمارەیەک خانوو و باڵەخانە. زۆرترین زیانی گیانی و ماددی لە سێ پارێزگا کەوتەوە، بەڕاددەیەک ژێرخانی بەشێکی زۆری شارۆچکەکان پەکیان کەوت.