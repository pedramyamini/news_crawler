رووداوەکە لە زانکۆی "کارامانئۆغڵو مەهمەت بێی" لە پارێزگای کارامانی تورکیا لە باکووری رۆژهەڵاتی ئەنتالیا روویداوە. ژمارەیەک خوێندکاری کورد کە لەو زانکۆیەدا دەخوێنن لە کاتی گوێگرتنیان لە گۆرانی کوردی و هەڵپەڕیندا لە لایەن گرووپێکی سەر بە رێکخستنەکانی گەنجانی مەهەپەوە هێرشیان کرایەسەر و ئازاردران. ئەندامانی گرووپەکەی مەهەپە دەستیان بەسەر مۆبایلی هاونیشتمانییەکانیشدا گرت و لە هەژماری تویتەرەکانییانەوە تویتیان بڵاوکردەوە.   لە یەکێک لە تویتەکانی ئەو خوێندکارە کوردانەدا کە لە لایەن ئەندامەکانی مەهەپەوە بۆیان بڵاوکراوەتەوە، هاتووە، "شەوی رابردوو کارێکی خراپمان کرد، ئەوەش گوێگرتن لە گۆرانی کوردی و ئەنجامدانی هەڵپەڕکێی کوردی بوو. داوای لێبووردن لە گەلی پیرۆزی تورک و گەنجانی رێکخستنەکانی زانکۆی کارامانئۆغڵو مەهمەت بێی دەکەین. "  رووداوەکە بووە هۆی ئەوەی ژمارەیەک لە خوێندکارە کوردەکان دەستبەرداری خوێندنی ئەمساڵیان بن و بگەڕێنەوە شارەکانیان و هەوڵبدەن خوێندنەکەیان بۆ زانکۆکانی دیکە بۆ ساڵانی داهاتوو بگوازنەوە.   محەممەد ئەڵپ ئەرسلان ئشک، پارێزگاری کارامان روونکردنەوەیەکی بڵاوکردەوە و نیگەرانی خۆی لە بەرامبەر ئەو هێرشە دەربڕی و رایگەیاند، "ئەو کارەی گرووپی رێکخستنەکانی گەنجانی مەهەپە مایەی قبووڵکردن نییە. "   هاوکات، عومەر فاروق گەرگەرلیئۆغڵو، پەرلەمانتاری فراکسیۆنی هەدەپە و ئەندامی لیژنەی مافەکانی مرۆڤ لە پەرلەمانی تورکیا لەبارەی رووداوەکەوە دەڵێت، "خوێندکارە کوردەکان لە لایەن گرووپێکی نەتەوەپەرستەوە هێرشیان کراوەتەسەر و هەڕەشەیان لێکراوە، دەبێت حکومەت کاردانەوەی بۆ ئەو جۆرە مامەڵەیە هەبێت. "