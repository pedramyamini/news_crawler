خوڵوسی ئاکار باسی لە دەقی دانوستاندنی نێوان تورکیا و رووسیا کردەوە و گوتی: "ئێمە بە تەواوی پابەندی خاڵەکانی دانوستاندنی نێوانمانین. لەو بابەتەدا ئەوەی پێویست بووبێت کردوومانە و هەوڵی جددیش دەدەین بۆ ئەوەی پابەندبین، بەڵام لەم دواییەدا بۆردومانە ئاسمانییەکان زیادیان کردووە. ئێمە گوتمان کە ئەمە پێشێلکردنی خاڵەکانی دانوستاندنە. لەمبارەیەوە لە هەموو ئاستێکدا هەوڵەکان بەردەوامن".  خوڵوسی ئاکار رایگەیاند بە شێوەیەکی زۆر هەستیارانە چاودێریی دۆخەکە دەکەن و گوتی: "لەلایەک لەسەرمانە برا سوورییەکانی ئەوێمان بپارێزین، لەلایەکی دیکەش یەکینەکانمان و ئاسایشی سنوورەکانمان بپارێزین. هاوکات بۆ پاراستنی وڵاتەکەمان کە بەرگەی شەپۆلێکی دیکەی کۆچ ناگرێت، لەسەرمانە لەوێدا سەرکەوتوو بین".  هەموو ئەمانە لەکاتێکدان بڕیارە رۆژی چوارشەممە رەجەب تەیب ئەردۆغان، سەرۆککۆماری تورکیا لە سۆچی لەگەڵ ڤلادیمیر پووتین، سەرۆکی رووسیا کۆببێتەوە.  خوڵوسی ئاکار لە بابەتی سووریادا باسی لە یەکینەکانی پاراستنی گەل (یەپەگە)ش کرد و گوتی: "یەپەگە بە تەواوی ماناوە خودی پەکەکەیە. هەمو لایەنێک دەزانن کە هەردووکیان رێکخراوی تیرۆرستین و بەڵگەی بێشوماریش لەمبارەیەوە هەیە. بەڵام بەداخەوە دەبینین کە هاوپەیمانانمان لە ئەمریکا بە شێوەیەکی نەگونجاو بە رۆحی هاوپەیمانێتی چەک و کەرەستەی سەربازییان پێدەدەن. لە هەموو ئاستێکدا هەوڵەکانمان بەردەوامن بۆ وەستاندنی ئەو پشتیوانییە سەربازییانە لە ئەمریکاوە".    رەجەب تەیب ئەردۆغان، سەرۆککۆماری تورکیاش دوای گەڕانەوەی لە کۆبوونەوەی ئەنجوومەنی گشتیی نەتەوە یەکگرتووەکان لە ئیستەنبووڵ باسی ئەو پشتیوانییە سەربازییانەی ئەمریکای بۆ رۆژئاوای کوردستان کرد و لەبارەی پەیوەندییان لەگەڵ ئەمریکا گوتی لەگەڵ هیچ سەرۆکێکی ئەمریکا دۆخی پەیوەندییەکانی هێندەی ئێستا خراپ نەبووە.