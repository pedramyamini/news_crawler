رۆژی سێشەممە، ١٠ ـی ئایاری ٢٠٢٢، دەستەی ئاماری تورکیا راپۆرتی بێکاری بۆ مانگی ئاداری ٢٠٢٢ ـی بڵاوکردەوە. بەگوێرەی راپۆرتەکە، لە مانگی ئاداری ٢٠٢٢ دا بە بەراورد بە مانگی ئاداری ٢٠٢١ رێژەی بێکاری لە تورکیا بۆ ١١.٥ % بەرزبووەتەوە.   لە مانگی ئاداردا ١٥٣ هەزار کەس لە تورکیا و باکووری کوردستان بێکاربوونە و ژمارەی بێکاری لەو وڵاتەدا گەیشتووەتە سێ ملیۆن و ٨٩٤ هەزار کەس.   ژمارەی ئەو کەسانەی مانگی ئاداری ئەمساڵ خراونەتە سەر کار، ٥٩ هەزار کەس کەمیکردووە و بە ٢٩ ملیۆن و ٩٥٦ هەزار کەس تۆمار کراوە. هەروەها رێژەی خستنەسەرکار لەو مانگەدا ٠.٢ خاڵ کەمیکردووە بە ٤٦.٥ % تۆمارکراوە.  بە گشتی لە تورکیادا بێکاری بۆ تەمەنی نێوان ١٥ - ٢٤ ساڵ لە ئاداری ٢٠٢٢ دا بەراورد بە مانگی پێشووتر ٠.٥ خاڵ زیادیکردووە و بە ٢١.٢ % تۆمار کراوە. رێژەی بێکاری لەو گرووپەدا ١٩.١ % ـیان پیاون و ٢٥.٢ % ـیان ژنن.