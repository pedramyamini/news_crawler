میدیاکانی تورکیا بڵاویانکردەوە، دواجار هەر سێ پارتە چەپڕەوەکە، رۆژی ٠٩ - ١١ - ٢٠٢١، کۆبوونەتەوە و گفتوگۆیان لەبارەی پێکهێنانی "هاوپەیمانی چەپ" وەک ئەلتەرناتیڤێک بۆ هاوپەیمانی جمهوور لە بەرەی دەسەڵات و هاوپەیمانی میللەت لە بەرەی ئۆپۆزسیۆن کردووە.   پێشتر هەدەپە رایگەیاندبوو، لەگەڵ لایەنە چەپڕەوەکان کۆبوونەوە و دیداریان کردووە و بابەتەکەیان وروژاندووە، بەڵام گفتوگۆکان کۆتاییان پێنەهاتووە و ئەنجامێکی بەرجەستەکراویش بەدی نەکراوە. ئەرکان باش سەرۆکی پارتی کرێکارانی تورکیا هەر لەمبارەیەوە رایگەیاند، گفتوگۆکانمان بۆ ئەم مەبەستە بەردەوامە و لە هەر پێشهاتێکی نوێدا بە رای گشتیی رایدەگەیێنن.   هەر لە میدیاکان ئاماژە بەوە کراوە، هەریەکە لە پارتی رەنجدەران، پارتی کۆمۆنیست و پارتی چەپ، بەشداربوونە لە بیرۆکەی پێکهێنانی هاوپەیمانی سێیەم کە هاوپەیمانیی چەپ دەبێت، بەڵام ئەم سێ پارتە چەپڕەوە روونکردنەوەیان بڵاوکردەوە و رەتیانکردەوە کە بەشێک بووبن لە پێکهێنانی ئەو هاوپەیمانییەی هەدەپە هەوڵی دامەزراندنی دەدات.    بیرۆکەی دامەزراندنی هاوپەیمانیی سێیەم لەلایەن هەدەپە دوای ئەوە هات کە پرسی هەڵبژاردنی پێشوەختە و رێژەی ٥٠+١ بۆ پێکهێنانی حکومەت لە تورکیا رۆژەڤێکی گەرمە و لایەنەکانی ئۆپۆزیسیۆن گوشاری بەردەوام دەکەن بۆ ئەوەی هەڵبژاردنی پێشوەختە بکرێت و بۆ ئەمەش هەنگاوی جۆراوجۆر دەنێن، بەتایبەتی جوڵاندنەوەی شەقام لە رێگەی پرسی رۆژانە وەک بابەتی ئابووری، سیاسەتی دەرەوە و بێبەها بوونی لیرەی تورکی.   هەدەپە خاوەنی ٥٦ کورسیی پەرلەمانە و پارتی کرێکارانی تورکیا - ش چوار کورسیی پەرلەمانی هەیە.