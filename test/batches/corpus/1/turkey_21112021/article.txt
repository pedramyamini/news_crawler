لە نامەکەدا، کە واژۆی سالم کاپڵان، یاریدەدەری هاوسەرۆکی کۆمیسیۆنەکەی لەسەرە، تێیدا هاتووە "پەیماننامەی مافەکانی منداڵ دەوڵەتەکان پابەند دەکات بۆ باشترکردنی دۆخی ژیانی منداڵان. لەگەڵ ئەوەشدا ملیۆنان منداڵ لە مافی منداڵییان لە تورکیا بێبەشن، ناچارن لەگەڵ ئەو کێشانەدا بژین کە لە تەمەنیان زیاترە".  پەیماننامەی مافەکانی منداڵ، لەلایەن نەتەوە یەکگرتووەکانەوە لە ٢٠ی تشرینی دووەمی ١٩٨٩ دا پەسندکراوە، ٢٠ی نۆڤەمبەر هەموو ساڵێک بە رۆژی جیهانیی مافەکانی منداڵان ناسرێندراوە.  هەدەپە دەڵێت: "تورکیا هەر سێ ماددە سەرەکییەکەی ١٧ و ٢٩ و ٣٠ی پەیماننامەکە پێشێل دەکات، کە کاریگەری لەسەر بوونی ماددی و مەعنەوی و کولتووری و کۆمەڵایەتیی منداڵەکە دەبێت. ئەمە جگە لە گێچەڵ، جیاکاری، تووندوتیژیی دژی منداڵان و بەتایبەتیش کچان و هەروەها کارکردنی منداڵان، منداڵانی ئاوارە و کەمئەندام و زیندانیکردنیان".   لە بەشێکی دیکەی نامەکەدا هاتووە، "لە زۆر وڵاتی جیهاندا مۆدێلی پەروەردەیی فرەزمانی یان دوو زمانی پەیڕەو دەکرێن، بەڵام لە تورکیا بەهۆی ماددەی ٤٢ی دەستووری تورکیا منداڵانی کوردیش لە فێربوون بەزمانی دایکیان بێبەشکراون".