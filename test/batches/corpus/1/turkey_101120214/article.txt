تیمەکانی بەڕێوەبەرایەتی ئاسایشی ئیستەنبووڵ، لێکۆڵینەوەیان لەگەڵ هاووڵاتییەکی عێراقیدا کرد، کە لە حەوتی تشرینی دووەمدا بە پاسپۆرتێکی ساختە هەوڵیداوە بچێتە تورکیا، لە کاتی پشكنینی پاسپۆرته‌كه‌ی لە فڕۆکەخانەی ئیستەنبووڵ گومانی لێکراوە و دواتر پشکنینی پەنجەمۆری بۆ کراوە.  دوای لێکۆڵینەوە دەرکەوتووە پاسپۆرته‌كه و ناوه‌كه‌ی سه‌ری ساختەن و گومانلێکراوەکە بەهۆی ئەندامێتی رێکخراوی داعش لە لیستی داواکراواندایە.  تۆمەتبارەکە پێشتریش لە ساڵی ٢٠١٨ دا بەشێوەی نایاسایی لە سنوور پەڕیوەتەوە و چووەتە شاری جۆلەمێرگی باکووری کوردستان، دواتر لە شاری ئادانا دەستگیرکراوە و دیپۆرتی عێراق کراوەتەوە.  لێکۆڵینەوەکان لە هۆبەی بەرەنگاربوونەوەی تیرۆر سەر بە ئاسایشی ئیستەنبووڵ لەگەڵ ئەو ئەندامەی داعش بەردەوامن.