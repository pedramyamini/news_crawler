هەریەک لە مەحموود تانال، سەرڤەت ئونساڵ و عیرفان کاپڵان پەرلەمانتارانی جەهەپە، کە ئەندامن لەو کۆمسیۆنە، ئەمڕۆ سێشەممە ٧ی ئەیلولی ٢٠٢١ بە پشتبەستن بە راپۆرتی لقی ئامەدی کۆمەڵەی مافی مرۆڤ داواکارییەکیان پێشکەش بە سەرۆکایەتیی کۆمسیۆنی لێکۆڵینەوەی مافی مرۆڤی پەرلەمان کرد و داوایان کرد لە شوێنی رووداوەکە لێکۆڵینەوە لە کوژرانی ئەو منداڵە کوردە بکرێت.   لەو راپۆرتەی لقی ئامەدی کۆمەڵەی مافی مرۆڤ ئاماژە بەوەدراوە، لە ١٠ ساڵی رابردوودا، بەهۆی زریپۆشەکانی هێزە ئەمنییەکانی تورکیا ٦٣ رووداو روویانداوە و بەوهۆیەوە ٣٦ کەس گیانیان لەدەستداوە، کە ١٦ یان منداڵن، ٦ یان ژنن، هەروەها ٨٥ کەسیش بەو هۆیەوە برینداربوونە.   لەلایەکی دیکەوە رۆژی دووشەممە ٦ی ئەیلول دوای تێپەڕبوونی سێ رۆژ بەسەر رووداوەکەدا ئەو سەربازەی میهراچ میرئۆغڵوی تەمەن ٧ ساڵی بە زریپۆش شێلابوو، لەلایەن داواکاری کۆماریی هەزەخ لە چوارچێوەی لێکۆڵینەوەیەکدا کە بە هۆکاری"مردن بەهۆی رووداوی هاتووچۆ" دەستپێکردبوو گوتەی لێ وەرگیرا، بەڵام بەبێ ئەوەی سزا بدرێت، بە بێتاوان دانرا و ئازادکرا.  هەمان رۆژ ساڵح میرئۆغڵو، باوکی میهراچ میرئۆغڵو رایگەیاند، وەک خێزانی قوربانییەکە تاوەکو ئێستا گوتەیان لێ وەرنەگیراوە و عەلی هەمزە پەهلیڤان پارێزگای شرناخ پێیگوتووە، لە کاتی رووداوەکەدا زریپۆشە بە هێواشی رۆیشتووە.  ساڵح میرئۆغڵو لەو قسانەیدا کە بۆ ئاژانسی میزۆپۆتامیا کردوویەتی و تۆمارە ڤیدیۆییەکەی لە ماڵپەڕی ئاژانسەکە بڵاوکراوەتەوە دەڵێ، ئەگەر زریپۆشەکە بەهێواشی بڕۆیشتایە منداڵەکەمی ١١ مەتر فڕێ نەدەدا و نەعلەکانی پێی منداڵەکەم نەدەگەیشتنە سەربان.   ساڵح میرئۆغڵو هەروەها دەڵێت، رۆژانە لە نیوە شەوەوە تاوەکو بەیانی لانیکەم ٥٠ جار زرێپۆش لە نێو کۆڵانەکاندا دێن و دەڕۆن، ئەو کوڕەکەی لەدەستداوە، بەڵام بۆ ئەوەی چیدیکە رووداوی لەو جۆرە روونەدەن داواکارن تۆمەتبارەکە سزا بدرێت.   بەگوێرەی شایەتحاڵانی رووداوەکە، میهراچ میرئۆغڵوی تەمەن حەوت ساڵ ئێوارەی رۆژی ٣ی ئەیلوولی ٢٠٢١ لە شارۆچکەی هەزەخ سەر بە پارێزگای شرناخ کاتێك پایسکیلی لێدەخوڕی، لەناکاو کەوتووەتە ژێر زرێپۆشێکی سەر بە هێزەکانی وەزارەتی ناوخۆ و سەرەتا بە سەختی برینداربووە و دواتر گیانی لەدەستداوە.