رۆژی دووشەممە ١٥ی تشرینی دووەم، کۆبوونەوەی فەرمیی دامەزراوەی نێودەوڵەتیی ئۆتاوا بۆ قەدەخەکردنی مین، لە شاری لاهای لە هۆڵەندا بەڕێوەچوو. کۆبوونەوەکە تاوەکو ١٩ی ئەم مانگە بەردەوام دەبێت. ساڵانە ئەم کۆبوونەوە بۆ وڵاتانی ئەندام رێکدەخرێت بۆ ئاگاداربوون و دڵنیابوون لە پابەندییان لەبارەی پاککردنەوەی مین لەسەر سنوورەکانیان.   لە کۆبوونەوەکەدا هەریەک لە قوبڕسی باشووری یۆنان، کۆنگۆ، ئەریتیریا، گینا، مۆریتانیا، بێساو، نایجیریا، سۆماڵ و تورکیا داوای پێدانی مۆڵەتی زیاتریان کرد بۆ پاککردنەوەی ناوچە سنوورییەکانیان لە مین. ئەمە لە کاتێکدایە تورکیا سێ جارە داوای وادەی نوێی کردووە بۆ پاککردنەوەی مینەکان. داواکاری یەکەمی تاوەکو ساڵی ٢٠١٤، داواکاری دووەم تاوەکو ساڵی ٢٠٢٠ و داواکاری سێیەمیشی تاوەکو ساڵی ٢٠٢٥ بوو.   لە کۆبوونەوەکەدا کە زامبیا سەرۆکایەتیی دەکات، کۆمسیۆنی جێبەجێکردنی ماددەی پێنجی جاری پابەندبوون بە پاککردنەوەی مین کە لە "نەرویج و سریلانکا و بەلجیکا" پێکدێت، لە راپۆرتێکیاندا ئاماژەیان بەوەدا، ژمارەیەکی زۆر مینی چالاک لەسەر سنووری تورکیا هەن و هەڕەشەیەکی بەردەوامن بۆ سەر گیانی خەڵک. داوا لە تورکیا کرا هەرچی زووە دەست بکات بە دیاریکردنی ناوچەکان و پاککردنەوەیان.   به‌پێی ئامارێكی وه‌زاره‌تی ناوخۆی توركیا، له ساڵانی نێوان ١٩٨٤ - ٢٠٠٩ به‌هۆی ته‌قینه‌وه‌ی مین، هه‌زار و ٢٦٩ كه‌س گیانیان له‌ده‌ستداوه، كه ٦٢٥ كه‌س له هێزه ئه‌منیی و سه‌ربازییه‌كان و ٦٤٤ كه‌سی سڤیلین. هه‌روه‌ها پێنج هه‌زار و ٩١ كه‌سیش برینداربوون، کە هه‌زار و ٩٨٤ كه‌سیان بەوهۆیەوە کەمئەندام بوون.  رێكخراوی توركیایه‌كی بێ مین، ئاشكرایكرد، ته‌نیا له باكووری كوردستان یه‌ك ملیۆن و سێ هه‌زار و ٩٤٣ مین هێشتا له‌ژێر خاكدان و هه‌ڕەشه‌ن بۆ سەر گیانی مرۆڤ، كه زۆربه‌یان له سنووری شاره‌كانی ئاگری، ئێلیه، چه‌ولیگ، به‌دلیس، ئامه‌د، دیلۆك، جۆڵه‌مێرگ، ئیدیر، قارس، مێردین، سێرت، رووها، شرناخ، وان، دێرسیم و هاتای دان.   هه‌ر به‌پێی ئاماری رێكخراوەکە، له ساڵانی نێوان ٢٠٠٤ - ٢٠١٧ ـدا ١٣٨ كه‌س له ئه‌نجامی ته‌قینه‌وه‌ی مین گیانیان له‌ده‌ستداوه، كه ٤١ كه‌سیان منداڵن و له‌كاتی یاریكردن ته‌قیونه‌ته‌وه.   له ساڵی ١٩٥٦ توركیا ده‌ستیكرد به به‌كارهێنانی مین. سه‌ره‌تا له ناوچه سنوورییه‌كاندا مینی دژە مرۆڤی چاند.  رۆژی ٤ - ١٢ - ١٩٩٧ دامه‌زراوه‌ی ئۆتاوا له كه‌نه‌دا دامه‌زرا. ئه‌م رێكخراوه به‌كارهێنانی مین قه‌ده‌خه ده‌كات. توركیا له ساڵی ٢٠٠٣ بووه ئه‌ندام له‌م رێكخراوه و رۆژی ١ - ٣ - ٢٠٠٤ پابه‌ندبوونی ته‌واوی خۆی راگه‌یاند و به‌ڵێننامه‌ی پڕكرده‌وه كه تاوه‌كو ٢٠٠٨ سه‌رجه‌م ناوچە مینڕێژکراوەکانی پاکبکاتەوە.  به‌پێی رێككه‌وتنێك له نێوان توركیا و دامه‌زراوه‌ی ئۆتاوا، ده‌بوو توركیا له ساڵی ٢٠١٤ سه‌رجه‌م خاكه‌كه‌ی له مین پاک بكاته‌وه. به‌ڵام نەیکرد و به‌ڵێننامه‌ی نوێكرده‌وه، كه تاوه‌كو ساڵی ٢٠٢٢ ته‌واوی مینه چێندراوه‌كانی له‌ناو ببات.    دامه‌زراوه‌ی ئۆتاوا چه‌ندینجار ره‌خنه‌ی تووندی له توركیا گرتووه، به‌هۆی ئه‌وه‌ی ئه‌و ناوچانه‌ی مینڕێژكراون، ته‌لبه‌ند نه‌كراون و هیچ ئاماژه‌یه‌ك دانه‌نراوه كه هۆشداری به خه‌ڵك بدات بۆ ئه‌وه‌ی نزیكی ناوچه‌كه نه‌كه‌ون.   توركیا خاوه‌ن نۆ هه‌زار و ٣٠٣ مینه كه بە گوتەی بەرپرسانی بەرگریی ئەو وڵاتە ته‌نیا بۆ مه‌شق و راهێنان و توێژینه‌وه به‌كاریاندده‌هێنێت.