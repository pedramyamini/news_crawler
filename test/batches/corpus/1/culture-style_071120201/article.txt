هێلین ئارۆ بە رووداوی راگەیاند، ئەو لەرێگەی ئەم بەرهەمەوە دەیەوێت بڵێت ئەو وڵاتی خۆی جێناهێڵێت و گۆرانییەکە بانگەوازێکەوە لە دڵەوە بۆ خاک و وڵات و خۆشەویستییە بۆ وڵات، گوتیشی "دەبێت ئێمە وڵات، برا و هاوڕێیەکانمان بێ کەس نەکەین".  گۆرانییەکە لە تێکستی عەدنان دۆگانە و بەرهەمی گرووپی " Children Of The Sun"ـە کە ئەو هونەرمەندە کوردە لەگەڵ ماگنۆس ئیێوالد هونەرمەندی سوێدی دایمەزراندووە و پێکەوە کاری میوزیک و ئاوازیان بۆ گۆرانییەکە کردووە.  ئارۆ لەبارەی ئیێوالد دەڵێت "ئەو پێشتر لە گرووپێکی رۆک کاری دەکرد و دۆستی کوردە و پرس و دۆزی کوردی بەلاوە گرنگە، خۆی فێری ئامێری ساز و دەف کردووە و زۆر دڵخۆشم کە پێشنیازی کرد پێکەوە کاربکەین".  ئاماژەی بۆ ئەوەشکرد، ئەو زیاتر بە زمانی ئینگلیزی گۆرانی دەڵێت و ئامانجی گەیاندنی ئێش و ئازاری کوردستانە بە جیهان، یەکێک لە گۆرانییەکانی لەسەر دایکانی کوردی ئێزدییە بەناوی "لۆری".  هێلین ئارۆ خەڵکی قامشلۆی رۆژئاوای کوردستانە و لە تەمەنی ١٠ ساڵییەوە لەگەڵ ماڵباتەکەی، کوردستانی جێهێشتووە و لە سوێد بووەتە پەنابەر و ماوەی ٣٠ ساڵە لەو وڵاتە دەژی و خاوەنی چەند بەرهەمێک کە بە شێوەی گۆرانی و ڤیدیۆکلیپ بڵاوکراونەتەوە و زیاتر لەبارەی وڵات، ژن و منداڵانە.  ئەو خانمە گۆرانیبێژە جگە لە کاری هونەری، وەک چالاکوانێکیش کاری کردووە و هاوکاری گەیاندووەتەوە کوردانی ئێزدی.