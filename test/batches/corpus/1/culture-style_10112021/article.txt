دوای زیاتر لە یەک ساڵ لە داخستنی مەزاتی راستەوخۆ و فیزیکی، بەهۆی ڤایرۆسی کۆرۆنا، دواجار مەزاتخانەکان بە شێوازی فیزیکی کراونەوە و لە جیاتی ئەوەی تەنیا لەڕێگەی ئۆنلاینەوە بەڕێوەبچن مەزاتخانەکان و بازرگانان وەک جاران لە هۆڵەکان سەرقاڵی مامەڵەی بەرهەمە ناوازە هونەرییەکانن.  ئێستا کۆلێکشنی هونەریی "ماکلاو" بە گرانترین کۆلێکشن ناوزەد دەکرێت کە لە هەفتەی داهاتووەوە مەزاتدەکرێت.  دوو گەورەترین مەزاتخانەی بەناوبانگی جیهان، سۆزێبی و کریستی بازاڕی بەرهەمە هونەرییەکانیان گەرمکردووە.  برووک لامپلی بەرپرسێکی مەزاتخانەی سۆزێبی دەڵێت، ئەم وەرزە بە گەورەترین وەرزی فرۆشتنی بەرهەمە هونەرییەکان ئەژماردەکرێت و چاوەڕوانی فرۆشی ١ ملیار دۆلاری دەکەن.  لامیلی دەڵێت، لە کاتی پەتای کۆرۆنا خواست بۆ کڕینی بەرهەمە هونەرییەکان زۆر بووە، بەڵام مەزاتخانەکان لەبەر قەدەخەی هاتووچۆ توانای دابینکردنی بەرهەمە هونەرییەکانیان نەبووە.  لە هاوینی ئەمساڵدا مەزاتخانەی سۆزێبی، مافی مەزاتکردنی کۆلێکشنی "هاری ماکلاو"ی بردەوە. ماکلاو دەوڵەمەندێکی شاری نیویۆرکە کە لە بواری خانووبەرە کاریکردووە و خاوەنی گەورەترین کۆلێکشنی بەرهەمە هونەرییەکانە. ئەو کۆلێکشنە لەلایەن شارەزایانی بازاڕی بەرهەمە هونەرییەکان بە ٦٠٠ ملیۆن دۆلار خەمڵێندراوە.  ئەو کۆلێکشنە ٦٥ بەرهەمی هونەری تیدایە کە ٣٥ یان لە ١٥ی ئەم مانگە مەزاتدەکرێت و بەهای ٤٠٠ ملیۆن دۆلاری لەسەر دانراوە.  ٣٠ بەرهەمە هونەرییەکی دیکەی کۆلێکشنی ماکلاو ساڵی ٢٠٢٢ مەزات دەکرێت.   ژان میشڵ باسک نیگارکێشێکی هاوچەرخی ئەمریکییە کە لە دەیەی ٨٠ کارەکانی زۆر ناوبانگیان دەکرد. ستایلی باسک بە " ئێکسپێرسیۆنیستە نوێیەکان" ناوزەد دەکرێت.