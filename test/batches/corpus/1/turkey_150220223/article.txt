رۆژی دووشەممە ١٤ی شوباتی ٢٠٢٢،  ٢٦ ـەمین دادگای سزای ئیستەنبووڵ ئەو سکاڵانامەیەی پەسندکرد، کە  تێیدا بە تۆمەتی سوکایەتیکردن بە سەرۆککۆمار داوای ساڵێک و پێنج مانگ تاوەکو ٨ ساڵ دوو مانگ زیندانیکردنی خانمە رۆژنامەڤان سەدەف کاباش دەکرێت.   سەدەف کاباش هەروەها بەهۆی گوتەکانی بەرامبەر عادل کارا ئیسماعیلئۆغڵو وەزیری گەیاندن و ژێرخانی تورکیا بە تۆمەتی سوکایەتیکردن بە کاربەدەستی حکومەت داوای دوو ساڵ و چوار مانگ تاوەکو چوار ساڵ و ٨ مانگ زیندانیکردنی دەکرێت.   هێشتا دیار نییە کەی دادگا لەسەر ئەو دۆسیەیە دادەنیشێت. چاوەڕوان دەکرێ دادگای ئیستەنبووڵ هەڵسەنگاندن بۆ داواکاریی ئوغور پۆیراز پارێزەی سەدەف کاباش بکات کە داوای ئازادکردنی بریکارەکەی کردووە.   سەدەف کاباش رۆژی هەینی ٢١ی کانوونی دووەمی ٢٠٢٢ کە لە بەرنامەیەکی تەلەڤیزیۆنیدا بەشداربوو و گوتی: "گوتەیەکی پێشینان هەیە کە دەڵێت، سەرێک تاجی بچێتە سەر عاقڵتر دەبێت، بەڵام دەیبینین کە ئەو گوتەیە راست نییە، یان گوتەیەکی پێچەوانەی ئەمە هەیە، با نەیڵێم، وڵاخ کە بچێتە نێو کۆشک نابێت بە پاشا، ئەو کۆشکە دەبێت بە تەویلە".  کاژێر ٠٢: ٠٠ی بەرەبەیانی رۆژی شەممە ٢٢ی کانوونی دووەمی ٢٠٢٢ تیمەکانی پۆلیس لە ئیستەنبووڵ هەڵیانکوتایە سەر ماڵی ئەو رۆژنامەڤانە و دەستگیریان کرد.  درەنگانی شەوی هەمان رۆژ لە ١٦ مین دادگەی سزای ئیستەنبووڵ پڕۆسەی دادگاییکردنی رۆژنامەڤان سەدەف کاباش بەڕێوەچوو و بە تۆمەتی "سوکایەتیکردن بە سەرۆککۆمار" بڕیاری زیندانیکردنی بەسەردا سەپێنرا.