عیسام رافور، کۆچبەرێکی ئەفغانییە و لە ئیستەنبووڵ نیشتەجێیە، دەڵێت "بەیانییان لە کاژێر هەشتەوە دەست بە کار دەکەم، تاوەکو هەشتی ئێوارە بەردەوام دەبم. کارێکی زۆر سەختە و پارەکەشی کەمە، بەڵام بژاردەی دیکەم نییە، ناچارم کار بکەم. لە ئەفغانستان کارم دەستنەکەوت بۆیە هاتووم بۆ ئێرە".  پێشتر خەڵکی تورکیا کاری پاکەوانیی شەقامەکانیان نەدەکرد و هەر کۆچبەرە ئەفغانییەکان بوون، بەڵام ئێستا بەهۆی قەیرانی ئابووری و هەژارییەوە، بەشێک لە تورکەکان خۆیشیان ئەو کارە دەکەن.  مەحموود ئایتار، هاوبەشێکی خاوەن گەنجینەی ریسایکلینی پلاستیک دەڵێت، "لەم کەرتەدا هەموو کەسێك کار دەکات. رۆمانی، تورک، کورد و لاز. هەموو ئەو کەسانەی هەژار و مافخوراون لێرە کار دەکەن. تەنانەت ئەو فەرمانبەرانەش کە مووچەکانیان بەشیان ناکات، وەکو کاری دووەم لێرە کار دەکەن. ئەم کارە بدرێت بە کۆمپانیا گەورەکان، کارەکانمان لەدەستدەدەین، دوایین لقی دارە خۆمان پێیەوە گرتووەتەوە. بە بڕینی ئەم لقە دەیانەوێت بەرەو هەڵدێرمان ببەن، نابێت ئەم کارە بدرێت بە کۆمپانیا گەورەکان، چونکە بە سەتان هەزار کەس لەنێو ئەم کارەدان".  خاوەنکار و کرێکارەکانی شارەکە ترسیان هەیە لەوەی کارەکانیان لەدەستبدەن، بەتایبەت دوای ئەوەی پارێزگاری نوێی ئیستەنبووڵ رایگەیاند، "ئەم کارە زیان بە ژینگە و تەندروستیی خەڵک دەگەیێنێت و بەنیازین رادەستی کۆمپانیای کەرتی تایبەتی بکەین".  ئەکرەم یاشار هاوبەشێکی دیکەی خاوەنی گەنجینەی ریسایکلینی پلاستیکە و دەڵێت، "ئەمڕۆ سێ کرێکاری دیکەی منیان بە عارەبانەکانیانەوە برد بۆ بنکەی پۆلیس و دوای وەرگرتنی گوتەکانیان ئازادیان کردن، بەڵام دەستیانگرت بەسەر عارەبانەکانیاندا، پۆلیس چی لەو عارەبانانە دەکات؟ چ سوودێکی هەیە بۆیان، نازانین".  سەرەتاکانی ئەیلوولی ئەمساڵ لە یەک رۆژدا لە ئیستەنبووڵ بە پاساوی ئەوەی بە نایاسایی کار دەکەن، زیاتر لە ٢٥٠ کرێکار کە لەو کەرتەدا کاریان دەکرد دەستبەسەرکران و دوای چەند کاژێرێک ئازادکران. گوشارەکان بۆسەر خاوەنکار و کرێکارەکانی ئەو کەرتە هێشتا بەردەوامە و کۆتایی پێنەهاتووە.