مەرال دانیش بێشتاش، بریکاری سەرۆکی فراکسیۆنی هەدەپە، لە دانیشتنی رۆژی چوارشەممەی ئەنجوومەنی گشتیی پەرلەمانی تورکیادا جلوبەرگی خۆی پیشانی پەرلەمانتاراندا و رایگەیاند، ئەمە دیاری لەیلا گوڤەنە، ئەو پەرلەمانتارە زیندانیکراوەی، کە لەم هۆڵەدا پارێزبەندیی لێوەرگیرایەوە.   بێشتاش هۆکاری پۆشینی جلوبەرگی لەیلا گوڤەنی باسکرد و رایگەیاند: "ئەم جلوبەرگە بەدەستی کچەکەی دووراوە، بەهۆی ئەوەی رەنگی سەوز و سوور و زەردی تێدایە، رێگەیان پێنەدا لەیلا گوڤەن بیپۆشێ".   بێشتاش گوتیشی: "لەیلا گوڤەن نەیتوانی ئەم جلوبەرگە لە زیندان بپۆشێ، من لەناو پەرلەمان پۆشیوومە و بەدەسەڵات دەڵێم شەرم بتانگرێ چۆن دژایەتیی رەنگ دەکەن. دەسەڵات کێشەی لەگەڵ رەنگی سەوز و سوور و زەرد هەیە. عەقڵییەتێک کێشەی لەگەڵ رەنگەکان هەبێت چۆن متمانەی پێدەکرێت باس لە چارەنووسی گەلێک بکات".   لەیلا گوڤەن بۆچی دەستگیرکراوە؟  لەیلا گوڤەن لە ٣١ی کانوونی دووەمی ٢٠١٨ خرایە زیندانەوە. لە دوایین هەڵبژاردنە گشتییەکانی تورکیاش کە لە ٢٤ی حوزەیرانی ٢٠١٨ بەڕێوەچوو، لەسەر لیستی هەدەپە لە بازنەی جۆلەمێرگ هەڵبژێردرا و بووە پەرلەمانتار، بەڵام ئازادنەکرا و لە گرتووخانە مایەوە.  گوڤەن لە گرتووخانە بۆ لابردنی گۆشەگیری سەر عەبدوڵڵا ئۆجەلان رێبەری زیندانیکراوی پەکەکە، مانگرتنی لە خواردن راگەیاند، لە ٧٩ یەمین رۆژی مانگرتنەکەیدا ئازادکرا و لە ٢٠٠ ەمین رۆژی مانگرتنەکەشیدا لەسەر داوای ئۆجەلان بەوەی مانگرتنەکە گەیشتووەتە ئامانج، کۆتایی بە مانگرتن هێنا.  لەیلا گوڤەن، دوای تێپەڕبوونی نزیکەی یەک ساڵ بەسەر هەڵبژاردندا، رۆژی چوارشەممە ١٠ی تەمموزی ٢٠١٩ لە دانیشتنی پەرلەماندا سوێندی یاسایی خوارد و وەک پەرلەمانتار دەستبەکاربوو.   رۆژی ٤ی حوزەیرانی ٢٠٢٠ پەرلەمانی تورکیا پارێزبەندی لەسەر لەیلا گوڤەن پەرلەمانتاری هەدەپە لە بازنەی جۆلەمێرگ، موسا فارسئۆغوڵڵاری پەرلەمانتاری هەدەپە لە بازنەی ئامەد و ئەنیش بەربەرئۆغڵو پەرلەمانتاری جەهەپە هەڵگرت.  یەک رۆژ دوای لادانی پارێزبەندییەکەی، لەیلا گوڤەن دەستگیرکرا و خرایە زیندانی جۆری D لە ئامەد. دوای ئەوەی پارێزەرەکانی گوڤەن لەسەر دۆسیەیەکی دیکەدا سەردانی دادگایان کرد و لەوێ داوای ئازادکردنی لەیلا گوڤەنیان بە دەستەبەری کرد. دادگا داواکاریی پارێزەرەکانی لەیلا گوڤەنی وەرگرت و دوای هەفتەیەک ئازادی کرد.  رۆژی دووشەممە ٢١ی کانوونی یەکەمی ٢٠٢٠ نۆیەمین دادگای سزا قورسەکانی ئامەد لە دەیەمین دانیشتنی دادگادا بە تۆمەتی ئەندامبوون و پڕوپاگەندەکردن بۆ پەکەکە، سزای ٢٢ ساڵ بەندکردنی بۆ لەیلا گوڤەن هاوسەرۆکی - کەجەدە دەکرد و بڕیاری دەستگیردنی دا. رۆژێك دواتر دەستگیر کرا و ئێستا لە زیندانی ژنانە لە پارێزگای خارپێتی باکووری کوردستان.