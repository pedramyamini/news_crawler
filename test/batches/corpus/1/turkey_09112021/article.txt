ئەرگین ئاکن، شوێنەوارناسێکە و دەڵێت، "کاتێک سەری پەیکەری دیۆنیسۆس دەرکەوت، جۆش و خرۆش دایگرتین. کاتێک یەکێک لە کارمەندەکان هاواری کرد و گوتی دۆزیمانەوە؛ من کەمێک دووربووم و بە راکردن هاتم. دوای ئەوەی کەمێک خاوێنمان کردەوە، هێشووە ترێکەی سەریم بینی، گوتم ئەمە دیۆنیسۆسە، خوداوەندی شەرابە".   ئەو دوو پەیکەرە لە کاناراوەکانی رووباری پەنکالاس لە شارە مێژووییەکەی ئایزانۆیی سەربە پارێزگای کوتاهیا دۆزراونەتەوە کە بە دووری ٥٠ کیلۆمەتر لە ناوەندی شاری کوتاهیا هەڵکەوتووە و مێژووەکەی دەگەڕێتەوە بۆ سەردەمی ئیمپراتۆرییەتی رۆمانی.     ئەحمەد جان ئاکجان، شوێنەوارناسێکی دیکەیە و دەڵێت، "سەری پەیکەری ئافرۆدێتمان دۆزییەوە، رووداێکی گەورەیە، جێگەی شانازییە. ئەو شوێنەی کاری تێدا دەکەین کەناری رووبارە. هەڵبەت ئەمە ناسینەوەی ئەم جۆرە شتانە کەمێک سنووردار دەکات، بەڵام کاتێک دۆزیمانەوە، هاوشێوەی ئێستا جۆش و خرۆش دایگرتبووم".    شارە مێژووییەکەی ئایزانۆی ساڵانە گەشتیارێکی زۆر رووی تێدەکەن. لەو هەڵکەندنانەی لەو ناوچەیەدا ئەنجامدراون، شوێنەواری نیشتەجێبوونی مرۆڤ دۆزراونەتەوە کە مێژووەکەیان بۆ ٣ هەزار ساڵ بەر لە زایین دەگەڕێتەوە.