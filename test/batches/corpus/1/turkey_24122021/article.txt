ساروهان ئۆڵوچ، بریکاری سەرۆکی فراکسیۆنی هەدەپە رایگەیاند، "کەمترین بڕە مووچە و وەرنەگرتنی باج لەو کەسانەی بەو بڕە مووچەیە کار دەکەن، ماوەیەکی زۆرە لە کۆمیسیۆن پلانی بودجە لە دانیشتنەکانی پەرلەمان و لە پێشنیازەکانماندا ئاماژەمان پێ داوە. بەو هۆیەوە گەیشتنمان بەم خاڵە گرنگە. پێمانوایە هەنگاوێکی گرنگە بۆ ملیۆنان کەس کە بەو بڕە مووچەیە کار دەکەن. بەو هۆیەوە بە بەڵێ دەنگ بەم پرۆژە یاسایە دەدەین".  دوای دانوستاندنی لایەنی حکومەت، خاوەنکار و سەندیکاکانی کار لەبارەی دیاریکردنی کەمترین بڕە مووچە، کەمترین بڕە مووچە بۆ ساڵی ٢٠٢٢ بە رێژەی ٥٠.٤ % زیادکرا و کرا بە چوار هەزار و ٢٥٣ لیرە و ٤٠ قرووش. ئەمەش لە کاتێکدایە سەندیکاکانی کرێکاران پێش بڕیاری خۆشبوون لە باج ئاماژەیان بەوە دەدا ٤٠٠٠ لیرە بژێویی خێزانێک بۆ ١٥ رۆژیش دابین ناکات.  مەهەپە کە هاوپەیمانی ئاکپارتییە، پێیوایە بەخشینی کەمترین بڕە مووچەکان لە باج، دەستپێشخەری و سەرکەوتنێکی گەورەی هاوپەیمانیی جمهوورە.  مستەفا کالایجی، پەرلەمانتاری مەهەپە رایگەیاندووە، "دەستنیشانکردنی کەمترین بڕە مووچە لە سەرووی ئاستی ئەو هەڵاوسانەی کە هەیە و بڕیاری بەخشینیان لە باج، سەرجەم  ئەو کەسانەی دڵخۆش کردووە کە بە کەمترین بڕە مووچە کار دەکەن و بەهۆی گرانیی ژیانەوە بە دۆخێکی ئابووریی سەختدا تێدەپەڕن. ئەمە سەرکەوتنی سەرۆککۆمارمانە، سەرکەوتنی هاوپەیمانیی جمهوورە، سەرکەوتنی سەندیکاکانی خاوەنکار و کرێکارانمانە".  بەپێی ئامارە فەرمییەکان، نزیکەی حەوت ملیۆن کەس لە تورکیا بە کەمترین بڕە مووچە دەژین. لە ساڵی ٢٠٢١ دا کەمترین بڕە مووچە ٢٨٢٥ لیرە بوو کە دەکاتە نزیکەی ٢١٠ دۆلار. دابەزینی بەهای لیرە و گرانبوونی بازاڕ لە تورکیا وایکردووە ئەو مووچەیە نەتوانێت پێویستییە سەرەتاییەکانیش دابین بکات.