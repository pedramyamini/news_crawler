رووداوی دەستدرێژییەکە لە شارۆچکەی فاتسا سەر بە پارێزگای ئۆردوی تورکیا، لە بەشی ناوخۆیی تایبەتی کوڕانی مادەنلەر روویداوە، کە سەر بە تەریقەتی "سولەیمانچییەکان"ـە.     ئەو مامۆستا ئایینییە کە ناوی "یە. ک. "ـە و لە کۆرسی خوێندنی قورئاندا وانەی بە منداڵانی بەشە ناوخۆییەکە دەگوتەوە، رۆژی دووشەممە ٢٤ی کانوونی دووەمی ٢٠٢٢ دوای ئەوەی باوانی منداڵەکە سکاڵایان تۆمارکرد، رادەستی پۆلیس کرا و هەمان رۆژ بە بڕیاری دادگا خرایە زیندانەوە.   بەگوێرەی میدیاکانی تورکیا، مامۆستا ئایینییە قسەی لەگەڵ کەسوکاری قوتابییەکە کردووە و  دانی بەوەدا ناوە کە دەستدرێژی سێکسکی کردووەتە سەر منداڵەکەیان بەناوی "ب. ک. " و گوتوویەتی، "بەقسەی شەیتانم کرد، دوێنێ شەو تۆبەم کرد، لە خودا پاڕامەوە".   ئەمە یەکەمجار نییە و پێشتریش رووداوی هاوشێوە لە چەند ناوچەیەکی دیکەی باکووری کوردستان و تورکیا لە کۆرسەکانی خوێندنی قورئان روویداوە.   لە ناوەڕاستی کانوونی یەکەمی ٢٠٢١ ئاشکرا بوو کە لە شاری ئەرزەڕوومی باکووری کوردستان، کەسێک وەک چاودێر لە شوێنی کۆرسی خوێندنی قورئان کاری دەکرد دەستدرێژی سێکسی کردووەتە سەر حەوت منداڵ.   حەوت منداڵەکە کوڕ بوون و لە کۆرسی قورئانی "حاجی بەهادین ئەڤگی" لە شارۆچکەی پاڵاندۆکەن دەیانخوێند، کە سەر بە بەڕێوەبەرایەتی کاروباری ئایینی تورکیایە.   دوای ئاشکرابوونی تاوانەکەی، دەستدرێژیکارەکە هەڵات و دواتر لە پارێزگای یۆزگاتی تورکیا دەستبەسەرکرا.  ئەمە لە کاتێکدایە لە دوایین کۆبوونەوەی شورای پەروەردەی نیشتمانی تورکیا، کە لە رۆژانی سەرەتای کانوونی یەکەمی ٢٠٢١ بەڕێوەچوو، پەروەردەی ئایینی بۆ منداڵانی تەمەن ٤ - ٦ ساڵ لە قۆناخی باخچەی ساوایان کرایە ناچاری. بڕیارەکە کاردانەوەی لێکەوتەوە.