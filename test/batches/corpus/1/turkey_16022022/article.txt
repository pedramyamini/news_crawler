کەمال کڵچدارئۆغڵو، سەرۆکی گشتیی پارتی گەلی کۆماری - جەهەپە رەخنەی تووندی لە حکومەت گرت و رایگەیاند، ئەم کەمکردنەوەی باجە لە بەرژەوەندیی فرۆشیاراندا نییە.  کەمال کڵچدارئۆغڵو، گوتی، "بیر لەوە بکەنەوە، با بڵێین من خاوەن فرۆشگەم! ماددە خۆراکییە سەرەتاییەکانم کڕی کە باجەکەی ٨ % بوو و ئەو پارەیەم دا. ئێستا هاتوون بە من دەڵێن، دەبێت ئەم کاڵایە بە باجی ١ % بفرۆشیتەوە. باشە من کە کڕیم ٨ % ـی باجەکەم دا. تۆ ئەمڕۆ ئەم پارەیە بۆ من دەگەڕێنیتەوە؟ نەخێر، سبەی دەیگەڕێنیتەوە؟ هەفتەیەکی دیکە دەیگەڕێنیتەوە؟ نەخێر. کەواتە گوشارەکە لەسەر خاوەن فرۆشگەیە. "  ئەگەرچی بەشێک لە هاووڵاتییان خۆشحاڵیی خۆیان بەرامبەر ئەو کەمکردنەوەیەی باج نیشاندەدەن، بەڵام خاوەنکار و خاوەن مارکێتەکان بۆچوونێکی دیکەیان هەیە و دەڵێن؛ ئەوان زیانیان پێدەگات و قەرەبووش ناکرێنەوە.  رۆژی ١٢ ـی شوباتی ٢٠٢٢ رەجەب تەیب ئەردۆغان، سەرۆککۆماری تورکیا بڕیاری دابەزاندنی باجی دا. هەروەها بەر لەوەی گەشتی ئیمارات بکات، لە وەڵامی پرسیارێکدا گوتی، ئەوانەی پابەند بەو بڕیارە نەبن، سزا دەدرێن.  رەجەب تەیب ئەردۆغان، سەرۆککۆماری تورکیا باسی لەوە کرد، "لەگەڵ پێکهێنانی ئەو تیمە تایبەتانەی بۆ چاودێریکردنی باج دەستبەکارن، سزای تووندی ئەو فرۆشیارانە دەدەین کە پابەند نابن، چونکە ئەوانە هاووڵاتییانمان دەچەوسێننەوە و کارێکی نەخوازراو دەکەن. سزاکانمان بەرامبەریان تووند دەبن. "  باجی KDV کورتکراوەی [باجی خستنەسەری بەها] یە و لە ١ % بۆ ١٨ % دەگۆڕێت. ئەو جۆرە باجە لە تورکیادا لە ساڵی ١٩٨٤ لەسەر بنچینەی یاسای ژمارە ٣٠٦٥ خراوەتە بواری جێبەجێکردنەوە.