لە ئاماژەیەکیدا بۆ هەردوو پارتی ئاییندە بە سەرۆکایەتیی ئەحمەد داودئۆغڵو و پارتی دیموکراسی و پێشکەوتن - دێڤا بە سەرۆکایەتیی عەلی باباجان، مێرال ئاکشەنەر رایگەیاند، بۆ هەڵبژاردنی داهاتوو، رەنگە دوو پارتی تازە دامەزراو لە تورکیا، لەژێر چەتری هاوپەیمانیی میللەت کۆببنەوە.     ئاکشەنەر رایگەیاند: "پێمانوایە لە حوزەیرانی ٢٠٢٢ دا هەڵبژاردنی پێشوەختە دەکرێت، بەهۆی ئەوەی دەسەڵات بەرگەی ئەم هەموو قەیران و ئاڵنگارییە ناگرێت. هاوپەیمانیی میللەت ئامادەیە بۆ هەڵبژاردنی پێشوەختە، وەک چۆن ئامادەیە بۆ هەڵبژاردن لە کاتی فەرمی خۆیدا کە حوزەیرانی ٢٠٢٣ یە. لە هەردوو ئەگەردا، ئەم دەسەڵاتە کۆتاییدێت".   ئاکشەنەر گوتی: "پلانێکی نوێی ئەم دەسەڵاتە لەئارادایە و هەوڵدەدات لە رێگەی راپرسییەکانەوە کێشە دروستبکات، کە بریتییە لە ناوهێنانی هەردوو سەرۆک شارەوانیی ئیستەنبووڵ و ئەنقەرە بۆ رکابەرایەتیی بۆ پۆستی سەرۆکایەتیی کۆماری تورکیا؛ هەروەها نانەوەی ئاژاوە بەوەی جگە لەم دوو کەسایەتییە، ئۆپۆزیسیۆن کەسی دیکەیان نییە بۆ بەربژێربوون بۆ سەرۆکایەتیی کۆمار. بەمەش جۆرێک لە دڵەڕاوکێ دەنێنەوە و هەوڵی کۆنترۆڵکردنەوەی دەنگی خۆڵەمێشی دەدەن".  سەرۆکی ئیی پارتی راشیگەیاند: "ئێمە نامانەوێ لە قۆناخی دوای ئەردۆغان، کەسی دیکە بێت و ببێتە ئەردۆغانێکی نوێ؛ ئێمە بۆ ئەوە کاردەکەین سیستمێکی بەهێزی پەرلەمانی بونیات بنێینەوە بۆ ئەوەی ئەم سیستمە سەیروسەمەرەیەی تاکەکەسی کە بەرەو دیکتاتۆرییەت هەنگاو دەنێت، سەرهەڵنەداتەوە".   هاوپەیمانیی میللەت کە هاوپەیمانی لایەنەکانی ئۆپۆزیسیۆنە، رۆژی ٥ی ئایاری ٢٠١٨ لەلایەن پارتی گەلی کۆماری - جەهەپە، پارتی چاک - ئیی پارتی، پارتی سەعادەت - سەپە و پارتی دیموکرات - دەپە پێکهات بۆ بەشداریکردن لە هەڵبژاردنی پەرلەمان و سەرۆکایەتیی کۆمار، کە لە ٢٤ی حوزەیرانی ٢٠١٨ ئەنجامدرا.   لە یەکەم تاقیکردنەوەی هاوپەیمانێتیدا، لە کۆی ٦٠٠ کورسی پەرلەمان ١٧٤ کورسیان بەدەستهێنا. لە هەڵبژاردنی ٢٠١٩ی شارەوانییەکانیشدا، لە کۆی ٣٠ گەورەشارەوانی ١١ گەورەترین شارەوانییان بەدەستهێنا لەوانە ئەنقەرە و ئیستەنبووڵ.