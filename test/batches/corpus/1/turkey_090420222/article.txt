ئۆزەر سەنجار، سەرۆکی کۆمپانیای میترۆپۆڵ MetroPOLL لە هەژماری تایبەتی خۆی لە تویتەر رایگەیاند، "ئەمجارە راپرسییەکمان کردووە لەبارەی خراپی دۆخی ئابووری و بژێوی هاووڵاتییان لە ژێر رۆشنایی هەڵاوسان، زیادبوونی باج و گرانیی نرخی کاڵاکان. "  لە راپرسییەکەدا پرسیار لە هاووڵاتییان کراوە، "چی دەکەیت بۆ ئەوەی بژێوی ژیانت دابین بکەیت و کورتهێنان لە خەرجییەکانت روونەدات؟ "   ئۆزەر سانجار ئەنجامی راپرسییەکەی بڵاوکردەوە کە تێیدا ٥٠.٣ % ـی بەشداربووان ژەمێکی خواردنیان کەمکردووەتەوە و رۆژانە دوو ژەم دەخۆن. هەروەها ٣١.٩ % ـی بەشداربووان دەڵێن، ناوەناوە بە برسییەتی سەر دەنێنەوە. ٦١.٨ % ـی بەشداربووانیش گۆشت ناخۆن. ٥٣.٧ % ـی بەشداربووانیش جلوبەرگی ئەستووری زستانە دەپۆشن بۆ خۆگەرمکردنەوە لە ماڵدا بۆ ئەوەی گەرمکەرەوە بەکارنەهێنن. ٥٧.٩ % ـی بەشداربووانیش بۆ کەمکردنەوەی کرێی کارەبا بە کەمی جلشۆر بەکاردەهێنن و ٦٢.٥ % ـی بەشداربووانیش بەهۆی بەرزبوونەوەی نرخی سووتەمەنییەکان ئۆتۆمبێلی کەسیی خۆیان بەکارناهێنن.   سەرۆکی کۆمپانیای میترۆپۆڵ باس لەوەش دەکات، راپرسییەکە بەشێوەیەکی راستەوخۆ لە ٢٦ پارێزگای تورکیا ئەنجامدراوە و پرسیار لە سێ هەزار و ٨٠٠ کەس کراوە.