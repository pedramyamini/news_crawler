رەجەب تەیب ئەردۆغان، سەرۆککۆماری تورکیا شەوی ٢٦ی کانوونی دووەمی ٢٠٢٢ لە کاتی بەشداریکردنی لە دیمانەیەکی تەلەڤیزیۆنیدا کە ژمارەیەک رۆژنامەڤان تێیدا بەشداربوون، وەڵامی رۆژنامەڤانانی دایەوە.  یەکێک لە رۆژنامەڤانەکان پرسیاری لێکرد، "لە کۆبوونەوەیەکی فراکسیۆنی پارتەکەتاندا رستەیەکتان لەبارەی دەمیرتاش داڕشت کە گفتوگۆی زۆری لەبارەوە کرا، گوتتان ' ئەوەی ئەدیرنە حیساب دەداتە ئەوەی ئیمراڵی '، شڕۆڤەی زۆر بۆ ئەو رستەیە کرا، بەم رستەیە ویستتان چی بڵێن؟ "  ئەردۆغان لە وەڵامدا گوتی، "راستییەکەی دەبێت ئەو پرسیارە لە عەبدوڵڵا ئۆجەلان بکرێت، چونکە شتێکی ئاشکرایە کە ئۆجەلان ناڕەحەتە لەو پەیامانەی دەمیرتاش لە زیندانەوە دەیدات. تەنیا یەک دەسەڵات سەرۆکی رێکخراوی تیرۆری پەکەکە ئازاد دەکات، ئەویش ئیتیفاقی زیللەتە، کە هەدەپەشی تێدایە، ئەگەر بگەنە دەسەڵات، ئەوکاتە لەوانەیە شتیکی لەو جۆرە رووبدات".   رۆژنامەڤانێکی دیکە هەر لە چوارچێوەی ئەو بابەتە لە ئەردۆغانی پرسی: "لە قسەکانتاندا ئاماژەتان بەوەدا، ئۆجەلان بە پەیامەکانی دەمیرتاش ناڕەحەتە، زانیارییەکی لەوجۆرەتان لەبەردەستە؟ " ئەردۆغان بە زەردەخەنەوە گوتی: "هەیە تاوەکو دەیڵێم. "  دوای ئەو قسانەی ئەردۆغان لە بەرنامەکەدا لە بارەی عەبدوڵڵا ئۆجەلان کردی، مەراڵ ئاکشەنەر، سەرۆکی ئیی پارتی لە هەژماری تایبەتی خۆی لە تویتەر نووسی، "خودا موحیببەتتان زیاد بکات".   عەبدولڕەحمان کورت، ئەندامی ئەنجوومەنی ناوەندی بڕیاری ئاکپارتی و پەرلەمانتاری پێشووی ئاکپارتی لە بازنەی ئامەد رۆژی ٢٥ی تشرینی دووەمی ٢٠٢٢ سەبارەت بە گوتەکانی ئەردۆغان لەبارەی دەمیرتاش و ئیمراڵی رایگەیاند: "بەڕێز سەرۆککۆمار ئاماژەی بە راستییەکان کرد. هەموو کەسێک باش دەزانێت لە قۆناخی پرۆسەی ئاشتیدا، هەدەپە و پەکەکە خیانەتیان لە ئۆجەلان کرد. وڵاتانی رۆژئاوا دەمیرتاشیان خستەپێش و ئەوانیش بۆ کۆتاییهێنان بەو قۆناخە، رۆڵیانگێڕا".     رەجەب تەیب ئەردۆغان، سەرۆککۆماری تورکیا و سەرۆکی گشتیی ئاکپارتی رۆژی چوارشەممە ١٢ی کانوونی دووەمی ٢٠٢٢ لە گوتارێکدا کە لە کۆبوونەوەی فراکسیۆنی پارتەکەی لە پەرلەمان پێشکەشی کرد ئاماژەی بەوەدابوو، سەڵاحەدین دەمیرتاش دەبێ حیساب و کیتاب بداتە عەبدوڵڵا ئۆجەلان لە ئیمراڵی و ئەمەش کاردانەوەی زۆری بەدواداهات.  ئێوارەی رۆژی هەینی ١٤ی کانوونی دووەم سەڵاحەدین دەمیرتاش لە تویتێکدا وەڵامی ئەردۆغانی دایەوە و نووسی: "سیاسەتڤانان حیساب بە گەل، پارتەکەی، پەرلەمان و دادگەی بێلایەن دەدات. تۆ نیگەرانی حیساب و کیتابی من مەبە، بیر لەو حیسابە بکەوە کە خۆت دەیدەیت".