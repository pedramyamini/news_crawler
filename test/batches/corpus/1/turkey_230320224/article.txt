هاوسەرۆکایەتیی لقی رێکخستنەکانی ئیستەنبووڵی هەدەپە لە هەژماری تایبەتیان لە تویتەردا ساتی هەڵکوتانە سەر بارەگای لقی رێکخستنەکانی ناوچەی کارتاڵ لە ئیستەنبووڵ بڵاوکردەوە، کە تێیدا دەردەکەوێت، هێزە ئەمنییەکانی ئیستەنبووڵ بارەگاکەیان چۆڵکردووە و دەیپشکنن، دواتر دەست بەسەر ژمارەیەک دۆسیە و بەڵگەنامەی نێو بارەگاکەدا دەگرن.   هەر لە راگەیێندراوەکەدا، هاوسەرۆکایەتیی لقی رێکخستنەکانی ئیستەنبووڵی هەدەپە رایگەیاند: "لە تۆڵەی ئەو جۆش و خرۆشییە جەماوەرییەی ئاهەنگەکانی نەورۆز، ئۆقرەیان نەگرت و وەک پیشەی هەمیشەییان تۆمەتی تیرۆریان خستە پاڵ هاوسەرۆکان و ئەندامانمان و بەم بیانووە هەڵیانکوتایە سەر بارەگاکەمان لە ناوچەی کارتاڵ".   هەروەها هاتووە: "بەم کردەوەیە، دەسەڵات دەیەوێت تۆڵەی خۆی لە هەدەپە بکاتەوە و شاگەشکە بوون بەم هەموو جەماوەرەی کە بە خرۆشەوە لە گۆڕەپانی یەنی کاپی لە ئیستەنبووڵ سەرباری خراپی کەشوهەوا ئامادەبوون و نەورۆزیان پیرۆزکرد".   لە بەشێکی گرتە ڤیدیۆییەکەدا کە لەلایەن هەدەپەوە بڵاوکراوەتەوە، ژمارەیەکی زۆر لە ئەندام و لایەنگرانی هەدەپە لە بەردەم بارەگاکەدا گردبوونەوە و ناڕەزایەتییان لە بەرامبەر هەڵکوتانە سەر بارەگاکەیان دەربڕی.   لە بەرامبەردا بەڕێوەبەرایەتیی ئاسایشی ئیستەنبووڵ رایگەیاند، بەتۆمەتی بانگەشەکردن بۆ پەکەکە و حەشاردانی چەند کەسێکی داواکراو بەتۆمەتی تیرۆر، تیمەکانی دژەتیرۆر بەهاوئاهەنگیی لەگەڵ پۆلیسی ئیستەنبووڵ هەڵیانکوتایە سەر بارەگای هەدەپە لە ناوچەی کارتاڵی ئیستەنبووڵ کە تێیدا دەستبەسەر چەندین بەڵگەنامەدا گیراون و لێکۆڵینەوە لەگەڵ هاوسەرۆکانیان دەکرێت.