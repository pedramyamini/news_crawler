د. خاڵس یەرلیکایا، ئەندامی ئەنجوومەنی یەکێتیی پزیشکانی تورکیا لە ئامەد بە رادیۆی رووداوی راگەیاند: "بەڕاستی کارمەندانی تەندروستی زۆر لە سەختیدان، چونکە کەلوپەلی تەندروستیی بە باشی دابین ناکرێت. هەروەها مووچەی کارمەندان زۆر کەمە و قەیرانی ئابووریش کاریگەریی لەسەر ئێمە داناوە. ئەمڕۆ وەکو هۆشداریدانێک لە سەرانسەری تورکیادا کاروبارمان راگرتووە، داوا دەکەین مووچەکەمان زیاد بکەن. "   ئەندامەکەی ئەنجوومەنی یەکێتیی پزیشکانی تورکیا لە ئامەد ئاماژەی بەوە دا، ئەوان دەیانەوێت دۆخیان باش بکرێت و داوای کرد یاسایەک دەربکرێت کە سەختی و بەربەست بۆ کاروباری تەندروستیی دروست نەکرێت.  بەهۆی ئەو بارودۆخە ئابوورییەی لە تورکیادا هاتووەتە ئاراوە، نرخی لیرەی تورکی بەرامبەر بە دۆلار کەمبووەتەوە، ئابووریی ئەو وڵاتە تووشی گرفت و هەڵاوسان بووە کە ئەوەش کاریگەریی لەسەر پزیشکان هەبووە.  د. خاڵس یەرلیکایا گوتیشی: "ئێستا ئێمە داهاتوومان روون نییە، بۆیە گەلێک پزیشک دەیانەوێت بچنە ئەوروپا بۆ ئەوەی داهاتوویان روون بێت. لە ساڵی ٢٠٢١ ـدا هەزار و ٤٠٥ پزیشکی ئەندامی یەکێتیی پزیشکانی تورکیا هەوڵیان داوە بچنە تورکیا. "  ئەو پزیشکە جەختی لەوەش کردەوە، ئەگەر داواکارییەکانیان جێبەجێ نەکرێن و گوێیان لێنەگیردرێت، ئەوا بۆ ماوەیەکی زیاتر کار رادەگرن، چونکە بەهۆی کۆرۆناشەوە سەختییەکی زۆریان لەسەر شانە.  ئەو مانگرتنەی پزیشکان و کارمەندانی تەندروستی هەر کاریگەریی لەسەر حکومەت نییە، بەڵکو کاریگەریی زۆری لەسەر ژیانی خەڵکیش دەبێت.  د. خاڵس لەو بارەیەوە باسی لەوە کرد: "دەبێت ئەوە بزانن کە ئەم مانگرتنە تەنیا بۆ پزیشکان و کارمەندانی تەندروستی نییە، بەڵکو بۆ هەموو کەسێکە. بۆ ئەوەیە هەمووان ژیانێکی باشتریان هەبێت و بە ئاسانی مافەکانی تەندروستییان دەست بکەوێت. "  بەگوتەی ئەو پزیشەکە، رەوشی تەندرووستیی لە تورکیا خراپە و گوتیشی: "رەوشەکە لە ئامەد زۆر خراپترە. لێرە ژمارەی پزیشکان کەمە، خەڵکی ئێمە کە دێنە نەخۆشخانەکان کێشەی زمانیان دەبێت و بە کوردی ناونووس ناکرێن. "