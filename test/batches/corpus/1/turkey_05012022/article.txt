ئیبراهیم کاڵن، گوتەبێژی سەرۆکایەتیی کۆماری تورکیا لە دیمانەیەکدا رایگەیاند، چاوەڕوانیی سەرەکییان لە ئەمریکا بڕینی پاڵپشتییەکانیەتی بۆ پارتی یەکێتیی دیموکراتی - پەیەدە و یەکینەکانی پاراستنی گەل - یەپەگە کە باڵی پارتی کرێکارانی کوردستان - پەکەکەن. دەشڵێت، " تورکیا وڵاتێکە کە لە رێنوێنیی ٣٦٠ پلەوە دەڕوانێتە سیاسەتی دەرەوە".  گوتەبێژی سەرۆکایەتیی کۆماری تورکیا ئاماژە بەوەش دەکات، "لە پرسی سووریادا، بۆچوونی تورکیا جیاوازیی جیددیی هەیە لەگەڵ وڵاتانی وەکو ئەمریکا، رووسیا و ئێران. هەر لایەنێک هەوڵدەدات رۆژەڤی جیۆپۆلیتیکی خۆی لەسەر سووریاوە بەسەر ناوچەکە و سیاسەتی جیهاندا بسەپێنێت".  ئیبراهیم کاڵن دەڵێت، تورکیا پێداگری لەسەر ئەوە دەکات کە لە رێگەی پلاتفۆرمەکانی جنێف و ئاستاناوە پێویستی بە هاوئاهەنگییەکی نێودەوڵەتییە. لەو چوارچێوەیەدا تورکیا لە قۆناخەکانی ٢٠٢٢ و ٢٠٢٣ دا لەپاڵ زیادکردنی توانا نیشتمانییەکانی خۆی، بەردەوام دەبێت لە بەهێزکردنی هاوپەیمانییە جیهانییەکان.  لەبارەی ناکۆکییەکانی نێوان تورکیا - ئەمریکا و ئەو هەنگاوانەی پێویستە هەردوو وڵات بۆ چارەسەرکردنی کێشەکانیان بینێن، گوتەبێژەکەی سەرۆکایەتیی کۆماری تورکیا ئەوەی خستەڕوو، "ئەمریکا لە بابەتی تێگەیشتنی بۆ تورکیا، کێشەی جیددیی هەیە. تورکیا بە ئەمریکاشەوە خوازیارە لەگەڵ هەموو کەسێکدا لە یەک مەودا و بە شێوەیەکی یەکسان، دادپەروەرانە و شەفاف پەرە بە پەیوەندییەکانی بدات".  کاڵن داوای ئەوەی کردووە، ئەمریکا لە پرسی سیستمی مووشەکیی S - ٤٠٠ یشدا هەڵوێستێکی ریالیست و بونیاتنەرانە بگرێتەبەر و لە بەرامبەر "کۆمەڵەی گولەنییەکان" هەنگاوی بە بڕیار و ئەنجامبەخشانە بنێت.