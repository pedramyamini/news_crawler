بۆ خولى ئەمساڵ ٦٨ دەق و بەرهەمى چیرۆک بۆ بەشداریکردن لە پێشبڕکێیەکە نێردرابوون، بەڵام دواى هەڵسەنگاندن حەوتیان نێردران بۆ بەشداربوون.  لەنێو ئەو حەوت بەرهەمەشدا سێ دانەیان خەڵاتکران، کاروان بە چیرۆکەکەی توانیی پلەی سێیەم بۆ چیرۆکنووسی گەلاوێژ بەدەستبهێنێت.  کاروان محەممەد، براوەی خەڵاتی چیرۆک بە رووداوی گوت: "فیستیڤاڵ یەکێکە لەو کەناڵانەی کە نووسەر دەتوانێت لە رێگەیەوە دەنگی خۆی بگەیێنێت و گوزارشت لە خۆی بکات بە تێکست و نووسینەکان جا نووسینی شیعر بێت یان رۆمان و چیرۆک بێت، منیش هەوڵمداوە لە رێگەی ئەم بەرهەمەوە ئەوەی لەناخمایە باسی بکەم".  لە کۆی ١١٠ بەرهەمی شیعری ١١ی پەسندکراوە و چووەتە پێشبڕکێوە، لە ٤١ لێکۆڵینەوەش تەنها ٧ یان پەسەندکراون.  گوڵاڵە عوسمان، براوەی خەڵاتی باشترین شیعر باسی لەوەکرد: "بەرهەمەکەی من ناوی (لێرە نەبووی دەنا پێی دەوتی) بوو، براوەی خەڵاتی سێیەمی فیستیڤاڵ بووم بۆ شیعر، ئەم دەقەی من لەگەڵ خانمێکی دیکەی رۆژهەڵاتی خەڵاتی باشترین شیعرمان وەرگرت و دەقەکانی هەردووکمان تەواو باسی ژنێتی بوو باسی ژنمان دەکرد، زۆر دڵخۆشیش بووین کە خەڵای کراین".  محەممەد حەقمورادی، براوەی باشترین لێکۆڵینەوە باسی لە بەرهەکەی خۆی کرد و گوتی: "بەرهەمەکەی من لێکۆڵینەوەیەک بوو لەبارەی ناسنامەی کورد لە رابردوو و لە سەردەمی مۆدێرنیتدا چۆنە و چ گۆڕانکارییەکی بەسەر هاتووە، پلەی دووەم بەدەستهێنا و زۆر خۆشحاڵبووم کە توانیم سەرکەوتووبم و لەمەودواش بەردەوام دەبن لەسەر ئەم کارە ئەدەبییانە".  سەرپەرشتیارانی گەلاوێژ بۆ هەڵسەنگاندنی ئەو بەرهەمانە چوار لیژنەیان هەبووە، دەڵێن هیچ کام لە ئەندامەکانی لیژنەکان یەکیان نەناسیوە تا دوایین رۆژی فیستیڤاڵ بۆ ئەوەی بە شەفافی براوەکان دیاری بکرێت.  د. ئیبتیسام ئیسماعیل، سەرپەرشتیاری بنکەی گەلاوێژ ئاماژەی بەوەدا: "لیژنەکان لەسەر بنەمای شارەزایی تەواو دیاریدەکرێت، کەسێکمان دیاری نەکردووە کە لە سەروسەودای شیعر نەزانێت یان لە لێکۆڵینەوە نەزانێت، بەڵکو خەڵکانی زۆر پسپۆڕمان دیاری کردووە".  ٢٥ ساڵە گەلاوێژ بووەتە کۆکەرەوەی نووسەرەکانی هەموو پارێزگا و پارچە جیاوازەکانی کوردستان، بڕیاریشە گەلاوێژ بخرێتە ئاستێکی نێودەوڵەتیتر و لە ساڵانی داهاتوو، بەرهەمە عەرەبییەکانی نووسەرە عەرەبەکانیش لە پێشبڕکێکان بەشداربن.