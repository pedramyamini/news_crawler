ئەو زیاتر لە ساڵێكە خۆی کەرەنتین کردووە؛ زۆربەی کاتەکانی لە ماڵەکەی خۆیدا بەسەر دەبات، بۆ خۆی خواردن ئامادە دەکات و لە رێگەی مۆبایلەکەوە ئاگاداری پێشهاتەکانە.   مزەفەر کایاسان دەڵێت: "نزیکەی ١٥ مانگ بەر لە ئێستا تووشی هەناسەتەنگی، تا و تێکهەڵچوونی گەدە بووم، چوومە نەخۆشخانە. پشکنینی خوێنیان بۆ کردم، گوتیان بە قورسی تووشی کۆرۆنا بوویت. تەندروستیم هێندە خراپ بوو هەناسەم بۆ نەدەدرا، لە نەخۆشخانە خەوێندرام. دوای ئەوە بۆ ماوەی نۆ مانگ بەردەوام دەنووستم".   مزەفەر، بەر لە تووشبوونی بە کۆرۆنا، چەند ساڵێک تووشی نەخۆشیی کەمیی خوێن (لۆکیمیا) بووە. وەک خۆی دەڵێت، بەهۆی لاوازی بەرگریی جەستەیەوە نەیتوانیوە بەسەر کۆرۆنادا زاڵ بێت.       کایاسان دەڵێت: "سێ بۆ چوار ساڵ بەر لە ئێستا تووشی لۆکیمیا بووم. سێ ساڵ بەر لە ئێستا چاندنی مۆخم بۆ کرا. لە هەمان نەخۆشخانە بە سەرکەوتوویی چارەسەرم بۆ کرا. پزیشکەکەم دەڵێ، بەهۆی ئەوەی بەرگریی جەستەم لاوازە، نەمتوانیوە بەسەر کۆرۆنادا زاڵ بم. بەهۆی لۆکیمیاوە دەرمان بەکار دەهێنم، ئەمەش گوشار لەسەر سیستمی بەرگریی جەستەم دەکات و بەو هۆیەوە، توانای تێپەڕاندنی کۆڤیدم نییە".   مزەفەر، ماوەی ١٤ مانگە بەردەوام سەردانی نەخۆشخانە دەکات، چارەسەر وەردەگرێ، بەڵام سەری سوڕماوە لەو دۆخە دەگمەنەی پێیدا تێدەپەڕێت، چونکە بەشێكی زۆری ئەو کەسانەی نەخۆشی درێژخایەنیان هەیە و تووشی کۆرۆنا بوون، چاکبوونەتەوە.   ئەو هاووڵاتییە دەڵێت: "شتیکی سەرسوڕهێنەرە، سەرسوڕهێنەرییەکەی لەوەدایە، لۆکیمیا و کۆڤید، لەم نەخۆشخانەیەدا ١٤ مانگە منیان لە ژیاندا هێشتووەتەوە، بەڵام نەخۆشی وەها هاتن ئەو نەخۆشخانەیە کە شێرپەنجەی سی، شێرپەنجەی دڵ و کێشەی گورچیلەیان هەبوو. ئەو نەخۆشانە نزیکەی مانگێک دوو مانگ مانەوە، دواتر چاکبوونەوە و رۆیشتنەوە. کەسانێک کە وەک من لۆکیمیشیان هەبوو، هاتن و رۆیشتنەوە".  ئەم هاووڵاتییە یەکەمین کەسە لە تورکیادا ئەو وادە زۆرە بەردەوام شەڕی کۆرۆنای کردبێ، نە گیانی لەدەستدابێ و نە سەرکەوتنی بەدەستهێنابێ. هیوازخوازە کۆرۆنا تێپەڕێنێت و وەک کەسێكی ئاسایی و تەندروست بژی.