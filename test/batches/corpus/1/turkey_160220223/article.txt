کۆبوونەوەکەی ئۆپۆزیسیۆن کە شەممەی رابردوو لە ئەنقەرە بەڕێوەچوو.  هەریەک لە کەمال کڵچدارئۆغڵو، سەرۆکی جەهەپە، مەرال ئاکشەنەر سەرۆکی ئیی پارتی، تەمەل کارامۆڵڵائۆغڵو، سەرۆکی پارتی سەعادەت، گولتەکین ئویساڵ، سەرۆکی پارتی دیموکرات، عەلی باباجان، سەرۆکی پارتی پێشکەوتن و دیموکراسی، ئەحمەد داودئۆغڵو، سەرۆکی پارتی ئایندە بەشداریان تێدا کرد.  مێراڵ ئاکشەنەر، سەرۆکی ئیی پارتی، سەبارەت بە ناوەڕۆکی کۆبوونەوەکە، گوتی: "لە پشووی هەفتەی رابردوودا ئەو کۆبوونەوەیەی بە میوانداریی بەڕێز کڵچدارئۆغڵو، لە ئەنقەرە ئەنجامماندا بووە رۆژەڤی وڵات. کۆبوونەوەکەمان جۆشوخرۆشێکی گەورەی دروستکرد. هۆکاری ئەم جۆشوخرۆشە زۆر روون و ئاشکرایە. ئیدی گەلەکەمان ئەو سیاسەتڤانانەی دەوێ کە دەتوانن لە بەرژەوەندیی هاوبەشی وڵات کۆببنەوە و گفتوگۆ بکەن".   ئاکشەنەر هەروەها گوتی: "گەلەکەمان کە بێزاربووە لە تێگەیشتنی [من کردم و تەواو] گرنگیی کولتووری راوێژکاری دەبینێت، کە بەهۆی بە حیزبیبوونی، سەرۆککۆمار بیری چووەتەوە. گەلەکەمان داوای ئەم راوێژکارییە دەکات. هەرچەندە ئەم کۆبوونەوەیە لایەنەکانی هاوپەیمانی جمهووری ناڕەحەت کردووە، بەڵام ئێمە بە دەسپێکێکی گرنگی دەبینین".  بەگوێرەی ئەو زانیارییانەی لە میدیاکانی تورکیادا بڵاوکراونەتەوە، لەو رەشنووسەی شەش پارتەکە خستوویانەتە سەر مێزی دیالۆگ، رێککەوتوون لەسەر ئەوەی دەسەڵاتەکانی ئێستای سەرۆککۆمار بدرێتە سەرۆکوەزیران و حکومەت، هەروەها وادەی سەرۆککۆمار حەوت ساڵ بێت و  کەسێک تەنیا یەک خول بۆی هەبێت سەرۆککۆمار بێت، بەندی هەڵبژاردنیش لە ١٠ % بۆ ٣ % کەمبکرێتەوە.