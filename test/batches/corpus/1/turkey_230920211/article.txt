ئەحمەد ئومیت، پارێزگاری بۆڵو لە کۆبوونەوەیەکدا کە بە بەشداری کۆچبەرانی عێراقی، سووری، ئەفغانی و ئێرانی نیشتەجێی شاری بۆڵو بەڕێوەچوو داوای لە بەشداربووانی کۆبوونەوەکە کردووە رەچاوی چەند خاڵێك بکەن.   بەگوێرەی راگەیێنراوێک کە رۆژی ٢٢ی ئەیلولی ٢٠٢١ لەلایەن پارێزگای بۆڵو بڵاوکراوەتەوە، پارێزگار بەبەشداری "نوێنەرانی میوانە بیانییەکان" کۆبوونەوەیەکی سازداوە و کۆچبەرانی عێراقی، سووری، ئەفغانی و ئێرانی نیشتەجێی بۆڵو لە کۆبوونەوەکەدا ئامادەبوونە.   لە راگەیێنراوەکەدا هاتووە: "لە کۆبوونەوەکەدا تیشک خراوەتەسەر ئەو خاڵانەی پێویستە میوانە بیانییەکان لەبەرچاوی بگرن و ئەو خاڵانە لە رێگەی وەرگێڕەوە بۆ نوێنەرانی میوانە بیانییەکان روونکراونەتەوە".   پارێزگاری بۆڵو لە کۆبوونەوەکەدا ئاماژەی بەوەداوە، "بۆ درێژەدان بە کەشی ئارامی و ئاسایشی شارەکە لێکۆڵینەوەمان کردووە لەبارەی ئەو رەفتار و کردەوانەی خەڵکی تورک پێی ناڕەحەت دەبن".     ئەو خاڵانەی لە کۆبوونەوەکەدا داواکراوە کۆچبەران رەچاوی بکەن:  - رێزگرتن لە داب و نەریتی کۆمەڵگای تورک.  - بە سازان لەگەڵ کۆمەڵگا رەفتار بکرێ.  - لە پارک، باخچە و گۆڕەپانەکاندا کە شوێنی گشتین، بە گرووپ نەسووڕێنەوە.  - بەکارنەهێنانی سۆشیاڵمیدیا بۆ تێکدانی یەکێتی و پێکەوەیی و هەڵە تێگەیشتن.   - گفتوگۆ نەکردن لەبارەی پرسە سیاسییەکان و دوورکەوتنەوە لە بارگرژی.  - خۆ دوورگرتن لەو رەفتار و کردەوانەی ناڕەزایی کۆمەڵگای لێدەکەوێتەوە.   - دوور بکەونەوە لە تەماشاکردنی راستەوخۆی ژنان و بەکارهێنانی گوتە و رەفتاری بێزارکەر.  - گەورەنەکردنی ئەو رووداوانەی لە نێو خۆتاندا روودەدەن.   - بەکارهێنانی ناوی تورکی بۆ دوکانەکان و شوێنکارەکان.  - بەشداریکردن لە کۆرسەکانی فێربوونی زمانی تورکی و کۆرسە پیشەییەکان.  - لە کاژێر ٢١: ٠٠ بەدواوە ئەگەر دۆخێكی ناچاری نەبێت، لە ماڵەکانتان بمێننەوە.   - دوور بکەونەوە لە قسەکردن بە دەنگی بەرز و دەنگەدەنگ، کە کەسانی دیکە هەراسان بکات.   - گوێنەگرتن لە میوزیک بە دەنگی بەرز بەجۆرێک دەورووبەر هەراسان بکات.  - رەچاوکردنی پاکوخاوێنی کەسی و پاکڕاگرتنی ژینگە.  - لە بەرامبەر بەها ئەخڵاقییەکانی کۆمەڵگاکەماندا بە هەستیارییەوە رەفتار بکەن.    - لە کاتی بینینی کەسانێک کە ئاسایش و کەرتی گشتی تێکدەدەن، پەیوەندی بە هێزە ئەمنییەکانەوە بکەن.  - لە پارک، باخچە و شوێنە گشتییەکاندا بە گرووپ کۆنەبنەوە.  - بێجگە لەو زانیارییانەی لە تۆڕەکۆمەڵایەتییەکاندا لە هەژمارە فەرمییەکان بەش دەکرێن، زانیارییە بەشکراوەکانی دیکە بەهەند وەرنەگرن.  - رێگری بکرێ لەوەی، ئەو رووداوە نەرێنییانەی کە روودەدەن، ببنە هۆکاری گرژیی کۆمەڵایەتی.   - بەهای کۆماری تورکیا بزانرێت کە پەناگەی هەموومانە و لە پرسی پاراستنی بەرژەوەندییەکانی وڵاتەکەماندا بە هەستیارییەوە رەفتار بکرێ.   - بێجگە لە ئاڵای تورکیا، هیچ ئاڵایەک، تابلۆیەک و سیمبوڵی هاوشێوە بەرز نەکرێنەوە.  - لە چێشتخانەکاندا بەهارات زۆر بەکارنەهێندرێت کە بۆنەکەی دراوسێکان هەراسان بکات.