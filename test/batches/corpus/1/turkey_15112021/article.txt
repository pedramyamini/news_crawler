هەنەد عەبدی تەمەنی ٢٨ ساڵە و خەڵکی سۆماڵە؛ دوای ئەوەی لە کانوونی یەکەمی ساڵی ٢٠٢٠ دا گەیشتە یۆنان بە تۆمەتی قاچاخچییەتی دەستگیرکرا و سزای ١٤٢ ساڵی بۆ بڕاوەتەوە.   پەرلەمانتارانی یەکێتیی ئەوروپا بەدواداچوونیان بۆ کەیسی هەنەد و ئەو کەسانەی دیکە کردووە کە بە تۆمەتی قاچاخچێتی لە یۆنان دەستگیرکراون.   ستێلیۆس کۆلۆگلۆ، پەرلەمانتاری یەکێتیی ئەوروپا دەڵێت، ئەو شایەتحاڵانەی کە لە بەلەمەکەدا لەگەڵ هەنەد بوون هاتنە پێشەوە و گوتیان کە ئەو قاچاخچی نەبووە. ئەوان دەڵێن "دەبووایە کەسێک ئاراستەکردنی بەلەمەکە بگرێتەدەست بۆ ئەوەی نقوم نەبین، (دوای ئەوەی قاچاخچییەکە هەڵات)'؛ ئەوانی دیکە سۆماڵی بوون، سزای ١٤٢ ساڵیان بۆ هەنەد بڕیەوە. "   هەنەد دەڵێت، داوای بەهاناوەچوونی لە پاسەوانانی کەناراوەکانی تورکیا کردووە، بەڵام ئەوان نەوەک یارمەتیان نەداون، بەڵکو ئاویشیان کردوەتە نێو بەمەلەکە و بەرەو یۆنان ئاراستەیان کردووە؛ لەو نێوەندەدا ٢ ژن کەوتوونەتە نێو ئاو و خنکاون.  هەنەد باس لەوە دەکات کە دوای ئەوەی قاچاخچییەکە جێی هێشتوون، بەلەمەکەی ئاڕاستەکردووە، بەڵام دوای ئەوەی گەیشتوونەتە کەناراوەکانی یۆنان، بەلەمی بەهاناوەچوونی یۆنان گواستونیەتەوە و دواتر وەک قاچاخچی هەژمارکراوە.   هەنەد بە پارێزەرەکەی گوتووە، قاچاخچییەکە پێش ئەوەی بەلەمەکە جێبێڵێت بە دەمانچە هەڕەشەی لێکردووە و داوای لێکردووە کۆنتڕۆڵی بەمەکە بکات و ئیدی دواتریش هەر بەردەوام بووە لەسەر کۆنترۆڵکردنی ئەو بەلەمە بۆ کەناری ئارامی.   ئالێکساندرۆس جیۆرجۆلیس، پارێزەری هەنەد دەڵێت "ناکرێت بۆ کەسێک کە داوای پەنابەرێتی لە یۆنان بکات بە سزایەکی وا قورس سزابدرێت تەنیا لەبەر ئەوەی ناچارکراوە کارێک بکات و بەلەمەکە ئاراستە بکات. ئەوان بەرگی قاچاخچی بە بەر بەقاچاخبراودا دەکەن. "   ساڵی ٢٠١٤ یۆنان یاسایەکی دەرکرد کە بۆ هەر کەسێکی بەقاچاخبراو ١٠ ساڵ زیندانی بۆ قاچاخچی دەبڕێتەوە. ئەگەر بێتو مەترسی لەسەر ژیانی کۆچبەر هەبێت، سزاکە دەبێتە ١٥ ساڵ و ئەگەر مردنی تێدابێت، بۆ زیندانی تاهەتایی دەگۆڕێت.   دوای ئەم بڕیارە، قاچاخچییەکان زوو پلانەکەیان گۆڕی و لە جیاتی ئەوەی خۆیان چاوساخی کۆچبەران بکەن، چەند کەسێکیان لەنێو کۆچبەراندا دەکردە چاوساخ و لەسەر ئەو بنچینەیەش ئەوان بەر سزاکە دەکەوتن.