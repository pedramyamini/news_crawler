رۆژی ٣ی ئاداری ٢٠١٨ داوایەکی یاسایی دژی باشاک دەمیرتاش، هاوژینی سەلاحەدین دەمیرتاش لە شەشەمین دادگەی سزا قورسەکانی ئامەد کرایەوە و دادگەکە ئەمڕۆ پێنجشەممە ١١ی تشرینی دووەمی ٢٠٢١ بڕیاری کۆتایی خۆی راگەیاند و بڕیاری دوو ساڵ و شەش مانگ زیندانیی بۆ هەریەک لە باشاک دەمیرتاش و ئەو پزیشکەی راپۆرتەکەی ئامادەکردبوو بە ناوی "ر. ب" دەرکرد.  پارێزەری باشاک دەمیرتاش لەبارەی بڕیارەکەی دادگە روونکردنەوەیەکی بڵاوکردەوە و تێیدا هاتووە، "رۆژی ٣ی ئاداری ٢٠١٨ داوایەکی یاسایی دژی بریکارمان باشاک دەمیرتاش تۆمارکرا. ئەمڕۆ پێنجشەممە ١١ی تشرینی دووەمی ٢٠٢١، شەشەمین دادگەی سزا قورسەکان بڕیاری دوو ساڵ و شەش مانگ زیندانیی دەرکرد و سزاکە دکتۆر (ر. ب)یش دەگرێتەوە".  پارێزەرەکە دەڵێت، "ساڵی ٢٠١٥ باشاک دەمیرتاش دۆخی تەندروستیی زۆر خراپ بوو، کۆرپەکەی لەبارچووبوو، هەربۆیە دۆخی تەندروستیی بە شێوەیەکی بەردەوام بەرەو خراپی دەچوو. بۆ ئەم مەبەستەش لە رۆژانی ٤ - ١١ - ٢٠١٥ و ١٢ - ١١ - ٢٠١٥ و ١٦ - ١١ - ٢٠١٥ و ٢٣ - ١١ - ٢٠١٥ و ٢٥ - ١١ - ٢٠١٥ و ٢٨ - ١١ - ٢٠١٥ و ٣٠ - ١١ - ٢٠١٥ و ٧ - ١٢ - ٢٠١٥ و ٩ - ١٢ - ٢٠١٥ بۆ وەرگرتنی چارەسەری سەردانی نەخۆشخانەی کرد و لەم بەروارانەدا دوو جار نەشتەرگەریی بۆ کرا".  لە بەشێکی دیکەی روونکردنەوەکەی پارێزەری باشاک دەمیرتاشدا هاتووە، "بەهۆی ئەوەی پزیشکەکان پێیان راگەیاندووە، چارەسەری تەندروستی کاتێکی زۆر دەخایێنێت، باشاک دەمیرتاش لەسەر داوای خۆی داوای مۆڵەتی درێژخایەنی بێ مووچەی لە بەڕێوەبەرایەتیی پەروەردە کردووە و داواشی کردووە مۆڵەتەکەی لە نیوەی یەکەمی ساڵی خوێندنی ٢٠١٥ - ٢٠١٦ پێبدرێت بۆئەوەی قوتابییەکانیش وانەکانیان لەدەستنەدەن؛ لە هەمان داواکاریدا پێشنیازی دانانی مامۆستایەکی ئەڵتەرناتیڤی کردووە و مۆڵەتەکەشی وەرگرتووە".  وەکو لە روونکردنەوەکەدا هاتووە، بەهۆی بەردەوامیی نەخۆشییەکەیەوە، باشاک دەمیرتاش رۆژی ١١ - ١٢ - ٢٠١٥ لە بنکەی تەندروستیی کایاپنار لە ئامەد چارەسەری تەندروستیی وەرگرتووە و پزیشک راپۆرتێکی مۆڵەتی پێنج رۆژی بۆ ئامادەکردبوو، بەڵام کاتێک کۆپییەکی مۆڵەتە پێنج رۆژییەکەی پێشکێشی قوتابخانەکەی کردبوو، لە کاتی تۆمارکردنی بەڵگەنامەکانی مۆڵەتەکە لە داتاکانی قوتابخانەدا لەبری ئەوەی ١١ - ١٢ - ٢٠١٥ بنووسرێت، ١٤ - ١٢ - ٢٠١٥ نووسراوە.  پارێزەری هاوژینی دەمیرتاش سەرکۆنەی بڕیاری دادگە دەکات و دەڵێت، "دادگە لەبری ئەوەی بەم خێراییە بڕیار بدات، دەیتوانی داوای داتاکانی ئەو رێککەوتەی ئامادەکردنی راپۆرتەکە لە بنکەی تەندروستی کایاپنار بکات بۆ دەرکەوتنی راستییەکان. لە کۆپیی راپۆرتەکەی باشاک دەمیرتاش بەرواری ١١ - ١٢ - ٢٠١٥ دا نووسراوە کە چارەسەری پزیشکیی وەرگرتووە، بەڵام دادگە کۆپیی راستەقینەی ئەو بەڵگەنامەیەی داوانەکردووە و لایەنی بنکەی تەندروستییش ئەو بەڵگەنامەیەی پێشکێش نەکردووە، بەمەش دەردەکەوێت کە دەستەی دادوەران بەبێ ئەوەی ئەو بەڵگەنامە حاشاهەڵنەگرە ببینن، بڕیاریانداوە".  لە روونکردنەوەکەدا هاتووە، ئەو بڕیارەی دادگە بەبێ گەڕانەوە بۆ بەڵگەنامە فەرمییەکان، کارێکی تەواو نایاساییە و ستەمێکی زۆر زەقە لە باشاک دەمیرتاش و دەشڵێت، "پێموایە راگەیاندنی ئەم بڕیارە لەم کاتەدا بەرنامە بۆ داڕێژراوە و مەبەست لێی ئامانجکردنی باشاک دەمیرتاشە. سەرباری هەموو ئەم رووداوانە، بەردەوام دەبین لە گرتنەبەری رێکارە یاساییەکانمان و بڕیارەکەش بۆ دادگای هەرێمی بەرز دەکەینەوە و دڵنیاین لە بێبەریبوونی بریکارمان و باوەڕمان وایە دادپەروەری بەدیدێت".