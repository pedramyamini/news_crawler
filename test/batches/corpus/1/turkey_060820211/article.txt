ئاگر بەرەو بەشێک لە گوند و شارۆچکەکانی ناوچەی ئاغدەومیشی ئەنتاڵیا تەشەنەدەکات و هەوڵەکانیش بۆ کۆنترۆڵکردنی ئاگرەکان سەرکەوتوو نەبوون.  بەشێک لە دانیشتووانی ئەو گوندانەی مەترسییان لەسەرە کەلوپەل و ئاژەڵەکانیان بۆ ناوچەکانی دیکە دەگوازنەوە. خەڵکی خۆجێیی توڕەن لە حکومەت و پێیانوایە هەوڵەکان بۆ کۆنترۆڵکردنی ئاگر بەگوێرەی پێویست نییە.  دانیشتوویەکی یەکێک لە گوندەکان بە رووداوی گوت، "سەرۆکی شارەوانی هات و چایەکی خواردەوە و رۆشتەوە، ئێمە هیچ هاوکارییەکی حکومەتمان بۆ کوژاندنەوەی ئاگر پێنەگەیشتووە، تەنیا بۆ خۆمان سەرقاڵی کوژاندنەوەی ئاگرەکەین".  لە ٢٨ی تەممووزەوە سووتانی دارستانەکانی تورکیا دەستیپێکردووە، تاوەکو ئێستا هەشت کەس بەهۆیانەوە گیانیان لەدەستداوە.  لە کۆی ئەو ١٣ ئاگرەی کە هێشتا کۆنترۆڵ نەکراون، دوو ئاگریان لە پارێزگای ئانتاڵیا، حەوتیان لە موغڵا، ئاگرێک لە ئایدن، ئاگرێک لە ئادانا، ئاگرێک لە دەنزیلی و ئاگرێکیش لە پارێزگای ئیسپارتایە، هەوڵەکان بەردەوامن بۆ کۆنترۆڵکردنیان.  محەممەد تۆکات، سەرۆکی شارەوانیی شارۆچکەی میلاس لە موغڵا لە هەژماری تایبەتی خۆی لە تویتەر رایگەیاند، ئاگر لە وێستگەی بەرهەمهێنانی وزەی ئەنیکۆی نزیکبووەتەوە و وێستگەکە مەترسیی سووتانی لەسەرە.