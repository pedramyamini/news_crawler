ئەو دیپۆرتکردنەوەیە بە بڕیاری سەرۆکایەتیی کۆچ و کۆچبەرانی تورکیا بە هاوئاهەنگی لەگەڵ ناوەندی دیپۆرتکردنەوەی پارێزگای ئیستەنبووڵ و لایەنە پەیوەندیدارەکانی ئەفغانستان و پاکستان ئەنجامدرا و بە فڕۆکەیەک کۆچبەرەکان رەوانەی وڵاتەکانیان کرانەوە.   پێشتر بەڕێوەبەرایەتیی گشتیی ئاسایشی تورکیا رایگەیاندبوو، کۆچبەرەکان لە پارێزگاکانی ئایدن، بوڕسا، ئیستەنبووڵ و کۆجائێلی دەستگیرکرابوون و دوای تەواوبوونی لێکۆڵینەوە و رێکارە ئەمنییەکانیان، بڕیاری دیپۆرتکردنەوەیان دراوە.  بەگوێرەی راگەیێندراوەکە، ١٩٢ لەو کۆچبەرانە ئەفغانستانی و ٢١ کۆچبەرەکی دیکەش پاکستانی بوون.   رۆژی ٤ی ئایاری ٢٠٢٢ وەزارەتی ناوخۆی تورکیا لە راگەیێندراوێکی نووسراودا بڵاویکردەوە، رێکاری یاسایی بەرامبەر ٧١ هەزار و ٩٥٩ کۆچبەری نایاسایی گیراوەتەبەر، ٢٣ هەزار و ٧٢ کۆچبەر دیپۆرتی وڵاتەکانیان کراونەتەوە کە ٨ هەزار و ٩٦٤ یان لە ئیستەنبووڵ بوون، هەروەها ٣٩ هەزار و ٥٢٥ کۆچبەری دیکەش رێکاری دیپۆرتکردنیان لە چەند رۆژی داهاتوودا کۆتاییدێت و ئەوانیش دیپۆرت دەکرێنەوە.