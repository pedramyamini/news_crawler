مەرال دانش بێشتاش، بریکاری سەرۆکی فراکسیۆنی هەدەپە گوتی، "لە ماددەی هۆشبەرەوە بگرن تاوەکو دەگاتە گەندەڵی، دزی و پەیوەندی لەگەڵ مافیا، هەموو کۆمەڵگە چاوەڕوانی ئەوەیە سەری خۆی دانەوێنێت، بەڵام ئەو بە بڕیارەوە بەرگری دەکات. ئێمە چاوەڕێین سەری خۆی دانەوێنێت و باجی کردەوەکانی خۆی بدات".  بەهۆی رەخنەکانەوە گفتوگۆکانی دانیشتنەکە گرژیی لێکەوتەوە. چەند پەرلەمانتارێکی ئاکپارتی و جەهەپە بە مشتەکۆڵە بەربوونە گیانی یەکدی.  ئۆزگور ئۆزەل، بریکاری سەرۆکی فراکسیۆنی جەهەپە دەڵێت، "سولەیمان سۆیلو چەندە ناشرینتر دەبێت و لەوە زیاتر دەتوانێت چی بکات، لەڕووی مێژووی سیاسییەوە تۆماری دەکەین، بە وریاییەوە چاودێریی دەکەین، بەڵام دەسەڵاتێکی شکستخواردوو و وەزیرێکی شکستخواردووی ئەو دەسەڵاتە کە لە تاواندا تێوەگلاوە، ئاستەمە بتوانین پێشبینیی بکەین، تاوەکو چ ئاستێک لەوە ناشرینتر دەبێت".  وەزیری ناوخۆ لە بەرامبەردا تۆمەتەکانی رەتکردەوە و لە پرسی بەرەنگاربوونەوەی تیرۆردا هەدەپە و جەهەپەی کردە ئامانج.  سولەیمان سۆیلو، وەزیری ناوخۆی تورکیا رایگەیاند، "لە سنوورەکانی باشوورمان لە دژی رێڕەوی تیرۆر و دەوڵەتی تیرۆر کە پەکەکە و پەیەدە دەیانویست، کە ئەمریکا و ئەوروپا دەیانویست دایبمەزرێنن، سوپاس بۆ خودا لەگەڵ هێزە چەکدارەکان و هێزە ئەمنییەکانی ئەم وڵاتە، لە بەرامبەر هەر هێرشێک، بە هێرش وەڵامدراونەتەوە، ئۆپەراسیۆنی چڵەزەیتونمان کرد، ئۆپەراسیۆنی قەڵخانی فوراتمان کرد، ئۆپەراسیۆنی کانیی ئاشتیمان کرد، ئۆپەراسیۆنی چڕنووکی هەڵۆمان کرد و چاوی ئەو کەسانەمان هەڵکۆڵی کە دەیانویست ئەم وڵاتە پارچە بکەن".  چەند پەرلەمانتارێکی هەدەپە بەهۆی قسەکردن بە زمانی کوردی رێگرییان لێکرا. یەکێک لەوانەش عومەر ئۆجەلان بوو، ئەو پەرلەمانتارەی هەدەپە کە بەهۆی بەکارهێنانی دەستەواژەی "کوردستان" بە سێ رۆژ بەشدارینەکردن لە دانیشتنەکاندا سزادرا، رۆژی پێنجشەممە میوانی گەشتی هەواڵەکانی رووداو بوو و دەسەڵاتی بە دژایەتیکردنی کورد تۆمەتبار کرد.  دانیشتنەکانی پەرلەمانی تورکیا لەسەر بودجەی گشتیی تورکیا بۆ ساڵی ٢٠٢٢ هێشتا بەردەوامە و چاوەڕوان دەکرێت نزیکەی ١٠ رۆژ بخایەنێت.