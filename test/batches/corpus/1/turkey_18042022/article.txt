بەرەبەیانی ئەمڕۆ دووشەممە ١٨ی نیسانی ٢٠٢٢ لە دارستانەکانی ناوچەی کۆناکڵی سەر بە شارۆچکەی دۆرتیۆڵی هاتای ئاگر کەوتەوە.   هاووڵاتییانی ناوچەکە دوای ئەوەی لایەنە پەیوەندیدارەکانیان ئاگادار کردەوە، تیمەکانی ئاگرکوژێنەوەی سەر بە بەڕێوەبەرایەتیی دارستانی هاتای گەیشتنە شوێنی رووداوەکە.   بەڕێوەبەرایەتیی گشتیی دارستانەکانی تورکیا لە هەژماری فەرمیی خۆی لە تۆڕی کۆمەڵایەتیی تویتەر بڵاویکردەوە: "کاژێر ٠١: ٢٢ خولەکی بەرەبەیان، ئاگر لە دارستانەکە کەوتووەتەوە و لە ماوەی ١٣ خولەکدا تیمەکان گەیشتوونەتە شوێنەکە. هەوڵەکانمان بۆ کۆنتڕۆڵکردنی ئاگرەکە بەردەوامن".   بەهۆی هەڵکردنی باوە ئاگرەکە تەشەنەی سەندووە و تاوەکو ئێستاش کۆنتڕۆڵ نەکراوە.   تیمەکانی پۆلیسی هاتای بە گومانی خستنەوەی ئاگرەکە دوو کەسیان دەستبەسەرکردووە و لێکۆڵینەوەکانی پۆلیسیش بۆ ئاشکراکردنی هۆکاری کەوتنەوەی ئاگرەکە بەردەوامە.   لەلایەکی دیکەوە بەرەبەیانی رۆژی یەکشەممە ١٧ی نیسانی ٢٠٢٢ لە شارۆچکە گەشتیارییەکەی بۆدروم لە پارێزگای موغڵای تورکیا، ئاگر لە دارستانەکانی ناوچەی یاکای کۆی کەوتەوە. ئاگرەکە لە ماوەی شەش کاژێردا کۆنترۆڵکرا، بەڵام ٢.٥ هیکتار لە دارستانەکانی ناوچەکە سووتان.   بیلگەهان بایار، قایمقامی بۆردووم رایگەیاند، گومان لەوە دەکەن دەستێک هەبێت لە پشت کەوتنەوەی ئاگرەکە و لەو چوارچێوەیەدا یەکە ئەمنییەکان لێکۆڵینەوەیان دەستپێکردووە.    هاوینی رابردوو ٢٩٩ رووداوی ئاگر کەوتنەوە لە دارستانەکانی ٤٩ پارێزگای باکووری کوردستان و تورکیادا روویدا. لە بەشی تورکیا ئاگرەکە چەند شوێنیکی نیشتەجێبوونی گرتەوە، بەو هۆیەوە هەشت کەس گیانیان لەدەستدا، سەتان هەزار هێکتار زەوی سووتا و هەزاران زیندەوەر لەناوچوون.