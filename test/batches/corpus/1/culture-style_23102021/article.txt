کۆنسێرتەکە لە سندباد لاند بەڕێوەچوو و ئێلیسا رایگەیاند، زۆر دڵخۆشە بەو سەردانەی بۆ بەغدا و هەمیشە خەونی ئەو بووە کۆنسێرتێکی لەوجۆرە بۆ خەڵکی عێراق سازبکات.  کۆنسێرتەکە ئامادەکارییەکە بۆ سازکردنی فیستیڤاڵێکی هونەری لە بەغدا کە بڕیارە لە ١٧ی تشرینی دووەمی داهاتوو بە پاڵپشتی وەزارەتی رۆشنبیری و گەشتوگوزار و شوێنەواری عێراق سازبکرێت، تێیدا ژمارەیەکی بەرچاو لە هونەرمەندانی وڵاتانی عەرەبی بەشداردەبن و چەندین کۆنسێرت لەخۆدەگرێت.   هاوکات ئێلیسا ئامادەکاری بۆ سازکردنی کۆنسێرتێکی دیکە لە شانۆی ئۆلۆمپیا لە پاریس دەکات کە بڕیارە لە ٦ ـی تشرینی دووەمی داهاتوو سازبکرێت و پێشتریش لە ساڵانی ٢٠١٧ و ٢٠١٩ کۆنسێرتی لە هەمان شوێن سازکردووە.   ئێلیسا پێشتر دووجار لە هەولێر کۆنسێرتی سازکردووە، دوایین جار لە ٢٦ حوزەیرانی ئەمساڵ بوو.   ئێلیسا زەکەریا لە ساڵی ١٩٧٢ لە لوبنان لەدایکبووە؛ یەکێکە لە بەناوبانگترین گۆرانیبێژەکانی ئەو وڵاتە و وڵاتانی عەرەبی.   ئەو هونەرمەندە چەند خەڵاتێکی بردوەتەوە، لەوانەش "خەڵاتی میوزیکی جیهانی بۆ باشترین هونەرمەندی رۆژهەڵاتی نێوەڕاست" لە ساڵانی ٢٠٠٥، ٢٠٠٦ و ٢٠٢٠ دا.