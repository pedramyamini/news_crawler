یونس محەممەد، رۆژنامەنووسی فۆتۆگرافەر بە (رووداو)ی راگەیاند، لە پێشانگا و فێستیڤاڵی (Moscow International photo Awards) فۆتۆستۆریی (برینە کراوەکان) کە وێنەی حەوت پێشمەرگەی برینداری شەڕی داعشە و بە کامێری من گیراون، خەڵاتی زێڕینی Editoreal / Conflict Category بەدەستهێناوە.  یونس محەممەد دەڵێت: "پڕۆژەی پێشمەرگە بریندارەکانی شەڕی داعش، باس لە قارەمانانی داعش بەزێن و ئازارەکانیان دەکات، کە ئەمساڵ زیاتر لە دە خەڵاتی لە وڵاتانی ئەمریکا، ئوستڕالیا، کۆریای باشوور، کڕواتیا، ئیتاڵیا، سویسڕا، پورتوگال، مەغریب، یۆنان، ئیسپانیا، جۆرجیا وەرگرتووە".  ئەو فۆتۆگرافەرە کوردە ئاماژەی بەوەشکرد، ئەم پڕۆژەیە تاوەکو ئێستاش بەردەوامە و بەشداری فێستیڤاڵە نێودەوڵەتییەکان دەکات و چاوەڕێی خەڵاتی زیاتریش دەکات.  یونس محەممەد، ساڵی ١٩٦٨ لە شاری دهۆک لەدایکبووە، لە ساڵی ٢٠١٢ ەوە دەستی بە فۆگرافەری کردووە و تاوەکو ئێستا فۆتۆکانی ٢٠ خەڵاتیان وەرگرتووە. هەروەها بەشداری لە زیاتر لە ٣٠ پێشانگای نێودەوڵەتیدا کردووە. ئێستا لە شاری هەولێر نیشتەجێیە و وەکو فۆگرافەری سەربەخۆ (فریلانسەر) کاردەکات.