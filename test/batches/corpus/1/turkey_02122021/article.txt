لەو بڕیارنامەیەی سەرۆکایەتیی کۆماری تورکیادا، کە بەرەبەیانی ئەمڕۆ پێنجشەممە ٢ی کانوونی یەکەمی ٢٠٢١ لە رۆژنامەی فەرمی ئەو وڵاتە بڵاوکراوەتەوە ئاماژە بەوەدراوە: "سەرۆککۆمار دەستلەکارکێشانەوەی لوتفی ئەلڤانی پەسندکردووە و پۆستی وەزیری گەنجینە و دارایی دراوە بە نوورەدین نەباتی".    نوورەدین نەباتی، وەزیری نوێی گەنجینە و دارایی تورکیا، کە لەدایکبووی شارۆچکەی وێرانشاری روهای باکووری کوردستانە، لە هەژماری تایبەتی خۆی لە توویتەر نووسی: "لەسەر خێر ئەرکی وەزیری گەنجینە و دارایی جێبەجێ دەکەم، کە بەڕێز سەرۆککۆمار منی بە شایستەی زانیوە. خودا لایقبوونم بەو متمانەیە بە قسمەت بکات".   لوتفی ئەلڤان وەزیری پێشووی گەنجینە و دارایی تورکیا لە ١٠ تشرینی دووەمی ٢٠٢٠ دا، دوای دەستلەکارکێشانەوەی بەرات ئاڵبایراکی زاوای ئەردۆغان ئەو پۆستەی وەرگرتبوو.   پێشتر لە میدیاکانی تورکیادا لە پرسی دابەزاندنی سوودی بانکیدا، ئاماژە بە هەبوونی ناکۆکی لە نێوان سەرۆککۆمار و لوتفی ئەلڤان، وەزیری گەنجینە و دارایی تورکیا دەدرا.     لە ماوەی رابردوو لوتفی ئەلڤان، وەزیری پێشووی گەنجینە و دارایی تورکیا بەر لە راگەیاندنی بڕیاری دابەزاندنی سوودی بانکی ئاماژەی بەوەدابوو: "بەداخەوە لە بابەتی هەڵاوساندا لەو ئاستەدا نین کە خوازیارین. مەرجی سەرەتایی ئەو گەورەبوونەی کردوومانەتە ئامانج، بەندە بە سەقامگیری نرخەوە".   لوتفی ئەلڤان هەروەها گوتبووی: "بەرەنگاربوونەوەمان لە بەرامبەر رێژەی هەڵاوسان، بە روونی پیشانی دەدات چەندە بە بڕیارین، لە نزیکەوە بەدواداچوون بۆ خواست لە ناوخۆ دەکەین و کاتێک پێویست بوو، بەبێ دواکەوتن لە ئاستی باڵادا رێوشوێنی پێویست دەگرینەبەر. بەبڕیاربوونمان لە بەرەنگاربوونەوەی هەڵاوسان، بەهای دراوی بیانی سەقامگیر دەبێت و مەترسییەکانی بۆ سەر وڵات کەم دەبێتەوە".     ئەوسا ئەم گوتانەی وەزیری پێشووی گەنجینە و دارایی تورکیا وەک دژایەتیکردنی بڕیاری دابەزاندنی سوودی بانکی شڕۆڤەی بۆ کرا.  رەجەب تەیب ئەردۆغان سەرۆککۆماری تورکیا و سەرۆکی ئاکپارتی بەر لە راگەیاندنی بڕیاری دابەزاندنی سوودی بانکی لە کۆبوونەوەیەکی فراکسیۆنی پارتەکەی لە پەرلەمان بەبێ ئاماژەدان بەناوەکەی، لوتفی ئەلڤانی کردە ئامانج و گوتی: "ئەو هاوڕێیانەمان کە پێکەوە خەبات دەکەین و پارێزگاری لە بەرزڕاگرتنی سوودی بانکی دەکەن با ببوورن، لە رێگایەدا من لەگەڵ ئەو کەسانەدا نابم کە پارێزگای لە سوودی بانکی بەرز دەکەن، تاوەکو ئەو کاتەی لەم پۆستە بم، بەردەوام دەبم لە بەرەنگاربوونەوەی سوودی بەزر و هەڵاوسان".   - ساڵی ١٩٦٤ لە شارۆچکەی وێرانشاری روهای باکووری کوردستان لەدایکبووە  - بەشی بەڕێوەبردنی کۆلێژی زانستە سیاسییەکانی لە زانکۆی ئیستەنبووڵ خوێندووە  - لە هەمان زانکۆدا بڕوانامەی دبلۆمی بەدەستهێناوە  - لە زانکۆی کۆجائەلی بڕوانامەی دکتۆرای وەرگرتووە  - لە زانکۆکانی تورکیا مامۆستا بووە  - لە کۆنگرەی چواری ئاکپارتیدا بووەتە ئەندامی ئەنجوومەنی ناوەندی  - سێ خوول پەرلەمانتاری ئاکپارتی بووە   - بێجگە لە تورکی زمانەکانی ئینگلیزی و عەرەبی دەزانێت  - خێزاندارە و باوکی ٤ منداڵە  - جێگری وەزیری گەنجینە و دارایی تورکیا بووە  - رۆژی ٠٢ - ١٢ - ٢٠٢١ بووە وەزیری گەنجینە و دارایی تورکیا