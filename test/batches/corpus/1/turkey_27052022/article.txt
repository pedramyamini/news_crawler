بەگوێرەی راگەیێندراوێک كه له‌لایه‌ن پارێزگای بورسا بڵاوكراوه‌ته‌وه، لە کاژێر ٠٠: ٠١ی ئەمڕۆ هەینی ٢٧ی ئایاری ٢٠٢٢ ـەوە تاوەکو کاژێر ٢٣: ٥٩ خولەکی ٢ی حوزەیرانی ٢٠٢٢ بۆ ماوەی حەوت رۆژ ئەنجامدانی هەموو جۆرە گردبوونه‌وه، خۆپیشاندان، رێپێوان و مانگرتن، هه‌ڵدانی چادر و چالاكییەکی دیکە قه‌ده‌خەیە.  لە راگەیێندراوەکەدا ئاماژە بەوەدراوە: "نیگەرانین لەوەی چالاکی نایاسایی تێکدەرانە لەلایەن گرووپ و رێکخراو و کەسانێکەوە ئەنجامبدرێت بەمەبەستی رووبەڕووکردنەوەی هێزە ئەمنییەکان و هاووڵاتیان".  لە راگەیێندراوەکەدا ئاماژە بەوەدراوە، لایەنگرانی پەکەکە / کەجەکە لە کە لە بەشێک لە پارێزگاکە "خۆپیشاندانی نایاسایی"یان کردووە، بە مەبەستی ناڕەزایەتی دەربڕین لە بەرامبەر گۆشەگیری سەر عەبدوڵڵا ئۆجەلان و ئەو ئۆپەراسیۆنە سەربازییانەی سوپای تورکیا لەو دیوی سنوور دەیکات.   لە راگەیێندراوەکەدا هاتووە: "بۆ رێگریکردن لە ئەنجامدانی چالاکی نایاسایی و پێشێلکردنی ماف و ئازادیى ئەوانى ديكە، هەروەها پاراستنی ئاسايشى خەڵك و بەرقەراركردنى ئارامى، رێگرتن لە تاوان، پاراستنى ماف و ئازادیی خەڵك، رێگرتن لە هەر رووداوێكى نەخوازراو" بڕیاری قەدەخەی خۆپیشاندان و گردبوونەوە دراوە.   بڕیارەکە بەپشتبەستن بە بڕگەکانی ئەلیف و جیم لە ماددەی ١١ی یاسای ژمارە ٥٤٤٢ی بەڕێوەبردنی شارەکان و ماددەی ١٧ی یاسای ژمارە ٢٩١١ی چالاکییەکان دراوە.  ئەم جۆرە قەدەخەکارییانە لە شار و شارۆچکەکانی باکووری کوردستان بەردەوام هەن و زوو زووش ماوەکەیان درێژ دەکرێتەوە، بەڵام لە پارێزگاکانی تورکیا بە دەگمەن چالاکی قەدەخە دەکرێن.