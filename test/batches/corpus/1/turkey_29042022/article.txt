دیلەک چنار، سەرۆکی یەکێتی لاوانی تورکیا باس لەوە دەکات، "ئاماژەدان بەوەی تورکەکان، ئەرمەنەکانیان کۆمەڵکوژکردووە و تاوانی کۆمەڵکوژییان ئەنجامداوە، پێشکێشکردنی داواکاریی لەلایەن گارۆ پایلان بۆ ئەوەی پەرلەمانی تورکیا ئەمە پەسند بکات، بە روونی بەرامبەر دەستوور ئەنجامدانی تاوانە. "         پێشنیازەکەی گارۆ پایلان، نەتەوەپەرستەکانی تورکیای تووڕەکردووە. هەرچەندە سەرۆکی پەرلەمانی تورکیا دەستبەجێ داواکارییەکەی رەتکردەوە، بەڵام کاردانەوەکان لەسەر بابەتەکە هێشتا بەردەوامن.   یاریدەدەری سەرۆکی پارتی ئایندە داوا لە هەدەپە دەکات رێکاری یاسایی بەرامبەر بە پەرلەمانتارەکەی خۆی بگرێتەبەر.   سەلجوق ئۆزداغ، یاریدەدەری سەرۆکی پارتی ئایندە دەڵێت، "بانگەشەی کۆمەڵکوژکردنی ئەرمەنەکان لە تورکیا بووەتە جێگەی باس، بایدن دەیخاتە رۆژەڤەوە، بۆ گۆشەگیرکردنی تورکیا وەک کارتێکی گوشار بەکاریدەهێنن. ئەمە کاری مێژوونووسانە، کاری دەوڵەتان و سیاسەتڤانیان نییە. بەرلەوەی داوای حیسابی داپیری گارۆ پایلان بکەین، داوای حیسابی عایشە خان دەکەین کە بۆچی لە وان بە بەرچاوی خۆیەوە هەردوو منداڵەکەی کوژرا، دواتر نۆرەی داپیری گارۆ پایلان دێت. لێرەوە سەرکۆنەی گارۆ پایلان دەکەم. "   نەک تەنیا گارۆ پەیلان، سەزگین تانریکوڵو، پەرلەمانتاری جەهەپەی ئیستەنبووڵیش بەهۆی تویتێک کە ٢٤ ـی نیسان لەبارەی کۆمەڵکوژی ئەرمەن لە تورکیا بڵاویکردووەتەوە لەلایەن داواکاری گشتیی تورکیا لێکۆڵینەوەی لەگەڵدا دەکرێت.   سەرۆکی پارتی یەکێتی گەورە داوای لابردنی پارێزبەندی ئەو دوو پەرلەمانتارە دەکات. مستەفا دەستەجی، سەرۆکی پارتی یەکێتی گەورە گوتی، "لەبارەی هەردووکیان هەڵبەت دەسەڵاتی دادوەری ئەوەی پێویستە دەیکات، کاتێک داواکاری لابردنی پارێزبەندی کە گەیشتە پەرلەمان دەستبەجێ دەبێت پارێزبەندییان لاببرێت. "   بەگوێرەی سەرچاوە مێژووییەکان، لە ساڵانی ١٩١٥ - ١٩١٦ دا زیاتر لە یەک ملیۆن ئەرمەنی نیشتەجێی تورکیا کۆمەڵکوژکراون، بەڵام تاوەکو ئێستا تورکیا دان نانێت بە کۆمەڵکوژکردنی ئەرمەن لە وڵاتەکەیدا.