میدحەت سانجار، هاوسەرۆکی فراکسیۆنی هەدەپە رۆژی سیشەممە ١٩ی تشرینی یەکەمی ٢٠٢١ دوای پێشکێشکردنی گوتارێک لە کۆبوونەوەی هەفتانەی فراکسیۆنەکەی لە پەرلەمانی تورکیا ئاماژەی بەوە دا، ناوەندی کولتووری میزۆپۆتامیا بەنیازبوو بەبۆنەی ٣٠ یەمین ساڵڕۆژی دامەزراندنی ناوەندەکەیانەوە لە ناوەندی کولتووریی بۆستانجی ئاهەنگێک ساز بکەن و بۆ سازدانی ئەو ئاهەنگە مۆڵەتیان لە والیی ئیستەنبووڵ وەرگرتبوو، بەڵام رۆژی ئاهەنگەکە قایمقامیەتی کادیکۆی ئەنجامدانی ئەو ئاهەنگەی قەدەخەکرد.  سانجار گوتیشی، "هیچ قەدەخەیەک ناتوانێت دەنگی گۆرانی و مەقام و هەڵبەستەکان ببڕێت. ئەگەر لەوێ دەنگیان دەبڕن کورسیی پەرلەمان هی ئەوانە" و هونەرمەندەکانیشی بانگکرد بۆ سەر ستەیج.  هەریەک لە هونەرمەندان ئەنگین جەنگیز، قادر چات، مەروان تان و دەڤریم دەمیر لە ناوەندی کولتووریی میزۆپۆتامیا ئامادەبوون و بە جلوبەرگی کوردی و زمانی کوردی چەند گۆرانییەکیان گوت.  ناوەندی کولتووری میزۆپۆتامیا ٣٠ ساڵ بەر لە ئێستا و ساڵی ١٩٩١ لە شاری ئیستەنبووڵی تورکیا دامەزرا. نووسەر و رۆشنبیری کورد موسا عەنتەر ناسراو بە "ئاپێ موسا" کە لە ٢٠ی ئەیلوولی ١٩٩٢ لە ئەنجامی هێرشێکی چەکداریدا لە گەڕەکی سەیرانتەپەی ئامەد کوژرا، یەکێك بوو لە دامەزرێنەرەکانی ناوەندەکە.