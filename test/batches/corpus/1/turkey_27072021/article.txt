وێنەکە لە ناوچەی ئەلباب لە سووریا گیراوە. سوعات یڵماز لەگەڵ پێنج چەکداری گرووپەکانی ئۆپۆزیسیۆنی سووریا، کە تورکیا پشتیوانیان لێدەکات وەستاوە و چەکێکی بەدەستەوە گرتووە.   سوعات یڵماز ئەو وێنەیەی لە هەژماری خۆی لە تۆڕی کۆمەڵایەتی بڵاوکردبووەوە و لەژێریەوە نووسیبووی: "بێ گوێدانە بوختانەکانی فەتۆی خائین، رێکخراوە چەپە جوداخوازەکان، تەکەپە، تیپ، جەهەپە، ئیپ [ئیی پارتی] و هەدەپە، سەردانی ئەو برایانەمم کرد کە لە دژی پەکەکە و داعش شەڕ دەکەن. چۆن باپیرانیان لە تەک ئەتاتورک بوون، ئێستا ئەوانیش لە تەک گەلی تورک ریزیان بەستووە".  بڵاوکردنەوەی ئەو پۆستە بووە هۆی دروستبوونی گوشاری زۆر لەسەر سوعات یڵماز خۆی و مەهەپە بە گشتی. بەپێی چەند میدیایەکی لۆکاڵیی تورکیا وێنەکە کێشەی لە نێو مەهەپەشدا دروستکردبوو.  سوعات یڵماز، سەرۆکی لقی مەهەپە ئەمڕۆ سێشەممە ٢٧ی تەمموزی ٢٠٢١ لە هەژماری خۆیدا لە تویتەر دەستلەکارکێشانەوەی راگەیاند. لە بەشێکی دەستلەکارکێشانەوەکەدا هاتووە: "ئەمڕۆ دەست لە پۆستی سەرۆکایەتیی لقی مەهەپەی ئەسەنلەر دەکێشمەوە کە ساڵانێکە بە  شەرەفەوە و بێ ئەوەی لەکەی بخەمە سەر، بەڕێوەمبردووە. خەباتی نەتەوەییم تاوەکو دوا هەناسە بەردەوامدەبێت".  یڵماز هەروەها سوپاسی دەولەت باخچەلی، سەرۆکی مەهەپە و هاوڕێیانی خۆی کردووە.  مەهەپە لە ساڵی ٢٠١٨ تائێستا هاوپەیمانی ئاکپارتییە و لە هەڵبژاردنەکاندا لە ژێر چەتری [هاوپەیمانیی جمهوور] بەشدار دەبن. لە بەرامبەردا [هاوپەیمانیی میللەت] کە جەهەپە و ئیی پارتی پێکیدەهێنن، رکابەریی بلۆکی دەسەڵات دەکەن.   تورکیا، ئابی ٢٠١٦ بە بیانووی ئەوەی هەڕەشە لەسەر سنوورەکانی باشووری وڵاتەکەی هەیە، سوپای ناردە نێو خاکی سووریا و بە هاوکاریی بەشێک لەو گرووپانەی ئۆپۆزیسیۆنی سووریا کە ئەنقەرە پشتیوانییان دەکات، جەرابلوس، ئەلباب، راعی و ئەعزازی کۆنترۆڵکردن. تورکیا رایگەیاند کە بە مەبەستی وەستاندنی جموجووڵەکانی داعش لەو ناوچانە سوپای ناردووە. ئێستا ئەو ناوچانە لە ژێر کۆنترۆڵی تورکیادان.