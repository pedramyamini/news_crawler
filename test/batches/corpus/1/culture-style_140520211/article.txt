بڕیار بوو لە مانگی شوباتی ئەمساڵ ئەو پەیڕەوی ئەو یاسایانە بکرێن، بەڵام لەلایەن بەشێک لە بەکارهێنەرانەوە رووبەڕووی رەخنەیەکی تووند بوونەوە بە پاساوی ئەوەی کە "کۆمپانیاکە دەیەوێت زانیارییە تاکەکەسییەکان لەگەڵ بەرنامەی فەیسبووک هاوبەشی پێبکات"، بۆیە ئەو کات کۆمپانیای فەیسبووک کە خاوەنی بەرنامەی وەتسئەپە جێبەجێکردنی یاساکانی دواخست بۆ نێوەڕاستی مانگی ئایار.  لە روونکردنەوەیەکەدا کە بەرنامەی وەتسئەپ بڵاویکردووەتەوە راگەیێندراوە کە ئەگەر بەکارهێنەران گۆڕانکارییەکان قبووڵ نەکەن، ئەوا تەنیا دەتوانن نامە وەربگرن و وەڵامی تەلەفۆن بدەنەوە، واتە بەرنامەکە سنوورداردەکرێت، بەڵام دوای چەند هەفتەیەکی بەتەواوی بەرنامەکە لە کار دەکەوێت.  لە کانوونی دووەمی ئەمساڵ بەهۆی ئەو بڕیارەی وەتسئەپەوە، بەشێک لە بەکارهێنەران وازیان لە بەرنامەکە هێناوە و بەرنامە هاوشێوەکانی دیکەی وەکو "سیگناڵ" و "تەلەگرام" بەکاردەهێنن. دوای چەند هەفتەیەک دابەزاندنی سیگناڵ بە رێژەی ٤٢٠٠ % بەرزبووەوە.  بەرنامەی وەتسئەپ لە ماڵپەڕی فەرمیی خۆی لەبارەی یاسا نوێیەکانی پاراستنی زانیارییە تاکەکەسییەکان رایدەگەیێنێت، "پاراستنی لایەنی ئەمنیی زانیاری لەبارەی نامەکان و تەلەفۆنەکانتان هیچ گۆڕانکارییەکی بەسەردا نایێت"، ئەوەش وەکو دڵنیاییەک بەو کەسانە دراوە کە پێیانوابوو، لەمەودوا زانیارییەکان لەگەڵ فەیسبووک هاوبەشی پێدەکرێت.  وەتسئەپ دەیەوێت لەرێگەی یاسا نوێیەکانەوە بوارێکی فراوانتر بۆ بازرگانیکردن لە بەرنامەکەی بکاتەوە و چەند فیچەرێک بۆ هەژمارە بازرگانییەکان زیاد دەکات.  یەکێک لە گۆڕانکارییەکان ئەوەیە کە هەر بەکارهێنەرێک کاتێک رێکلامێک لە تۆڕی کۆمەڵایەتیی فەیسبووک و ئینستاگرام (کە هەردووکیان سەر بە کۆمپانیای فەیسبووک) دەبینێت، راستەخۆ بە کلیکێک دەتوانێت بچێتە سەر وەتسئەپی کۆمپانیاکە و داوای ئەو کاڵایە بکات کە رێکلامی بۆ دەکرێت.