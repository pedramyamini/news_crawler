رەجەب تەیب ئه‌ردۆغان، سەرۆککۆماری تورکیا و سەرۆکی گشتیی ئاکپارتی رۆژی پێنجشەممە ١٩ی ئایاری ٢٠٢٢ لە دیدارێکدا لەگەڵ ژمارەیەک گەنج کە لە شاری ئەنقەرە بەڕێوەچوو سەبارەت بە پەیوەندییەکانی تورکیا لەگەڵ سعودیە و ئیمارات گوتی، ئەو قۆناخەی لەگەڵ هەردوو وڵات دەستیانپێکردووە، بەشدارییەکی زۆر گرنگ دەبێت بۆ هەردوو وڵات، لە بوارەکانی بازرگانیدا و لە پەیوەندییە سیاسییەکاندا.  ئەردۆغان ئاماژەی بەوەدا، هەمیشە هەوراز و نشێو لە سیاسەتدا هەیە و گوتەیەکی ژاپۆنییەکانی بە نموونە هێنایەوە کە دەڵێن: "ئەگەر دووژمنیشمان بێت، پەتە باریکەکەی نێوانتان بەتووندی بگرن و مەیپچڕێنن. رۆژێک دێت جارێكی دیکە پێویستیان بەو پەیوەندییە دەبێت" و گوتی، تورکیا خاڵی هاوبەشی لەگەڵ سعودیە و ئیماراتدا هەیە.   ئەردۆغان رایگەیاند، "ئەوانیش خوشک و برای موسڵمانی ئێمەن، وەک چۆن هەندێکجار لە نێو خێزانێکدا ئاژاوە روودەدات، لە نێوان ئێمەشدا هەندێک گرفت روویدا، بەڵام ئێستا ئێمە ئەو گرفتانەمان تێپەڕاندن".  سەرۆککۆماری تورکیا ئاماژەی بەوەدا، "لەگەڵ سعودیە و ئیدارەی ئەبوزەبی، ئەو ناکۆکییانەمان بەخێرایی تێپەڕاندن، پەیوەندییە بازرگانییەکانمان، پیشەسازی، پیشەسازیی بەرگری، کولتووری و گەشتیاری، لەبارەی هەموو ئەمانە پلانمان داناوە و هەنگاو دەنێین".  ئەردۆغان وەبیری هێنایەوە بۆ پرسەی سەرەخۆشی کۆچی دوایی شێخ خەلیفە بن زاید ئالنەهیان سەرۆکی ئیمارات سەردانی ئەو وڵاتەی کردووە و جەختی کردەوە کە دەیانەوێت پەیوەندییەکانی نێوان هەردوو وڵات بخەنە سەر پلاتفۆرمێکی زۆر بەهێزتر.   ئەردۆغان گوتیشی، "بە هەمانشێوە پەیوەندییەکانمان لەگەڵ سعودیە بە ئاراستەیەکی زۆر ئەرێنیتر گەشە دەکات. لەو بڕوایەدام ئەو قۆناخەی لەگەڵ هەردوو وڵاتدا دەستمانپێکردووە، بەشدارییەکی زۆر گرنگی دەبێت بۆ هەردوو وڵات، لە بوارەکانی بازرگانیدا و لە پەیوەندییە سیاسییەکاندا".