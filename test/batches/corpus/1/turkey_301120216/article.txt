ئۆڵجای ئاکن، بەڕێوەبەری بەخێوگەی ئەسپ دەڵێت، "لەم کێڵگەیەدا کولتوورێکی ١٥٦ ساڵی بەخێوکردنی ئەسپ هەیە. بەخێوکردنی ئەسپی عەرەبی یەکێکە لە سێ کارە گرنگەکەی ئێمە. بە هاوکاریی لیژنەیەکی تایبەت و پسپۆر، هەلی جووتبوون لە نێوان ئەو ئەسپانەدا دەڕەخسێنین کە پێشتر لە پێشبڕكێکاندا پاڵەوان بوون؛ لە ئەنجامدا لێرە پاڵەوانی ئاییندە دروستدەبێت".  بەخێوگەی سوڵتانسویو بۆ پێگەیاندنی ئەسپی رەسەن ئەمساڵ لە رێگەی فرۆشتنی ئەسپەوە ١٢ ملیۆن لیرەی تورکیی بەدەستهێناوە کە دەکاتە نزیکەی ٩٧٠ هەزار دۆلار.   ئەمە لەکاتێکدایە ساڵی رابردوو ١١ ملیۆن لیرەی دەستکەوتووە و ئامانجیش بۆ ٢٠٢٢ بریتییە لەوەی کە بە بەهای ١٥ ملیۆن لیرەی تورکی ئەسپ بفرۆشن.  بەڕێوەبەری بەخێوگەکە دەڵێت، "ساڵی ٢٠٢١ بە گشتی ٦٧ ئەسپی راکردن و ١٥ بێچووی ئەسپی نموونەییمان فرۆشت و لە بەرامبەردا ١٢ ملیۆن لیرە داهاتمان بەدەستهێنا".   کێڵگەکە ئەزموونی دەیان ساڵی لە پێگەیاندنی ئەسپی رەسەن هەیە، کارەکانی لە رێگەی ژمارەیەک پسپۆر و شارەزا لە جۆر و کوالێتیی ئەسپ و پاڵەوانێتییەکانی راکردنی ئەسپ ئەنجامدەدا.  بەپێی ئامارە فەرمییەکان، لە باکووری کوردستان و تورکیادا نزیکەی ١١٠ هەزار ئەسپ هەن کە ژمارەیەکی زۆریان لە باکووری کوردستانن. رووها بە ٨ هەزار و ٧٧٥ ئەسپ، قارس بە ٨ هەزار و ٢٨٠ ئەسپ و ئەرزەڕۆم بە ٦ هەزار و ٥٠ ئەسپ پێشەنگی تورکیایان گرتووە.