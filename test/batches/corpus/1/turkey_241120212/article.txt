میدحەت سانجار، هاوسەرۆکی هەدەپە ئەمڕۆ چوارشەممە ٢٤ی تشرینی دووەمی ٢٠٢١ دوای کۆبوونەوەی نائاسایی ئەنجوومەنی ناوەندی پارتەکەی لە ئەنقەرە لە کۆنگرەیەکی رۆژنامەڤانیدا رایگەیاند "ئێستا یەکەمین کار کە پێویستە بکرێ، دەستبەجێ دەستلەکارکێشانەوەی ئەم بەڕێوەبەرایەتی و دەسەڵاتەیە. ئەگەر دەسەڵات، سەرۆککۆمار دەستلەکارنەکێشێتەوە و دەستبەجێ بڕیاری ئەنجامدانی هەڵبژاردن نەدات، ئەم ئەرکە دەکەوێتە سەرشانی پارتەکانی ئۆپۆزیسیۆن".   سانجار ئاماژەی بەوەدا، ئابووریی تورکیا دادەڕمێت، نەک تەنیا ئابووری بەڵکو سیستەمی سیاسی و کۆمەڵایەتی وڵاتیش دادەڕمێت. بۆ گفتوگۆکردنی ئەو دۆخە ئەمڕۆ ئەنجوومەنی ناوەندی هەدەپە کۆبوونەوەی نائاسایی کردووە.    هاوسەرۆکی هەدەپە دەڵێ، بەرپرسیاری ئەم دۆخە سیاسەتەکانی دەسەڵات و سیستەمی بەڕێوەبردنی وڵاتە و داوای کرد پەرلەمان بۆ تێپەڕاندنی ئەم قەیرانە رۆڵ بگێڕێ.   هاوسەرۆکی هەدەپە داوای لە پارتەکانی ئۆپۆزیسیۆن کرد، ئەوانەی نوێنەریان لە پەرلەماندا هەیە. پێکەوە پێشنیازنامەی هەڵبژاردن ئامادە بکەن و پێشکەشی پەرلەمانی بکەن.