ئەو دوو منداڵە ناویان دۆغا و یاڤوزە، تەمەنیان ٩ ساڵە و دانیشتووی پارێزگای ئیزمیری تورکیان. لە نامەکەدا بۆ دەمیرتاشیان نووسیوە، "پێبکەنە بەدەم ژیانەوە. رۆژێک لەوێ دەردەچیت دڵنیام. دواجار دەردەچێت کە تۆ لەسەر حەقیت. هیوادارم لەوێدا دڵخۆشبیت. هیوادارم خولیایەکت هەیە پێوەی خەریک بیت و نیگەران نەبیت. ئایا دەزانیت کەی لە گرتووخانە دەردەچیت؟ نەکەی بێهیوا بیت. هیوادارم لەوێ چەند هاوڕێیەکت هەبێت. کاتێک چیرۆکەکەتمان بیست زۆر زۆر دڵتەنگ بووین. بەشی دواوەی لاپەڕەکە بە بەتاڵی جێدەهێڵین بۆ ئەوەی هەستەکانتی بڕژێنیتە سەر. هەروەها پێنووسێک، لاستیکێک و قەڵەمتراشێکت بۆ دادەنێین، دەتوانیت بنووسیت".  دەمیرتاش نامە و پارەکەی بەدەستگەیشتووە و دوای خوێندنەوە بۆی نووسیون، "سڵاو دۆغا و یاڤوزی خۆشەویست، سوپاس بۆ نامە جوانەکە و دیارییەکانتان. خەمی منتان نەبێت، زۆر ئاگام لە خۆم دەبێت. ئێوەش ئاگاتان لە خۆتان بێت. سڵاوم بگەیێننە دایک و باوکتان. هیوادارم رۆژێک لە رۆژان یەکدی بناسین. هەردووکتان ماچدەکەم".  سەلاحەدین دەمیرتاش لە چوارچێوەی '' لێکۆڵینەوەکانی تیرۆر '' لە ٤ی تشرینی دووەمی ٢٠١٦ ەوە لە گرتووخانەی ئەدیرنە زیندانیکراوە.   دەمیرتاش لە حوزەیرانی ٢٠١٨ لە گرتووخانەوە بەربژێر بوو بۆ پۆستی سەرۆککۆماری تورکیا و رکابەریی ٥ بەربژێری کرد.   رکابەرانی لە مەیدانەکاندا میتینگیان سازدەکرد و بە پارێزگاکاندا دەگەڕان، بەڵام دەمیرتاش تەنیا لە رێگەی تویتەرەوە و ڤیدیۆیەک لە کەناڵی TRTـەوە بانگەشەی بۆ خۆی کرد. لە کۆی ٦ بەربژێر دەمیرتاش بە ٤ ملیۆن و ٢٠٥ هەزار و ٢٤٣ دەنگەوە پلەی سێیەمی بەدەستهێنا. لەو هەڵبژاردنەدا رەجەب تەیب ئەردۆغان ٥٢.٥٩ % ی دەنگەکانی بەدەستهێنا و دووبارە لەسەر کورسیی سەرۆککۆماری تورکیا دانیشتەوە. موحەررەم ئینجە کە بەربژێری پارتی گەلی کۆماری (جەهەپە) و ئیی پارتی بوو، ٣٠.٦٤ % ی دەنگەکانی بردەوە و پلەی دووەمی بەدەستهێنا.  دەمیرتاش هەر لەو ماوەیەی لە زینداندایە ٤ کتێب و نزیکەی ٢٠ گۆرانیی نووسیوە، کاریکاتێر و وێنەش دەکێشێت. کتێبەکانی کە زیاتر بە شێوەی چەپکە چیرۆک بڵاودەکرێنەوە، لە بازاڕەکانی باکووری کوردستان و تورکیادا سەر لیستی پڕفرۆشترینەکان دەگرن و دەبنە رۆژەڤ.   تورکیا داواکاریی دادگەی مافی مرۆڤی ئەوروپای بۆ ئازادکردنی دەمیرتاش رەتکردەوە  دادگەی مافی مرۆڤی ئەوروپا بڕیاری دەرکردووە دەمیرتاش ئازاد بکرێت، بەڵام تورکیا جێبەجێی نەکردووە. دوای ئەوەی ئەنجوومەنی وەزیرانی یەکێتیی ئەوروپا پرسیاری ئاراستەی تورکیا کرد لەبارەی پابەندبوون یان پابەندنەبوون بۆ جێبەجێکردنی بڕیارەکە، ئەنقەرە لە وەڵامدا رایگەیاند؛ بڕیاری دادگەی مافی مرۆڤی ئەوروپا لە ٢٢ی کانوونی یەکەمی ٢٠٢٠ تەنیا ماوەی دەستبەسەربوون لە ٤ی تشرینی یەکەمی ٢٠١٦ تاوەکو ٧ی کانوونی یەکەمی ٢٠١٨ دەگرێتەوە.   ئەنقەرە بە ئەنجوومەنی یەکێتیی ئەوروپای راگەیاندووە زیندانیکردنی ئێستای دەمیرتاش پەیوەندیی بە دۆسیەیەکی دیکەوە هەیە کە ٢٠ی ئەیلوولی ٢٠١٩ دەستیپێکردووە.     حکومەتی تورکیا هەروەها لەبارەی جێبەجێکردنی بڕیاری دادگە ئەوروپییەکە رایگەیاندووە دەمیرتاش ئێستا سزادراوە و گوتیشی، "بۆی هەیە دەمیرتاش رۆژی ٣ی تشرینی دووەمی ٢٠٢١ بە بڕیاری دادگە بە مەرج ئازاد بکرێت. ئەگەر ئەمە جێبەجێنەکرێ تاوەکو ٣ی کانوونی دووەمی ٢٠٢٣ سزای خۆی وەردەگرێت".  دادگە ئەوروپییەکە ٢٢ی کانوونی یەکەمی ٢٠٢٠ بڕیاریدابوو دەمیرتاش راستەوخۆ ئازاد بکرێت، هەروەها رۆژی ٢١ی کانوونی دووەمی ٢٠٢١ راستەوخۆ داوای لە حکومەتی تورکیا کرد، کە بڕیارەکە جێبەجێ بکات، بەڵام تورکیا ئەو کارەی نەکرد و رەجەب تەیب ئەردۆغان، سەرۆککۆماری تورکیا رایگەیاند ئەو بڕیارە تورکیا پابەند ناکات و پەیوەندیدار نییە پێیانەوە. ئەمە لەکاتێکدایە تورکیا بەپێی دەستووری وڵاتەکەی و پەیماننامەی مافی مرۆڤی ئەوروپا لەسەریەتی راستەوخۆ هەموو ئەو بڕیارانە جێبەجێ بکات کە لەلایەن دادگای مافی مرۆڤی ئەوروپاوە دەردەکرێن. تورکیا پێشتر واژۆی لەسەر ئەو پەیماننامەیە کردووە و لە بەشێکی بڕگەی ٩٠ی دەستووری وڵاتەکەی جێی بۆ کردووەتەوە.  سەڵاحەدین دەمیرتاش ٤ی تشرینی دووەمی ٢٠١٦، کە ئەوکاتە هاوسەرۆکی هەدەپە بوو، لەلایەن پۆلیسەوە دەستگیرکرا و لەوکاتەوە تاوەکو ئێستا بە تۆمەتەکانی پشتیوانیکردنی پەکەکە، هاندانی خەڵک بۆ توندوتیژی و چەند بابەتێکی دیکە دادگایی دەکرێت و لە گرتووخانەی داخراوی ئەدیرنە زیندانیکراوە.