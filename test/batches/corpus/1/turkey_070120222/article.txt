لەو راگەیێندراوەی کە لەلایه‌ن وەزارەتی دەرەوەی تورکیاوە بڵاوکراوەتەوە، ئاماژە بەوە کراوە، "لە نزیکەوە چاودێریی خۆپێشاندان و ناڕەزایەتییەکانی کازاخستان دەکەن کە لە ٢ - ٣ی کانوونی دووەمی ٢٠٢٢ ەوە بەردەوامە و دەستلەکارکێشانەوەی حکومەتی لێکەوتەوە. گرنگی بە سەقامگیریی کازاخستانی دۆستمان دەدەین".  هەر لەو راگەیێندراوەدا، تورکیا جەختی لەوە کردووەتەوە کە ھیوا بۆ بەرقەراربوونی ئاشتی و ئاسوودەیی بۆ گەلی كازاخ دەخوازن، "بڕوای تەواومان بەوەیە کە ئیدارەی کازاخستان له‌م قەیرانە ده‌رباز ده‌بێت. متمانەمان بە ھۆشیاریی گەلی کازاخستان ھەیە و ئومێدەوارین لە نزیکترین کاتدا ئەم رووداوانە دامرکێنەوە".  خۆپێشاندانەکانی کازاخستان کە بەهۆی بەرزکردنەوەی نرخی سووتەمەنی لە رۆژی چوارشەممەی رابردووەوە دەستیپێکردووە، بووە هۆی ئەوەی سەرۆکی ئەو وڵاتە حکومەت هەڵبوەشێنێتەوە و باری نائاسایی رابگەیێنێت.  بەشێک لە خۆپێشاندەران کە چەکیشیان پێیە، هەڵیانکوتاوەتە سەر چەندین باڵەخانە، لەوانەش باڵەخانەی شارەوانیی شاری ئالماتی لە باشووری رۆژهەڵاتی ئەو وڵاتە. هێڵەکانی ئینتەرنێتیش لەو وڵاتە پچڕان. هەرچەندە کازاخستان کە یەکێکە لە وڵاتە دەوڵەمەندەکان بە سامانی نەوت و گازی سرووشتی، بەڵام لە سەرەتای ئەمساڵەوە حکومەت دەستبەرداری پاڵپشتییەکانی بوو بۆ نرخی سووتەمەنی و بەو پێیەش نرخەکانی سووتەمەنیی بەرزکردەوە.  رۆژی پێنجشەممە ٠٦ - ٠١ - ٢٠٢٢ خۆپێشاندانەکان لە شاری ئەلماتی گرژیی لێکەوتەوە و پۆلیسی ئەلماتیش رایگەیاند، دەیان خۆپێشاندەری کوشتووە. هاوکات، بەرپرسانی کازاخستان رایانگەیاند، لانیکەم ١٨ ئەندامی هێزەکانی ئاسایش گیانیان لەدەستداوە کە دوو لەوانە "بە سەربڕدراوی" دۆزراونەتەوە. تاوەکو ئێستاش زیاتر لە دوو هەزار کەس دەستگیرکراون.