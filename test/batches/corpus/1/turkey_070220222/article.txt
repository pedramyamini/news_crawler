توران ئایدۆگان، پەرلەمانتاری جەهەپە رایگەیاند بەمەبەستی پاڵپشتیکردن سەردانی ئەو چوار میوزیکژەنەی کردووە لەگەڵیاندا گۆرانیی کوردی گوتووە.   توران ئایدۆگان لە راگەیێندراوێکدا ئاماژەی بەوەداوە، "فرە زمانی و ئەو گۆرانییە خۆشانەی بەو زمانانە دەگوترێن بەهادارترین گەنجینەی جوگرافیای ئەنادۆڵن. ئێمە لەگەڵ ئەم جوانیانەدا کولتووری ژیانمان لەدەست نەداوە و لەدەستیشی نادەین. من وەک هاووڵاتییەکی ناوچەی دەریای رەش، ئازادم لەوەی گوێ لە گۆرانییەکی کوردی بگرم. بە ئەندازەی گۆرانییەکانی ناوچەی دەریای رەش، گۆرانی کوردیم بەلاوە گرنگە و شانازی بەم فرەکولتوورییە دەکەم. لە هەمانکاتدا شانازی بەو میوزیکژەنانەی سەر شەقام دەکەم، کە لە شوێنە جیاوازەکانی شارەکەدا هونەرەکانیان نمایش دەکەن. بۆ ئێمە زۆر بەهادارە کە هاوڕێ گەنجەکانمان ئازادانە میوزیک بژەنن".   ئەو پەرلەمانتارەی جەهەپە لە راگەیێندراوەکەیدا دەڵێت گۆرانی بە هەموو زمانێک خۆشە. گرنگ نییە چ زمانێکە، گرنگ ئەوەیە کە چۆن هەستێک دروست دەکات: "بۆیە سەردانی هاوڕێ میوزیکژەنەکانم کرد و لەو کولتوورە دەوڵەمەندەی ئەنادۆڵ پێکەوە گۆرانیمان گوت".   ئەو گرووپە گەنجە کوردەی ئەم پەرلەمانتارەی جەهەپە سەردانی کردن و پێکەوە گۆرانی کوردییان گوت، رۆژی ٢٩ی کانوونی دووەمی ئەمساڵ کاتێك لە شەقامی ئیستیقلال بە گۆرانیی کوردیان دەگوت لەلایەن پۆلیسی ئیستەنبووڵەوە رێگریان لێکرا. ئەو هەڵوێستەی پۆلیسی ئیستەنبووڵ کاردانەوەی زۆری لێکەوتەوە.