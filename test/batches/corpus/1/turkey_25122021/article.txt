ئەگەرچی لە ساڵی ٢٠٢١ لیرە ٤٠ % ـی بەهاکەی لە دەستدا و رێژەی هەڵئاوسان بۆ ٢٠ % بەرزبووەتەوە بەڵام ره‌جه‌ب ته‌یب ئه‌ردۆغان، سه‌رۆکكۆماری توركیا لە میانی کۆبوونەوەی لەگەڵ بەشێک لە ئابووریناسان و مامۆستایانی زانکۆ لە نووسینگەی "دۆڵماباھچە"ی سەرۆکایەتیی کۆماری تورکیا رایگەیاند، تورکیا خاوەن ژێرخانی پێویستە، ھەر لە پەروەردە و تەندروستییەوە بگرە، تاوەکو دەگاتە دۆخی ئەمنی و یاسایی؛ لە گواستنەوە و گەیاندنەوە بگرە تاوەکو دەگاتە وزە و پیشەسازی و گەشتیاری.   سەرۆککۆماری تورکیا باسی لە هەستانەوەی ئابووری کرد و جەختی لەوەش کردەوە کە تورکیا لە قۆناخی دەسەڵاتی ئاک پارتیدا بەشێوەیەکی بەردەوام گەشەی کردووە و، گوتی: "سەرکەوتین لە تەواوکردنی بەشێکی گرنگی ژێرخانی پێویست بۆ ئەو هەڵمەتە راستەقینەیەی دەمانەوێت لە بواری ئابووریدا ئەنجامی بدەین. لێرەدا دەمەوێت ئەوەتان وەبیربهێنمەوە کە لە ئایاری ٢٠١٣ رێژەی سوودمان بۆ ٤.٥ کەمکردەوە. لەو کاتەدا رێژەی هەڵئاوسان بووە ٦.٥١ %. ئاشکراشە دوای ئەوە رووداوەکانی پارکی گەزی روویاندا. چونکە ئەو کەسانەی ئەو سەرکەوتنەی ئێمەیان پێ هەرس نەدەکرا، هەستان بە ئەنجامدانی ئەم کارە، بەڵام هەوڵەکەیان بێئاکام بوو".  رەجەب تەیب ئەردۆغان باسی لەوەش کرد کە کاتێک هاتووەتە سەر دەسەڵات، تورکیا ٢٣.٥ ملیار دۆلار قەرزی سندووقی نێودەوڵەتیی دراوی لەلابووە و رایگەیاند "ئێستا هیچ قەرزێکی سندووقی نێودەوڵەتیی دراومان لەلا نەماوە، بەهەمانشێوە هیچ پەیوەندییەکیشمان بەو سندووقەوە نییە. بەڵام گەورە پارتی ئۆپۆزیسیۆن لەگەڵ هەندێک لایەنی دیکەدا بە ئاشکرا و ناوبەناو پێشنیازی دووبارە کارکردنەوە لەگەڵ ئەم سندووقەمان بۆ دەکەن".  ئەردۆغان ئەوەشی ئاشکرا کرد کە یەدەگەکانی دراوی بانکی ناوەندیی تورکیا ئێستا لە سەروو ١١٥ ملیار دۆلارەوەیە و گوتی: "یەدەگەکانی دراوی بانکی ناوەندی لە نیسانی ٢٠١٣ دا گەیشتە ١٣٥.١ ملیار دۆلار، بەڵام دواتر رووی لە کەمیکرد و لە ئەیلوولی ٢٠٢٠ دا کەمترین یەدەگی هەبوو کە ٨٣.٥ ملیار دۆلار بوو، بەڵام دواتر دەستمان بە گەشەکردن کردەوە و ئێستا یەدەگی دراوی بانکی ناوەندیی تورکیا زیاتر لە ١١٥ ملیار دۆلارە".  سەرۆککۆماری توركیا هه‌روه‌ها گوتیشی: "له‌رووی بودجه‌وه هیچ كێشه‌كه‌مان نییه. ئه‌و هاوسه‌نگییه ئابوورییه‌ی له ماوه‌یه‌كی كه‌مدا جێگیرمان كردووه، هه‌موومان به‌یه‌كه‌وه له هاویندا ده‌بینین كه ئابووری وڵاته‌كه‌مان ده‌گه‌یه‌نێته قۆناخێکی دیكەی باش".  لە بەشێکی دیکەی قسەکانیدا ئه‌ردۆغان باسی گرانبوونی نرخەکانی لە تورکیا کرد و گوتى: "ده‌بێت ئه‌وانه ببوورن كه رۆژانه چه‌ند جارێك تابلۆی سەر نرخه‌كانی سه‌ر كاڵاكان ده‌گۆڕن، چونكه ده‌مه‌وێت بیریان بخه‌مه‌وه كه له پێناو گه‌له‌كه‌ماندا چاودێرییان ده‌كه‌م. به تایبه‌ت چاودێریی ئه‌وه ده‌كه‌م كه چه‌ند به خێرایی له‌گه‌ڵ به‌رزبوونه‌وه‌ی به‌های دۆلار به‌رامبه‌ر لیره، نرخه‌كانیان به‌رز كرده‌وه. ئەوان دەبێت به هه‌مان رێژه له‌گه‌ڵ نزمبوونه‌وه‌ی به‌های دۆلار نرخه‌كان نزم بكه‌نه‌وه".  ئه‌ردۆغان هۆشداریشی دا له‌وه‌ی كه ئه‌گه‌ر نرخه‌كان به خێرایی كه‌م نه‌كرێنه‌وه ئه‌وا وه‌زاره‌تی گه‌نجینه و دارایی و وه‌زاره‌تی بازرگانی به ته‌واوی تواناكانی به‌رده‌ستیانه‌وه رێوشوێنی پێویست به‌رامبه‌ر ئه‌وانه ده‌گرنه‌به‌ر كه پێداگیرن له دانەبەزاندنی نرخه‌كان و گوتی: "چاو له هیچ رووداو، پێشهات و كه‌سێك ناپۆشین كه هاووڵاتییانمان هه‌راسان دەكه‌ن".  لە ماوەی رابردوودا بەهای دۆلار بەرامبەر لیرەی تورکی بەردەوام بەرزبووەوە و چەندین ژمارەی پێوانەیی لە بەرزبوونەوە تۆمارکرد، بەجۆرێک هەر دۆلارێک بە زیاتر لە ١٨ لیرە مامەڵەی پێوەدەکرا بەڵام گوتارێکی ئەردۆغان بەخێرایی دابەزینی بەهای لیرەی راگرت و لە ماوەی چەند کاژێرێکدا نرخی هەر دۆلارێک شەش لیرە دابەزی.  ره‌جه‌ب ته‌یب ئه‌ردۆغان رۆژی ٢١ - ١٢ - ٢٠٢١ له‌دوای كۆتاییهاتنی كۆبوونه‌وه‌ی كابینه‌ی حكومه‌ته‌كه‌ی له كۆشكی سه‌رۆكایه‌تیی كۆمار، گوتارێكی پێشكێشكرد. تێیدا هه‌ڵسه‌نگاندنی بۆ دوایین پێشهاته ئابوورییه‌كان كرد و رایگه‌یاند: "بۆ له‌مه‌ودوا هیچ هاووڵاتییه‌كمان پێویستی به‌وه نابێت پاره‌ی بانكی له لیره‌وه بكاته دراوی بیانی له‌به‌ر ئه‌وه‌ی دراوی بیانی به‌رزتر ده‌بێته‌وه ".  هاوكات سه‌رۆکكۆماری توركیا باسی له ژمارەیه‌ك رێكاری ئابووریی كرد، له نێویاندا داشكاندنی به‌شكردنی قازانج له‌لایه‌ن كۆمپانیاكانه‌وه به رێژه‌ی ١٠ %، جه‌ختی له‌وه‌كرده‌وه له هه‌وڵدان له‌گه‌ڵ هاوبه‌شەکانیان له بازاڕ بتوانن ئاڵتوونی ژێر سه‌رینه‌كان بخه‌نه خزمه‌ت ئابووریی وڵاته‌وه.  ئه‌ردۆغان هەروەها له‌باره‌ی سیستمی ئابووریی توركیا قسەی کرد و گوتی: "توركیا نه نیازی هه‌یه و نه پێویستی به‌وه‌یه بچووكترین هه‌نگاو بۆ دواوه له‌باره‌ی ئابووریی بازاڕی ئازاد و سیستمی بۆرسه بهاوێژێت".  به‌ر له گوتاره‌كه‌ی ئه‌ردۆغان نرخی هه‌ر دۆلارێكی ئه‌مریكی ١٨.٣٦ لیره بوو، به‌ڵام دوای گوتاره‌كه نرخی دۆلار بەرامبەر لیرە بە خێرایی دابەزی و دۆلارێک بە ١٢.٢٧ لیره مامەڵەی پێوەکرا. واتە بەهای دۆلار بەرامبەر لیرە بە رێژەی ٣٣ % دابەزی.  ئێوارەی رۆژی هەینی ٢٤ - ١٢ - ٢٠٢١ لەگەڵ داخستنی بورسەکانی دراو لە تورکیا، بەهای هەر دۆلارێک بەرامبەر ١١.٥١ لیرە مامەڵەی پێوەکرا.  هەڵبەز و دابەزینی لیرە و ناجێگیریی دۆخی ئابووریی وڵات ناڕەزایی ئۆپۆزیسیۆنی لێکەوتووەتەوە، بەڵام ئاکپارتی حیزبی دەسەڵاتداری تورکیا رەتیدەکاتەوە ئابووریی تورکیا لە ناجێگیریدابێت و بەردەوام لەڕێی بەرپرسانیەوە داوا لە خەڵک دەکات، دان بەخۆیاندا بگرن و چاوەڕێ بکەن تاوەکو داهاتووێکی باش ببینن.