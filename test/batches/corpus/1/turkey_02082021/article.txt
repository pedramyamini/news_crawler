مەتین ئەرگوون، پەرلەمانتاری ئیی پارتی لە شوێنی رووداوەکە چەند ڤیدیۆیەکی بڵاوکردەوە کە تێیاندا دەردەکەوێت تیمەکانی بەرگریی شارستانیی تورکیا لە ناوچەی چۆکەرتمە پاشەکشێ دەکەن و دەڵێن، ئاگرەکە لە کۆنترۆڵی ئەوان دەرچووە و تەنیا دەبێت لە ئاسمانەوە هەوڵی کوژاندنەوەی بدرێت.  مەتین ئەرگوون دەڵێت: "ئاگرەکە بەجۆرێک تەشەنەی سەندووە کە ژیانمان کەوتە مەترسییەوە. ئەگەر یەک خولەک زیاتر دوابکەوتینایە، ئاگرەکە لەنێوی دەبردین. چۆکەرتمە دەسووتێت".  چۆکەرتمە ناوچەیەکی گەشتیارییە و سەر بە شارۆچکەی بۆدروومە. بەپێی ئەو ڤیدیۆیانەی بڵاوکراونەتەوە، ٣ رۆژە دارستانەکانی دەسووتێن و هەوڵی کۆنترۆڵکردنی ئاگرەکەش سەرکەوتوو نەبووە.  حکومەتی تورکیا رایگەیاندووە، فڕۆکە و هێلیکۆپتەری ئاگرکوژێنەوەی ناردووە، بەڵام ژمارەیەک لە رەخنەگرانی حکومەت دەڵێن، هەوڵەکە وەک پێویست نییە.   عەلی باباجان، سەرۆکی پارتی دیموکراسی و پێشکەوتن - دێڤا رایگەیاند: "من وەکو برایەکتان کە ماوەی ١١ ساڵ ئابووریی وڵاتم بەڕێوەبردووە، دەڵێم؛ ئەم وڵاتە توانای کڕینی ١٠٠ فڕۆکەی ئاگرکوژێنەوەی هەیە. هەروەها توانای کڕینی ١٠٠ هێلیکۆپتەری هەیە".  بەرپرسانی دەسەڵات ئۆپۆزیسیۆن تۆمەتباردەکەن و دەڵێن ئۆپۆزیسیۆن سیاسەت بەسەر سووتانی دارستانەکانەوە دەکات.  بەکر پاکدەمیرلی، وەزیری کشتوکاڵ و دارستانی تورکیا لە تویتێکدا بڵاویکردەوە لە ٢٨ی تەمموزەوە تا ١ی ئابی ٢٠٢١ بە گشتی ١١٢ ئاگر لە دارستانەکان کەوتوونەتەوە و تیمەکان ١٠٧ ئاگریان کۆنترۆڵکردوون.   پاکدەمیرلی راشیگەیاند کە هەوڵەکانیان بۆ کۆنترۆڵکردنی ٥ ئاگرەکەی دیکە بەردەوامن.