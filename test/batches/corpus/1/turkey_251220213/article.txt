شەوی هەینی رابردوو ٢٤ - ١٢ - ٢٠٢١ لە میانی هەڤپەیڤینێکی تایبەتدا لە پەخشی راستەوخۆی ھاوبەشی کەناڵەکانی A Haber، ATV، A Para، رەجەب تەیب ئەردۆغان، سەرۆککۆماری تورکیا ھەڵسەنگاندنی بۆ پرسەکانی رۆژەڤ کرد و رایگەیاند، هەدەپە "تیرۆرستی سیاسییە" و "ئەخلاقی سیاسییان" نییە.    رەجەب تەیب ئەردۆغان، لە بابەتی ئابووریدا رەخنەی تووندی ئاڕاستەی لایەنەکانی ئۆپۆزیسیۆنی تورکیا کرد، بە تایبەتی جەهەپە و ئیی پارتی کە پێکهێنەری سەرەکیی هاوپەیمانی میللەتن، دواتر هێرشی کردە سەر پارتی دیموکراتی گەلان - هەدەپە و گوتی "پێویست ناکات باسی هەدەپە بکەین، ئەوان تیرۆریستی سیاسین. "  سەرۆککۆماری تورکیا لەبارەی ئۆپۆزیسیۆن و هەدەپە زیاتر گوتی: "ئەمانە پێکهاتەیەکن ئەخلاقی سیاسییان نییە، نوێنەرانیشیان دیارە کێن، کاک کەمال و مەرال خانمن، چیدیکە میللەت بەرگەی ئەمانە ناگرێت، پەنا بەخوا لە هەڵبژاردنەکانی ٢٠٢٣ دا میللەت پەندێکی وەهایان پێدەدات، لە کوێوە هاتوون دەیانگەڕێنێتەوە شوێنەکانیان. "  لەبارەی هەڵوێستی ئۆپۆزسیۆن دەربارەی بەهای لیرەی تورکی، ئەردۆغان ئەوەی خستەڕوو، "ئێستا لە تورکیا ئۆپۆزیسیۆنی سەرەکی و رۆڵەکانیان، لیرەی تورکییان وەلاناوە و زیاتر دەیانەوێت خۆیان پەیوەست بکەن بە دۆلار و یۆرۆ. " سەرۆککۆماری تورکیا، باسی لە سەقامگیرکردنی بەھای دراو کرد و گوتی: "پەنا بەخودا بە زووترین کات سەقامگیریی لە پرسی بەھای دراو دێتەدی. "  رەجەب تەیب ئەردۆغان، ئاماژەی بە رێگریکردن لە زیادکردنی نرخ بە شێوەیەکی ناڕەوا کرد و باسی لەوەکرد: "بەھیچ شێوەیەک رێگە بە زیادکردنی نرخ بە شێوەیەکی ناڕەوا نادەین، رێگە بە دەرفەتخوازەکان نادەین، وەک دەوڵەت لەم بابەتەدا پێداگرین، هەرکەسێک لەپشتی ئەوەوە بێت، رێکاری یاسایی لەدژی دەگیرێتەبەر، دامەزراوەی چاودێری و رێکخستنی کەرتی بانکی ھەنگاوی پێویستی لەبارەیانەوە ناوە. "  لەبارەی پڕۆژەیاسای سزادانی قۆرخکاران و گرتنبەری رێکاری پێویست سەرۆککۆماری تورکیا گوتی، قۆرخکاران سزای تووند دەدرێن و رێکارەکانیان لەو بارەیەوە زیاتر دەکەن. لەبارەی دابەزاندنی رێژەی بێکاریشدا رایگەیاند، ئامانجیان ئەوەیە لە رێژەی بێکاریدا بۆ ژمارەی تاک خانەیی داببەزینن.