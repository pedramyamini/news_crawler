لە هەواڵەکەدا، ئاماژە بەوەکراوە، هەردوو هاوژینەکە لەسەر تاوەری چامڵجا بوون، کە نزیکە لە ماڵی رەجەب تەیب ئەردۆغان، سەرۆککۆماری تورکیا. لە بەرزایی تاوەرەکەوە وێنە و ڤیدیۆی ماڵی ئەردۆغانیان گرتبوو. دوای وێنەگرتنەکە هەردوو هاوژینەکە لەنێوان خۆیاندا باسیان لە ماڵەکەی ئەردۆغان کردبوو، لەو کاتەدا یەکێک لە پاسەوانەکانی تاوەرەکە گوێی لە قسەکانیان دەبێت و دەسبەجێ پەیوەندیی بە پۆلیسەوە دەکات و چەند خولەکێک دواتر دەستگیردەکرێن.   سەرچاوەکە باس لەوە دەکات، ئەم دوو هاوژینە ئیسرائیلییە، رادەستی تیمەکانی دژەتیرۆر کراون و دوای تەواوبوونی لێکۆڵینەوە، دادگایی دەکرێن.   لەلایەکی دیکەوە، کەناڵی ١٢ی عیبریی ئیسرائیلی بڵاویکردەوە دوو هاوژین بەناوەکانی "ن. ع" و "م. ع" لە چلەکانی تەمەنیاندان، بەبۆنەوەی ساڵیادی هاوژینیان بڕیاری گەشتکردنیاندابوو بۆ ئیستەنبووڵ و بڕیاربوو رۆژی سێشەممەی رابردوو ٩ی تشرینی دووەم بگەڕێنەوە ئیسرائیل، بەڵام نەگەڕانەوەیان و داخرانی مۆبایلەکانیان، خێزانەکەیانی نیگەرانکرد و پەیوەندییان بە لایەنە ئەمنییەکانی ئیسرائیلەوە کرد.   بەگوێرەی هەمان کەناڵ، "ن. ع" یەکێک لە وێنەکانی ماڵی ئەردۆغانی لە رێگەی واتساپەوە بۆ خوشکەکەی ناردووە و تێیدا نووسیویەتی: "خانوویەکی زۆر جوانە". خێزانی ئەم دوو هاوژینە ئیسرائیلییەرەتیانکردەوە، ئەم دوو هاوژینە پەیوەندییان بە هەواڵگریی ئیسرائیلەوە هەبێت.   هاوکات، وەزارەتی دەرەوەی ئیسرائیل رایگەیاند، ئاگاداری دۆخەکەیە و لە هەوڵدایە بۆ چارەسەرکردنی کێشەکە.   ئەم رووداوە لە کاتێکدایە، مانگی رابردوو، میدیای فەرمیی تورکیا ئاشکرای کردبوو، دەزگای هەواڵگریی تورکیا "میت" ١٥ کەسی بەتۆمەتی سیخوڕیکردن بۆ مۆسادی ئیسرائیل دەستگیرکردووە، بەڵام رام بن باراک، جێگری پێشووی سەرۆکی مۆساد و سەرۆکی لیژنەی کاروباری دەرەوە و بەرگریی لە کنێستی ئیسرائیل رایگەیاند، هیچکام لەم ١٥ کەسە ئەفسەر نەبوون لە مۆساد.