بەپێی راگەیێندراوێکی فەرماندەیی ئاسایشی کەناراوەکانی تورکیا، دوای ئەوەی زانیارییان پێگەیشتووە لەبارەی هەبوونی ژمارەیەک کۆچبەر لەسەر بەلەمێک لە نزیک کەناراوەکانی شارۆچکەی سەفەریھیسار، تیمەکانی ئاسایشی کەناراوەکان رەوانەی شوێنەکە کراون.  تیمەکان توانیان ١٣٦ کۆچبەر کە لەسەر بەلەمی چووپ و بەلەمی بچووک کە لەلایەن ئاسایشی کەناراوەکانی یۆنانەوە ناچارکرابوون رووبکەنەوە تورکیا، دەستگیربکەن، جگە لەوە سێ گومانلێکراو کە دەیانویست لە رێگەی نایاساییەوە بچنە دەرەوە دەستگیرکران.  ھاوکات لە نزیک کەناراوەکانی ئۆزدەرە سەر بە شارۆچکەی مەندەرێس و کەناراوەکانی شارۆچکەی دیکیلی ٦٣ کۆچبەر، کە لەلایەن یۆنانەوە ناچارکرابوون رووبکەنەوە تورکیا، دەستگیرکران.  لەلایەکی دیکەوە لە نزیک کەناراوەکانی شارۆچکەی چەشمە، تیمەکانی ئاسایشی کەناراوەکان ٢٥ کۆچبەریان دەستگیرکرد، کە دەیانویست بەشێوەیەکی نایاسایی بچنە دەرەوەی وڵات لەسەر بەلەمێکی چووپ.  دوای تەواوبوونی رێکارە یاساییەکان، کۆچبەرەکان بە مەبەستی دیپۆرتکردنەوەیان رادەستی فەرمانگەی بەڕێوەبەرایەتی کۆچی پارێزگای ئیزمیرکران.