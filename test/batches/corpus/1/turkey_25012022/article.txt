عەلی یەرلیکایا، پارێزگاری ئیستەنبووڵ لە هەژماری تایبەتیی خۆی لە تویتەر، قەدەخەی هاتووچۆی بۆ سەرجەم ئۆتۆمبێلە تایبەتەکان تاوەکو کاژێر ١٣: ٠٠ ـی ئەمڕۆ راگەیاند و پێداگری لەوەشکرد، رەنگە قەدەخەکە درێژە بخایێنێت. یەرلیکایا روونیکردەوە ٨٠ سانتیمەتر بەفرباریوە، تەواوی رێگەکان داخراون.  کەشناسیی تورکیاش جەخت لەوە دەکاتەوە کە شەپۆلی بەفربارین بەردەوام دەبێت و درێژە دەکێشێت.   پارێزگاری ئیستەنبووڵ لە بەشێکی دیکەی تویتەکەیدا نوسیوویەتی "تیمەکانی ئافاد تاوەکو کاژێر ٠٥: ٠٠ی بەرەبەیان، توانیویانە پێنج هەزار و ٥٧ کەس، کە لەسەر رێگەکاندا گیریان خواردبوو رزگاریان بکەن و لەم ژمارەیەدا بەشێوەیەکی کاتی شوێنی سێ هەزار و ١٨٠ کەسیان لە هۆتێل و بەشە ناوخۆییەکاندا کردووەتەوە تاوەکو ئەو کاتەی رێگەکان دەکرێنەوە و دەگەڕێنەوە ماڵەکانیان. "   هاوکات سەرجەم گەشتە ئاسمانییەکان لە هەردوو فڕۆکەخانەی گەورەی ئیستەنبووڵ و سەبیحە گۆکچەن راگیران.   جگە لە هێزە ئەمنییەکان و تیمەکانی فریاگوزاری، تەندروستیی و خزمەتگوزارییەکان، دەوامی وەزارەت و فەرمانگەکانی دیکە راگیران و رۆژێک مۆڵەتیان پێدرا.   هاوکات بەڕێوەبەرایەتیی گشتیی رێگەی وشکانی رایگەیاند، بە فەرمانی وەزیری ناوخۆ، هاتووچۆی سەرجەم بارهەڵگرەکانیش راگیران. هەروەها لە کاژێر ٠٦: ٠٠ ـی ئێوارەوە هاتووچۆی نێوان هەردوو بەری ئەوروپا و ئاسیای شارەکە راگیراوە.  ئەکرەم ئیمامئۆغڵو، سەرۆکی گەورەشارەوانیی ئیستەنبووڵ رایگەیاند، زیاتر لە ھەزار و ٣٠٠ کەسی بێلانەیان بردووەتە باڵەخانەی جۆراوجۆر و هۆتێلەکان، داوای لە هاووڵاتییان کرد بەهیچ جۆرێک نەچنە دەرەوە و لە هەر رووداوێکی نەخوازراودا پەیوەندیی بە هێڵە گەرمەکانەوە بکەن. باسی لەوەشکرد، تاکە هۆکاری گواستنەوەی سەلامەتیی هاووڵاتییان رێگەی میترۆیە.   لە ماوەی کەمتر لە ٢٤ کاژێردا بە گوتەی ئیمامئۆغڵو، زیاتر لە ٣٥ هەزار تۆن خوێیان رشاندووەتە سەر رێگەکان و تیمەکانی شارەوانی بەبێ وەستان لە هەوڵی کردنەوەی رێگەکان و لابردنی ئۆتۆمبێلە گیرخواردووەکانی سەر رێگە و شەقامەکاندان.   بەڕێوەبەرایەتیی گشتیی کەشناسی تورکیا پێشبینی دەکات، بەفربارین لە ئیستەنبووڵ کاریگەریی زیاتر دەبێت و پلەکانی گەرما بە کاتی شەو بۆ شەش پلەی ژێر سفری سەدی دادەبەزێت و بەکاتی رۆژ دوو پلەی ژێر سفری سەدی دەبێت. هاوکات ئاستی بینین بەهۆی تەمومژەوە تاوەکو ١٠ مەتر دادەبەزێت.   شەوی رابردوو لەو شارۆچکانەی کە تێیدا بارینی بەفرێکی چڕ دەستیپێکردووە، رۆیشتنی ئۆتۆمبیێلەکانی ئەستەم کردووە. لە ناوچەی ئەسەنلەر و لە یەکتربڕی شاڕێی  (O - ٣)، ھاتووچۆی ئۆتۆمبێل وەستاوە و بەشێک لە ھاووڵاتییان لە ئۆتۆمبێلەكانى گواستنەوەى گشتیی دابەزین و بەپێ بەردەوامییان بە رێگەکەیاندا.