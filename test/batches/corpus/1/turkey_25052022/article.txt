ئەو کۆچبەرانە کە بە نایاسایی سنووری وڵاتیان بڕیبوو و دەیانویست خۆیان بگەیێننە وڵاتانی ئەوروپا، دوای دەستگیرکران و راییکردنی کارەکانیان لە فەرمانگەی کۆچی تورکیادا، گواسترانەوە بۆ فڕۆکەخانەی ئەرزەڕۆم، کۆچبەرە ئەفغانییەکان زیاتر گەنجن. ئەوان بە دوو گرووپ و لەڕێی دوو فڕۆکەوە نێردرانەوە وڵاتەکەیان.   هەر لەڕێی فڕۆکەخانەی ئەرزەڕۆمەوە رۆژانی ٢٢ و ٢٣ ـی ئایاریش ٤١٤ کۆچبەری دیکەی ئەفغانی نێردرانەوە وڵاتەکەیان.  تورکیا کە ژمارەی دانیشتووانی نزیکەی ٨٤ ملیۆن کەسە، میوانداری نزیکەی پێنج ملیۆن کۆچبەر و پەنابەری کردووە، ٣.٧ ملیۆن لەو کۆچبەرانە خەڵکی سووریا و رۆژئاوای کوردستانن، ٤٢٠ هەزار کۆچبەریش ئەفغانین. بەگوێرەی چەند راپرسییەکی ئەمدواییە، نزیکەی ٨٥ % ـی خەڵک لە تورکیا نیگەرانن لە بوونی پەنابەرانی ئەفغانی لەو وڵاتە.   رۆژی ١٧ ـی شوباتی ٢٠٢٢، سلێمان سۆیڵو، وەزیری ناوخۆی تورکیا لە دیداری کۆچ کە وەزارەتی ناوخۆی تورکیا بۆ میدیاکانی ئەو وڵاتە لە ئەنقەرە ئەنجامیاندابوو، لەبارەی کۆچی ئەفغانییەکان رایگەیاندبوو، لە ماوەی پێنج ساڵدا ٣٠٦ هەزار ١٣٨ کۆچبەری ئەفغانی دیپۆرتی وڵاتەکەیان کراونەتەوە. راشیگەیاند، دوای کۆنترۆڵی تاڵیبان بۆ سەر تەواوی ئەفغانستان، دوو ملیۆن کۆچبەری ئەفغانی سنوورەکانی ئێرانیان بەزاندووە و روویان لە سنوورەکانی تورکیا کردووە.