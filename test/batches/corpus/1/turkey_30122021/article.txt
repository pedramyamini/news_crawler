عومەر چەلیک، یاریدەدەری سەرۆکی گشتی و گوتەبێژی ئاکپارتی رۆژی چوارشەممە ٢٩ی کانوونی یەکەمی ٢٠٢١ کاتێک کۆبوونەوەی ناوەندی بڕیاری ئاکپارتی لە ئەنقەرە بە سەرۆکایەتی رەجەب تەیب ئەردۆغان سەرۆکی گشتیی ئاکپارتی و سەرۆککۆماری تورکیا بەردەوام بوو، کۆنگرەیەکی رۆژنامەڤانی سازدا.  لە وەڵامی پرسیارێک لە بارەی کۆبوونەوەی نێوان شاندی جەهەپە و هەدەپە لە ئەنقەرە و گوتەکانی میتحەت سانجار هاوسەرۆکی هەدەپە کە ئاماژەی بەوەدابوو، ناچینە نێو هاوپەیمانی میللەت (جەهەپە - ئیی پارتی)، بەڵام ئەگەر هەڵبژاردنی پێشوەخت بکرێ و بەربژێرێکی هاوبەش دەستنیشان بکەن، دەکرێ ببنە هاوپەیمان، عومەر چەلیک گوتی: "سیناریۆکانی هاوپەیمانیی بەرامبەرمان رۆژ بە رۆژ دەگۆڕێ. ئەو لایەنانەی چی دەکەن و کێ بەربژێریان دەبێت، پەیوەندی بە ئێمەوە نییە".   عومەر چەلیک بە ناڕاستەوخۆی باسی لە پێکهێنانی هاوپەیمانیی لە نێوان جەهەپە و هەدەپە کرد و گوتی: "لەلایەک کەسێک هەیە دەڵێ قەندیل تەخت دەکەم، لەلایەکی دیکە پێکهاتەیەک هەیە بەگوێرەی قەندیل رەفتار دەکات. ئێمەش دەمانەوێ بزانین ئەم دوو پێکهاتەیە چۆن هاوپەیمانییەک پێکدەهێنن؟   گوتەبێژی ئاکپارتی هەروەها گوتی: "لە بابەتێکدا هاوڕان، بۆ نموونە هەردوو لایەن دژی درێژکردنەوەی مۆڵەتنامەی سەربازین. هەم هەدەپە، هەم جەهەپە دژی ئەو مۆڵەتنامەیە وەستانەوە کە چوارچێوەیەکی یاسایی دەدات بە مانەوەی هێزە چەکدارەکانی تورکیا بۆ پاراستنی سنوورەکان و ئاسایشی تورکیا. لێرەدا دەبینرێ کە زەمینەیێکی هاوبەشیان هەیە، بەڵام دواتر بەڕێز کڵچدارئۆغڵو گوتی، قەندیل تەخت دەکەین. ئێمەش لەم سەکۆیەوە گوتمان مادام دژی مۆڵەتنامەکە دەوەستنەوە، قەندیل چۆن تەخت دەکەن؟ بەڵام ئەگەر لەم رستەیەی کۆتاییەوە تەماشا بکەین، تابلۆیەکی دیکە دەبینین".