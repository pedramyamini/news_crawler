بەگوێرەی راگەیێنراوێک، کە رۆژی چوارشەممە ١ی ئەیلوول لەلایەن بەڕێوەبەرایەتی گشتیی فەرمانگەی کۆچی سەر بە پارێزگای ئەنقەرە بڵاوکراوەتەوە، بڕیارەکەی وەزارەتی ناوخۆ لە ئەمڕۆ پێنجشەممە ٢ی ئەیلولی ٢٠٢١ ـەوە دەخرێتە بواری جێبەجێکردنەوە.   بەپێی راگەیێندراوەکە دوای کۆبوونەوەی لایەنە پەیوەندیدارەکان لەبارەی پێدانی مۆڵەتی نیشتەجێبوون بە کەسانی بیانی لە تورکیا، چەند بڕیارێک دراون، لەوانە:  ١ - لە ٢ی ئەیلولی ٢٠٢١ ـەوە تۆمارکردنی پاراستنی کاتی پەنابەران لە سنووری پارێزگای ئەنقەرە دادەخرێت.   ٢ - ئەو پەنابەرە سووریانە دەستنیشان دەکرێن، کە لە پارێزگاکانی دیکەی تورکیا تۆمارکراون و بە کردەیی لە ئەنقەرە نیشتەجێن و رەوانەی ئەو پارێزگایانە دەکرێنەوە کە سەرەتا لێی تۆمار کراون.     ٣.- ئەو باڵەخانە و شوێنە چۆڵکراوانەی لە ئەنقەرە کەسانی بیانی لێی دەمێننەوە و بوونەتە سەرچاوە بۆ کۆچبەران، مادەی هۆشبەر و رووداوی ئەمنی، سەرجەمیان دەستنیشان دەکرێن و تێکدەدرێن. کەسە بیانییەکانیش رەوانەی ئەو پارێزگایانە دەکرێنەوە، کە یەکەمجار لێی تۆمار کراون.   ٤ - ئەو کۆچبەرانەی تۆماری پاراستنی کاتییان نییە یان مۆڵەتی نیشتەجێبوونیان نییە، لەلایەن هێزە ئەمنییەکانەوە بەمەبەستی جێبەجێکردنی رێکاری دیپۆرتکردنەوەیان، دەستبەسەر دەکرێن و رەوانەی ناوەندەکانی گەڕاندنەوەی کۆچبەران دەکرێن.      ٥ - لەو شوێنکارانەی کە خاوەنەکانیان کەسانی بیانین و تابلۆی باج هەڵنەواسراوە، رێکاری یاسایی دەگیرێتەبەر.