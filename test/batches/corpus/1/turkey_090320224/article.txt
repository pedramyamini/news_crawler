هەمان سەرچاوە روونیکردەوە، بەهۆی دۆخی نائاسایی جەنگەوە، رووسیا یەک بەدوای یەک رێگە بە کەشتییەکان دەدات بە بارەکانیانەوە بگەڕێنەوە تورکیا. ئەمڕۆ چوار کەشتی كه شه‌ش هه‌زار و ٩٩ تۆن رۆنی گوڵه‌به‌ڕۆژه‌ی هه‌ڵگرتووه و له رووسیا له چاوه‌ڕوانیدا بوو، له رێگەیه.   هەر ئەمڕۆ خولوسی ئاکار، وەزیری بەرگریی تورکیا لە کاتی چوونی بۆ پەرلەمانی تورکیا وەڵامی پرسیاری رۆژنامەڤانانی دایەوە و رایگەیاند، کەشتییە بەرهەڵگرەکانیان لە نزیکترین کاتدا لە بەندەرەکانی رووسیاوە دەگەڕێنەوە بۆ تورکیا و لە چەند کاژێری داهاتوودا چاوەڕوانی پێشهاتی ئەرێنی دەکەن.   رەجەب تەیب ئەردۆغان سەرۆککۆماری تورکیا رۆژی ٦ی ئادار لە پەیوەندییەکی تەلەفۆنیدا داوای لە ڤلادیمیر پووتین، سەرۆکی رووسیا کرد رێگە بدات بە گەڕانەوەی ئەو ٣٠ کەشتییە. پووتینیش داواکارییەکەی ئەردۆغانی پەسندکردووە.   رووسیا بەهۆی شەڕەوە دەریای ئازۆڤی بەڕووی هاتووچۆی کەشتیی بارهەڵگردا داخستووە کە لە باکووری رۆژهەڵاتی دەریای رەش لە نێوان رووسیا و ئۆکراینا هەڵکەوتووە. بەو هۆیەوە ٣٠ کەشتیی بارهەڵگر کە رۆنی شل و گەنمیان بۆ تورکیا بارکردووە، گیریانخواردووە. ئەم دۆخە وایکردووە لە بازاڕەکانی تورکیادا نرخی خۆراک دوو هێندە بەرزبێتەوە.