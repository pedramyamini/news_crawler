رۆژی سێشەممە ٥ی نیسانی ٢٠٢٢ لە دادگا گەواهیدەرێک بە ناوی کەرەم گۆکئاڵپ ئاماژەی بەوەداوە، "ئەگەر لێدوانەکانی دەمیرتاش نەبووایە رووداوەکانی کۆبانێ روویان نەدەدا و کەسانێک نەدەکوژران" پرسیاری ئاراستەی دەمیرتاش کرد بۆچی چوو بۆ کۆبانێ.   دەمیرتاش پرسی، "کام لێدوانەی من بوون بە هۆکاری سەرهەڵدانی ئەو رووداوانە؟ "   دەمیرتاش ئەو تۆمەتانەی رەتکردەوە کە دراونەتە پاڵی و ئاماژەی بەوەدا، "ئەو کاتە لە واشنتن بووم، بەپەلە گەڕامەوە. دوای ئەوەی لەگەڵ ئەحمەد داودئۆغڵو کۆبووینەوە لەگەڵ کامەران یوکسەل لە ئەنقەرەوە چووین بۆ کۆبانێ".    دوای وەرگرتنی گوتەکان، یازدەمین دانیشتنی دادگە لە بارەی دۆسیەی رووداوەکانی کۆبانێ کە لە  ٢٨ی ئاداری ئەمساڵەوە دەستیپێکردووە و لە ٢٢ ەمین دادگەی سزا قورسەکانی ئەنقەرە بەڕێوەدەچێت، بۆ رۆژی پێنجشەممە ٧ی نیسان دواخرا.   رووداوەکانی کۆبانێ کە لە رۆژانی ٦ - ٨ی تشرینی یەکەمی ٢٠١٤ روویاندا، وەک پاساوێکی سەرەکی بۆ هەوڵەکانی داخستنی هەدەپە ئاماژەیان بۆ دەکرێت.   دوای ئەوەی داعش لە ساڵی ٢٠١٤ دا هێرشیکردە سەر کۆبانێ، هەدەپە و ژمارەیەک لە پارتە کوردییەکانی دیکەی باکووری کوردستان داوایان لە حکومەتی ئەو کاتەی تورکیا کرد رێگە بە ناردنی چەک و هاوکاری دیکەی سەربازیی لە تورکیاوە بۆ شەڕڤانان بدات، بەڵام ئەنقەرە رەتیکردەوە.   لە چەند شارێکی باکووری کوردستان خۆپێشاندان دەستیپێکرد، حکومەتیش بۆ هێورکردنەوەی گرژییەکان قەدەخەی هاتووچۆی راگەیاند.  گرژییەکان زیادبوون و لە ئەنجامدا ٤٦ سڤیل و پۆلیس کوژران، ٦٨٢ کەس لە خۆپێشاندەران و پۆلیس برینداربوون، ٣٢٣ کەس دەستگیرکران و هەزار و ١١٣ باڵەخانە سووتێندران.   حکومەتی تورکیا رۆژی ٤ی کانوونی دووەمی ٢٠١٦ ئۆپەراسیۆنێكی بەرفراوانی بۆ سەر هەدەپە دەستپێکرد و هاوسەرۆکان و ژمارەیەکی زۆر لە پەرلەمانتاری ئەو پارتە دەستبەسەرکران و دواتر بەبڕیاری دادگە خرانە زیندانەوە.  لە دۆسیەی رووداوەکانی کۆبانێ بە سەڵاحەدین دەمیرتاش و فیگەن یوکسەکداغ، هاوسەرۆکانی پێشووتری هەدەپەوە ١٠٨ ئەندام و بەرپرسی هەدەپە تێیدا دادگایی دەکرێن و ٢٢ کەسیان ئێستا لە زینداندان.   یەکەم دانیشتنی دادگە لەسەر ئەو دۆسیەیە دوای تێپەڕبوونی ٦ ساڵ بەسەر رووداوەکاندا و رۆژی ٢٦ی نیسانی رابردوو لە  ٢٢ مین دادگای سزا قورسەکانی سینجان لە ئەنقەرە بەڕێوەچوو.