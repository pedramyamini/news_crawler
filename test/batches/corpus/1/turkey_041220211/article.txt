ئێوارەی دوێنێ هەینی ٣ی کانوونی یەکەمی ٢٠٢١، ئەندامانی فیدراسیۆنی سەندیکاکانی کرێکارانی رەنجدەرانی تورکیا لەبەردەم باڵەخانەی وەزارەتی کار و کاروباری کۆمەڵایەتیی تورکیا لە ئەنقەرە گردبوونەوەیەکی فراوانیان ئەنجامدا.  ئارزو چەرکەزئۆغڵو، سەرۆکی فیدراسیۆنەکە گوتارێکی پێشکێش کرد و رایگەیاند، "لە تشرینی یەکەمەوە بەناوی ملیۆنان کرێکار و مووچەخۆرەوە داواکاریمان پێشکێش کردووە؛ داوا دەکەین کەمترین مووچە پێنج هەزار و ٢٠٠ لیرەی تورکی (٣٨٠ دۆلار) بێت".  چەرکەزئۆغڵو راشیگەیاند، بەهۆی دابەزینی بەهای لیرەوە دەیان ملیۆن هاووڵاتی دەکەونە ژێر هێڵی هەژارییەوە، هەربۆیە پێویستە بە ویژدانەوە بڕیار لەسەر ئەم بابەتە چارەنووسسازە بدرێت، "لە کاتێکدا لیرەی تورکی داتەپیوە و چارەنووسی نادیارە، هەڵاوسان کاریگەریی لەسەر هەموو خێزان و تاکێک جێهێشتووە؛ باج زیاتر بووە و نرخی کاڵاکان پێنج هێندە گران بوون؛ بۆیە هاووڵاتی چیدیکە بەرگە ناگرێت".  دواتر هێزەکانی پۆلیس، گردبوونەوەی ئەندامانی فراکسیۆنەکەیان بڵاوەپێکرد و رێگرییان کرد لە بەردەوامیدان بە چالاکییەکەیان، ئەوانیش چالاکییەکەیان گواستەوە بەردەم گەورەشارەوانیی ئەنقەرە.  ناڕەزایی ئەم خەڵکە لە کاتێکدایە، یەک دۆلاری ئەمریکی بەرامبەر بە ١٣.٧٠ لیرەی تورکییە.