رۆژی دووشەممە ٢٤ ـی کانوونی دووەمی ٢٠٢٢ لە ١٤ مین دادگەی سزای مێرسین لە تورکیا پرۆسەی دادگاییکردنی سەڵاحەدین دەمیرتاش لە دۆسیەی "سووکایەتیکردن بە ئەحمەد داودئۆغڵو" بەڕێوەچوو کە بەهۆی پێشکێشکردنی گوتارێك لە ٢٧ ـی شووباتی ٢٠١٦ لە گردبوونەوەیەکی جەماوەری پارتەکەیدا لە مێرسین پێشکێشی کردبوو، سکاڵای لەسەر تۆمارکرابوو.   ژمارەیەکی زۆر لە پارێزەرانی دەمیرتاش لە مێرسین راستەوخۆ ئامادەی دانیشتنەکەی دادگە بوون. سەڵاحەدین دەمیرتاش، لە گرتووخانەی ئەدیرنە و ژمارەیەک لە پارێزەرانی دەمیرتاشیش لە ئامەدەوە لە رێگەی سیستەمی دەنگ و رەنگ بەشداری دانیشتنەکە بوون.      دادگەی مێرسین بە تۆمەتی سووکایەتیکردن بە ئەحمەد داودئۆغڵو کە ئێستا سەرۆکی پارتی ئاییندەیە لە تورکیا، سزای ١١ مانگ و ٢٠ رۆژ زیندانیکردنی بۆ دەمیرتاش دەرکرد.   سەڵاحەدین دەمیرتاش لە ساڵی ٢٠١٦ وە بە تۆمەتی "تیرۆر" لە زینداندایە، سەرەڕای ئەوەی دادگەی مافی مرۆڤی ئەوروپا چەندین جار داوای ئازادکردنی کردووە.