وەزارەتی دەرەوەی تورکیا راگەیێندراوێکی لەبارەی نێوەڕۆکی پەیوەندییەکە بڵاوکردووەتەوە و رایدەگەیێنێت، لە پەیوەندییە تەلەفۆنییەکەدا باس لە هاوئاهەنگییەکانی تورکیا و ئەمریکا لە ئەفغانستان و گواستنەوەی خەڵک و هێزەکان لە کابوول کراوە.    بلینکن لە هەژماری خۆیدا لە تۆڕی کۆمەڵایەتیی تویتەر نووسیوێتی کە لەگەڵ چاوشئۆغڵو، وەزیری دەرەوەی تورکیا لە پەیوەندییەکدا گفتوگۆیان کردووە، هاوکات بلینکن تورکیای بە "هاوبەشێکی گرنگی" ناتۆ ناوبردووە.  پێشتر بەپرسانی حکومەتی تورکیا باسیان لە مانەوەی هێزەکانیان لە ئەفغانستان دەکرد، بەتایبەتی کە ئێستا هێزەکانی تورکیا لە چوارچێوەی ناتۆ ئاسایشی فڕۆکەخانەی حامید کارزای دەپارێزن. بەڵام دوێنێ ٢٤ی ئابی ٢٠٢١ موجاهید زەبیحوڵا، گوتەبێژی تاڵیبان لە کۆنگرەیەکی رۆژنامەڤانیدا بە روونی رایگەیاند کە بە هیچ شێوەیەک رازی نین هێزی بیانی لە ئەفغانستان بمێنێتەوە.   گوتەبێژی بزووتنەوەی تاڵیبان لەبارەی تورکیاوە گوتی: "دەمانەوێ پەیوەندیی باشمان لەگەڵ تورکیادا هەبێت، بەڵام هێزی بیانیمان لە ئەفغانستان ناوێ. ئێمە پێویستمان بە هێزی بیانی نییە و دوای ٣١ی ئاب خۆمان ئاسایشی فڕۆکەخانی کابوول دەپارێزین".  تەنیا ٦ رۆژ ماوە بۆ ئەوەی وادەی دیاریکراو لەلایەن تاڵیبانەوە کۆتایی بێت. ئێستا چاوەکان لەسەر ئەنقەرەن بۆ ئەوەی تورکیا هەڵوێستی خۆی لەبارەی کشانەوە یان مانەوەی خۆی روون بکاتەوە. ئەمە لەکاتێکدایە بەپێی گوتەکانی جۆ بایدن، سەرۆکی ئەمریکا پێناچێت ئەو وادەیەی دیاریکراوە کە ٣١ی ئابە، درێژبکرێتەوە. ئەمریکاش هەوڵدەدات تا ٣١ی ئاب سەربازانی و ئەفغانییە هاوپەیمانەکانی لەو وڵاتە بباتە دەرەوە.