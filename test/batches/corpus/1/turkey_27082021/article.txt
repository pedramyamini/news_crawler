رەجەب تەیب ئەردۆغان، سەرۆککۆماری تورکیا رایگەیاند، وڵاتەکەی یەکەمین خولی گفتوگۆکانی لەگەڵ بزووتنەوەی تاڵیباندا کرد، گفتوگۆکانیش لە کابولی پایتەختی ئەفغانستاندا کراون.  سەرۆکۆماری تورکیا گوتی: "گفتوگۆکانمان لەگەڵ تاڵیبان لەچوارچێوەی تاوتوێکردنی دەستپێشخەری بەرپرسانی بزووتنەوەکە دێت تایبەت بە دابینکردنی ئاسایشی فڕۆکەخانەی نێودەوڵەتیی کابول".  وەک سەرۆککۆماری تورکیا ئاماژەی پێداوە، گفتوگۆکان لەگەڵ تاڵیبان ماوەی سێ کاژێریان خایاندووە و ئەگەر پێویست بکات، ئەوا دەرفەتی دیکەش دەبێت بۆ گفتوگۆی دیکە لەگەڵ بەرپرسانی بزووتنەوەکە.  لە مانگی ئایاری ئەمساڵدا و لەگەڵ دەستپێکردنی کشانەوەی هێزەکانی ئەمریکا و هێزەکانی دیکەی ناتۆ لە ئەفغانستان، پرسی دابینکردنی ئاسایشی فڕۆکەخانەی کابولی ئەفغانستان لەلایەن تورکیاوە، خرایەڕوو.  لەدوای نزیکەی هەفتەیەک لە کۆنترۆڵکردنی کابول لەلایەن تالیبانەوە، بەرپرسانی بزووتنەوەکە رەتیانکردەوە پێویستیان بە هیچ هێزێکی بیانی هەبێت بۆ دابینکردنی ئاسایشی فڕۆکەخانەی کابول و رایانگەیاند، دەوڵەتی ئیمارەتی ئیسلامی پێویستی بە هیچ هێزێکی بیانی نییە لەنێویاندا هێزەکانی تورکیا.  دوای ئەو پەیامەی بزووتنەوەی تاڵیبان، وەزارەتی بەرگریی تورکیا رایگەیاند ئەرکی هێزەکانیان لە ئەفغانستان کۆتایی هات. رۆژی پێنجشەممە، هێڵی ئاسمانیی تورکیا رایگەیاند، یەکەمین فڕۆکە کە سەربازانی تورکیا لە ئەفغانستان دەگوازێتەوە بە ٣٤٥ سەرنشینەوە لە ئەنقەرە نیشتەوە.