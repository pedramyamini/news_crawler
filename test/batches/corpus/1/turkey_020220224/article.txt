بەپێی راگەیێندراوێکی فەرمانگەی پەیوەندییەکان لە سەرۆکایەتی کۆماری تورکیا، رەجەب تەیب ئەردۆغان، سەرۆککۆماری تورکیا لەسەر بانگهێشتی ڤلۆدۆیمیر زێلێنسكی، سەرۆکی ئۆکراینا بەبۆنەی دەیەمین کۆبوونەوەی ئەنجوومەنی باڵای ستراتیژیی تورکیا - ئۆکراینا، سبەی بە سەردانێکی فەرمی دەگاتە ئەو وڵاتە.  فەرمانگەی پەیوەندییەکان لە سەرۆکایەتیی کۆماری تورکیا ئاماژەی بەوەداوە، لەو کۆبوونەوانەی کە لە چوارچێوەی کۆبوونەوەی ئەنجوومەنەکە بە بەشداری وەزیرانی پەیوەندیدار لە کیێڤ دەکرێت، چاو بە سەرجەم رەهەندەکانی پەیوەندیی تورکیا - ئۆکراینا لەسەر ئاستی ستراتیژیی هاوبەش دەخشێندرێتەوە، هەروەها قووڵترکردنەوەی هاریکاریی نێوان هەردوو وڵات تاوتوێ دەکرێت.  بەگوێرەی راگەیێندراوەکەی فەرمانگەی پەیوەندییەکان لە سەرۆکایەتی کۆماری تورکیا، واژۆکردنی رێککەوتننامە و یاداشتی جۆراوجۆری لێکتێگەیشتن لە بەرنامەی کاری سەردانەکەی ئەردۆغان و شاندی یاوەری دەبن.  سەردانەکەی ئەردۆغان بۆ ئۆکراینا لە کاتێکدایە، کە ئۆکراینا بە قۆناخێکی هەستیاردا تێدەپەڕێت، ئەویش بەهۆی کۆکردنەوەی هێزێکی زۆر لەلایەن رووسیا لەسەر سنوورەکانی، کە ئەمریکا و رۆژئاوا پێیانوایە ئامانجی رووسیا لەو کارە داگیرکردنی ئۆکراینایە.  پەیوەندییە بازرگانییەکانی تورکیا و ئۆکراینا  بەگوێرەی پەیمانگەی رۆژهەڵاتی نێوەڕاست، کە پێگەی سەرەکیی لە واشنتن دی سیی پایەتەختی ئەمریکایە، ساڵی ٢٠٢١ تورکیا گەورەترین وەبەرهێنەری بیانی بووە لە ئۆکراینا بە جۆرێک، کە کۆی گشتیی وەبەرهێنانی تورکیا لە ئۆکراینا بایی ٤.٥ ملیار دۆلار بووە.   بەپێی وەزارەتی دەرەوەی تورکیا، ٧٠٠ کۆمپانیای تورکی لە ئۆکراینان، کە کار لە ٢٢٤ پڕۆژەدا دەکەن. هەر بەگوێرەی وەزارەتی دەرەوەی تورکیا، تەنیا لە ساڵی ٢٠٢١، زیاتر لە ٢ ملیۆن گەشتیاری ئۆکراینی گەشتی تورکیایان کردووە.  هەروەها بەپێی کۆمپانیای APK - Inform، کە تایبەتە بە لێکۆڵینەوە کشتوکاڵییەکان و کۆکردنەوەی ئامارەکانی ئەو بوارە، لە ساڵی رابردوودا، تورکیا ملیۆنێک و ٥٣٢ هەزار تۆن گەنمی لە ئۆکرایناوە هاوردە کردووە.   تورکیا ژمارەیەک درۆنی بایراکتار تی بی ٢ی بە ئۆکراینا فرۆشتووە، کە هیچ لایەنێک ژمارەکەی بە وردی رانەگەیاندووە چەندە.   لەساڵی ٢٠١٩، حکومەتی ئۆکراینا بە بەهای ٦٩ ملیۆن دۆلار رێککەوتنی کڕینی درۆنی بەیارکتاری تورکی لەگەڵ تورکیا واژۆ کردووە.  ساڵی ٢٠٢٠، تورکیا و ئۆکراینا رێککەوتن بۆ دروستکردنی ناوەندێکی هاوبەشی مەشق و راهێنانی سەربازیی لە ئۆکراینا. هەروەها ئۆکراینا لەدابینکردنی کەلوپەلە پێویست و گرنگەکانی دروستکردنی هەلیکۆپتەر، هەناردەکاریی سەرەکییە بۆ تورکیا