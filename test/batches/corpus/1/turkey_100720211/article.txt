دەستگیرکردنی ئەو مامۆستا ئایینییانە بەتایبەتی کە هۆکارەکەی گوتاردان و نزاکردنە بە زمانی کوردی، گرژی و ناڕەزایی خەڵک و بەشێک لە سیاسەتڤانانی لێکەوتەوە.  هودا کایا، پەرلەمانتاری پارتی دیموکراتی گەلان (هەدەپە) و گوتەبێژی کۆنگرەی دیموکراسیی ئیسلام (دیک) کە هاوشانی خزم و کەسی مامۆستا ئایینییەکان لەبەردەم دادگا بوون، بە تۆڕی میدیایی رووداوی راگەیاند: "شەش لەو مامۆستایانە پێشنوێژ و گوتارخوێنن و لە کاتی پێشکێشکردنی گوتاری هەینیدا پابەندی ئەو دەقە نابن کە لەلایەن سەرۆکایەتیی کاروباری ئایینیی تورکیا دەنووسرێتەوە. هەروەها ئەو مامۆستایانە بەهۆی ئەوەی نزایان بە زمانی کوردی کردووە تۆمەتبارکراون".  هودا کایا هەروەها رایگەیاند: "پرسیاری ئەوە لەو مامۆستا ئاینیانە کراوە، کە بۆچی گوتاری دیاریکراو لەلایەن سەرۆکایەتیی کاروباری ئایینییان نەخوێندووەتەوە؟ پرسیارکراوە کە بۆچی گوتار و نزایان بە زمانی کوردی پێشکێشکردووە؟ تەنانەت پرسیار لەسەر وردترین بابەتیش کراوە. ئەگەر گەلی کورد بە گشتی و لە هەموو شوێنێکی سەر ئەم زەمینە دژی ئەو تاکڕەوییەی دەسەڵاتی تورکیا نەوەستنەوە کە خەریکە ئایینیش دەگرێتەوە، ئەم ستەم و زوڵمە بە شێوەیەکی فراوانتر و کاریگەرتر دژی کوردان بەردەوامدەبێت".  ئەو پەرلەمانتارەی هەدەپە جەختیکردەوە کە تەواوی پەرستشەکانی حکومەتی تورکیا بەپێی مەزهەبی حەنەفی داڕێژراون، بەڵام مامۆستا و گوتارخوێنانی سەر بە کۆنگرەی دیموکراسیی ئیسلام (دیک) و کۆمەڵەی زانا ئایینییەکان (دیا - دەر) کە دامەزراوەی رێپێدراون و ئێستاش بەردەوامن لە چالاکییەکانیان، کوردی شافیعین. کایا دەڵێ سەرۆکایەتیی کاروباری ئایینی گوشار لەسەر شافیعی مەزهەبەکان دروستدەکات، لەکاتێکدا لە ئیسلامدا زۆرەملێ نییە و هەموو کەسیک بۆی هەیە لەسەر مەزهەبی خۆی خوداپەرستی بکات.  پەرلەمانتارەکەی هەدەپە هەروەها گوتی: "مزگەوت ماڵی خوایە، بەڵام ئێستا ئاکەپە مزگەوتەکانی کردووەتە لقی پارتەکەی خۆی و بەو شێوەیەی بیەوێت، تەنانەت لە ناو مزگەوتیشدا گوشار دروستدەکات. ئەمە وایکردووە بەشێکی زۆر لە کوردانی شافیعی کە ساڵانێکی زۆرە هاتوچۆی مزگەوت دەکەن، ئێستا وازیان لە مزگەوت هێناوە و لە ماڵەوە نوێژ دەکەن. ئەو کوردانە دەڵێن ئیدی بێزاربوون لەوەی پێیانبگوترێت تیرۆرست".   رۆژی هەینی ١٠ی تەمموز ئەو دەستگیرکراوانە رەوانەی دادگە ئیستەنبووڵ کراون و گوتەیان لێوەرگیراوە. داواکاری گشتی داوای زیندانیکردنی ١١ لەو کەسانە و ئازادکردنی مەرجداری بۆ ١٥ کەسیان کرد. بەپێی بڕیاری دادگا ٩ لەو دەستگیرکراوانە خرانە زیندانەوە و چاوەڕێدەکرێت پرۆسەی دادگاییکردنیان دەستپێبکات.  تاوەکو ئێستا هیچ روونکردنەوەیەک لەمبارەیەوە لەلایەن سەرۆکایەتیی کاروباری ئایینیی تورکیاوە بڵاونەکراوەتەوە.