فەرمانگەی کارەساتە سرووشتییەکان و دۆخی لەناکاو - ئافاد بەرەبەیانی ئەمڕۆ دووشەممە ١٦ی ئابی ٢٠٢١ بڵاویکردەوە، لە پارێزگای كاستامۆنو ٦٠ کەس، لە سینۆپ ٩ کەس و لە بارتن ١ کەس بەهۆی لافاو گیانیان لەدەستداوە و ٨ برینداریش لە نەخۆشخانە چارەسەر وەردەگرن.   سلێمان سۆیلو، وەزیری ناوخۆی تورکیا رۆژی شەممە ١٤ی ئاب، سەردانی ئەو ناوچانەی کرد کە بەر لافاوەکە کەوتوون و رایگەیاند، ٧٧ کەس بێسەروشوێنن، بەڵام ئەنگین ئاڵتای، بریکاری سەرۆکی فراکسیۆنی پارتی گەلی کۆماری - جەهەپە و ژمارەیەک لە کەسایەتییەکانی نێو پارتە ئۆپۆزیسیۆنەکان دەڵێن، ژمارەکە لەوە زیاترە.   ئەنگین ئاڵتای دەڵێت، بەگوێرەی ئەو زانیارییانەی لە لایەن خەڵکی ناوچەکەوە پێی دراوە، زیاتر لە ٣٠٠ کەس بەهۆی لافاوەکەوە بێسەروشوێنن.   رۆژی چوارشەممە ١١ی ئابی ٢٠٢١ لە پێنج شاری تورکیادا لافاو دروستبوو و زیانی زۆری بەدوای خۆیدا هێنا، لەوانەش بردنی چەندین ئۆتۆمبێل و رووخاندنی ژمارەیەک خانوو و باڵەخانە.