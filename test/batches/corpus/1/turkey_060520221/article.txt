ئاژانسی فەرمیی تورکیا رایگەیاند، تیمەکانی هۆبەی بەرەنگاربوونەوەی قاچاخچێتی بە کۆچبەران و دەروازەکانی سنوور سەر بە بەڕێوەبەرایەتیی گشتیی ئاسایشی ئیستەنبووڵ، ئێوارەی رۆژی چوارشەممە ٤ی ئایاری ٢٠٢٢ لە شوێنە گشتییەکانی ئیستەنبووڵدا پشکنینیان ئەنجامداوە.  لە ئەنجامی پشکنینی شوێنە گشتییەکاندا ٢٠٦ کۆچبەری ئەفغانی، ١١١ کۆچبەری پاکستانی و ١٣٢ کۆچبەر لە وڵاتانی دیکەوە، کۆی گشتی ٤٤٩ کۆچبەری نایاسایی دەستگیرکراون.  کۆچبەرەکان بە مەبەستی دیپۆرتکردنەوەیان رەوانەی ناوەندی گەڕاندنەوەی کۆچبەرانی ئیستەنبووڵ کراون.  لەلایەکی دیکەوە لە ماوەی چوا رۆژدا لە ئەنجامی پشکنینی تیمەکانی پۆلیس لە ئیستەنبووڵ هەزار و ٣٩١ کۆچبەری نایاسایی دەستگیرکراون، رێکاری یاسایی بەرامبەر ٢٠٩ لەو کۆچبەرانە گیراوەتەبەر کە لە تاوان تێوەگلاون، هەروەها بە مەبەستی دیپۆرتکردنەوەیان رێکاری یاسایی بەرامبەر هەزار و ١٨٢ کۆچبەری نایاسایی گیراوەتەبەر.