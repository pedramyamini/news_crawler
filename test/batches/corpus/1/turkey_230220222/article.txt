لە یەکەم هەنگاودا وەزارەتی دادی تورکیا داوایکردووە حکومەتی ئیمارات پێکەر دەستبەسەر بکات بۆ ئەوەی رادەستبکرێتەوە.  ئاژانسی دەوڵەتی تورکیا بڵاویکردەوە وەزارەتی دادی تورکیا هەنگاوی ناوە بۆ ئەوەی سێدات پێکەر لە ئیماراتەوە پەلکێشی تورکیا بکاتەوە. بۆ ئەم مەبەستەش لەڕێی ئینتەرپۆڵەوە دەستی بە هەوڵەکانی کردووە. داواکاریی رادەستکردنەوەی پێکەر لەلایەن داواکارانی گشتیی ئیستەنبووڵ و بورسە ئامادەکراوە.  سێدات پێکەر پێشتر لە بەرپرسانی تورکیا نزیک بوو و رێگەپێدراو بوو لە زۆر کاردا. بەڵام ماوەی زیاتر لە دوو ساڵە نێوانی لەگەڵ بەرپرسانی تورکیا تێکچووە، ماوەیەک لە ئەوروپا بوو و ئێستاش لە ئیمارات دەژی. ساڵی رابردوو لەڕێی پلاتفۆرمەکانی تۆڕی کۆمەڵایەتییەوە زنجیرەیەک ڤیدیۆی بڵاوکردەوە و نهێنی و وردەکاریی بەرپرس و بازرگانانی ئاشکرا کرد. بەڵام ماوەیەکە بێدەنگە.  ڤیدیۆکانی پێکەر لە ناوخۆی تورکیا کاردانەوەی زۆری بەدوای خۆیدا هێنا، تەنانەت خودی ئەردۆغانیش قسەی لەسەر کرد و بەبێ ئەوەی ناوی سێدات ببات بە "سیخوڕ" ناوی برد.  هەر دوای ناوبردنی بە سیخوڕ لەلایەن ئەردۆغانەوە، سێدات پێکەر، هەشتەمین ڤیدیۆی خۆی کە ماوەکەی ٧٠ خولەک بوو، وەڵامی رەجەب تەیب ئەردۆغان سەرۆککۆماری تورکیا دایەوە و رایگەیاند، بەبەڵگەوە بۆ تەواوی جیهان دەیسەلمێنێ کە سیخوڕ نییە و دەشڵێت لەو تۆمارە ڤیدیۆییەی لە رۆژانی داهاتوودا بڵاویدەکاتەوە، هەموو شتێک لەگەڵ ئەردۆغان یەکلایی دەکاتەوە.     پێکەر باسی لە ئۆجەلان، کێشەی کورد و عەلەوییەکان لە تورکیا و سیاسەتی ئاکپارتی بەرامبەر کوردی رۆژئاوای کوردستان و رووداوی دەستگرتن بەسەر بارهەڵگرەکانی میت لە سووریا کردبوو، کە چەکیان بۆ گرووپە چەکدارە سوورییەکان گواستووەتەوە و کۆمەڵێک زانیاری لەبارەی ناردنی چەک و هاوکاریکردنی بەرەی ئەلنوسرە و گرووپە چەکدارە تورکمانە سوننەکان لە سووریا ئاشکرا کرد  پێکەر، ئەردۆغان بە "برا گەورە" ناو دەبرد و  گوتی: "بەڕێز سەرۆککۆمارمان کاک ئەردۆغان، باسی ئەوەی کرد کە ئەمە پیلانێكی نێودەوڵەتییە و من لە چەقی ئەو پیلانەدام، بەبێ ئاماژەدان بە ناوم. گوتت: دەیبینن، دەیدۆزینەوە و دەیهێنین، هەڵبەت دەوڵەت دەیدۆزێتەوە و دەیهێنێ، لەو خاڵەدا کێشە نییە. باشە کاک ئەردۆغان دۆزینەوە و هێنانەوەی من هیچ لە راستییەکان دەگۆڕێ؟ مادام من بەشێکم لەو پیلانە نێودەوڵەتییە، مادام من سیخوڕم، کەواتە کاک ئەردۆغان لە تۆماری ڤیدیۆیی داهاتوودا وەک برا دادەنیشم و باسی دەکەم. کەی یەکترمان ناسی، کەی دیدارمان هەبووە. نە کەم نە زیاد. من پەنجە و دەستم خستووەتە گرەوەوە، سوێند بە خودا تۆ گەورەمانی، برای گەورەمانی چەکمان لەسەر مێز دادەنێین، دوو پشکنەر، ئامێرەکانی دەستنیشانکردنی  درۆ بە رێژەی ١.٥ % ئەگەری هەیە بەهەڵەدا بچێت، بۆیە لە دادگاکاندا بەکارناهێنرێن، ئەگەر لەو ١.٥ % دا قسەکانم راست بێت و ئامێرەکە بڵێت درۆ دەکات، دیسان فیشەک دەنێم بەسەرمەوە".  پێکەر بەردەوام دەبێت لە قسەکانی بۆ ئەردۆغان و دەڵێت: "کاکە من تەنیا چاوەڕێم لە ئێوە دەکرد داوای لێبووردنم لێ بکەن. من هەموو ئەمانەم باس کرد، هەموو شتەکان ئاشکران، خەڵک هەموو ئەمانە دەزانێت، بەڵام بۆ تۆی باس ناکەن، دەورتیان داوە. تاوەکو لە ژیاندا بم بێڕێزیت بەرامبەر ناکەم، بەڵام ئەگەر تۆ ئەمە نابینی، من نامەوێت ببمە خائین. من خائین نیم. تۆ ئەمە باشتر دەزانی، کاتێک تۆ هیچ هێزێکت نەبوو، من هەبووم، هیچ کام لەوان نەبوون. چاوەڕێی ئەوەم نەکرد چەپڵەم بۆ لێبدرێ. چیم لە دەست هات کردم. لە ڤیدیۆی داهاتوودا قسە دەکەین کاک ئەردۆغان. رووبەڕوو وەک برا و برا گەورە. بە بەڵگەی ئاشکرا، بە بەڵگەی نەزانراو راستیی گوتەکانم دەسەلمێنم. هەموو شتێک باس دەکەین برا گەورە، من سیخوڕ نیم، ئەمە بۆ هەموو دنیا دەسەلمێنم".   سێدات پێکەر لەبارەی عەبدوڵڵا ئۆجەلان رێبەری زیندانیکراوی پەکەکە و کێشەی کورد لە تورکیا دەڵێت: لە تورکیا دوو کێشەی گەورە هەیە، ئەویش کێشەی کورد و عەلەوییەکانە و  لە کۆنەوە دایکی پێی گوتووە: "کوردیش بەندەی خودان".  سێدات پێکەر لەبارەی کوردی رۆژئاوای کوردستان دەڵێت: "لە پرسی سووریا ئێستا دەیکەین بە هاتوهاوار. کاتێک سەرەتا رووداوەکانی سووریا دەستیپێکرد، پاسپۆرتی تورکیاتان بدایەتە هەر کوردێكی سووریا، کەسوکارەکانیان هەموویان لێرەن. بتانگوتایە لە پرسی کاروباری دەرەوەدا پێکەوە هەنگاو دەنیێن، مسۆگەر قبوڵیان دەکرد. ئەمە چ زیانێکی دەبوو، بۆچی بیر لە بچووکبوونەوە دەکەین".   سێدات پێکەر لەبارەی ناردنی چەک لە تورکیاوە بۆ سووریا بانگەشەی ئەوە دەکات، عەدنان تانریڤێردی کە پێشتر راوێژکاری ئەردۆغان بوو و دامەزرێنەری کۆمپانیای "راوێژکاری سەربازیی نێودەوڵەتی - سادات"ـە، لە ژێر ناوی "کاروانی هاوکاری سێدات پێکەر" بە بارهەڵگر چەک، ئۆتۆمبێل، تەقەمەنی و کەلوپەلی سەربازی رەوانەی سووریا کردووە.    سێدات دەڵێت، "کاتێک بارهەڵگرەکانی میت لە سووریا دەستیان بەسەردا گیرا بە خۆمم گوت، ئێمە بۆ بەرزکردنەوەی ورەی کۆمەڵگا و هاوکاریکردنی برا تورکمانەکانمان فڕۆکەی بێفڕۆکەوان، بڕێکی زۆر جلوبەرگ کە بەشی سەرجەم چەکدارەکان بکات، بێتەل، هێلەکی فیشەکنەبڕ و کۆمەڵێک هاوکاریمان بە بارهەڵگر نارد. بیرمان لە پڕۆژەیەکی وەها کردەوە و لەگەڵ پەرلەمانتارەکەی هاوڕێمان قسەمان کرد. ئەویش بۆچوونەکانی ئێمەی گەیاندە لایەنی پەیوەندیدار. دواتر گوتیان، با ئێمەش بارهەڵگری دیکەتان پێ بدەین و لەگەڵ بارهەڵگرەکانی ئێوەدا بڕۆن".  سێدات ئاشکرای دەکات بە ناوی ئەوەوە چەندین بارە چەک نێردراون بۆ سووریا و هەندێک لەو چەکانەش گەیشتوونەتە دەست بەرەی نووسرە.   سێدات پێکەر، لە ساڵی ٢٠١٦ دا راگەیێنراوێکی لە دژی ئەو راگەیێنراوەدا بڵاوکردەوە کە ژمارەیەک کەسایەتی و ئەکادیمیستی تورکیا و باکووری کوردستان لە ١٠ی کانوونی دووەمی ٢٠١٦ بۆ بەرقەرارکردنی ئاشتی لە تورکیا بڵاویانکردبووەوە.   سێدات پێکەر لە راگەیێندراوەکەیدا بە زمانێکی تووند هەڕەشەی کوشتنی لەو ئەکادیمیستانە کردبوو کە واژۆیان لەسەر راگەیێندراوی ئاشتی کردبوو. پێکەر لە راگەیێندراوەکەیدا نووسیبووی: "بە قوڵپەقوڵپ خوێنتان دەڕژێنین و بەو خوێنەشتان خۆمان دەشۆین".  سێدات پێکەر کە ئێستا لە ئیمارات نیشتەجێیە، لە ٢ی ئایار تاوەکو ٣٠ی ئایاری ٢٠٢١، هەشت تۆماری ڤیدیۆیی بڵاوکردووەتەوە. بڵاوکردنەوەی ئەو ڤیدیۆیانە گوشاری زۆری لەسەر سولەیمان سۆیڵو، وەزیری نێوخۆی تورکیا دروستکرد. بەجۆرێک پارتەکانی ئۆپۆزسیۆن داوای دەستلەکارکێشانەوەیان لە سۆیڵو کرد.  سولەیمان سۆیڵو ئێوارەی چوارشەممە ٢٠ی ئایاری ٢٠٢١ لە پرۆگرامێکی تەلەڤزیۆنیدا هەموو ئەوانەی رەتکردەوە و رەخنەی لە چەند بەرپرسێکی جەهەپە گرت بەوەی هاوکاری پێکەرن.   پێکەر دەڵێ لە ماوەی رابردوودا کاری ژێربەژێری زۆری لەگەڵ وەزیری ناوخۆ هەبووە. بەڵام دوای ئەوەی پەیوەندیی نێوانیان تێکچوو، سێدات پێکەر تورکیای جێهێشت. سەرەتا ماوەیەک لە قەرەباخ و دواتر لە مەسەدۆنیا مایەوە و  ئێستاش لە ئیمارات دەژی. سێدات پێکەر پێشتریش چەند جارێک حوکمدراوە و دواتر ئازادکراوە.