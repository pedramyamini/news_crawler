عەلی باباجان، سەرۆکی پارتی پێشکەوتن و دیموکراسی دەڵێت، "دەسەڵات، سیاسەتی دەرەوەی نییە و بەداخەوە باجی نەبوونی سیاسەتی دەرەوە، بە پاشکەوتنی وڵاتەکەمان و بە لەدەستدانی سەنگی وڵاتەکەمان دەدەین. ئێستا لە جیهاندا چیدیکە وەک وڵاتێکی پایەدار باس لە تورکیا ناکرێت. لە شەو و رۆژێکدا هەڵوێست دەگۆڕێت و دیار نییە چی دەکات. بووینەتە وڵاتێک کە لە هەر ساتێکدا چاوەڕێی هەموو شتێکی لێ بکرێت".  ژمارەیەک لەو کەسانەی لە کەرتی بانکی تورکیا کار دەکەن لە لێدوانەکانیاندا بۆ میدیای بیانی ئاماژەیان بەوە داوە، سەرمایەگوزارانی بیانی بەردەوامن لە کشانەوە لە تورکیا و گۆڕینی دراوەکانیان لە لیرەی تورکییەوە بۆ دراوی بیانی و لە ماوەی حەوت هەفتەی رابردوودا مامەڵەکردن و ئاڵۆگۆڕکردنی دراو لەلایەن سەرمایەگوزانی بیانی لە بانکەکاندا گەیشتووەتە ٦.٢ ملیار دۆلار. سەرۆکی جەهەپە دەڵێت، نەک تەنیا سەرمایەگوزاریی بیانی، هاووڵاتییانی تورکیاش بەهۆی بێ متمانەییەوە پارەکانیان بە دۆلار دەخەنە بانکەوە.  کەمال کڵچدارئۆغڵو، سەرۆکی جەهەپە رایگەیاندووە، "ئەم پرسیارە پرسیارێکی گرنگە، بنەڕەتیترین کێشەی ئەم دەسەڵاتەی ئێستا فەرمانڕەوایی دەکات چییە؟ بنەڕەتیترین کێشەی متمانەنەکردنی خەڵکە بەم دەسەڵاتە، متمانەی پێ ناکات. ئێستا ٥٦.٩ % ی ئەو پارانەی لە بانکەکاندا خەوێندراون دراوی بیانین، نەک لیرەی تورکی. ئەگەر متمانە بکەن هەموو کەسێک بە لیرەی تورکی پارە دەخەوێنێت. متمانە بە دەسەڵات ناکەن. دەسەڵاتێک متمانەی لەدەستدابێت، چانسی ئەوەی نییە تورکیا بە شێوەیەکی تەندروست بەڕێوەببات".  سەرمایەگوزارانی بیانی نیگەرانن بەوەی ئەگەر بانکی ناوەندیی تورکیا بەردەوام بێت لە دابەزاندنی سوودی بانکی، دوور نییە بەهۆی بەرزیی رێژەی هەڵاوسان و لەدەستدانی بەهای لیرە، ناچار بێت جارێکی دیکە لەناکاو سوودی بانکی بەرزبکاتەوە.