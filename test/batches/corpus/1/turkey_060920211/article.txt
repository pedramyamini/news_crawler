بوراک کولجو، سەرۆکی لقی چۆرومی پارتی ئایندە، عیسمەت کۆروش سەرۆکی باڵی گەنجانی چۆروم و ژمارەیەک لە ئەندامانی ئەو پارتە دەستیان لەکارکێشایەوە. هەروەها موزەفەر کارا، سەرۆکی لقی ئۆسمانجکی پارتەکە لەگەڵ ١٥ لە ئەندامانی دەستەی دامەزرێنەران دەستلەکارکێشانەوەی خۆیان راگەیاند.  موزەفەر کارا لەبارەی دەستلەکارکێشانەوەکە رایگەیاند، کە دەستلەکارکێشانەوەکان ئاراستەی مەکتەبی ناوەندیی پارتەکە کراون و گوتی: "ئێمە کێشەمان لەگەڵ رێکخستنی پارێزگاکە هەبوو و لە هاوئاهەنگیدا گرفتی زۆرمان هەبوو. دوای ئەوەی تێگەیشتین ئەو گرفتانە چارەسەر نابن، هەم لە رێکخستنەکان و هەمیش لە پارتەکە دەستمان لەکارکێشایەوە".  ئەمە لەکاتێکدایە بەر لەم دەستلەکارکێشانەوانە چەند بەرپرسێکی دیکەی پارتەکە لە چۆروم گلەییان لە شێوازی بەڕێوەبردندا هەبوو.  پارتی ئایندەی تورکیا بە سەرۆکایەتیی ئەحمەد داودئۆغڵو رۆژی ١٢ی کانوونی یەکەمی ٢٠١٩ لە ئەنقەرە دامەزرا. رۆژی ١ی تشرینی دووەمی ٢٠٢٠ یەکەم کۆنگرەی ئاسایی خۆی گرێدا. تاوەکو ئێستا لە ٥٣ پارێزگای تورکیا و باکووری کوردستان بەشارۆچکەکانییەوە رێکخستنی دامەزراندووە و کۆنگرەی لقەکانی کردووە. پارتەکەی داودئۆغڵو لەلایەن دەستەی باڵای هەڵبژاردنەکانی تورکیاوە مافی پێدراوە بەشداری لە هەڵبژاردندا بکات.