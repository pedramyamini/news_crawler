لە ماوەی رابردوودا و بەتایبەتیش کاتێک رەجەب تەیب ئەردۆغان، سەرۆککۆماری تورکیا سەردانی قوبرسی باکووری کرد، لێدوانی تا رادەیەک تووند لە نێوان ئۆپۆزیسیۆنی قوبرسی باکوور و تورکیا دروستبوو. دەولەت باخچەلی، سەرۆکی پارتی بزووتنەوەی نەتەوەیی (مەهەپە) رەخنەی تووندی لە مستەفا ئاکنجی، سەرۆککۆماری پێشووی قوبرسی باکوور گرتبوو و بە تووندڕەو ناویبردبوو.   ئاکنجی ئەمڕۆ سێشەممە ٢٧ی تەمموزی ٢٠٢١ لە تۆڕی کۆمەڵایەتیی فەیسبووک بە تووندی وەڵامی باخچەلیی دایەوە و ئاماژەیکرد کە ماوەیەکە باخچەلی جگە لە رەخنە گوتەی نەشیاو و جنێویش لە بەرامبەریدا بەکاردەهێنێت.   لە بەشێکی وەڵامەکەی مستەفا ئاکنجی هاتووە: "هەڵبەتە ئێمە لەگەڵ ئەو سیاسەتە شڵەژاو و ناڕێکە خۆمان ناگونجێنین. هەروەها بێدەنگ نابین لە بەرامبەر هەوڵی بڵاوکردنەوەی ئەو دژەدیموکراسییەی لە تورکیا دروستکراوە بۆ قوبرس. دەم و زاری کاڵفام و وەستاکانی سووکایەتی ناتوانن ئێمە بوەستێنین".  رۆژی ٢٠ی تەممووزی ٢٠٢١ رەجەب تەیب ئەردۆغان لەمیانی سەردانێکی بۆ قوبرسی باکوور بەشی دووەمی لە شاری ڤارۆشا کردەوە، کە ئەوە نیگەرانیی یەکێتیی ئەوروپای بەدوای خۆیدا هێناوە.  ڤارۆشا لە ساڵی ١٩٧٤ ەوە و دوای هێرشی سوپای تورکیا بۆ سەر ناوچەکە و ئاوارەبوونی خەڵکەکەی داخراوە و کراوەتە ناوچەیەکی قەدەخەکراو.