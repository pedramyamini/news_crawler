لە وەرزی هاوینی ساڵی رابردوودا، ١٧٨ هەزار هێکتار دارستان لە تورکیا و باکووری کوردستان سووتان و زیانێکی زۆر بەر دارستانەکان کەوت. حکومەتی تورکیا بۆ بەرگرتن لە ئەگەری دووبارەبوونەوەی رووداوی هاوشێوە، لە بودجەی ٢٠٢٢ دا بودجەی دارستانەکانی بە رێژەی ٥٦ % زیادکرد و بڕیاری دامەزراندنی پێنج هەزار کارمەند و پاسەوانی دا، کە راستەوخۆ سەر بە بەڕێوەبەرایەتیی گشتیی دارستانەکانی تورکیا دەبن.   وەزارەتی کشتوکاڵ و دارستانەکانی تورکیا لە رێگەی فۆرمێکی ئۆنلاینەوە، کە لە سایتی فەرمیی وەزارەتەکەدا بڵاوکرایەوە، بڕیاری دامەزراندنی پێنج هەزار کارمەندی راگەیاند و داوا لە خوازیاران دەکات لە ماوەی مانگێکدا فۆرمەکە پڕبکەنەوە.   وەک لە راگەیێندراوەکەدا هاتووە، کارمەندەکان مەشق و راهێنانی تایبەتیان پێدەکرێت بۆ چۆنێتیی پاسەوانیکردن و ئاگرکوژێنەوە و پاراستنی دارستانەکان، بۆیە یەکێک لە مەرجە سەرەکییەکانی دامەزراندنی کارمەندی نوێ، بەهێزی توانای جەستەییە.  لە کۆتایی مانگی تەممووزی ٢٠٢١ لە ٣٩ پارێزگای تورکیا ئاگر لە نزیکەی ٢٠٠ دارستان کەوتەوە، بەو هۆیەوە هەشت کەس گیانیان لەدەستدا و ١٧٨ هەزار هێکتار لە دارستانەکانی تورکیا و باکووری کوردستان سووتان.