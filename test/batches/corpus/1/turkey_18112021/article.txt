رۆژی چوارشەممە ١٧ی تشرینی دووەمی ٢٠٢١ لە چوارەمین دادگای سزا قورسەکانی کۆنیا پڕۆسەی دادگاییکردنی ژمارەیەک لە تۆمەتبارانی دۆسیەی کوشتنی حەوت ئەندامی خێزانە کوردەکەی پارێزگای کۆنیا بەڕێوەچوو. دادگا بڕیاری ئازادکردنی سێ تۆمەتباری دیکەی دەرکرد، کە لەو دۆسیەیەدا دەستبەسەرکرابوون و دادگایی دەکران.    دادگای کۆنیا پێشتر لە ٢٠ی تشرینی یەکەمی ٢٠٢١ دا تۆمەتباری سەرەکی کوشتنی ئەندامانی خێزانە کوردەکەی کۆنیای بە حەوت جار زیندانیکردنی هەمیشەیی سزادا، هەروەها دایک و باوک و هاوژینەکەی ئازادکران.  ئێوارەی رۆژی هەینی ٣٠ی تەممووزی ٢٠٢١، حەوت ئەندامی خێزانێکی کورد لە ناوچەی مەرامی شاری کۆنیا لە تورکیا بە دەستڕێژی گوللە کوژران، کە چواریان ژن بوون.  بکوژی ئەو خێزانە کوردە، بۆ شاردنەوەی تاوانەکەی، ئاگری لە ماڵی خێزانە کوردەکە بەردا، بەڵام بە ئاگادارکردنەوەی دراوسێکان، ئاگرەکە لەلایەن تیمەکانی بەرگریی شارستانییەوە کوژێندرایەوە.   پێش کۆمەڵکوژکردنی ئەو خێزانە کوردە، رۆژی ١٢ی ئایاری ئەمساڵ لەلایەن خێزانی کەلەش و چاڵکی دراوسێیانەوە هێرشیان کرابووەسەر.  لە چوارچێوەی لێکۆڵینەوەیەک، کە لەلایەن داواکاری گشتی بەڕێوەدەچوو، ١٤ کەس دەستبەسەرکران و لەو ژمارەیە ١٠ کەسیان خرانە زیندانەوە. بەدەستگیرکردنی محەممەد ئاڵتوون، ئەنجامدەری هێرشەکە لە ٥ی ئابدا ژمارەی گیراوەکان گەیشتە ١١ کەس.   دواتر بەهۆی ئەو هێرشەی لە ١٢ی ئایاردا کرایە سەر خێزانی دەدەئۆغوڵڵاری، بڕیاری زیندانیکردن بۆ دوو دەستبەسەرکراوی دیکە دەرکرا و بەمەش ژمارەی گیراوەکان بۆ ١٣ کەس بەرزبووەوە.    لەو تۆمەتنامەیەی لەلایەن داواکاری گشتیی کۆنیا ئامادەکرابوو و پێشکەش بە چوارەمین دادگای سزا قورسەکانی کۆنیا کرا، بە تۆمەتی ئەنجامدانی تاوانی "کوشتن بە ئەنقەست" بڕیاری حەوت جار زیندانیکردنی هەتاهەتایی بۆ ئەنجامدەری تاوانەکە و بۆ ١٠ گیراوی دیکەش بە تۆمەتی "هاندان بۆ ئەنجامدانی تاوانی بە ئەنقەست" داوای سەپاندنی سزای زیندانیکردن دەکرا.  دوای رووداوەکە، سەرۆکایەتیی هەرێمی کوردستان و سەرۆکی حکومەتی هەرێمی کوردستان سەرکۆنەی تووندی رووداوەکەیان کرد و داوای سزادانی بکوژانیان کرد. لایەنە ئۆپۆزسیۆنەکانی تورکیاش کاردانەوەی تووندیان هەبوو، ئاکپارتییان بە دروستکردنی پشێوی و سیاسەتی رق و کینە و دژایەتیکردنی کورد، تۆمەتبارکرد. دەسەڵاتیش رایگەیاند، ئەم تاوانە هیچ پەیوەندییەکی بە کورد و تورکەوە نییە.