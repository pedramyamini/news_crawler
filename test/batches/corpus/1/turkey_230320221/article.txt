بەپێی راگەیێندراوی پارێزگای جۆلەمێرگ، تیمەکانی پۆلیسی جۆلەمێرگ ئێوارەی ٢٠ - ٣ - ٢٠٢٢ ئۆتۆمبێلێکی پۆلیسێکی سەر بە بەڕێوەبەرایەتیی پۆلیسی ئیستەنبووڵیان لە رێگەی شارۆچکەی گەڤەر - وان پشکنی و ٥٢.٥ کیلۆ ماددەی تەقێنەرەوەی جۆری PETN - RDX - یان دۆزیەوە. پارێزگای جۆلەمێرگ هەروەها ئاماژەیکردووە کە زووتر گومان لەسەر ئەو پۆلیسە بەناوی (ئـ. ک) هەبووە و هەربۆیە بە وردی پشکنین بۆ ئۆتۆمبیلەکەی کراوە.   ماددە تەقێنەرەوەکان لە نێو ١٣٣ پاکەتی جیاواز دانرابوون، بە تەنیا ئەو پۆلیسەش لەنێو ئۆتۆمبێلەکەدا بووە؛ ئەو کەسە سەرەتا رەوانەی بارەگای ئاسایش کراوە و گوتەی لێوەرگیراوە و دواتریش رەوانەی دادگە کراوە. دادوەر بڕیاریدا (ئـ. ک) دەستبەسەر بکرێت تاوەکو ئەو کاتەی دۆسیەکەی یەکلایی دەکرێتەوە.  لەو گوتانەی لێی وەرگیراوە، (ئـ. ک) گوتوویەتی ئاگاداری ئەو ماددەیە نەبووە لە ئۆتۆمبیلەکەیدا دۆزراوەتەوە و رایگەیاندووە، ئەو ماددەیەی وەکو کەرەستەیەکی ئاسایی وەرگرتووە و لەسەر داواکاریی دوو کەس ویستوویەتی بیباتە ئیستەنبووڵ.