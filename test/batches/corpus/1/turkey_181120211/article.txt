میدحەت سانجار، هاوسەرۆکی هەدەپە رۆژی چوارشەممە ١٧ی تشرینی دووەمی ٢٠٢١ لە دیمانەیەکی تەلەڤزیۆنیدا رایگەیاند، هەڵەیە لەلایەکەوە دەنگ نەدەن بە مۆڵەتنامەی درێژکردنەوەی وادەی مانەوەی سەربازانی سوپای تورکیا لە عێراق و سووریا، بەڵام دواتر رووداوێکی دیکە بکەنە رۆژەڤ، کە پێویستی بە مۆڵەتنامەیەکی گەورەتر هەیە.    کەمال کڵچدارئۆغڵو، سەرۆکی جەهەپە لە چەند رۆژی رابردوودا لە گوتارێکدا، کە لە شاری یۆزگاتی تورکیا پێشکەشی کرد گوتی: "بەڵێندەدەم ئەگەر ئەو مۆڵگەیەی پێیدەگوترێ قەندیل یەکسان نەکەم بە زەوییەوە، پێم نەڵێن کڵچدارئۆغڵو".   ئەم گوتەیەی سەرۆکی جەهەپە، کاردانەوەی هەدەپەی لێکەوتەوە و هاوسەرۆکی هەدەپە گوتی: "ئەمە شێوازێکی سیاسەتی واقعییانە نییە، لە کاتی تەنگاوبووندا گەڕانەوە بۆ ئەو گۆڕەپانی یارییەی دەسەڵات دەستنیشانی کردووە، لاوازییە".