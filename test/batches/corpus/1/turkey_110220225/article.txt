کۆبوونەوەکە کاژێر ١٩: ٠٠ی ئێوارەی رۆژی شەممە ١٢ی شوباتی ٢٠٢٢ بە بەشداری هەریەک لە کەمال کڵچدارئۆغڵو، سەرۆکی جەهەپە، مەرال ئاکشەنەر، سەرۆکی ئیی پارتی، تەمەل کارامۆڵڵائۆغڵو، سەرۆکی پارتی سەعادەت، گولتەکین ئویساڵ، سەرۆکی پارتی دیموکرات، عەلی باباجان، سەرۆکی پارتی پێشکەوتن و دیموکراسی، ئەحمەد داودئۆغڵو سەرۆکی پارتی ئایندە لە ئەنقەرەی پایتەختی تورکیا دەستپێدەکات.   نوێنەرانی ئەم شەش پارتە سیاسییە لە کۆتاییەکانی کانوونی یەکەمی ٢٠٢١ دا دوای ئەنجامدانی چەند کۆبوونەوەیەکی هاوبەش پێشنیاز و تێڕوانینی پارتەکانیان لە رەشنووسێکی ٢٢ لاپەڕەییدا کۆکردەوە و ئەو کۆبوونەوەیەش کە رۆژی شەممە بەڕێوە دەچێت یەکەمین کۆبوونەوەی سەرۆکی پارتەکانیانە لەسەر ئەو پرسە.  بەگوێرەی ئەو زانیارییانەی لە میدیاکانی تورکیادا بڵاوکراونەتەوە، لە رەشنووسەکەدا لایەنەکان رێککەوتوون لەسەر ئەوەی، دەسەڵاتەکانی ئێستای سەرۆککۆمار بدرێتە سەرۆکوەزیران و حکوومەت، وادەی سەرۆککۆمار حەوت ساڵ بێت و  کەسێک تەنیا یەک خول بۆی هەبێت سەرۆککۆماربێت، هەروەها بەندی هەڵبژاردن لە ١٠ % بۆ ٣ % کەمبکرێتەوە.   چاوەڕوان دەکرێ لە کۆبوونەوەکەدا باس لە چۆنیەتی هاوپەیمانی نێوان پارتەکان بۆ هەڵبژاردنە گشتییەکانی داهاتوو لە تورکیا و دەستنیشانکردنی بەربژێری سەرۆککۆمار بکرێ لە ئەگەری سەرکەوتنیان لە هەڵبژاردنەکاندا، لەگەڵ دەستنیشانکردنی پلان و میکانیزمێکی گونجاو لە قۆناخی گۆڕینی سیستەمی بەڕێوەبردن لە سەرۆکایەتییەوە بۆ سیستەمێكی پەرلەمانیی بەهێز.    لە سیاسەتی تورکیادا کۆبوونەوەی سەرۆکی شەش پارتی سیاسی لە دەوری یەک مێزی گفتوگۆ، دۆخێك نییە بە چڕی بینرابێت. چاوەڕوان دەکرێ ئەو کۆبوونەوەیە لەبارەی ئاشکراکردنی پێشنیازەکانیان بۆ رای گشتی کۆبوونەوەیەکی یەکلاکەرەوە بێت.