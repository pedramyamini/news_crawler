ئەمڕۆ دووشەممە ٢١ - ٠٢ - ٢٠٢٢ دادگەی دووەمی سزاکانی عەدلیەی ئیستەنبووڵ داواکارییەکەی پشتڕاستکردەوە و بڕیاری پێ دەرکرد. ئەو دادگەیە رایگەیاندووە دوای تاوتوێکردنی بەڵگەکان و لێپێچینەوە لە دۆسیەکە، بڕیارەکە دراوە و "ئەو بڕیارەش هیچ پێشێلکارییەکی یاسایی تێدانییە". ئەمە لەکاتێکدایە پارێزەرانی دەمیرتاش رەخنەی تووندیان لە کۆی پرۆسەی دادگەییکردنی دەمیرتاش هەیە و بە پرۆسەیەکی سیاسی و دوور لە چوارچێوە یاساییەکان، ناوی دەبەن.  هاوکات داواکاریی پارێزەرانی دەمیرتاش لەبارەی گواستنەوەی دۆسیەکە بۆ تێهەڵچوونەوە، لەلایەن دادگەکەوە رەتکرایەوە.    لە بەشێکی تۆمەتنامەکەی ئەم دۆسیەیەدا باس لەو گوتارە کراوە، کە سەڵاحەدین دەمیرتاش ٢٤ی کانوونی یەکەمی ٢٠١٤ لەکارتی گەڕانەوەی لە رووسیاوە پێشکێشیکردووە و گوایە تێیدا سووکایەتی بە رەجەب تەیب ئەردۆغان، سەرۆککۆماری تورکیا و ئەحمەد داودئۆغڵو، سەرۆکوەزیرانی ئەوکاتی تورکیا کردووە. دادگە ئەو دوو دۆسیەیەی کردووەتە یەک دۆسیە و لەسەر ئەو بنەمایە بڕیاری داوە.   ره‌جه‌ب ته‌یب ئه‌ردۆغان کاتێك لە ٢٠١٤ دا بۆ یه‌كه‌مینجار به سه‌رۆككۆماری توركیا هه‌ڵبژێردرا، ماددەی ٢٩٩ی له یاسای ژماره ٥٢٣٧ی تایبه‌ت به یاسای سزاكانی توركیا هەموارکردەوە و بە زیادکردنی چەند بڕگەیەک ماددەکەی قورستر کرد.   به‌گوێره‌ی بڕگه‌كانی ئه‌و مادده‌یه، هه‌ر كه‌سێك سووكایه‌تی به سه‌رۆككۆمار بكات سزای ساڵێك بۆ چوار ساڵ زیندانیكردنی به‌سه‌ردا ده‌سه‌پێندرێت. ئه‌وانەشی پارێزبه‌ندییان هه‌یه، بە قەرەبووی دارایی سزا ده‌درێن. زۆرترین سزای قەرەبووی داراییش بە کەمال کڵچدارئۆغڵو دراوە، بە تۆمەتی ئەوەی لەکاتی گوتارەکانیدا سووکایەتی بە ئەردۆغان کردووە.  بەپێی ئاماری وه‌زاره‌تی دادی توركیا، له ساڵی ٢٠١٤ دا ٤٠ كه‌س، له ساڵی ٢٠١٥ دا ٢٣٨ كه‌س، له ساڵی ٢٠١٦ دا ٨٨٤ كه‌س، له ساڵی ٢٠١٧ دا ٢ هه‌زار و ٩٩ كه‌س، له ساڵی ٢٠١٨ دا ٢ هه‌زار و ٤٦٢ كه‌س و له ساڵی ٢٠١٩ شدا ٣ هه‌زار و ٨٣١ كه‌س بە "تاوان"ی سووکایەتیکردن بە ئەردۆغان به یه‌ك بۆ چوار ساڵ به‌ندكردن سزادراون. به‌مه‌ش له سه‌رده‌می سه‌رۆكایه‌تیی ئه‌ردۆغاندا ٩ هه‌زار و ٥٥٤ كه‌س ته‌نیا به تۆمه‌تی سووكایه‌تیكردن به سه‌رۆككۆمار خراونه‌ته زیندانه‌وه.