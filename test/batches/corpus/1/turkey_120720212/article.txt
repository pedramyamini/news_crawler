ئەمڕۆ دووشەممە ١٢ی تەمموزی ٢٠٢١ یەکەمین دانیشتنی دادگا لەسەر ئەو دۆسیەیە بەڕێوەدەچێت و ١٦ کەس دادگایی دەکرێن، لەوانە چواریان لە زیندانن و چەند بەرپرسێکی ئاکپارتیش لە دۆسیەکە تێوەگلاون.   داواکاری گشتیی روها لە چوارچێوەی لێکۆڵینەوەکان لە فرۆشتنەوەی ئەو دانەوێڵەیەی لە ٩ی تشرینی دووەمی ٢٠١٩ لەلایەن چەکدارانی سوپای سووریای ئازاد، کە تورکیا پاڵپشتییان دەکات، بە هاوکاری ژمارەیەک بەرپرسی کارگێڕی پارێزگای روها لە گەنجینەی گوندەکانی شەرگراک و دەهلیز لە سنووری شارۆچکەی عەین عیسا سەر بە ناوچەی گڕی سپی رۆژئاوای کوردستانەوە گوازراوەتەوە بۆ گەنجینەکانی نووسینگەی بەرهەمە کشتوکاڵییەکانی پارێزگای روها، دەستی بە لێکۆڵینەوە کردووە.  ئەو ١٦ کەسەی بە تۆمەتی "وەرگرتنی بەرتیل و بەرتیلدان"، "گەندەڵیکردن لە تەندەر" هەروەها " قازانجکردنی ١٥ ملیۆن لیرە لە رێگەی خۆدزینەوە لە باج" دادگایی دەکرێن.  هەریەک لە گۆکهان گوربوز، بەڕێوەبەری فەرمانگەی کڕین و پاراستنی بەڕێوەبەرایەتیی گشتیی بەرهەمە کشتوکاڵییەکانی تورکیا، عەبدولڕەحمان باغڵی برای مەزهەر باغڵی ئەندامی ئەنجوومەنی ناوەندیی ئاکپارتی و پەرلەمانتاری پێشووی ئەو پارتە، کە یاریدەدەری بەڕێوەبەری لقی روهای نووسینگەی بەرهەمە کشتوکاڵییەکانە. لە دۆسیەکە تێوەگلاون.