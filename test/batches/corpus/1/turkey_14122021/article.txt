کاژێر ٠٥: ٣٥ خولەکی بەرەبەیانی ئەمڕۆ سێشەممە ١٤ی کانوونی یەکەمی ٢٠٢١، لە ئەنجامی سووتانی نهۆمی ژێرزەوینی شووقەیەک لە گەڕەکی ئوچ ئێڤلەر لە ناوچەی ئەسەنیورت لە ئیستەنبووڵ، چوار منداڵی بە بنەچە سووری گیانیان لەدەستدا.   بەڕێوەبەرایەتیی پۆلیسی ئیستەنبووڵ رایگەیاند، لە یەکەم ساتی سووتانی شووقەکەدا، ئاگادارکراینەوە و لەگەڵ تیمەکانی بەرگریی شارستانی بەزووترین کات، ئاگرەکەیان کۆنترۆڵ کرد و توانرا لە هەمان خێزاندا ژنێک و منداڵێک رزگار بکەن، بەڵام چوار منداڵیش بەهۆیەوە گیانیان لەدەستدا. جەختیان لەوەکردەوە، خێزانەکە پەنابەری سووریی نیشتەجێی شووقەکە بوون.   بەڕێوەبەرایەتیی بەرگریی شارستانی ئەسەنیورت ئاشکرایکرد، ئاگرەکە بەهۆی شۆرتی هیتەری کارەباوە روویداوە و بەخێرایی لەنێو شووقەکەدا تەشەنەی کردووە.   دوای کۆنترۆڵکردنەوەی تەواوی ئاگرەکە، تیمەکانی پۆلیس پەڕاوی لێکۆڵینەوەیان کردووەتەوە و دەستیان بە لێکۆڵینەوە کردووە.   هەردوو بریندارەکەی هەمان خێزانەکەش، تاوەکو ئێستا لە نەخۆشخانەی فێرکاری سوڵتان سلێمان لە ئەسەنیورت چارەسەر وەردەگرن.