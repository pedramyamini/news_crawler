دەستەی ئاماری تورکیا ئەمڕۆ پێنجشەممە ١٧ی شوباتی ٢٠٢٢ ئەنجامی لێکۆڵینەوەیەکی لەبارەی ئاستی رازیبوون دانیشتووانی تورکیا و باکووری کوردستان لە ژیان بۆ ساڵی ٢٠٢١ بڵاوکردەوە.   بەگوێرەی ئەنجامی لێکۆڵینەوەکە لە ساڵی ٢٠٢١ دا رێژەی ئەو کەسانەی بەختەوەرن و دەڵێن ساڵێكی دیکە ژیانیان باشتر دەبێت بۆ ٢٠.٩ % پاشەکشێی کردووە، لە بەرامبەردا رێژەی ئەوانەی بەختەوەر نین و دەڵێن ساڵێکی دیکە دۆخی ژیانیان خراپتر دەبێت زیادیکردووە و لە ٢١.١ % ەوە بۆ ٣٣.٨ % بەرزبووەتەوە.   بەگوێرەی داتاکانی ئەو لێکۆڵینەوەیە رێژەی ئەوانەی تەمەنیان لە سەرووی ١٨ ساڵە و دەڵێن بەختەوەرن لە ساڵی ٢٠٢٠ دا ٤٨.٢ % بووە، ئەو رێژەیە لە ٢٠٢١ دا بۆ ٤٩.٣ % بەرزبووەتەوە. لە بەرامبەردا رێژەی ئەوانەی دەڵێن بەختەوەرنین لە ٢٠٢٠ دا ١٤.٥ % بووە، لە ٢٠٢١ دا ئەو رێژەیە بۆ ١٦.٦ % بەرزبووەتەوە.   بەگوێرەی داتاکان ئەوانەی هاوسەرگیرییان کردووە، بەختەوەرترن لەوانەی هاوسەرگیرییان نەکردووە. رێژەی ئەو کەسانەی هاوسەرگیرییان کردووە و دەڵێن بەختەوەرن لە ٢٠٢١ دا ٥٤ % بووە، ئەوانەش کە هاوسەرگیرییان نەکردووە و دەڵێن بەختەوەرن ٤٠.١ % بووە.   بەگوێرەی رەگەز، ئەو پیاوانەی هاوسەرگیرییان کردووە بەختەوەرن رێژەیان ٤٨.٩ % و ئەو ژنانەش کە هاوسەرگیرییان کردووە و بەختەوەرن رێژەیان ٥٨.٨ % بووە.   بەگوێرەی تەمەن، ئەوانەی تەمەنیان لە سەرووی ٦٥ ساڵە و بەختەوەرن، لە ساڵی ٢٠٢٠ دا رێژەیان ٥٧.٧ % بووە و لە ساڵی ٢٠٢١ دا بۆ ٥٦.٢ % کەمیکردووە.   نزمترین ئاستی بەختەوەری لە ساڵی ٢٠٢٠ دا لە کەسانی تەمەن ٣٥ - ٤٤ ساڵدا تۆمارکراوە کە ٤٥.٤ % بووە، لە ساڵی ٢٠٢١ دا نزمترین ئاستی بەختەوەری لە کەسانی تەمەن ١٨ - ٢٤ ساڵ تۆمارکراوە کە رێژەکەی ٤٤.٥ % بووە.