رۆژی یەکشەممە ٢٦ی کانوونی یەکەمی ٢٠٢١، سێیەم كۆنگره‌ی رێکخستنەکانی گەنجانی هەدەپە له ناوچه‌ی كایاپنار لە شاری ئامەدی باکووری کوردستان به ئاماده‌بوونی میدحەت سانجار، هاوسه‌رۆكی هه‌ده‌په و ژماره‌یه‌ك له په‌رله‌مانتارانی هه‌ده‌په بەڕێوەچوو.  لەو کۆنگرەیەدا ژمارەیەک گەنج پەسنی عەبدوڵڵا ئۆجەلان، رێبەری بەندکراوی پارتی کرێکارانی کوردستان - پەکەکە کرد و دروشمیان دەگوتنەوە، به‌و هۆیه‌وه سه‌رۆكایه‌تیی داواكاری گشتیی كۆماریی ئامەد، به تۆمه‌تی "پڕوپاگه‌نده بۆ رێكخراوی تیرۆریستیی" ١٦ ئەندامی هەدەپەی دەستبەسەرکرد.  پێنج له ئەندامانی رێکخستنەکانی گەنجانی هەدەپە كه له کاتی لێكۆڵینه‌وه‌كەدا دەستبەسەركرابوون، دوای رێكاره‌كان له ئاسایشی شارەکە ئازاد كران، ١١ ئەندامەکەی دیکەش، دوای ئه‌وه‌ی برانه به‌رده‌م دادگە، له لایه‌ن دادوه‌ری ئێشكگره‌وه به مه‌رجی قه‌ده‌خه‌ی گه‌شتكردن بۆ ده‌ره‌وه‌ی وڵات، ئازادكران.