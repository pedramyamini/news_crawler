حەسیب کاپڵان، پەرلەمانتاری پێشووی هەدەپە لە بازنەی شرناخ رۆژی یەکشەممە ٢٥ی تەمموز لە هەژماری  خۆی تویتەر نووسیویەتی: "پۆلیسی ئەڵمانیا تەلەفۆنی بۆ کردم. پێیگوتم ناوت لە لیستی ئەو کەسانەدایە ئەگەری کوشتنیان هەیە. لە وەڵامدا گوتم، وەڵڵا ٤٠ ساڵە ناوم لە لیستدایە، ئەمە شتێکی تازە نییە".  کاپڵان لە تویتێکی دیکەدا، کە بەیانی ئەمڕۆ دووشەممە ٢٦ی تەمموز بڵاوی کردووەتەوە، ئاماژەی بەوە داوە: "پەرلەمان لە پشووە، ئۆپۆزیسیۆن لە خەودایە، کێ ئەو لیستی کوشتنەی ئامادە کردووە؟ تەیب، سۆیلو یان دەوڵەتی قوڵ بێدەنگە، ئەی ئێمە بێدەنگ دەبین؟ ".  لە چەند رۆژی رابردوودا، پۆلیسی ئەڵمانیا هاوشێوەی حەسیب کاپڵان هۆشداری دابوو بە جەلال باشڵانگچ سەرنووسەری ئارتی گەرچەک و تەلەڤیزیۆنی ئارتی گەرچەک. جەلال باشڵانگچ رایگەیاند،: "ئەو ناوانەمان دەزانی کە لە لیستە ٢١ کەسییەکەدا بوون، دواتر زانیاری لەبارەی لیستێکی ٤٣ کەسی بڵاوبووەوە، بەڵام ناوی کەسەکانی نێو لیستەکە نەدەزانرا. ئەو پۆلیسانەی ئەڵمانیا کە هاتن بۆ ماڵم باسی لیستی سێیەمیان کرد. ئاماژەیان بەوەدا لیستێکی ٥٥ کەسییە، کە لە دەرەوەی وڵات دەژین و رکابەری ئەردۆغانن".    لەلایەکی دیکەوە رۆژنامەڤانێکی تورک بە ناوی ئەرک ئاجارئەر کە رۆژی ٧ی تەمموزی رابردوو لە شاری بەرلینی ئەڵمانیا هێرشی کرایەسەر، ئاماژەی بەوەدابوو، کە هەڕەشەی کوشتنیان لێکردووە.   سەندیکای رۆژنامەڤانانی ئەڵمانیا لەبارەی هەڕەشە و گوشار و هێرشکردنە سەر ئەو رۆژنامەڤانانەی تورکیا کە ئۆپۆزیسیۆنن و لە ئەڵمانیا نیشتەجێن، داوای لە حکومەتی وڵاتەکەی کرد بێتە سەر خەت.   فرانک ئوبەرال، سەرۆکی سەندیکای رۆژنامەڤانانی ئەڵمانیا داوای لە هایکۆ ماس، وەزیری دەرەوەی ئەڵمانیا کرد، باڵیۆزی تورکیا لە ئەڵمانیا بانگهێشت بکات و هۆشداری بداتێ بەوەی هەڕەشە و گوشار خستنە سەر ئەو رۆژنامەڤانانەی تورکیا، کە بەهۆی گوشارەکانی دەسەڵاتەوە پەنایان بۆ ئەڵمانیا بردووە، قبووڵ ناکەن.