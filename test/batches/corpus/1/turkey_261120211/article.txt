بەگوێرەی میدیاکانی تورکیا بەرەبەیانی ئەمڕۆ هەینی ٢٦ی تشرینی دووەمی ٢٠٢١ سەربازەکانی سەر بە فەرماندەیی پاراستنی سنوور لە کیلیس، لەسەر سنوور داوایان لە گرووپێک کردووە بوەستن کە بەشێوەیەکی نایاسایی ویستوویانە بپەڕنەوە، بەڵام گرووپەکە نەوەستاون و لە دیوی رۆژئاوای کوردستان (سووریا) تەقە لە سەربازەکانی تورکیا کراوە و بەوهۆیەوە سەربازێکی تەمەن ٢٩ ساڵ بە ناوی سەڤاش دینچ بە قورسی بریندار بووە.   سەربازە بریندارەکە بە ئامبوڵانس گوازراوەتەوە بۆ نەخۆشخانەی دەوڵەت لە کیلیس، بەڵام بەهۆی سەختی برینەکەیەوە گیانی لەدەستداوە.   وەزارەتی بەرگریی تورکیا، لە هەژماری فەرمی خۆی لە تویتەر لە رێگەی بڵاوکردنەوەی راگەیێندراوێک هەواڵەکەی پشتڕاستکردووەتەوە و ئاماژەی بەوەداوە، ئەو سەربازە رۆژی هەینی ٢٦ی تشرینی دووەم لە دیوی سووریاوە تەقەی لێکراوە و بریندار بووە، دواتر لە نەخۆشخانە گیانی لەدەستداوە.   چاوەڕوان دەکرێ دوای رێکخستنی رێورەسمێک بۆی، تەرمی سەربازەکە رەوانەی شارۆچکەی نورداغ بکرێتەوە لە پارێزگای دیلۆکی باکووری کوردستان.