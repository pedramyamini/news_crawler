سەلاحەدین دەمیرتاش، هاوسەرۆکی پێشووتری پارتی دیموکراتی گەلان - هەدەپە رۆژی چوارشەممە ٥ ـی کانوونی دووەمی ٢٠٢٢ لە هەژماری تایبەتی خۆی لە تۆڕی کۆمەڵایەتی تویتەر نووسیویەتی، "پێموایە مەهەپە بە تاکتیکێکی ژیرانەی ئۆپۆزیسیۆن هەنگاو بە هەنگاو کۆتایی بە ئاکپارتی دەهێنێت. لەو نێوانەدا کۆتایی بە خۆیشی دەهێنێت، بەڵام با ببێت، تورکیا ئەم فیداکارییە هەرگیز لەیاد ناکات".  هەرچەندە بەپێی دەستوور، تورکیا دەوڵەتێکی عەلمانییە، بەڵام بەشێک لە شرۆڤەکارانی سیاسی پێیانوایە ئەردۆغان لە بەرامبەر پاڵپشتیی مەهەپە لە پەرلەماندا زۆرینەی دەنگ مسۆگەر دەکات، پێشنیازەکانی باخچەلییش لە حکومەتدا جێبەجێی دەکات و سیاسەتی تورکیا زیاتر ئاراستەی راستڕەوی وەردەگرێت.  پارتی داد و گەشەپێدان - ئاکپارتی لە ساڵی ٢٠١٨ وە لەگەڵ پارتی بزووتنەوەی نەتەوەیی - مەهەپە هاوپەیمانیی جمهوورییان پێکهێناوە. تاوەکو ئێستا پێکەوە بەشدارییان لە دوو هەڵبژاردندا کردووە. هەڵبژاردنە گشتییەکانی ساڵی ٢٠١٨ و هەڵبژاردنی شارەوانی لە ساڵی ٢٠١٩. راپرسییەکان ئاماژە بەوە دەکەن، پێگەی جەماوەریی ئەو هاوپەیمانییە لە لاوازبووندایە.