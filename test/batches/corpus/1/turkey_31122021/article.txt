فەرماندەی بڕیارگەی ناوەندی پاراستنی گەل "نەپەگە"ی سەر بە پارتی کرێکارانی کوردستان، شەوی رابردوو ٣٠ی کانوونی یەکەم، ئاماری شەڕی ساڵی ٢٠٢١ی لە دژی سوپای تورکیا بڵاوکردەوە و ئاشکرایکرد ٢٩٨ گەریلا گیانیان لەدەستداوە و ٨٦١ سەربازی سوپای تورکیاش کوژراون.  لە راگەیێندراوەکەیدا، نەپەگە، سوپای تورکیا بە ئەنجامدانی تاوانی جەنگ و بەکارهێنانی چەکی کیمیایی تۆمەتبارکردووە و دەڵێت: "لە ساڵی ٢٠٢١ دا سوپای تورک هەموو تەکنیک و تەکنەلۆژیاکانی شەڕ، کە لە دەستیدا بوون بەکاریهێنا و بەردەوام هەرێمی پاراستنی میدیای  بۆردومان دەکرد، بەڵام نەیتوانی ئەنجام بەدەست بهێنێت. بۆیە دەستی بۆ بەکارهێنانی چەکی کیمیایی برد، لە ئەنجامی هێرشە کیمیاییەکاندا ٤٠ هاوڕێمان لە سیان، زەندورا، مامڕەشۆ، شاخە سوور و وەرخەل شەهید بوون".   نەپەگە لە راگەیێندراوەکەدا هێرشێکی تووند دەکاتە سەر پارتی دیموکراتی کوردستان، بەوە تۆمەتباری دەکات کە گەماڕۆی "ناوچەکانی گەریلا"ی داوە. هەوڵیداوە "بەرخودانی گەریلا" لاواز بکات.   فەرماندەیی بڕیارگەی ناوەندی پاراستنی گەل "نەپەگە" ئاماری شەڕی ساڵی ٢٠٢١ی لە دژی سوپای تورکیا بڵاوکردەوە. ئامارەکان وەک لە راگەیێندراوەکەدا هاتوون، بەمشێوەیەن:   چالاکیی هێزەکانی بەرگریی ئاسمانی: ٤٣ چالاکییەکانی نیشانەشکێنی: ٥٨ چالاکییەکانی تەقاندنەوە: ١١٢ چالاکییەکان بە چەکی قورس: ١٦٠ چالاکییەکانی شەڕ - لێدان: ٢٥٦ ژمارەی سەربازە کوژراوەکان: ٨٦١ ژمارەی سەربازە بریندارەکان: ١٢٨ تائێستا سوپای تورکیا ئاماری فەرمیی شەڕی یەک ساڵەی لە دژی پەکەکە بڵاونەکردووەتەوە، بەڵام رۆژی ١٤ی کانوونی یەکەمی ٢٠٢١، خولوسی ئاکار وەزیری بەرگریی تورکیا رایگەیاندبوو: "لە سەرەتای ئەمساڵەوە ٢,٦٣١ گەریلا و شەڕڤان لە باشوور و رۆژئاوای کوردستان کراونەتە ئامانج".