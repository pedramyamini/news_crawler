چاندار لەبارەی کتێبەی، بەتایبەتیش کە زۆر لە خوێنەران باس لە ئاڵۆزیی تایتڵەکەی دەکەن، لە پرۆگرامێکی تایبەت لە پلاتفۆرمی یوتیوبەوە رایگەیاند: "بە مەبەست ئەو تایتڵە ئاڵۆزەم هەڵبژارد. ئەرکی مەحاڵی تورکیا، هەتا دەکرێ بڵێین ئەرکی مەحاڵی تورکیا. جا لێرەدا تایتڵەکە بەردەوام دەبێت کە ئەویش باس لە شەڕ و ئاشتی لەگەڵ کورد دەکات. واتا تورکیا هیچ یەک لەمانەی بۆ ناکرێت. لەڕێی شەڕەوە هیچ ئەنجامێک بەدەستناهێنێت. هەروەک ئەمەی ئێستا، دەتوانن لەڕێی سەربازییەوە گوشار بکەن، بەڵام لە شوێنێکەوە دووبارە گرفت سەرهەڵدەداتەوە".  هەروەها دەڵێت: "ئینجا گوتمان بە ئاشتی چارەسەر ببێت. بەڵگەی پرۆسەکانی ئاشتی لەبەردەستماندا هەیە. لە ٢٠٠٨ دیدارە نهێنییەکانی ئۆسلۆ دەستیانپێکرد و ساڵی ٢٠١١ کۆتاییهات. دواتر ساڵی ٢٠١٣ دووبارە دەستیپێکرایەوە، کە پرۆسەی چارەسەری بوو. دواتر ساڵی ٢٠١٥ دووبارە کۆتاییهات. دوای ٢٠١٦ چووە قۆناخێکی نوێ. کەواتە ئاشتیش دەستەبەر نابێت، ئەوەیە کە ئێمە لە کتێبەکەدا تیشکمان خستووەتەسەری و دەڵێین ئاشتیش سەرینەگرتووە. واتا نە دەتوانی شەڕ بکەیت نە دەتوانی ئاشتی بەرقەرار بکەیت. کتێبەکە باس لەمە دەکات".  نووسەر دەڵێ لەم کتێبەیدا باس لە دۆخی تورکیا دەکات، بەڵام لەسەر بنەمای کێشەی کورد ئەم باسەی کردووە.   لە کتێبەیدا جەنگیز چاندار باس لە کێشە و سەرهەڵدان و شەڕەکان دەکات؛ لە قۆناخی دوای دامەزرانی کۆماری تورکیا لە شێخ سەعیدەوە دەستپێدەکات. دواتر ژمارەیەک لە رووداو و پێکدادانە گەورە و بچووکەکانی ئەو سەردەمە باسیان لێوەکراوە. بەدواییەوە سەرهەڵدانی چیای ئاگری.   چاندار هەروەها باسی لە کۆمەڵکوژییەکەی دێرسیم (١٩٣٦ - ١٩٣٧) کردووە. لەم کتێبەدا ماوەی دوای رووداوەکانی دێرسیم ١٩٣٧ تاوەکو دەستپێکردنی خەباتی چەکداریی پارتی کرێکارانی کوردستان (پەکەکە) بە چەند دەیەی بێدەنگ ناوبراوە. ئەمە لەکاتێکدایە چاندار باس لە بوونی چەند جموجۆڵێکیش لەو ماوەیەدا کردووە.   چاندار بە گشتی لەبارەی پرسی کوردەوە دەڵێت: "ئەگەر سەیربکەین دوای رووداوەکانی دێرسیم ماوەی نزیکەی ٤.٥ دەیەیە بێدەنگی هەیە و مەسەلەی کورد لەو سەردەمەدا خراوەتە ژێر گۆڕ".  جەنگیز چاندار نووسەر و رۆژنامەڤانی تورک ساڵی ١٩٤٨ لە ئەنقەرە لەدایکبووە. ساڵی ١٩٧٠ بەشی زانستە سیاسییەکانی لە زانکۆی ئەنقەرە تەواوکردووە. لە ساڵی ١٩٩١ تاوەکو ١٩٩٣ راوێژکاری تایبەتیی تورگوت ئۆزاڵ، سەرۆککۆماری ئەوکاتی تورکیا بووە.  ئێران، لە دوێنێوە بۆ ئەمڕۆ - ١٩٨١ رۆژهەڵاتی ناوەڕاستی نێ دەرچە - ١٩٨٣ مۆڵەتی دیدار لەگەڵ مێژوو - ١٩٨٣ بە رووێکی سپییەوە دەرچووین - ٢٠٠١ ئەکسپرێسی مێزۆپۆتامیا - ٢٠١٢ ئەرکی مەحاڵی تورکیا - ٢٠٢١