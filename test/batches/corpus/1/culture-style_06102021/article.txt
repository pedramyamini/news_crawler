رۆژی چوارشەممە ٦ - ١٠ - ٢٠٢١ گوتەبێژی یوتیوب رایگەیاند "ئێمە دوو کەناڵی سەر بە رۆبەرت کێڵی داخستووە". بەڵام هێشتا گۆرانییەکانی لە یوتیوب ماون و بەشێک لەو کەناڵانەی گۆرانییەکانی بڵاودەکەنەوە نزیکەی ١٣٧ هەزار سەبسکرایب و ملیۆنان بینەریان هەیە.   ئەم هەنگاوەش دوای ساڵانێک لە ناڕەزایی بزووتنەوەی '# میوت ئاڕ کێڵی ' دێت. هاوکات گۆرانییەکانی هێشتا لەسەر پلاتفۆرمەکانی دیکەدا دەبینرێن.   لە دادگاییکردنی مانگی ئەیلوولی ئەمساڵدا نۆ تۆمەت بەسەر کێڵی ساخکرانەوە، لەنێویاندا تۆمەتی بە قاچاخبردنی ژنان لەنێوان ویلایەتە جیاوازەکانی ئەمریکا و بەرهەمهێنانی فیلمی سێکسی لەگەڵ منداڵان.  ئەوکات داگەی ئەمریکا گۆرانیبێژ R - Kellyی تاوانبارکرد بە بەکارهێنانی ناوبانگەکەی بۆ راپەڕاندنی تۆڕێکی بە قاچاخبردن و بازرگانیکردن بە ژن و منداڵان لە ماوەی دوو دەیەی رابردوودا.  هاوکات ١١ کەس کە نۆیان ئافرەتن و دوویان پیاون، لە دادگە سکاڵایان دژی گۆرانیبێژە تەمەن ٥٤ ساڵییەکە تۆمارکردووە، دانیان بەوەدا ناوە کە کێڵی وەکو قوربانیی بازرگانیی سێکسی بەکاریهێناون.  کێڵی ئێستا زیندانی کراوە و بڕیارە لە مانگی ئایاری ساڵی ٢٠٢٢ دواییین دانیشتنی دادگا لەبارەی دۆسیەکەی بەڕێوەبچێت و رەنگە بە بەندکردنی هەتاهەتایی سزا بدرێت.