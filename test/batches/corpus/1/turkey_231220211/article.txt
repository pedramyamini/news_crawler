لە مانگی حوزەیرانی ئەمساڵ، تورکۆڤاک چووە قۆناخی سێیەمیەوە و ٤٠ هەزار و ٨٠٠ کەس لە تورکیا بۆ تاقیکردنەوەی بەشدارییان پێ کرا. تاوەکو ئێستاش هیچ داتایەکی فەرمی لەبارەی کاریگەرییەکانی بڵاونەکراوەتەوە، بەڵام ئاتێس کارا، ئەندامی بۆردی راوێژکاریی ڤایرۆسی کۆرۆنا لە وەزارەتی تەندروستیی تورکیا دەڵێت "زۆر سەرکەوتوو" بووە.  ئەو ئەندامەی بۆردی راوێژکاریی ڤایرۆسی کۆرۆنا لە وەزارەتی تەندروستیی تورکیا لەبارەی "تورکۆڤاک"ەوە دەشڵێت، "بەراورد بە ڤاکسینەکانی دیکە کەمێک باشترە". ئاماژەی بەوەش کردووە، تاوەکو ئێستا هیچ کەسێک ڤاکسینی تورکۆڤاکی وەرنەگرتووە کە بە تووندی تووشی ڤایرۆسی کۆرۆنا بووبێت.  پەرەپێدەرانی ڤاکسینە تورکییەکە باسیان لەوە کردووە، ڤاکسینی تورکۆڤاک هاوشێوەی ڤاکسینی کۆرۆناڤاک - ی چینی کاردەکات، کە تورکیا لە سەرەتای ساڵی ٢٠٢١ ـەوە بەکاریدەهێنێت.  تاوەکو ئێستا لە تورکیا زیاتر لە ٨٠ هەزار تووشبووی کۆرۆنا گیانیان لەدەستداوە و نۆ ملیۆن و ٢٠٠ هەزار تووشبووش تۆمارکراون.  سەرۆککۆماری تورکیا رایگەیاند، ڤاکسینەکە لەگەڵ هەموو مرۆڤایەتی بەش دەکەن. فەخرەدین کۆجا، وەزیری تەندروستیی تورکیاش رایگەیاندووە، لە هەفتەی داهاتووەوە بەشێوەیەکی بەربڵاو لە تورکیا تورکۆڤاک بەکاردەهێندریت.  تاوەکو ئێستا لە کۆی ٨٤ ملیۆن لە دانیشتووانی تورکیا، لانیکەم ٥٦ ملیۆن و ٧٠٠ هەزار کەس یەک قورچی ڤاکسینیان وەرگرتووە، زیاتر لە ٥١ ملیۆن کەسیش دوو قورچک و ١٥ ملیۆنیش سێ قورچکیان وەرگرتووە.