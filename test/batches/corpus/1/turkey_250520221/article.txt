چاوەڕواندەکرێت لە سێیەمین کۆبوونەوەی ئەمساڵی ئەنجوومەنی ئاسایشی نیشتمانیی تورکیادا کە سبەی پێنجشەممە بەڕێوەدەچێت، داواکاریی سوێد و فینلەندا بۆ بوون بە ئەندام لە ناتۆ، ئۆپەراسیۆنی چڕنووک - قوفڵ لە باشووری کوردستان و چالاکییەکانی خۆ چەکدارکردنی یۆنان و چەندین بابەتی ستراتیژی تایبەت بە ئاسایشی نیشتمانی و ناوچەیی بخرێنە بەرباس.   رەجەب تەیب ئەردۆغان سەرۆککۆماری تورکیا دوای دوایین کۆبوونەوەی کابینەی حکومەتەکەی رایگەیاندبوو، ئۆپەراسیۆنی سەربازی بۆ سەر رۆژئاوای کوردستان ئەنجامدەدەن.   رەجەب تەیب ئەردۆغان گوتی، "بەمزووانە لەبارەی ئەو بەشانەی کە هێشتا تەواو نەکراون لە چوارچێوەی درووستکردنی ناوچەی ئەمنی لە قووڵایی ٣٠ کیلۆمەتر بە درێژایی سنوورەکانی باشوورمان، هەنگاوی نوێ دەهاوێژین".  ئەردۆغان ئاماژەی بەوەدابوو، دوای تەواوبوونی ئامادەکارییەکانی هێزەکانی سوپای تورکیا و هێزە ئەمنییەکانی وڵاتەکەی، ئۆپەراسیۆنەکە دەستپێدەکات و ئەو بابەتە بە هەموو رەهەندەکانییەوە لە کۆبوونەوەی ئەنجوومەنی ئاسایشی نیشتمانیی تورکیادا دەخەنە بەرباس.