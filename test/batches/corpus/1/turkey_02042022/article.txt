مەولود چاوشئۆغڵو، وەزیری دەرەوەی تورکیا لە گوتارێکیدا لە رێوڕەسمی ١٤٠ ـەمین ساڵڕۆژی دامەزراندنی ژووری بازرگانی و پیشەسازیی ئەنتاڵیا گوتی، کاریان لەسەر ئەوە کردووە ئەنتاڵیا بکەنە شوێنێکی گرنگی جیهان.   چاوشئۆغڵو، کۆڕبەندی دیپلۆماسیی ئانتاڵیای وەک نموونە ھێنایەوە کە لە رۆژانی ١١ ـی ئادار تاوەکو ١٣ ـی ئادار بەڕێوەچوو و رایگەیاند، لە ساڵی دووەمی کۆڕبەندەکەدا ئەنتاڵیا بووە ناوەندێک بۆ گەنگەشەکردنی پرسە جیھانییەکان.  سەبارەت بە ھاووڵاتییانی تورکیا لە ئۆکراینا، وەزیری دەرەوەی تورکیا گوتی: "نزیکەی ٧٠ ھاووڵاتیمان لە ئۆکراینا ماون؛ ٣٠ کەس لەوان لە ماریۆپۆل گیریان خواردووە. رۆژی شەممە ھەوڵ دەدەین ئەوانیش لەو شارە ببەینە دەرەوە".  رۆژی ١٦ ـی ئاداری ٢٠٢٢، وەزارەتی دەرەوەی تورکیا بڵاویکردەوە، ١٤ هەزار و ٦٨٥ هاووڵاتیی تورکیا لە ئۆکراینا براونە دەرەوە و هەوڵەکانیشیان بەردەوامن بۆ دەربازکردنی ئەو هاووڵاتییانەیان کە لە ناوچە گەرمەکانی شەڕدا گیریان خواردووە.   لە ٢٤ ـی شوباتدا وەزارەتی دەرەوەی تورکیا بڵاویکردەوە، نزیکەی ٢٠ هەزار هاووڵاتیی تورکیا لە ئۆکراینا نیشتەجێن کە زۆربەیان لە کۆمپانیا و کارگە تورکییەکان کاردەکەن.