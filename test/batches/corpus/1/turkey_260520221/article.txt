بارۆی ئامەد (سەندیكای پارێزەرانی ئامەد)، قاسم فورات، سەرۆکی کۆمەڵەی شێخ سەعید، کە نەوەی شێخ سەعیدە. رۆژی ١٥ی شوباتی ٢٠٢٢ داوایان لە وەزارەتی ناوخۆی تورکیا كردبوو، شوێنی گۆڕی شێخ سەعید و هاورێکانی ئاشکرا بکات، کە ساڵی ١٩٢٥ لە ئامەد لەسێدارەدران.  دوای ئەوەی وەزارەتی ناوخۆی تورکیا داواکارییەکەی رەتکردنەوە، قاسم فورات پرسەکەی گواستەوە بۆ دادگەی پێنجی کارگێڕیی ئەنقەرە.  دادگە رۆژی ١٤ی نیسانی رابردوو داواکارییەکەی پەسندکرد و داوای زانیاری لە وەزارەتی ناوخۆی تورکیا کرد، هەروەها داوای لە وەزارەت کرد، "کۆپییەک لە دۆسیەی مامەڵەکە بنێرێت کە هەموو زانیاری و بەڵگەنامەکانی پەیوەست بەو مامەڵەیەی لەخۆگرتبێت".   پێویستە لە ماوەی ٣٠ رۆژدا وەزارەتی ناوخۆ وەڵامی ئەو داواکارییەی دادگە بداتەوە کە لە رۆژی ٢٨ی نیسانەوە ئاراستەی کراوە.   شێخ سەعیدی پیران ساڵی ١٨٦٥ لە ناوچەی پاڵووی خارپێت لەدایكبووە. یەكێكە لە شێخەکانی تەریقەتی نەقشبەندی، ساڵی ١٩٢٥ لە پیران سەركردایەتی راپەڕینێكی كرد دژی دەوڵەتی توركیا و دوای ماوەیەكی كەم چەولیگ و خارپێتی گرتەوە، لە كۆتایی نیسانی هەمان ساڵ خۆی و ٤٦ هاوڕێی دەستگیركران.   شێخ سەعیدی پیران، لە ٢٦ی حوزەیرانی ١٩٢٥ لە تەمەنی ٦٠ ساڵیدا لەگەڵ هاوڕێکانیدا لە گۆڕەپانی داغكاپی، كە ئێستا ناوەكەی گۆڕاوە بۆ مەیدانی شێخ سەعید، لەسێدارەدران. بەهۆی ئەوەی لە تۆمارە فەرمییەكان ئاماژەی پێنەكراوە، تاوەكو ئێستا نازانرێ لەكوێ نێژراون.