گۆرانییەکە بەناوی ئەشقا تە یار (Eşqa Te Yar)ە و گرووپی ئەڤرین کلیپیان بۆ گۆرانییەکە کردووە. هونەرمەند نەعیم شەباب هۆنراوە و ئاوازی گۆرانییەکەی داناوە و محێدین ئەسلانیش کاری دەرهێنانی بۆ کلیپەکە کردووە.   هونەرمەند نەعیم شەباب، کە جگە لە تێکست و ئاواز، خۆیشی لە کلیپی گۆرانییەکە بەشدارە، بە تۆڕی میدیایی رووداوی راگەیاند: "ئەم کلیپە ١٦ هونەرمەندی عەفرین تێیدا بەشدارن، ١٠ یان لە ئەوروپا و ٤ لە باشووری کوردستان و دووانیش لە تورکیان. مامۆستا رەزوان خەلیل لە رێگای باڵەبانەوە بەشدارە، کە خەڵکی کۆبانێیە. کلیپەکە لە نێو خەڵکی عەفرین وێنە گیراوە، کە ئاوارەی هەرێمی شەهبا لە باشووری رۆژهەڵاتی عەفرین بوون. "  لەبارەی ئامانجیان لەو کلیپە، هونەرمەند نەعیم شەباب، گوتی: "ویستمان لەرێگای ئەو بەرهەمەوە رەسەنێتی و کولتووری عەفرین نیشان بدەین. ئەو پەیامە بگەیێنین کە هەرچەندە زوڵم و زۆرداری هەبێت، بەڵام ناتوانێت عەفرین لە رەسەنایەتی خۆی و عەفرینییەکان دووربخرێتەوە. "  دەرهێنەری کلیپەکە باسی لەوەکرد، ئەو چیرۆکەی لە کلیپەکەدا هەیە دوورنییە لەو رووداوانەی بەسەر ژیانی عەفرینییەکاندا هاتووە.  محێدین ئەسلان، کە لەتورکیا کاری دەرهێنانی بۆ کلیپەکە کردووە، گوتی: "ویستمان دەوڵەمەندی و رەسەنایەتی عەفرین نیشان بدەین. "  هەریەک لە هونەرمەندان (زەکەریا دڵشاد، رۆدین شەبا، شاهیبان، سۆزدا مامۆ، میتار، ئەدهەم عومەر، محەممەد بەشار، نۆر کەبەک، نەعیم شەباب، لەیلا ئاگری، ئەسفەندیار ئەحمەد، خەلیل غەمگین، روکەن عەکاش، دڵیان جافۆ، پەروەر ئارام، سەلاح بەیرەم) بەشدارییان لە کلیپەکەدا کردووە، کە ماوەکەی ٥ خولەک و ٣٥ چرکەیە:.  شاری عەفرین لە رۆژئاوای کوردستان، کە پێشتر لە ژێر کۆنتڕۆڵی هێزەکانی سووریای دیموکراتدا بوو، دوای شەڕێکی ٦٢ رۆژە، لە ١٨ - ٣ - ٢٠١٨ کەوتە ژێر کۆنتڕۆڵی هێزەکانی تورکیا و گرووپە چەکدارەکانی سووریای نزیک لە ئەنقەرە.