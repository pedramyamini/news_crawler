وەزارەتی بەرگریی تورکیا ئاماژە بەوەش دەکات، ئەو سەربازەی تورکیا لە ئۆپەراسیۆنی چڕنووک - قوفڵ لە رووبەڕووبوونەوەیەکی لەگەڵ گەریلاکانی پارتی کرێکارانی کوردستان - پەکەکە، بە سەختی برینداربووە. دوای ئەوەی گەیێندراوەتە نەخۆشخانە، گیانی لەدەستداوە.   ئەمە لەکاتێکدایە، وەزارەتی بەرگریی تورکیا دوای نیوەڕۆی رۆژی سێشەممە کوژرانی سەربازێکی بەناوی ' یونس کاڵکان ' هەر لە هەرێمی کوردستان رایگەیاند.   ئەمە دەبێتە پێنجەم سەربازی سوپای تورکیا کە کوژرانی لەلایەن سوپای تورکیاوە پشتڕاستدەکرێتەوە.  بەرەبەیانی رۆژی ١٨ ـی نیسانی ٢٠٢٢، ئۆپەراسیۆنی چڕنووک - قوفڵ لەلایەن سوپای تورکیا لە ناوچەکانی ئاڤاشین، مەتین و زاپ لە خاکی هەرێمی کوردستان بۆسەر پێگەکانی پەکەکە دەستیپێکرد.   تاوەکو ئێستا وەزارەتی بەرگریی تورکیا گیانلەدەستدانی ٥٦ گەریلا و کوژرانی پێنج سەربازی سوپای وڵاتەکەی راگەیاندووە. لە بەرامبەردا هەپەگە گیانلەدەستدانی حەوت گەریلا و کوژرانی ٢١٨ سەربازی تورکیای راگەیاندووە.