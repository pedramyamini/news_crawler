کاژێر ٠٩: ١٥ خولەکی ئەمڕۆ سێشەممە ٢٢ی شوباتی ٢٠٢٢ لە ١٩ یەمین دادگای سزا قورسەکانی ئەنقەرە پرۆسەی دادگاییکردنی ئۆزتورک تورکدۆغان، سەرۆکی کۆمەڵەی مافی مرۆڤی تورکیا دەستیپێکرد.   سولەیمان سۆیلو، وەزیری ناوخۆی تورکیا لە گوتارێكدا کە رۆژی ١٦ی شوباتی ٢٠٢١ لە پەرلەمانی تورکیا لەبارەی کوژرانی ١٣ کەسی سڤیل لە چوارچێوەی ئۆپەراسیۆنە سەربازییەکانی سوپای تورکیا لە ناوچەی گارەی باشووری کوردستان پێشکێشی کرد، کۆمەڵەی مافی مرۆڤی تورکیای کردە ئامانج.   دوای گوتارەکەی سۆیلو، تیمەکانی پۆلیس کاژێر ٠٦: ٣٠ خولەکی رۆژی ١٩ی ئاداری ٢٠٢١ هەڵیانکوتایە سەرماڵی ئۆزتورک تورکدۆغان، سەرۆکی کۆمەڵەی مافی مرۆڤی تورکیا و دەستبەسەریان کرد، دواتر بە مەرجی دادی ئازادکرا.   داواکاری گشتیی ئەنقەرە رۆژی ١٦ی کانوونی یەکەمی ٢٠٢١ سکاڵانامەی لەبارە تورکدۆغان ئامادەکرد. لەو سکاڵانەمەیەدا بەهۆی گوتەکانی تورکدۆغان لە ٢٠١٥ و ٢٠٢٠ دا لەبارەی هەلومەرجی ژیانی عەبدوڵڵا ئۆجەلان، سەرۆکی زیندانیکراوی پەکەکە و گوتارێک کە لە میدیایەکی نزیک لە پەکەکە بڵاوکراوەتەوە، تۆمەتی ئەندامێتیی پەکەکەی دراوەتە پاڵ و یەکەمین دانیشتنی دادگا لەسەر ئەو دۆسیەیە ئەمڕۆ بەڕێوەدەچێت.   ئۆزتورک تورکدۆغان بێجگە لەم دۆسیەیە، دوو دۆسیەی دیکەی لەدژی ئامادەکراوە، یەکێکیان بە تۆمەتی سووکایەتیکردن بە سلێمان سۆیلو، وەزیری ناوخۆی تورکیا و دۆسیەکەی دیکەش بە تۆمەتی پێشێلکردنی مادەی ٣٠١ی یاسای سزای تورکیایە کە تایبەتە بە "بێڕێزیکردن بە میللەتی تورک، دەوڵەتی کۆماری تورکیا و دام و دەزگاکانی دەوڵەت و ئۆرگانەکانی".  چاوەڕوان دەکرێت تورکدۆغان لە چەند رۆژی داهاتوودا بەهۆی ئەو دوو دۆسیەیە جارێکی دیکە بدرێتەوە دادگا.