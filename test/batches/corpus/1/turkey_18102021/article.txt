یەپەگە لە راگەیێندراوێکدا کە رۆژی ١٧ی تشرینی یەکەمی ٢٠٢١ بڵاوکراوەتەوە، دەڵێت، "وەزارەتی بەرگریی تورکیا رۆژی ١٧ - ١٠ - ٢٠٢١ راگەیێندراوێكی بڵاوکردووەتەوە و بانگەشەی ئەوە دەکات کە هێزەکانی ئێمە لە ناوچە داگیرکراوەکاندا هێرشیان کردووەتە سەر هێزەکانی سوپای تورکیا و لە ئەنجامی شەڕ و پێکدادانەکاندا پێنج شەڕڤانمان شەهید بوون، بەڵام ئەم زانیارییە راست نییە".   یەپەگە لە راگەیێندراوەکەدا دەڵێت، هێزەکانیان لەو ناوچانەدا کە وەزارەتی بەرگریی تورکیا ئاماژەی پێداون، هیچ جموجووڵێکی سەربازییان نییە.   وەزارەتی بەرگریی تورکیا رۆژی ١٧ی تشرینی یەکەمی ٢٠٢١ لە هەژماری تایبەتی خۆی لە تۆڕی کۆمەڵایەتی تویتەر بڵاویکردەوە، هێزەکانیان لە ناوچەی کانی ئاشتی (سەرێ کانی و گرێ سپی لە رۆژئاوای کوردستان) لە چوارچێوەی ئەو رێوشوێنانەی گرتوونیانەتەبەر رێگرییان لە هێرشێكی شەڕڤانانی یەپەگە کردووە و لە ئەنجامدا ٥ شەڕڤان گیانیان لەدەستداوە.   لە تشرینی یەکەمی ٢٠١٩ دا سوپای تورکیا و ژمارەیەک لە هێزە چەکدارەکانی ئۆپۆزیسیۆنی سووریا کە نزیکن لە ئەنقەرەوە هێرشیانکردە سەر سنووری سەرێ کانی و گرێ سپی و کۆنتڕۆڵیان کردن.   لە کانوونی دووەمی ٢٠١٨ یشدا سوپای تورکیا و هێزە نزیکەکانی لە ئۆپۆزیسیۆنی سووریا هێرشیانکردە سەر عەفرین و دوای نزیکەی دوو مانگ لە شەڕ و پێکدادان لەگەڵ شەڕڤانان، هەرێمی عەفرینیان کۆنتڕۆڵکرد.