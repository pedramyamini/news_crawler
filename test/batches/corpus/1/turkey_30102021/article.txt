کەمال کڵچدارئۆغڵو، سەرۆکی جەهەپە درەنگانی شەوی هەینی لە هەژماری خۆی لە تویتەر، ئاماژەی بە گوتەکانی رەجەب تەیب ئەردۆغان، سەرۆککۆماری تورکیا کرد کە گوتبووی "سەربازی پرۆفیشناڵ رەوانەی سووریا دەکەین" و لەوبارەیەوە نووسی: "ئەو سەربازە پرۆفیشناڵانەی باسیان دەکات، سەربازی ئێمەن، رۆڵەی ئێمەن. ئەو بڕیارانەی لەبارەی گیانی رۆڵەکانمانەوە دەیدەن، هاوشێوەی ئەو بڕیارانە مەیدەن کە بۆ بەڕێوەبردنی دەوڵەت دەیدەن".   کڵچدارئۆغڵو پێش تیپەڕکردنی مۆڵەتنامەی درێژکردنەوەی وادەی مانەوەی سەربازانی سوپای تورکیا لە عێراق و سووریا رایگەیاندبوو، لە پەرلەمان دەنگ بە نەخێر دەدەن، لە بەرامبەردا ئەردۆغان گوتی: "بەڵام سەربازی پرۆفیشناڵ دەڕۆن بۆ سووریا".    ئەمە یەکەمجار بوو کە جەهەپە، سەرەکیترین پارتی ئۆپۆزیسیۆنی تورکیا، بە نەخێر دەنگ بۆ درێژکردنەوەی وادەی مانەوەی سەربازانی تورکیا لە عێراق و سووریا بدات هاوشانی پارتی دیموکراتی گەلان - هەدەپە. لە ساڵانی رابردوودا تەنیا هەدەپە لەنێو پەرلەمانی تورکیا بە نەخێر دەنگی دەدا بۆ ئەم بڕیارە.  کەمال کڵچدارئۆغڵو لە تویتەکەیدا نووسیویەتی: "بابەتێک هەیە زۆر ناڕەحەتم دەکات، دوو رۆژە دوودڵم بچمە نێو ئەو بابەتە یان نا. باسی ئەوەم کرد کە کوڕەکەم ئەرکی سەربازیی جێبەجێکردووە، کەسەکە (ئەردۆغان) و هاوبەشەکانی دەستیان بە گوتنی ئەوە کردووە کە سەربازی پرۆفیشناڵ دەڕۆن بۆ سووریا. لەسەر ئەم بابەتە لە ژمارەیەک کەناڵی تەلەڤیزیۆنیدا شرۆڤەیان بە چەند شرۆڤەکارێك کرد و پرۆپاگەندەیان پێ کردن، ئەمە شێوازێكی تێگەیشتنی تۆقێنەرە".   پەرلەمانی تورکیا رۆژی سێشەممە ٢٦ی تشرینی یەکەمی ٢٠٢١ پڕۆژەبڕیاری تایبەت بە مانەوەی هێزەکانی سوپای وڵاتەکەی لە عێراق و سووریا خستە دەنگدانەوە و بە دەنگی ئاکپارتی، مەهەپە و ئیی پارتی پەسندکرا. جەهەپە و هەدەپە بە"نەخێر" دەنگیان بە پڕۆژەبڕیارەکەدا.  پەروین بوڵدان، هاوسەرۆکی هەدەپە رۆژی سێشەممە پێش دەستپێکردنی دانیشتنی پەرلەمان لە کۆبوونەوەی هەفتانەی فراکسیۆنی پارتەکەی لە پەرلەمان رایگەیاند، ئەوانەی پەرلەمان بە شوێنی چارەسەرکردنی کێشەی کورد دەزانن، دەبێت لەبارەی پڕۆژەبڕیاری تایبەت بە مانەوەی هێزەکانی سوپای تورکیا لە عێراق و سووریا دەنگ بە نەخێر بدەن.   ئۆزگور ئۆزەل، بریکاری سەرۆکی فراکسیۆنی جەهەپەش پێش دەستپێکردنی دانیشتنەکەی پەرلەمان بە چەند کاژێرێک رایگەیاند، فراکسیۆنەکەیان بە نەخێر دەنگ بە پڕۆژەبڕیارەکە دەدەن.   کەمال کڵچدارئۆغڵو سەرۆکی جەهەپەش، لە کۆبوونەوەی هەفتانەی فراکسیۆنی پارتەکەی لە پەرلەمان رەخنەی لە حکومەت گرت و گوتی: "ئەلقاعیدە و داعش، بۆچی لێکۆڵینەوە لە هەژمارە بانکییەکانیان ناکەن. دەزانین کە ئەوان لە نێو ٤٢ پارێزگای تورکیادا رێکخستنیان هەیە، بۆچی بەرەنگاریان نابنەوە؟ شانە نووستووەکانیان لەلایەن هەموو کەسێکەوە ئاشکرایە، بۆچی رێگرییان لێ ناکەن؟ تۆ جارێ بڕوانە نێوخۆ، بڕوانە نێو خاکی خۆت، بڕوانە نێو وڵاتی خۆت".   کڵچدارئۆغڵو گوتیشی، "سەربازی بیانی دێن بۆ تورکیا، قبووڵمان نییە پۆستاڵی سەربازی بیانی خاکی کۆماری تورکیا بشێلن، لێرەوە پرسیار دەکەم، لە ئەردۆغان نا، ئەو پرسیارە لە ئەردۆغان ناکەم، پێوست بەوە ناکات لەو بپرسم، پرسیارکردن لە کەسێک کە توانای بەڕێوەبردنی نەبێت، هەڵەیە. لە باخچەلی دەپرسم، پرسیار لە باخچەلی دەکەم، ئەم سەربازە بیانییانە کێن؟ "  پەرلەمانی تورکیا لە ماوەی ٧١ ساڵدا ٧٣ مۆڵەتنامەی تایبەت بە ناردنی هێزی سەربازیی بۆ دەرەوەی تورکیا پەسندکردووە.   ئەمجارە بۆ یەکەمجار مۆڵەتنامەی مانەوەی هێزەکانی لە عێراق و سووریا بۆ ماوەی دوو ساڵ درێژ کردەوە، ئەم دۆخە پارتەکانی ئۆپۆزیسیۆنی نیگەران کردووە.  لە مۆڵەتنامەکەدا کە رۆژی پێنجشەممە ٢٨ی تشرینی یەکەمی ٢٠٢١ بە واژۆی سەرۆککۆمار لە رۆژنامەی فەرمی بڵاوکراوەتەوە، ئاماژە بەوەدراوە، هاوشێوەی ناردنی هێز بۆ دەرەوە، لەسەر داواکاری سەرۆککۆمار هێزی بیانیش دەتوانن لە نێو خاکی تورکیادا بمێننەوە.   هەرچەندە ئۆپۆزیسیۆن پرسیار دەکات ئەو هێزە بیانییانە کێن کە لە تورکیا دەمێننەوە، بەڵام دەسەڵات تاوەکو ئێستا بە روونی وەڵامی ئەم پرسیارەی نەداوەتەوە و جەخت دەکاتەوە ئامانج لە درێژکردنەوەی وادەی مانەوەی هێزەکانیان لە عێراق و سووریا بۆ "بەرەنگاربوونەوەی تیرۆرە".