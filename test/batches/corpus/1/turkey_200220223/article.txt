خۆپێشاندەرێکی کچ دەڵێت، "لێرە دانەنیشتووم سواڵ بکەم. لێرە داوای مافی خۆم دەکەم. لێرە مافی تۆ پێشێل ناکەم و سووکایەتیت پێ ناکەم. داوای پارەی خۆم دەکەم کە مافی خۆمە. ناچاریت ئەو پارەیەم پێبدەیت، ملیۆنەها لیرەت بۆ قازانج دەکەم".  کرێکاران بۆ زیادکردنی مووچەکانیان و گەڕاندنەوەی ئەو ٢٥٧ کرێکارە بۆ سەر کارەکانیان، رۆژی هەینی لەبەردەم ماڵی تونجای ئۆزئیلهان، خاوەنی زنجیرە مارکێتەکانی میگرۆس گردبوونەوە؛ پۆلیس ئابڵوقەی دان و نزیکەی ١٠٠ کرێکار دەستبەسەرکران و دوای چەند کاژێرێک ئازاد کران.  بڵاوبوونەوەی دیمەنی گولئابی ئاکسوو لە تۆڕە کۆمەڵایەتییەکاندا کاردانەوەی زۆری لێکەوتەوە و بووە یەکێك لەو وێنانەی زۆرترین جار بڵاوکرایەوە.  گولئابی ئاکسوو، کرێکاری میگرۆس دەڵێت، "هاوشێوەی ئێمە، کەسانی زۆر هەن، تەنیا ئێمە نین وەکو کرێکارانی میگرۆس کرێکارمان دەرکرابێت. ئێستا لە زۆر شوێنی تورکیادا چالاکی هەیە. ئێمە تەنیا داوای زیادکردنی پارەی نانێکمان کرد بۆ هەر کاژێرێك، ئێمە تەنیا داوای ئەوە دەکەین".  میگرۆس لە سەرتاسەری تورکیا و باکووری کوردستان سێ هەزار مارکێتی هەیە و ساڵی رابردوو بە رێژەی ٢٢٤ % گەورە بووە. دوای ئەم رووداوانە رایگەیاند، ٧٠ کرێکار گەڕێندراونەتەوە سەر کارەکانیان و مووچەی کرێکارەکانیشیان بە رێژەی ٥٤ % زیاد دەکەن، بەڵام سەندیکای کرێکاران پشتڕاستی نەکردووەتەوە.  سەندیکاکانی کرێکاران لە پارێزگاکانی دیکەی تورکیا داوایان لە کڕیارەکانیان کرد لە مارکێتەکانی میگرۆسدا بازاڕ نەکەن.  کرێکارێک دەڵێت، "داوا لە خەڵک دەکەین بایکۆتی میگرۆس بکەن. ئێوەش بە بایکۆتکردنی میگرۆس دەتوانن پاڵپشتی لەو کرێکارانە بکەن کە لە ئەسەنیورت دەرکراون. بە بازاڕ نەکردن لە میگرۆس و نەکڕینی بەرهەمەکانیان، بایکۆتکردنی ئەو شوێنکارانەی تونجای ئۆزئیلهان خاوەنیەتی، دەتوانن پاڵپشتی لە کرێکاران بکەن".  هەرچەندە وەزارەتی کار و کاروباری تورکیا دەڵێت، رێگە نادەن کرێکاران مافخوراوبن و لێکۆڵینەوەیان دەستپێکردووە، بەڵام کرێکاران پێداگرن لەسەر درێژەدان بە چالاکییەکان و بڕیارە پاشنیوەڕۆی رۆژی دووشەممە ٢١ی شوبات جارێكی دیکە لەبەردەم ماڵی خاوەنی میگرۆس گردببنەوە.