ئەرگین تەکین، سەرۆکی رێکخستنەکانی پارتی رەنج دەڵێت، "زازاکی واتا کرمانجکی، لە کاتێکدا لە لیستی ئەو زمانانەدایە کەبەرەو لەناوچوون دەچن، بۆ ئەوەی ناسنامە و زمانی خۆیان لەدەست نەدەن، داوامان لە خەڵک کرد هانی منداڵەکانیان بدەن زمانی دایک هەڵبژێرن. بە تایبەتی لە شارێکی وەک دێرسم کە زۆرینەی دانیشتووانی بە زازاکی قسە دەکەن، ئەو خەسڵەتە لەبەرچاوبگرن و منداڵەکانیان هان بدەن بۆ ئەوەی وانەی زازاکی هەڵبژێرن".   سەرۆکی رێکخستنەکانی پارتی رەنج لە دێرسم ئاماژەی بە کۆسپەکانی بەردەم پەروەردە بە زمانی دایک لە تورکیا دا و داوای لە حکومەت کرد لە زانکۆکاندا سەرلەنوێ بەشەکانی زمانی کوردی بکاتەوە.  ئەرگین تەکین گوتی، "دەسەڵات بابەتی زمانی دایک چیدیکە وەک ئامرازێک بۆ پڕوپاگەندەکردن بەکارنەهێنێت. ئەگەر لەو بابەتەدا راستگۆیە، با لە زانکۆکاندا سەرلەنوێ بەشەکانی زمانی کوردی بکاتەوە، بەڵام لەهەمانکاتدا پێویستە هەلی کار بۆ دەرچووانی ئەو بەشە بڕەخسێنێت. ئەگەر هەڵە نەبم، تاوەکو ئێستا ٧٩ مامۆستای زمانی کوردی دامەزرێندراوە، ئەمە لە کاتێکدایە نزیکەی یەک هەزار و ٥٠٠ خوێندکاری ئەو بەشە بڕوانامەیان وەرگرتووە و ژمارەیەکیش هێشتا هەوڵدەدەن بۆ ئەوەی ببنە مامۆستا، بەڵام تاوەکو ئێستا دەرفەتی کارکردنیان بۆ نەڕەخسێندراوە".   لە باکووری کوردستان لە ساڵی ٢٠١١ دا بەشی خوێندنی زمان و کولتووری کوردی لە زانکۆی ئارتوکڵوی مێردین کرایەوە، دواتر هەمان بەش لە زانکۆکانی ئامەد، چەولیگ، مووش و وان کرانەوە.   وەزارەتی پەروەردەی تورکیا ساڵانە تەنیا سێ مامۆستای کوردی (دوو کرمانجی و یەکی زازاکی) دادەمەزرێنێ. دانەمەزراندنی دەرچووانی ئەو بەشانە یەکێکە لە کۆسپەکانی بەردەم هەڵبژاردنی زمانی کوردی.