گارۆ پایلان، پەرلەمانتاری هەدەپە کە بە رەچەڵەک ئەرمەنە دەڵێت، حەوت ساڵە لەسەر یەک هەمان رەشنووس پێشکێشی پەرلەمانی تورکیا دەکات بۆ ناساندی کۆمەڵەکوژی ئەرمەن، بەڵام هیچ کاتێک هێندەی ئەمساڵ رووبەڕووی گوشار نەبووەتەوە.   گارۆ پایلان، پەرلەمانتاری هەدەپە گوتی، "ئەو رێوڕەسمەی ئێوارە سازمان دەدا، بەداخەوە پارێزگا قەدەخەی کرد. ئەوەی گۆڕاوە، ئێمە نین، سیاسەتی تورکیایە. بە داخەوە سیاسەتی تورکیا جارێکی دیکە دەیەوێ بێدەنگ بین، بەڵام ئێمە بێدەنگ نابین. بەردەوام دەبین لە یادکردنەوەی باپیرانمان. "  بەگوێرەی سەرچاوە مێژووییەکان، لە ساڵانی ١٩١٥ - ١٩١٦ دا زیاتر لە یەک ملیۆن ئەرمەنی نیشتەجێی تورکیا کۆمەڵکوژ کراون، بەڵام تاوەکو ئێستا تورکیا دان نانێ بە کۆمەڵکوژکردنی ئەرمەن لە وڵاتەکەیدا.   مەرال یڵدز، ئەندامی پلاتفۆرمی یادی ٢٤ ـی نیسان باسی لەوە کرد، "تاوەکو رووبەڕووبوونەوە لەگەڵ جینۆسایدی ئەرمەن نەکرێت، بەداخەوە ئەم ئازارانە کۆتایی نایێت. ئەوەی لە ٢٤ ـی نیساندا لە بەرامبەر ئەرمەنەکان کرا، دواتر لە بەرامبەر کورد و عەلەوییەکان و ئێستاش هەوڵ دەدرێ لە بەرامبەر کۆچبەرانی سووری پیادە بکرێت".   لە یادی کۆمەڵکوژی ئەرمەنەکاندا مەولوود چاوشئۆغڵو، وەزیری دەرەوەی تورکیا لە ئۆروگوای بوو، لەبەردەم باڵیۆزخانەی تورکیا لەو وڵاتە ژمارەیەک ئەرمەن گردبوونەوەی ناڕەزاییان سازدابوو، چاوشئۆغڵو لەنێو ئۆتۆمبێلەکەی خۆیەوە بە پیشاندانی هێمای گورگەبۆرەکان، وەڵامی خۆپێشاندەرانی ئەرمەنی دایەوە. ئەو رەفتارەی وەزیری دەرەوەی تورکیا ناڕەزایی لێکەوتەوە.   لە کاتێکدا هەوڵەکان بۆ ئاساییکردنەوەی پەیوەندییەکانی نێوان ئەنقەرە و یەریڤان بەردەوامن، بەڵام پارێزگای ئیستەنبووڵ رێگەی نەدا ئەمساڵ یادی کۆمەڵکوژی ئەرمەن لەو شارەدا بکرێتەوە.