بەهۆی ئاگرکەوتنەوە لە دارستانەکانی تورکیا، ژمارەیەکی زۆر ئاژەڵ سووتاون یان مرداربوون، ئاژەڵدارانی مارماریس نایانەوێت رەنج بەخەساربن و ئاژەڵەکانیان لەو ناوچە گەشتیارییە کۆدەکەنەوە.  تاوەکو ئێستا ئامارێکی فەرمی لەبارەی مرداربوونی ئاژەڵە خۆماڵی و کێوییەکان رانەگەیێندراوە، بەڵام خەڵکی ناوچەکە دەڵێن دەیان هەزار ئاژەڵ سووتاون و دەسووتێن.  هەر لە ڤیدیۆکەدا دیمەنی سووتانی گوندی مومچی لە هاوینەهەواری مارماریس دەبینن، ئاگرەکان بەخێرایی دارستانەکان دەسووتێنن و بەرەو گوندەکانی دیکەش دەچن، ئەو گوندانە بەشێکیان پێشتر لەلایەن هێزەکانی جەندرمەوە چۆڵکراون.  سلێمان شانڵی، گوندنشینە و دەڵێت، "گوندەکەمان ئاگری گرت و بەخێرایی دەسووتێت، هێلیکۆپتەرەکان ناتوانن بیکوژێننەوە. وەک دەبینن، ئاگرەکە لەودیو چیاکەوە هات و گوندی مومجی بەتەواوەتی سووتاند و گەیشتە گوندەکەمان، گوندی بۆزاڵان. "  بەرپرسانی حکومەت بەردەوام باسی هەوڵەکانیان دەکەن بۆ کوژاندنەوەی ئاگرەکان، بەڵام ئۆپۆزیسیۆن لە دەسەڵات زۆر توڕە و نیگەرانە و دەڵێت، وەک چۆن لە کەیسەکانی دیکە شکستخواردوون، لە کوژاندنەوەی ئەم ئاگرانەشدا شکستیان خواردووە.  فایق ئۆزتراک، گوتەبێژی جەهەپەیە و دەڵێت، "وەزیری کشتوکاڵ و دارستانەکانی تورکیا، کە کۆتایی بە کشتوکاڵ و ئاژەڵداری و دارستانەکانی تورکیا هێناوە، دەبێ دەستبەجێ دەست لەکاربکێشێتەوە یان لەکار لابدرێت. پێویستە دەستبەجێ قەرەبووی زیانبەرکەوتووان بکرێتەوە، دەستبەجێ دامەزراوەی ئاسمانیی تورکیا کارا بکرێتەوە و هەرچی کەموکوڕیی ئەم دامەزراوەیە هەیە لە کەرەستە و کەلوپەل، هەرئێستا دەستبەجێ پڕبکرێنەوە و نەبوونی هاوئاهەنگیی نێوان دامەزراوە فەرمییەکان دەستبەجێ چارەسەربکرێت. "  سووتانی دارستانەکانی تورکیا پێی نایە حەوتەمین رۆژییەوە؛ بەلەم و یەختە گەشتیارییەکانیش، لە کەنار دەریاکاندا خەڵکی رزگاردەکەن و بەرەو شوێنێکی ئارام دەیانگوازنەوە.  لە ٢٦ پارێزگای تورکیا و باکووری کوردستاندا ئاگر لە ١٤٩ دارستان کەوتووەتەوە و بەگوێرەی ئامارە فەرمییەکانی ئەو وڵاتە، تاوەکو ئێستا ئاگری ١٤٠ دارستان کۆنترۆڵکراون.  ئاگرەکانی ئەنتاڵیا و مارماریس کە دوو ناوچەی گەشتیاریی تورکیان و ساڵانە دەیان ملیۆن گەشتیاری بیانی روویان تێدەکەن و دەیان ملیار دۆلار داهات کۆدەکەنەوە، خەریکە بە سووتانیان، سرووشتە دڵڕفێنەکانیان لەدەستدەدەن.