دوای هەڤپەیڤینێکی ئەحمەد داودئۆغڵو، سەرۆکی پارتی ئاییندە لەگەڵ تۆڕی میدیایی رووداو کە چەند رۆژێک پێش ئێستا بڵاوکرایەوە، پرسی کورد و هەوڵەکانی چارەسەرکردنی لە تورکیا بوونەوە رۆژەڤ و زۆربەی پارتەکانی تورکیا قسەی خۆیان لەوبارەیەوە هەیە.  کەمال کڵچدارئۆغڵو، سەرۆکی گشتیی پارتی گەلی کۆماری - جەهەپە رۆژی ١٩ی ئەم مانگە رایگەیاند، کێشەی کورد لەگەڵ هەدەپە چارەسەردەکەن.  دەولەت باخچەلی، سەرۆکی گشتیی مەهەپە لەوبارەوە رایگەیاند، "لە تورکیادا کێشەیەک نییە بەناوی کێشەی کوردەوە. کەمال کڵچدارئۆغڵو، سەرۆکی گشتیی جەهەپە بە قسەکردن لەسەر کێشەیەک کە لە بنەڕەتدا بوونی نییە، دەیەوێ ئەو پەیوەندییە قەدەخەیە و ئەو هاوپەیمانییە بێ رەوشتانەی لەگەڵ هەدەپە دروستیکردووە بە فەرمی بکات و رەوایەتی پێبدات".  باخچەلی لەبارەی جەهەپە دەڵێت، ئەو پارتەی ئەتاتورک دایمەزراندووە، ئێستا لە دەستێکی دیکەدایە و لە رێڕەوی خۆی لایداوە.     ئەمە لە کاتێکدایە، جەهەپە ماوەیەکە باس لە بوونی هەوڵێک بۆ چارەسەرکردنی کێشەی کورد دەکات، بەڵام تاوەکو ئێستا شێواز و هەنگاوەکانی روون نەکردوونەتەوە. شاندێکی جەهەپەش بە سەرۆکایەتیی ئۆغوز کائان ساڵیجی، یاریدەدەری سەرۆکی پارتەکە سەردانێکی هەولێریان کرد و لە رۆژانی ٥ - ٨ی ئەیلوولی ٢٠٢١ لەگەڵ بەرپرسانی باڵای هەرێمی کوردستان کۆبوونەوە.  دەولەت باخچەلی لەبارەی ئەو سەردانە رەخنەی لە جەهەپە گرت و رایگەیاند، "شاندی جەهەپە لە ماوەی رابردوودا سەردانی باکووری عێراقیان کرد؛ پێویستە بێ ئەوەی پەنا ببردرێتە بەر درۆ و قسە هەڵبەستن، روون بکرێتەوە کە ئایا ئەو شاندە لەگەڵ پەکەکە دیداری سازداوە یان نا".  رۆژی ٨ی ئەیلوولی ٢٠٢١، دوای سەردانەکەیان بۆ هەرێمی کوردستان، شاندەکەی جەهەپە لە ئەنقەرە کۆنفرانسێکی رۆژنامەڤانیی سازدا.  ئۆغوز کائان ساڵیجی باسی لە هەوڵێکدا دەستپێشخەری کرد بۆ دروستکردنی پلاتفۆرمی ئاشتی و هاوئاهەنگی لە رۆژهەڵاتی ناوەڕاست و گوتی، ئامانجەکە ئاشتی و هاوئاهەنگییە.