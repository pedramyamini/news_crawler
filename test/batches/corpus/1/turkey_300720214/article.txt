ئەنجوومەنی تەندروستیی کرێکاران و دڵنیایی کارکردن لە تورکیا İSİG، راپۆرتی مانگی حوزەیرانی ٢٠٢١ له‌باره‌ی دۆخی كرێكاران له توركیا و باكووری كوردستان بڵاوكرده‌وه.   به‌گوێره‌ی راپۆرتی ئەنجوومەنەكه، ١٧٣ كرێكار به‌هۆی رووداوه جۆراوجۆره‌كان گیانیان له ده‌ستداوه. بەوەش لە شەش مانگی یەکەمی ئەمساڵدا تاوەکو ئێستا هەزار و ١٥٥ کرێکار گیانیان لەدەستداوە. هەروەها ئەو كرێكارانەی گیانیان لەدەستداوە، ١٦٤ یان پیاو و ٩ یان ژنن. ٧ کرێکاریش کۆچبەرن؛ ٥ کەسیان سووری و دووانیان ئەفغانین.  لەم ژمارەیەشدا ٦ كرێكار له ته‌مه‌نی خوار ١٤ ساڵیدابوون. دوو لە کرێکارەکانیش لە سەرووی تەمەن ٥٠ ساڵیدابوون.   لەبارەی هۆکاری گیانلەدەستدانیانەوە، ٥٣ % ی کرێکاران بە کۆرۆنا گیانیان لەدەستداوە. ١٢ % ی گیانلەدەستدانی کرێکارەکان بەهۆی کەوتنەخوارەوە لەسەر باڵەخانە و ئەسکەلە و کەوتنە ژێر دیوار و کارەبا لێدان. هەروەها ٩ % ی کرێکاران لەکاتی چوون و هاتنەوەیان بۆ کارەکانیان بە رووداوی هاتووچۆ گیانیان لەدەستداوە.   به‌گوێره‌ی ئاماره‌كانی ئه‌نجوومه‌نه‌کە، گیان لەدەستدانی کرێکاران به‌پێی مانگه‌كان به‌مشێوه‌یه بووه: له مانگی كانوونی دووه‌م ٢٠٣ كرێكار گیانیان له‌ده‌ستداوه، له مانگی شوبات ١٤١ كرێكار، له مانگی ئادار ١٤٤ كرێكار، له مانگی نیسان ٢٥٢ كرێكار، لە مانگی ئایار ٢٣٢ کرێکار و لە مانگی حوزەیران ١٧٣ کرێکار گیانیان له‌ده‌ستداوه.   به‌گوێره‌ی ئاماری هه‌مان ئه‌نجوومه‌ن، له ساڵی ٢٠٢٠ دا، دوو هه‌زار و ٤٢٧ كرێكار له كاتی كاركردنیاندا گیانیان له‌ده‌ستداوه.