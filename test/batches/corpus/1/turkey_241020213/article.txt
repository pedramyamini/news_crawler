نومان کورتوڵموش، بریکاری سەرۆکی گشتیی ئاکپارتی رۆژی یەکشەممە ٢٤ - ١٠ - ٢٠٢١ لە گوتەیەکدا لە پارێزگای وانی باکووری کوردستان ئاماژەی بەوەش کرد، هەمووان دەتوانن بە زمانی دایکی خۆیان لە فەرمانگەکاندا قسە بکەن، بەڵام دەبێت ئەو راستییەش لەبەرچاو بگیرێت کە تورکی زمانی فەرمییە.  کورتوڵموش باسی لەوە کرد کە ئاکپارتی کەناڵی تەرەتە ٦ی دامەزراندووە کە پەخش بە زمانی کوردی دەکات و ئێستا لە "عێراق و سووریا"ش بینەری هەیە.  ئەو گوتانەی بریکاری سەرۆکی گشتیی ئاکپارتی لە کاتێکدان، رۆژی ٦ی تشرینی یەکەمی ٢٠٢١ فراکسیۆنی پارتی دیموکراتی گەلان - هەدەپە ناڕەزایی پیشاندا لە نەبوونی زمانی کوردی لە سیستەمی نوێی وەرگێڕاندا لەنێو پەرلەمان.  لە قۆناخی نوێی کارەکانی پەرلەمانی تورکیادا سیستەمی وەرگێڕانی راستەوخۆی نێو هۆڵی پەرلەمان نوێکرایەوە. ئەو رۆژە مێراڵ دانش بێشتاش، بریکاری سەرۆکی فراکسیۆنی هەدەپە رایگەیاند، لە سیستەمەکەدا وەرگێڕانی راستەوخۆ بۆ زمانەکانی ئینگلیزی، عەرەبی، فەرەنسی و رووسی دانراوە و بە توانجەوە گوتی، "نازانم ئەو نەتەوانە لە پەرلەماندا هەن یان نا! بەڵام پەرلەمانتاری کوردمان هەیە".  بێشتاش بە پێویستی زانی وەرگێڕان بۆ زمانی کوردیش دابنرێت.