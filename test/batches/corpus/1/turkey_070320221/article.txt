ئۆپۆزیسیۆنی تورکیا باس لە نەبوونی رۆن و بەرزبوونەوەی نرخ دەکات و رەخنە دەگرێت. بەرپرسانی ئۆپۆزیسیۆن گرتەی ڤیدیۆیی قەرەباڵخیی بەردەم فرۆشگەکان بڵاودەکەنەوە. لە هۆڵی جەهەپە لە پەرلەمانی تورکیا، گوتەبێژی ئەو پارتە لە کۆنفرانسێکی رۆژنامەڤانیدا وێنەی چەند شوێنێک نیشاندەدات کە خەڵک ریزیان گرتووە.  فایەق ئۆزتراک، گوتەبێژی جەهەپە دەڵێت، "ئۆکراینا داگیرکراوە؛ رووسیا گەمارۆی بەسەردا سەپێندراوە، بەڵام ئەوەی تووشی نەبوونی و ریزبەستنی مارکێتەکان بووە تورکیایە! لە ئینتەرنێت ١٨ لیتر رۆنی گوڵەبەڕۆژە بە ١١٠٠ لیرە بە قیستی ٣٦ مانگ دەفرۆشرێت. وەکو بڵێی ئەڵقەی دەستگیرانداری یان ئۆتۆمبێل دەکڕن. ئێمە رۆنی خواردن دەکڕین یان شتێکی دیکەی نامۆ؟ قیستی ٣٦ مانگی چییە؟! "  گارۆ پایلان، پەرلەمانتار و یاریدەدەری هاوسەرۆکی هەدەپە بۆ کاروباری ئابووری لە هەژماری خۆیەوە تویتێکی بڵاوکردووەتەوە و دەڵێت، "بۆ پێشگرتن لە قەیرانی رۆنی گوڵەبەڕۆژە پێویستە: لە بابەتی پەیین و گازوایلدا بە پێدانی نیوەی خەرجییەکە هاوکاریی جووتیاران بکەن، راستەوخۆ نرخی هاتووی رۆنی گوڵەبەڕۆژە ئاشکرا بکەن، هەروەها ئەگەر ئەم دوو هەنگاوە بنرێن؛ بەرهەم زیاتر دەبێت و نرخی رۆنیش دادەبەزێت، بەمجۆرە پێویست بە هاوردەکردن ناکات".  ئەمەش لە کاتێکدایە حکومەتی تورکیا نکۆڵی لە بوونی کێشەی رۆن دەکات و ئۆپۆزیسیۆن بە دروستکردنی سیناریۆ تۆمەتبار دەکات.  نوورەدین نەباتی، وەزیری گەنجینە و دارایی تورکیا ئاماژە بەوە دەکات، "ئەوانەی خەڵک هاندەدەن و دەڵێن رۆن نەماوە و بڕۆن بیکڕن، تەنیا و تەنیا ناپاکی لەگەڵ ئەم وڵاتە دەکەن. ئەگەر ئێستا هیچ کارێک نەکەین، تەنیا ئەم رۆنە گوڵەبەڕۆژەیەی لە کۆگەکاندا هەیە، ئەوەندە رۆنی گوڵەبەڕۆژەمان هەیە کە تاوەکو مانگی تەممووز بەشمان دەکات".  بەپێی راپۆرتی وەزارەتی کشتوکاڵی تورکیا، رووبەری زەویی گونجاو بۆ چاندنی گوڵەبەڕۆژە لە ساڵی ٢٠١٥ وە ١٧ % زیادیکردووە و گەیشتووەتە ٦.٥ ملیۆن دۆنم؛ هەر بەپێی هەمان ئامار ساڵی ٢٠٢١ تورکیا ٢.٤٢ ملیۆن تۆن رۆنی گوڵەبەڕۆژەی بەرهەمهێناوە. لەگەڵ ئەوەشدا زیاتر لە ٥٢٠ هەزار تۆن رۆنی لە رووسیا و ئۆکرایناوە هاوردە کردووە.