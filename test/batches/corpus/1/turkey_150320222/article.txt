شەوی رابردوو ١٤ی ئادار، وەزارەتی پەروەردەی تورکیا رایگەیاند دەوامی سەرجەم قوتابخانەکانی سەرەتایی، ناوەندی و دواناوەندی لە پارێزگاکانی ئاگری، ئێلیە، مووش، ئیدیر، چەولیگ، بەدلیس لە باکووری کوردستان و سینۆپ، سامسوون، گیرەسوون، ریزە، کاستامۆنو، ترابزۆن و کۆنیا لە تورکیا دەکرێتە پشوو.   وەزارەتی پەروەردەی تورکیا هۆکاری راگرتنی دەوامی قوتابخانەکانی بۆ خراپی رەوشی کەشوهەوا، لە ئەنجامی بەفربارین و هەڵکردنی رەهێڵە و دابەزینی بەرچاوی پلەکانی گەرما و ترسی رەنووی بەفر گەڕاندەوە.   لە راگەیێندراوەکەدا باس لەوەکراوە، کە تەنیا رۆژێک دەوامی قوتابخانەکان رادەگیرێت و لە ئەگەری خراپتربوونی دۆخی کەشوهەوا، داخستنی دەرگای قوتابخانەکان بۆ پاراستنی گیانی قوتابیان و مامۆستایان بەردەوام دەبێت.