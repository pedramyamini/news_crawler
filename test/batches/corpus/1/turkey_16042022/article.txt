بەگوێرەی راگەیێنراوی سەرۆکایەتیی کۆچ و کۆچبەرانی سەر بە وەزارەتی ناوخۆی تورکیا، لە چارەکی یەکەمی ئەمساڵدا ٢١ هەزار و ٨٧ کۆچبەری نایاسایی، کە لە رێگەی قاچاخەوە خۆیان گەیاندبووە تورکیا و لەلایەن هێزە ئەمنییەکانەوە دەستگیرکرابوون، دیپۆرتی وڵاتەکانیان کراونەتەوە.   لە راگەیێنراوەکەدا هاتووە، نۆ هەزار و ٦٥٤ کۆچبەر ئەفغانین، چوار هەزار و ٢٠٦ کۆچبەر پاکستانی و حەوت هەزار و ٢٢٧ کۆچبەریش هاووڵاتی وڵاتانی دیکەن. هەر لەم ماوەیەدا لە رێگەی ٢٨ گەشتی ئاسمانیی رێکخراودا، کۆچبەرەکانیان دیپۆرتی وڵاتەکانیان کردووەتەوە.   لە بەشێکی دیکەی راگەیێنراوەکەدا باس لەوە کراوە، لە تۆڕە کۆمەڵایەتییەکاندا گرووپی قاچاخچییەکان بانگەشەی دۆزینەوەی رێگەی نوێ بۆ دزەکردن و بەقاچاخ هاتنە نێو سنوورەکانی تورکیا دەکەن و چەندین گرتەی ڤیدیۆیی شوێنی دیکە بڵاودەکەنەوە، گوایە سنوورەکانی تورکیایە و بەئاسانی دەتوانن سنوورەکانی تورکیا ببەزێنن و بەمەش هانی کۆچبەرە ئێرانی، ئەفغانی و پاکستانییەکان دەدەن و پەلکێشیان دەکەن بۆ سنوورەکانی تورکیا.   جەخت لەوەشکراوەتەوە، لە رێگەی تیمی تایبەتی وەزارەتی ناوخۆ تاوەکو ئێستا ٢١ کەسیان دەستگیرکردووە کە ئەو جۆرە چالاکییانە لە تۆڕە کۆمەڵایەتییەکاندا دەکەن.   رۆژی ١٧ ـی شوباتی ٢٠٢٢، سلێمان سۆیڵو، وەزیری ناوخۆی تورکیا رایگەیاندبوو، لە ماوەی پێنج ساڵدا، نزیکەی ٦٢٠ هەزار کۆچبەر لە تورکیاوە بەرەو وڵاتانی رۆژئاوا پەڕیونەتەوە. هەروەها ٣٠٦ هەزار و ١٣٨ کۆچبەری ئەفغانی، پاکستانی و ئەفریقی دیپۆرتی وڵاتەکانیان کراونەتەوە و ٤٨٤ هەزار و ٤٠٠ پەناخوازی سووری بەویستی خۆیان بۆ هەمیشە، گەڕاونەتەوە وڵاتەکەیان. هەروەها لەو ماوەیەشدا ١٧٠ هەزار پەنابەری سووریش دیپۆرت کراونەتەوە.   لە تورکیا و باکووری کوردستاندا نزیکەی پێنج ملیۆن پەنابەر نیشتەجێن. لەوانە سێ ملیۆن و ٧٣٦ هەزار و ٩١ پەنابەریان سوورین.