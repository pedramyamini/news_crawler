مسته‌فا ڤارانك، وه‌زیری ته‌كنه‌لۆژیا و پیشه‌سازیی توركیا، له ئەنقەرە پێشوازی له عه‌زیز خەبباز، وه‌زیری پیشه‌سازی و كانزاكانی عێراق و شاندی یاوه‌ری كرد.  له‌میانی كۆبوونه‌وه‌كه‌دا ڤارانك هیوای خواست توركیا و عێراق هه‌ماهه‌نگی بكه‌ن له بواره‌كانی به‌رهه‌مهێنان و بچنه نێو قۆناخێكی نوێی دینامیكی دیكه.  وەزیرەکەی تورکیا ئاماده‌یی وڵاته‌كه‌ی ده‌ربڕی بۆ هه‌ر جۆره پشتیوانییه‌ك، بۆئه‌وه‌ی ئاسایش و ئارامیی عێراق بپارێزرێت و گوتی، "داعش زیانی زۆری به وڵاتی ئێمه‌ش گه‌یاندووه. بۆیه ده‌مه‌وێت بزانن كه به ئه‌رێنی پێشوازی له هه‌ر جۆره پشتیوانی و داواكارییه‌كتان ده‌كه‌ین. ئێمه‌ش له‌مێژه به‌ره‌نگاری په‌كه‌كه ده‌بینه‌وه. په‌كه‌كه له وڵاته‌كه‌مان ده‌ستی سووره به خوێنی خه‌ڵكانێكی زۆر و زیانی زۆری پێگه‌یاندووین. گرنگی به‌وه ده‌ده‌ین له‌و به‌ره‌نگاربوونه‌وه‌یه‌دا عێراق له‌گه‌ڵماندا بێت".  ڤارانك تیشكی خسته سه‌ر ئه‌وه‌ی كه ئاماده‌ی هه‌موو جۆره هه‌ماهه‌نگییه‌كن له‌گه‌ڵ عێراق هه‌ر له كاری راوێژكارییه‌وه بگره، تاوەكو ده‌گاته دروستكردنی ناوچه‌ی پیشه‌سازی و ئاماده‌یی دامه‌زراوه په‌یوه‌ندیداره‌كانی وڵاته‌كه‌یشی راگه‌یاند بۆ ئه‌نجامدانی كاری هاوبه‌ش له‌گه‌ڵ دامه‌زراوه په‌یوه‌ندیداره‌كانی عێراق.