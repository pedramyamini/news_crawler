باشاک دەمیرتاش لە تویتێکدا نووسیوویەتی: "سەرۆکی داواکاری گشتیی کۆماریی ئەنقەرە، لە پاڵ هەوڵی داخستنی هەدەپە، هەوڵێکی دیکەی ئاشکرابووە، کە بریتییە لە سەپاندنی قەدەخەی سیاسەتکردن لە دژی سەتان سیاسەتڤان و لەنێویشیاندا سەڵاحەددین دەمیرتاش هەیە".   هەروەها نووسیوویەتی: "دەمیرتاش لە رێگەی پارێزەرەکانییەوە، داواکارییەکی بۆ سەرۆکایەتیی دادگای باڵای دەستووری پێشکەشکردووە بۆ بەرگرتن لەم هەوڵە".   هاوکات، باشاک دەمیرتاش، کۆپییەکی داواکارییەکەی دەمیرتاشی بۆ سەرۆکایەتیی دادگای باڵای دەستووری بڵاوکردووەتەوە، کە واژۆی دەمیرتاشی لەسەرە و لە رێگەی پارێزەرەکانییەوە بەرزی کردووەتەوە.   لە داواکارییەکەدا دەمیرتاش نووسیوویەتی: "من لە دایکێکی کوردی زازاکی باڵاپۆشی هەژار هاتوومەتە دنیا. بەهۆی ئەوەی کوردم و لەم ناوچەیەدا کە کێشەی ناسنامە و شوناسی کوردی لێیە، هاوشێوەی سەتان و هەزاران کەسی دیکە بەناچارییەوە لە تەمەنێکی لاوییەوە رووم لە سیاسەت کردووە. سەرۆکی داواکاری گشتیی کۆماریی ئەنقەرە، پێیوایە سیاسەتکردن تەنیا ئەندامبوونە لە پارتێکی سیاسیی و وەرگرتنی پلە و پۆستی حیزبی و حکوم، بۆیە دەیەوێت قەدەخەی سیاسەتکردنم بەسەردا بسەپێنێت".   دەمیرتاش زیاتر نووسیوویەتی: "ئەمە لە کاتێکدایە پێنج ساڵی بەردەوامە بارمتەی سیاسییم و لە گرتووخانەیەکدام جگە لە کورسییەکی پلاستیکی سپی، هیچ کورسییەکی دەسەڵاتم نییە. بەڵام وەک چۆن لە دەرەوە سیاسەتم کردووە، لە ژوورەوەش بەهەمانشێوە سیاسەت دەکەم".  دەمیرتاش لە نامەکەیدا ئاماژەی بەوەداوە ئەو بۆ سیاسەتکردن پێویستی بە کورسی زێڕین و کۆشک و تەلار نییە. بۆیە گرنگ نییە لە کوێ سیاسەت دەکات، گرنگ ئەوەیە بۆ کێ سیاسەت دەکات. "من بۆ هەژار و لێقەوماو و ستەملێکراو و رەنجدەران سیاسەت دەکەم. ئەم چین و توێژە و هۆکارانە پاڵنەرن بۆ ئەوەی سیاسەت بکەم". دەمیرتاش لە نامەکەدا وەهای نووسیووە.  لە کۆتایی داواکارییەکەیدا سەلاحەدین دەمیرتاش نووسیوویەتی: "ئەگەر دادگا بەڕێزەکەتان قەدەخەی سیاسەتکردنم بەسەردا بسەپێنێت، تکایەکتان لێدەکەم لە کۆتایی دێڕەکەدا بنووسن، بڕیاری قەدەخەی سیاسەتکردنمان بەسەریدا سەپاند، بەڵام لەوە دڵنیانین، بڕیارەکە سوودی هەبێت".  دەمیرتاش داوا لە دادگای دەستووری دەکات بە ویژدانەوە  بیر لە بڕیارەکە بکەنەوە و دەڵێت: "بەویژدانەوە بیر لە بڕیارەکەتان بکەنەوە و درک بەوە بکەن، کە بڕیارەکە کاریگەری بەسەر چەندین رەهەندەوە دەبێت".