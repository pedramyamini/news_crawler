بەگوێرەی راگەیێندراوێکی وەزارەتی بەرگریی تورکیا، کە بەرەبەیانی ئەمڕۆ سێشەممە ١٩ی نیسانی ٢٠٢٢ بڵاوکراوتەوە، ئەفسەرێکی سوپای تورکیا بە ناوی عومەر دەلیباش بە پلەی ملازمی یەکەم، کە رۆژی دووشەممە ١٨ی نیسان لە ئۆپەراسیۆنی چڕنووک - قوفڵی سوپای تورکیا بۆ سەر گەریلاکانی پارتی کرێکارانی کوردستان لە باشووری کوردستان، بریندار ببوو، درەنگانی شەوی رابردوو گیانی لەدەستدا.  بەرەبەیانی رۆژی ١٨ی نیسانی ٢٠٢٢ سوپای تورکیا ئۆپەراسیۆنێکی نوێی بۆ سەر گەریلاکانی پارتی کرێکارانی کوردستان بە ناوی چڕنووک - قوفڵ لە باشووری کوردستان دەستپێکرد.    خولوسی ئاکار، وەزیری بەرگریی تورکیا رایگەیاند، سوپای وڵاتەکەی لە رێگەی وشکانی و ئاسمانییەوە ئۆپەراسیۆنەکەی لە ناوچەکانی مەتین، زاپ و ئاڤەشین لە باشووری کوردستان دەستیپێکردووە.   وەزیری بەرگریی تورکیا دەڵێت، ئۆپەراسیۆنەکەیان وەک ئەوەی پلانی بۆ دانراوە بەڕێوەدەچێت و ئەو ئامانجەی لە قۆناخی یەکەمدا دیاریکرابوو، بەدەستهاتووە، بەڵام وردەکاریی زیاتری لەوبارەوە نەدرکاندووە.  لەلایەکی دیکەوە ناوەندی راگەیاندنی هێزەکانی پاراستنی گەل - هەپەگە رۆژی دووشەممە بڵاویکردەوە لە ناوچەکانی ئاڤاشین و زاپ ٢٨ سەربازی تورکیا کوژراون و نۆی دیکەش بریندارن. هەروەها دوو هەلیکۆپتەریشیان پێکاوە.