لەو راپۆرتەدا کە رۆژی سێشەممە ١٩ی تشرینی یەکەمی ٢٠٢١ لەبارەی تورکیا بڵاوکراوەتەوە، هەوڵەکان بۆ داخستنی هەدەپە وەک نموونە هێنراوەتەوە و ئاماژە بەوە دراوە، پاشەکشەی تورکیا لە بواری مافی مرۆڤ و دیموکراسی درێژەی هەیە، حکومەت لە بەئامانجکردنی پارتەکانی ئۆپۆزیسیۆن بەردەوامە و بە ئاراستەی خۆگونجاندن لەگەڵ یەکێتیی ئەوروپا هەنگاوی نەناوە.   وەزارەتی دەرەوەی تورکیا لە راگەیێندراوێکدا وەڵامی راپۆرتەکەی یەکێتیی ئەوروپای دایەوە و دەڵێ، "ئەو بانگەشە بێ بنەما و رەخنە ناڕەوایانەی بەشی پێوەرە سیاسییەکان و دادگە و مافە سەرەکییەکان قبووڵ ناکەین".    لە راگەیێندراوەکەی وەزارەتی دەرەوەی تورکیادا هاتووە، "لە قۆناخێکدا کە ھەوڵی دەستپێکردنی قۆناخێکی ئەرێنیی سیاسییمان لەگەڵ یەکێتیی ئەوروپا دەدا و دیالۆگی ئاست باڵامان دەستپێکردەوە، راپۆرتێک لەبارەی تورکیا بڵاوکرایەوە کە جارێکی دیکە بەرپرسیارێتییەکان بەرامبەر تورکیا پشتگوێ دەخات".  لەو راپۆرتە ١٢٨ لاپەڕەییەی کۆمیسیۆنی یەکێتیی ئەوروپادا، هەڵسەنگاندن بۆ رەوشی سیاسی، کۆمەڵایەتی و ئابووریی تورکیا لە ماوەی نێوان حوزەیرانی ٢٠٢٠ و حوزەیرانی ٢٠٢١ کراوە و ئاماژە بەوە دراوە، دەستەی کاروباری گشتیی یەکێتیی ئەوروپا لە راپۆرتی حوزەیرانی ٢٠١٩ دا رایگەیاند، "تورکیا لە هەنگاونان بۆ بوون بە ئەندام لە یەکێتیی ئەوروپا گەیشتووەتە خاڵی وەستان. "  حکومەتی تورکیا هەوڵی نەدا بۆ گۆڕینی ئەو ئاراستەیە و نیگەرانییەکانی یەکێتیی ئەوروپای لە بواری دیموکراسی، سەروەریی یاسا، سەربەخۆیی دەسەڵاتی دادوەری، مافە بنەڕەتییەکان نەڕەواندەوە و لە زۆر بواردا بەرەو دواوە هەنگاوی ناوە".   لە راپۆرتەکەی ١٩ی تشرینی یەکەمدا هاتووە، "نزیکەی ٦٠ رۆژنامەڤان لە تورکیا لە زینداندان. لە ٢٠٢٠ دا لانیکەم ٤٨ رۆژنامەڤان دەستبەسەرکراون و بۆ ٢٣ رۆژنامەڤانیش سزای ١٠٣ ساڵ زیندانیکردن بڕاوەتەوە. لە دوو ساڵ و نیوی رابردوودا لێکۆڵینەوە لەگەڵ ٣٥٣ رۆژنامەڤان کراوە. لە ساڵی ٢٠٢٠ لانیکەم لە دادگە دۆسیە لەسەر ٥٣ رۆژنامەڤان کراوەتەوە و رۆژنامەڤانان بەهۆی ئەو کارانەی ئەنجامیان دەدەن رووبەڕووی هەڕەشە دەبنەوە و بە کردەیی هێرشیان دەکرێتەسەر".   لە راپۆرتەکەدا ئاماژە بەوەدراوە کە تورکیا لە سیاسەتی دەرەوەدا بەڕێژەی ١٤ % خۆی گونجاندووە لەگەڵ سیاسەتی هاوبەش و سیاسەتی ئاسایشی یەکێتیی ئەوروپا.