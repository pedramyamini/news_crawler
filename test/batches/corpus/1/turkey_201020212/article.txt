مشتومڕەکان لەبارەی فرۆشتنی ١٢٨ ملیار دۆلار یەدەگی دراوی بانکی ناوەندی جارێکی دیکە سەریهەڵداوەتەوە. ئۆپۆزیسیۆن حکومەت بە فرۆشتنی نایاسایی ئەو یەدەگە تۆمەتبار دەکات و بانگەشەی ئەوە دەکات، یەک سەنتی ئەو پارە یەدەگەی ئێستا لە گەنجینەی بانکی ناوەندییە، هی تورکیا نییە.  کەمال کڵچدارئۆغڵو، سەرۆکی جەهەپە رایگەیاند، "دەڵێن لە گەنجینەی بانکی ناوەندی ١٢٣ ملیار دۆلار پارە هەیە، بەڵێ هەیە، بەڵام کام پارەیە؟ پارەی کەسانی دیکە. ١٢٨ ملیار دۆلاری بانکی ناوەندی درایە کێ؟ کێ ئەو ١٢٨ ملیار دۆلارەی کڕی؟ ئەو پارەیە لەلایەن بانکی ناوەندی نەفرۆشرا، کەسانی دیکە فرۆشتیان. دۆلار لە بەرامبەر لیرەی تورکی بەهای زیاد دەکات. لیرەی تورکی وەکو بەفر دەتوێتەوە، لە دۆخێکی ئاساییدا دەبێت چی بکرێت؟ دەبێت بانکی ناوەندی دەستوەردان بکات و دۆلار بفرۆشێت، بەڵام دۆلاری خۆی نییە تا بیفرۆشێت. دۆلاری کەسانی دیکەیە، بۆیە ناتوانێت بیفرۆشێت".  سیاسەتی بانکی ناوەندیی تورکیا و دەستوەردانی راستەوخۆی دەسەڵات لە ئاراستەکردنی ئەو دامەزراوەیەی دەوڵەت کە دەبێت دامەزراوەیەکی سەربەخۆ بێت، نەک تەنیا لەلایەن پارتەکانی ئۆپۆزیسیۆن، بەڵکو لەلایەن خەڵکی ئەو وڵاتەشەوە رەخنەی لێ دەگیرێت.  خانەنشینێک دەڵێت، "وادەزانی بانکی ناوەندی سەربەخۆیە؟ وەکو گەمژە تەماشای خەڵک دەکەن. خەڵک ئاگای لە هەموو شتێکە. بەڕێوەبەری بانکی ناوەندی دوای ٣ مانگ دەگۆڕن و پیاوی خۆیان لە شوێنی دادەنێن، کە بینییان نابێت، ئەمجارە کەسێكی دیکەی خۆیان لە شوێنی دادەنێن. بەردەوام دەیگۆڕن. کەسێكی مەشروبخۆر چۆن وابەستەیە ئەوانیش بەو شێوەیە وابەستە بوون".  بەگوێرەی دوایین داتاکانی بانکی ناوەندیی تورکیا کە لە ١٤ی تشرینی یەکەمی ئەمساڵ بڵاوکراوەتەوە، یەدەگی دراوی بانکی ناوەندی لە مانگی تشرینی یەکەمدا یەک ملیار و ٧٤١ ملیۆن دۆلار زیادیکردووە و گەیشتووەتە ١٢٣ ملیار و ٤٦٣ ملیۆن دۆلار. بە پێچەوانەوە پارتی گەلی کۆماری - جەهەپە دەڵێت، بانکی ناوەندیی تورکیا بە بڕی ٢٢ ملیار دۆلار کورتهێنانی هەیە.