مەولود چاوشئۆغڵو، وەزیری دەرەوەی تورکیا لە هەژماری فەرمیی خۆی لە تویتەر ئاشکرایکرد تووشی ڤایرۆسی کۆرۆنا بووە و لە تویتەکەیدا نووسیوویەتی: "ئەمڕۆ پشکنینی کۆرۆنام کرد، ئەنجامەکەی پۆزەتیڤ دەرچوو. سوپاس بۆ خوای گەورە بە سووکی تووشبووم و تەندروستیم جێگیرە. بۆ ماوەیەکی دیاریکراو، لە ماڵەوە درێژە بە کار و چالاکییەکانم دەدەم".   چاوشئۆغڵو دواتر لە تویتێکی دیکەدا سوپاسی هەموو ئەو کەسانەی کرد هەواڵیان پرسیووە، بەتایبەتی وەزیرانی دەرەوەی وڵاتان.   هاوکات وەزارەتی دەرەوەی تورکیا راگەیێندراوێکی بڵاوکردەوە و تێیدا باسی لەوە کرد سەرباری تووشبوونی بە ڤایرۆسی کۆرۆنا، مەولود چاوشئۆغڵو لەبارەی گرژییەکانی نێوان رووسیا و ئۆکراینا بە تەلەفۆن قسەی لەگەڵ هاوتا رووسی و ئۆکراینییەکەیدا کردووە.    رۆژی ٥ی شوباتی ٢٠٢٢ ئەمینە ئەردۆغان، هاوژینی رەجەب تەیب ئەردۆغان، سەرۆککۆماری تورکیا لە هەژماری تایبەتی خۆی لە تویتەر رایگەیاند، خۆی و هاوژینەکەی تووشی ڤایرۆسی کۆرۆنا بوون.  رۆژی ١١ی ئەم مانگە پرۆفیسۆر دكتۆر سەرکان تۆپاڵئۆغڵو، پزیشکی تایبەتی سەرۆککۆماری تورکیا رایگەیاند ئەنجامی ئەو پشکنینانەی، کە لە ماوەی دوو رۆژی رابردوودا بۆ ئەردۆغان کراون، نێگەتیڤ دەرچووە.