دوای ئەوەی لە ١ - ٣ - ٢٠٢٢ بەهۆی بڵاوبوونەوەی وێنە لەگەڵ گەریلایەک پارێزبەندی لێوەرگیرایەوە، سەمرا گوزەل داواکارییەکی ئاراستەی دادگەی دەستووریی تورکیا کرد. دادگەی دەستووریی تورکیا لە وەڵامی سەمرا گوزەل ئاماژەی بەوە کردووە کە بڕیاری لێسەندنەوەی متمانە هیچ پێشێلکارییەکی یاسایی تێدا نییە.   دوای ئەوەی کۆمیسیۆنی لێکۆڵینەوەی تایبەت لە کەیسی سەمرا گوزەل بڕیاریدا پارێزبەندی لەو خانمە پەرلەمانتارەی هەدەپە هەڵبگیرێت کە تۆمەتەکانی ئەندامبوون و بانگەشەکردن بۆ پەکەکەی خرابوونە پاڵ، رۆژی ١ - ٣ - ٢٠٢٢ ئەنجوومەنی گشتیی پەرلەمانی تورکیا بابەتەکەی خستە دەنگدانەوە. لە کۆبوونەوەکەدا ٣٦٥ پەرلەمانتار ئامادەبوون؛ لە ئەنجامدا بە ٣١٣ دەنگی "بەڵێ" لە بەرامبەر ٥٢ دەنگی "نەخێر" بڕیاردرا بە لێسەندنەوەی متمانە لە سەمرا گوزەل.    بەر لە ئەنجامدانی کۆبوونەوەکە، پەرلەمانتارانی فراکسیۆنی هەدەپە گردبوونەوەیەکی ناڕەزایەتییان لە باڵەخانەی پەرلەمان رێکخست و ناڕەزایەتییان لەبارەی بڕیاری لیژنەی لێکۆڵینەوە و بەرزکردنەوەی بۆ ئەنجوومەنی گشتیی دەربڕی.   رۆژی ١١ ـی کانوونی دووەمی ٢٠٢٢، لەسەر داوای سەرۆکایەتیی داواکاری گشتیی کۆماری لە ئەنقەرە، دۆسیەیەک دژی سەمرا گوزەل لەڕێگەی وەزارەتی داد پێشکێشی سەرۆکایەتیی پەرلەمانی تورکیا کرا و داوای هەڵگرتنی پارێزبەندی و لێسەندنەوەی متمانەی لێکرا بۆ دادگاییکردنی. پەرلەمانی تورکیاش رۆژی ١ - ٢ - ٢٠٢٢ لیژنەی لێکۆڵینەوەی پێکهێنا.   وەک لە دۆسیەکەدا هاتووە: "سەمرا گوزەل لەگەڵ گەریلایەکی پەکەکە بووە بەناوی ڤۆلکان بۆرا. لەنێو حەشارگەکانی پەکەکە چەندین وێنەیان پێکەوە هەبووە".   ڤۆلکان بۆرا، ئەو گەریلایەی پەکەکە کە وێنەی لەگەڵ سەمرا گوزەل گرتووە، لە ئۆپەراسیۆنێکی هێزی ئاسمانیی تورکیا بۆ سەر گەریلاکانی پەکەکە لە ساڵی ٢٠١٧ گیانی لەدەستدابوو و تەرمەکەی کەوتبووە دەست هێزەکانی تورکیا. له ئه‌نجامی پشكنینی مۆبایلەکەیدا ئەو وێنانە دۆزرانەوە کە لە مانگی کانوونی یەکەمی ٢٠٢١ تۆڕە کۆمەڵایەتییەکانی لە تورکیا و باکووری کوردستان تەنی.  بەگوێرەی ئامارەکانی وەزارەتی دادی تورکیا، لە ٢٧ ـەمین خولی پەرلەمانی ئەو وڵاتەدا هەزار و ٣١٨ دۆسیە بۆ وەرگرتنەوەی متمانە و لێسەندنەوەی پارێزبەندی دژی پەرلەمانتاران پێشکێشی سەرۆکایەتیی پەرلەمان کراون. لەو ژمارەیە ٩٩٤ دۆسیە دژی پەرلەمانتارانی هەدەپە تۆمارکراون. سێ پەرلەمانتاری هەدەپەش متمانەیان لێسەندراوەتەوە.   ساڵی ١٩٨٤ لە شارۆچکەی وێرانشاری رووها لە دایکبووە   پەرلەمانتاری ئامەدی فراکسیۆنی هەدەپەیە  پزیشکی پسپۆڕی سڕکردنی نەشتەرگەرییە گشتییەکانە  ساڵی ٢٠٠٩ وەک پزیشک لە نەخۆشخانەی لەدایکبوون و منداڵانی مێردین دامەزرا  ساڵی ٢٠١٢ بووە پزیشکی پسپۆڕ لە نەخۆشخانەی فێرکاریی ئامەد   ساڵی ٢٠١٣ بووە ئەندامی دەستەی بەڕێوەبردنی سەندیکای رەنجدەرانی تەندروستی و کۆمەڵایەتیی ئامەد  ساڵی ٢٠١٦ بووە هاوسەرۆکی ژووری پزیشکانی ئامەد   ساڵی ٢٠١٨ لە بازنەی ئامەد بە پەرلەمانتاری فراکسیۆنی هەدەپە لە پەرلەمانی تورکیا هەڵبژێردرا