دوای نزیکەی ساڵ و نیوێک لە ٢٣ ـی حوزەیرانی ٢٠١٧ دا راپۆرتی لێکۆڵینەوە لەبارەی رووداوەکە ئامادەکرا، بەڵام دوای تێپەڕبوونی نزیکەی حەوت ساڵ بەسەر کوژرانی ئەلچی دا راپۆرتەکە خرایە نێو دۆسیەکەی.   بەگوێرەی راپۆرتەکە بێت، کوشتنی تاهیر ئەلچی پێشتر پلانی بۆ دانەڕێژراوە، بەڵام پارێزەری دۆسیەکە بە تۆڕی میدیایی رووداوی راگەیاند، لە راپۆرتەکەدا ئاماژە هەن بەوەی تاهیر ئەلچی لەلایەن پۆلیسەوە کوژراوە.   محەممەد ئەمین ئاکتار، پارێزەری دۆسیەی تاهیر ئەلچی لەبارەی راپۆرتەکەوە وردەکاریی زیاتری خستەڕوو و گوتی، لەکاتی کوژرانی ئەلچی، هەڵوەستەیەکی پۆلیس هەیە کە یەکێک لە هاوکارەکانی خۆیان لە شوێنەکە دووردەخەنەوە.   پشکنەرەکان لە ٢٠١٥ و ٢٠١٧ دا داوایان کردووە لێکۆڵینەوە لە تۆمارە دەنگییەکانی کاتی رووداوەکە بکرێت، بەڵام داواکارییەکەیان رەتکراوەتەوە.  لە دۆسیەی کوژرانی تاهیر ئەلچیدا چوار کەس دادگایی دەکرێن، کە سێیان پۆلیسن. پێنجەمین دانیشتنی دادگە لەسەر ئەم دۆسیەیە رۆژی ١٥ ـی حوزەیرانی ئەمساڵ لە دادگەی سزا قورسەکانی ئامەد بەڕێوەدەچێت.