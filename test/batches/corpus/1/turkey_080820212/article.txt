رووداوەکە کاژێر  ٠٤: ٤٠ی بەرەبەیانی ئەمڕۆ یەکشەممە ٨ی ئابی ٢٠٢١ لە لۆفەکانی سەر رێگای سەرەکیی نێوان زۆنگوڵداک - ئیزمیر روویدا.   حەسەن شڵداک، پارێزگاری باڵکئەسیر رایگەیاند، هێشتا زانیاری روون لەبارەی هۆکاری رووداوەکە بەردەست نییە، بەڵام لەوانەیە لەکاتی سووڕانەوە لە لۆفەدا پاسەکە وەرگەڕابێت.  ١١ کەس هەر لە شوێنی رووداوەکە گیانیان لەدەستدا. تیمەکانی فریاکەوتن بەپەلە سەرجەم بریندارەکانیان گەیاندە نەخۆشخانەکان.  چوار لە بریندارەکان دوای گواستنەوەیان بۆ نەخۆشخانە بەهۆی سەختی برینەکانیانەوە لە نەخۆشخانە گیانیان لەدەستدا. چارەسەرکردنی ١٧ برینداری دیکەی رووداوەکەش لە پێنج نەخۆشخانەی جیاوازی شارەکە بەردەوامە.  بەگوێڕەی راپۆرتی تیمی پشکنەر کە بۆ دووەمینجار لە شوێنی رووداوەکە لێکۆڵینەوەی کردووە، پاسەکە بە خێرایی ٩٥ کیلۆمەتر لە کاژێرێکدا لە لۆفەیەکدا سووڕاوەتەوە و بە مەودای ٤٠ مەتر شوێنی ستۆپی تایەکانی پاسەکە لەسەر رێگاکە بەدیکراوە. لێکۆڵینەوەش لە رووداوەکە بەردەوامە.