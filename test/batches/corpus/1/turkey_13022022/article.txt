چاوشئۆغڵو لە پرۆگرامێکی تەلەڤزیۆنیدا باسی لە گرژییەکانی نێوان رووسیا و ئۆکراینا کرد و لەبارەی ئەگەری داگیرکردنی ئۆکراینا لەلایەن رووسیاوە، رایگەیاند لەمبارەیەوە راپۆرتی جیاوازی ھەواڵگریی ھەیە، بەڵام ئەو سەرچاوانەی رووسیا و بێلارووس، کە تورکیا پەیوەندی لەگەڵیاندا ھەیە، ئەم دۆخە رەتدەکەنەوە.  وەزیری دەرەوەی تورکیا ئەوەشی خستەڕوو پێویستە لە بەرامبەر ھەر ئەگەرێکدا لە ئامادەباشیدابن و تورکیاش ھەم لەگەڵ لایەنی رووسی، ھەمیش لەگەڵ لایەنی ئۆکراینی درێژە بە دەستپێشخەرییەکانی دەدات.  مەولود چاوشئۆغڵو لەبارەی گرژییەکانی نێوان ئۆکراینا و رووسیا رایگەیاند، پێویستە لایەنەکان هەوڵەکانیان لەسەر کەمکردنەوەی گرژییەکان و ئەنجامدانی دیالۆگ چڕبکەنەوە و گوتی: "ئەگەر رووسیا ھەوڵی داگیرکردن بدات ئەوا کارێکی دروست ناکات. ئەگەری دۆخێکی ئاوا لە ئارادا نییە، پێویستە وڵاتانی رۆژئاوا بە ھەستیارییەوە لێدوان بدەن، کە بەشێوەیەکی بەردەوام ئەو لێدوانانە دەبنە ھۆی دروستبوونی شڵەژان لە ئۆکراینا".  وەزیری دەرەوەی تورکیا راشیگەیاند کە بە وردی کاریان لەسەر چۆنیەتی کارەکانی دەربازکردنی ھاووڵاتیانیان ئەگەر پێویست بێت بە رێگەی وشکایی، دەریایی و ئاسمانیی کردووە، ئەوەشی بەبیرھێنایەوە کە ئەوان وەک وەزارەتی دەرەوە ھۆشدارییان داوەتە ھاووڵاتیانیان، ئەگەر ناچار نەبن خۆیان بەدوور بگرن لە گەشت نەکردن بۆ ناوچەکانی سنووری رۆژھەڵاتی ئۆکراینا.  چاوشئۆغڵو باسی لەوەشکرد تورکیا لایەنێک نییە لە جەنگ، شەڕ و پێکدادان و کێشەکان و ئامانجی ئەنقەرە بریتییە لە رێگریکردن لە سەرھەڵدانی شەڕ و پێکدادان.