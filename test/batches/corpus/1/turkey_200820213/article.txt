ئەو ئەفغانییانەی کە لە هەفتە و مانگی پێشوودا لە ئەفغانستان رایانکردبوو، لەدوای گەشتێکی دوور و دریژ بە ئێراندا، ئێستا لەسەر سنووری تورکیا دەردەکەون.  هەندێک دیمەنی رۆژی پێنجشەممە کە ئەسۆشیەیتد پرێس بڵاویکردوونەتەوە، بەربەستی بەرزی کۆنکرێتی نیشاندەدەن کە لەلایەن کرێکارانی بیناسازییەوە لە هەرێمی سنووری خانگەدیک دادەنرێن.  حکومەتی تورکیا لەلایەن پارتە ئۆپۆزیسیۆنەکانەوە رووبەڕووی لێشاوێکی رەخنە و ئاگادارکردنەوە بووەوە لەبارەی ئەو ژمارە زۆرەی پەنابەران کە لە ئەفغانستانەوە بەرەو ئەو وڵاتە کۆچ دەکەن.  رەجەب تەییب ئەردۆغان، سەرۆککۆماری تورکیا لەم هەفتەیەدا رایگەیاند، وڵاتەکەیان رووبەڕووی شەپۆلێکی نوێی پەنابەرانی ئەفغانستان دەبێتەوە و ئاماژەی بەوەش کرد، حکومەتەکەی "لەگەڵ پاکستان کار دەکات بۆئەوەی سەقامگیری بگەڕێننەوە بۆ ئەفغانستان کە بەهۆی شەڕەوە وێران بووە".  خولوسی ئاکار، وەزیری بەرگریی تورکیا رایگەیاند، "سنووری وڵاتەکەیان لەگەڵ ئێران بە هێزی سەربازی پتەو دەکرێت و دیوارێک کە لەسەر سنوور بنیات دەنرێت لە کاتێکی نزیکدا تەواو دەکرێت".  وەزیری بەرگریی تورکیا، کە رۆژی شەممە چاودێریی سنووری لەگەڵ ئێران دەکرد، گوتیشی "لە سەرەتای ئەمساڵەوە نزیکەی ٦٢٠٠٠ پەنابەر رێیان لێ گیراوە لەوەی لەم دەرچەی سنوورییەوە دزە بکەنە ناو وڵات".  رۆژنامەی یەنی شەفەقی تورکی بڵاویکردووەتەوە، ١٥٥ کیلۆمەتر لەو دیوارە ٢٤١ کیلۆمەترییەی کە پلانی بۆ دانراوە تەواو کراوە. رۆژنامەکە ئاماژەی بەوەش کرد، نزیکەی ٢٠٠ تاوەر کە کامێرای چاودێرییان لەسەر جێگیرکراوە، دروستکراون.