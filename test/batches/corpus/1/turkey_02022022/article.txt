لە راگەیێندراوەکەی وەزارەتی بەرگریی تورکیادا هاتووە، "بە مەبەستی لەنێوبردنی ئەو هەڕەشانەی لەلایەن پەکەکە / کەجەکە / یەپەگە دەکرێنە سەر خەڵک و ئاسایشی سنوورەکانمان؛ لە چوارچێوەی مافەکانمان بۆ بەرگریی لەخۆکردن کە لە بڕگەی ٥١ی پەیماننامەی نەتەوە یەکگرتووەکانەوە ئاماژەی پێدراوە، ئۆپەراسیۆنی ئاسمانیی هەڵۆی زستانە بۆ سەر باکووری عێراق و سووریا ئەنجامدرا. بەتایبەتی ئەو شوێنانەی لەلایەن تیرۆریستانەوە وەکو پەناگە لە دێرک، شنگال و کاراجاک (قەرەچووخ) کرانە ئامانج".  خولسی ئاکار، وەزیری بەرگریی تورکیا لەو بارەوە رایگەیاند، لە ئۆپەراسیۆنێکی پلانداڕێژراو "لە باکووری عێراق و باکووری سووریا" چەند بنکەیەکی پەکەکە و یەپەگەیان بۆردوومانکردووە و چەند خەزێنەیەکی چەک و سەنتەری پێگەیاندنی "تیرۆریستان"یان کردووەتە ئامانج.  هەروەها ئاماژە بەوەش دەدات، لە ئۆپەراسیۆنەکانیاندا هەوڵیانداوە کە زیان بە کەسی سڤیل و ژینگە نەگەیێنن.  وەزارەتی بەرگریی تورکیا هەروەها رایگەیاندووە کە تاوەکو ناچالاککردنی دوایین "تیرۆریست" کۆتایی بە ئۆپەراسیۆنەکان ناهێنن.  وەزارەتی بەرگریی تورکیا هەروەها ئاماژەی کردووە لە ئۆپەراسیۆنەکاندا بە هەستیارییەوە مامەڵە دەکەن بۆ ئەوەی گیان و ماڵی خەڵکی سڤیل نەکەوێتە مەترسییەوە.