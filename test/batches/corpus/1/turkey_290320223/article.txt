پەرلەمانی تورکیا کاژێر ١٥: ٠٠ی پاشنیوەڕۆی ئەمڕۆ سێشەممە ٢٩ی ئاداری ٢٠٢٢ کۆدەبێتەوە. گفتوگۆ لەبارەی ئەو رەشنووسە ١٥ ماددەییەی ئاکپارتی و مەهەپە دەکات، کە بۆ هەموارکردنەوەی یاسای هەڵبژاردن پێشکەشی سەرۆکایەتیی پەرلەمانیان کردبوو.      ئاکپارتی و مەهەپە لە رەشنووسەکەدا داوایانکردووە بەربەستی هەڵبژاردن لە ١٠ % بۆ ٧ % کەمبکرێتەوە. مەرجی بوونی فراکسیۆن بۆ بەشداریکردنی پارتە سیاسییەکان لە پەرلەمان، نەهێڵدرێت. بۆ چوونە پەرلەمان دەنگی بنەڕەتی پارتەکان بەبنەما بگیرێت. بەمەش پارتە بچووکەکان بە هاوپەیمانیش بچنە پەرلەمان، ئاستەم دەبێت پەرلەمانتاریان هەبێت.  هەر بەپێی هەموارەکە پارتە سیاسییەکان بەر لە هەڵبژاردن بە شەش مانگ لە ٤١ پارێزگادا کۆنگرە بکەن، هەروەها قەدەخەی بانگەشەی هەڵبژاردن سەرۆککۆمار نەگرێتەوە. بەمەش بە پێچەوانەی سەرۆکی پارتە سیاسییەکانی دیکە تاوەکو رۆژی دەنگدان سەرۆککۆمار دەتوانێت بانگەشە بۆ پارتەکەی خۆی بکات.   پارتەکانی ئۆپۆزیسیۆن بەو رەشنووسە  ناڕازین، چونکە پارتە بچووکەکان ناچار دەکات بە لیستی هاوبەش بەشداری هەڵبژاردن بکەن و ئەگەر بە هاوپەیمانی بچنە پەرلەمانیش، ئاستەمە پەرلەمانتاریان هەبێت.   بە پەسندکردنی ئەو رەشنووسە گفتوگۆکان لەبارەی هەڵبژاردنی پێشوەختە کۆتاییدێت، چونکە هەڵبژاردن دوای ساڵێک لە جێبەجێکردنی یاساکە دەکرێت.