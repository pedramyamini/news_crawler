بیرۆل شانلی، بەرگدرووی دانیشتووی ئیستەنبووڵ دەڵێت، "ئێمە باس لە دۆلار دەکەین؛ دۆلار زۆر بەرزە؛ هەموو کارەکان و ئابووری رادەگرێت. ئێستا دووکاندارەکان پەرێشانن. خۆم بەرگدروویی دەکەم و هەموو شتەکان زۆر گران بوون. بەهۆی گرانبوونی دۆلارەوە بێکاری زیادیکردووە. نازانم ئابووریمان چی بەسەردێت".  هاوشێوەی شار و ناوچەکانی باکووری کوردستان و شوێنەکانی دیکەی تورکیا، دانیشتووانی ئیستەنبووڵ لە دۆخەکە نیگەرانن و دەڵێن، رۆژ دوای رۆژ گوزەرانیان خراپتر دەبێت.  گولسەرەن پیلات، فەرمانبەری دانیشتووی ئیستەنبووڵ دەڵێت، "زۆر نیگەرانم؛ بەڕاستیش زۆر خەمبارم. ئومێدەوارم وەکو ئەوە نەبێت کە بیری لێدەکەینەوە. دڵنیام کە رۆژانی سەختتر چاوەڕێمان دەکەن. لە خێزانەکەماندا پێنج کەس کار دەکەین، بڕوا بکەن بە ئەستەم سکی خۆمان پێ تێر دەکرێت. دۆخەکەمان بەم جۆرەیە".  ئەو قەیرانە ئابوورییەی بەرۆکی تورکیای گرتووە، ئۆپۆزیسیۆن و دەسەڵاتی بەگژیەکدا هێناوە. بەگوێرەی راپۆرتێکی فیدراسیۆنی سەندیکاکانی کرێکارانی رەنجدەر لە تورکیا، لە ماوەی دوو ساڵدا هەژاری بە رێژەی ٨.٤ % زیادیکردووە و لەنێوان هەر ١٠ کەسێکدا حەوت کەس قەرزدارن. سەرۆککۆماری تورکیاش رەتیدەکاتەوە خەڵکی وڵاتەکەی هەژار بێت.  رەجەب تەیب ئەردۆغان، سەرۆککۆماری تورکیا رایگەیاند، "دەڵێت، نانی دەستناکەوێت بیباتەوە بۆ ماڵەوە. درۆی لەو جۆرە دەبێت؟ کێ ئەمە دەڵێت؟ جەهەپە و پارتی کرێکاران. هەموو ماڵێک ئۆتۆمبێلی هەیە، دەرگاوانەکەی ئۆتۆمبێلی هەیە. ئێستا ئۆتۆمبێلی دەستی دووش بەرناکەوێت. دۆخێکی لەو جۆرە هەیە".  سەرۆککۆماری تورکیا لە ناوەڕاستەکانی تشرینی یەکەمی ئەمساڵدا، دوای ئەوەی هەڕەشەی هێرشکردنە سەر رۆژئاوای کوردستانی کرد، بەهای لیرە دابەزی.  بە گۆڕینی چەند بەڕێوەبەرێکی بانکی ناوەندی، بەهای لیرەی تورکی زیاتر دابەزی و دوای ئەوەی ئەردۆغان شەممەی رابردوو هەڕەشەی لە باڵیۆزانی ١٠ وڵات کرد و بە "پیاوە نەویستراوەکان" ناویبردن، لیرەی تورکی زیاتر داتەپی و یەک دۆلار لە ١٠ لیرەی تورکی نزیکبووەوە. تەنیا ئەمساڵ لیرەی تورکی بە رێژەی ٢٤ % بەهای لەدەستداوە.