کڵچدارئۆغڵو لە تویتێکدا رایگەیاندووە: "ئەو کەسەیە ئەم وڵاتە بەرەو هەڵدێر دەبات، ئەمجارەش فەرمانی داوە ئەو ١٠ باڵیۆزە بە پیاوە نەخوازراوەکان ناو ببرێن. بە روونی دەیڵیم؛ هۆکاری ئەم هەڵسوکەوتانە پاراستنی بەرژەوەندیی نیشتمانی نییە. بەڵکو لە هەوڵی ئەوەدایە فاکتەری دەستکرد بۆ فەوتاندنی ئابووریی وڵات دروست بکات. وەرە سەیرێکی خوانی خەڵک بکە! ".  رۆژی شەممە ٢٣ - ١٠ - ٢٠٢١ رەجەب تەیب ئەردۆغان  لەبارەی ئەو ١٠ باڵیۆزەی داوای ئازادکردنی عوسمان کاڤاڵایان کردووە رایگەیاند رێنمایی بە وەزیری دەرەوە داوە بۆ ئەوەی بە "پیاوە نەخوازراوەکان" رایانگەیێنێت.   رەجەب تەیب ئەردۆغان، سەرۆککۆماری تورکیا رۆژی شەممە لەمیانی گوتاری کردنەوەی باخچە و کتێبخانەی میللی لە پارێزگای ئێسکیشەهیر، باسی لەو گوشارانە کرد کە بۆ ئازادکردنی عوسمان کاڤاڵای بازرگان و چالاکڤان خراونەتە گەڕ. بەتایبەتی لە چەند رۆژی رابردوودا باڵیۆزانی ١٠ وڵات لە ئەنقەرە داوایان لە حکومەتی تورکیا کرد ئەو بڕیارە جێبەجێبکات، کە لەلایەن دادگای مافی مرۆڤی ئەوروپاوە بۆ ئازادکردنی کاڤاڵا دەرکراوە.