بەگوێرەی راگەیێندراوی پەیوەندییەکانی سەرۆکایەتیی کۆماری تورکیا، لە کۆبوونەوەکەدا پەیوەندییە دووقۆڵییەکانی تورکیا - ئەڵمانیا و ئەو هەنگاوانە گفتوگۆیان لەبارەوە دەکرێت کە پێویستن بۆ پەرەپێدانی کاری هاوبەشی نێوان هەردوو وڵات.    جگە لە پەیوەندییە دووقۆڵییەکان، پەیوەندییەکانی تورکیا - یەکێتی ئەوروپا، رەوشی لیبیا، دۆخی سووریا و، بارودۆخی ئەفغانستان لە تەوەرە سەرەکییەکانی کۆبوونەوەی نێوان مێرکل و ئەردۆغان دەبن.   لەبارەی سەردانەکەی راوێژکاری ئەڵمانیا بۆ تورکیا، پێشتر ستێفن زایبەرت، گوتەبێژی حکومەتی ئەڵمانیا رایگەیاندبوو، تورکیا هاوبەشێکی گرنگ و نزیکی ئەڵمانیایە.   بەر لە ئەنجامدانی ئەم سەردانە بە چەند رۆژێک، هەریەک لە پارتی سەوز و پارتی چەپی ئەڵمانیا لە پەرلەمانی وڵاتەکەیان، داوایان لە مێرکل کرد لە دیدارەکەیدا لەگەڵ ئەردۆغان، پرسی گیراوی سیاسی لە تورکیا بخاتەبەر باس.   ریپۆرتەری تورکیا لە یەکێتی ئەوروپاش دەڵێت، ئازادکردنی سەلاحەدین دەمیرتاش، هاوسەرۆکی پێشووتری هەدەپە و عوسمان کاڤاڵا، بزنسمان و چالاکڤانی تورک، هەنگاوێک دەبێت بە ئاراستەی باشکردنی پەیوەندییەکانی تورکیا و یەکێتی ئەوروپا.