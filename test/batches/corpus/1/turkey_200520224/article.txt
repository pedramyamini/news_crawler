ئەو ١٨ کەسە لەلایەن نووسینگەی داواکاری گشتی ئەنادۆلوی ئیستەنبووڵ بەتۆمەتی گەندەڵی، وەرگرتنی بەرتیل و ساختەکردنی بەڵگەی فەرمی، فەرمانی دەستگیرکردنیان بۆ دەرکراوە.   تیمەکانی هۆبەی بەرنگاربوونەوەی تاوانی دارایی سەر بە بەڕێوبەرایەتیی گشتیی ئاسایشی ئیستەنبووڵ لەسەر راسپاردەی داواکاری گشتیی ئەنادۆلو، بەرەبەیانی رۆژی هەینی ٢٠ ـی ئایاری ٢٠٢٢ بۆ دەستگیرکردنی ئەو ١٨ داواکراوە ئۆپەراسیۆنیان دەستپێکرد. لە چوارچێوەی ئۆپەراسیۆنەکەدا تاوەکو ئێستا ١٦ داواکراو دەستگیرکراون.   رۆژی ١٧ ـی ئایاری ٢٠٢٢ لە پێنج پارێزگای تورکیادا ئۆپەراسیۆنێک لە دژی شارەوانی ناوچەی کایدکۆی ئیستەنبووڵی جەهەپە بەڕێوەچوو، ئیستەنبووڵ ناوەندی ئۆپەراسیۆنەکە بوو.  لە چوارچێوەی ئۆپەراسیۆنەکەدا لە کۆی ٢٢٤ داواکرا کە ٥٤ یان فەرمانبەری شارەوانی بوون و ١٩٨ کەسیان دەستگیرکران و ئەمڕۆ هەینی ١٦٢ کەسیان درانە دادگە.    ئەنجامدانی ئەو ئۆپەراسیۆنە لە کاتێکدایە، بڕیارە پارتی گەلی کۆماری - جەهەپە رۆژی ٢١ ـی ئایار لە ناوچەی ماڵتەپەی ئیستەنبووڵ گردبوونەوەیەکی جەماوەری بەرفراوان سازبدات.    کەمال کڵچدارئۆغڵو سەرۆکی جەهەپە رۆژی ١٦ ـی ئایاری ٢٠٢٢ لە شاری بورسای تورکیا رایگەیاند، وەک کاردانەوەیەک لەبەرامبەر پەسندکردنی سزای زیندانیکردنی جانان کافتانجیئۆغڵو، سەرۆکی رێکخستنەکانی جەهەپەی ئیستەنبووڵ، کاژێر ١٨: ٠٠ ـی رۆژی شەممە ٢١ ـی ئایار لە ناوچەی ماڵتەپەی ئیستەنبووڵ گردبوونەوەیەکی جەماوەری سازدەدەن.   باڵیۆزخانەی ئەمریکا لە ئەنقەرە رۆژی ١٨ ـی ئایار لەبارەی گردبووونەوەکەی جەهەپە راگەیێندراوێکی بڵاوکردەوە و هۆشداری دا بەو ئەمریکییانەی لە ئیستەنبووڵ دەمێننەوە.   لە راگەیێندراوەکەدا ئاماژە بەوەدرا: "رۆژی شەممە ٢١ ـی ئایار جەهەپە لە ناوچەی ماڵتەپەی ئیستەنبووڵ گردبوونەوە ساز دەدات. بەڕیوەبەرایەتیی گشتیی پۆلیس رێوشوێنی گرتووەتەبەر. لە گردبوونەوەکانی ناڕەزایی کە پێشتر سازدراون، گازی فرمێسکڕێژ و ئاوی بەتەوژم بەکارهێندراون، ئەگەرێکی بەهێزە جارێکی دیکە رێوشوێنی هاوشێوە بگیرێتەبەر، بۆیە خۆتان بەدوور بگرن لە شوێنی خۆپیشاندان و گردبوونەوە، چونکە دەکرێت پێشبینی نەکراو بێت و توندوتیژی لێ بکەوێتەوە".