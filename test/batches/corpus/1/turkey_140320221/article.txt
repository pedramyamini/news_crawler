رەجەب تەیب ئەردۆغان، سەرۆککۆماری تورکیا و ئۆلاف شوڵز، راوێژکاری ئەڵمانیا لە ئەنقەرە کۆبوونەوە و لە کۆنفرانسێکی رۆژنامەڤانیدا قسەیان بۆ میدیاکان کرد.  کۆبوونەوەکە کاژێر ١٦: ٠٠ دەستیپێکرد و نزیکەی دوو کاژێری خایاند. شەڕی نێوان رووسیا و ئۆکراینا تەوەری سەرەکیی کۆبوونەوەکە بوو.  شۆڵتز لەبارەی هەوڵەکانی دانوستاندن لە نێوان رووسیا و ئۆكراینا بە پێویستی زانی ئۆكراینا خۆی بڕیار بدات له‌وه‌ی كه چی دروسته بۆیان و گوتی: "خوازیارین پەیوه‌ندییه‌كانمان له‌گه‌ڵ توركیا به‌شێوه‌یه‌كی باشتر هه‌ڵبسه‌نگێنین. حكومه‌ته‌كه‌ی من ئه‌مه‌ی له ئه‌ستۆ گرتووه. هەروەها له‌نێوان توركیا و یه‌كێتیی ئه‌وروپا دیالۆگ له‌سه‌ر ئاستی باڵا ده‌ستپێده‌كەین".  راوێژكاری ئه‌ڵمانیا هەروەها داوایەکی له ڤلادیمیر پوتین، سه‌رۆكی رووسیا کرد و رایگه‌یاند، ئیتر ده‌ڵێین بوه‌ستن. لەمبارەیەوە ئەردۆغان رایگەیاند: "هاوڕابووین له‌سه‌ر ئه‌وەی له‌كاتێكدا ئه‌وروپا رێوشوێنی ئه‌منیی ده‌گرێته‌به‌ر، پێویسته هه‌وڵی دیپلۆماسییەکان له‌پێناو چاره‌سه‌ر خێرا بكرێن".  ئەردۆغان باسی لە پەیوەندیی ئابووریی نێوان تورکیا و ئەڵمانیا کرد و رایگەیاند: "قەبارەی بازرگانیمان لەگەڵ ئەڵمانیا لە ٢٠٢٠، نزیکەی ٣٨ ملیار دۆلار بوو، لە ٢٠٢١ نزیکەی ٤١ ملیار دۆلاری تێپەڕاند. پێداگرین لەوەی بگاتە ٥٠ ملیار دۆلار".  هەردوولا هاوڕابوون لەسەر بەردەوامبوونی ھەوڵەکان بۆ دەستەبەرکردنی ئاگربەستی ھەمیشەیی لە ئۆکراینا.  ئۆلاف شوڵز کە لە کانوونی یەکەمی ٢٠٢١ بووە راوێژکاری ئەڵمانیا، ئەمە یەکەمین سەردانی بوو بۆ تورکیا.