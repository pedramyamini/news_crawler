عەلی باباجان، سەرۆکی پارتی پێشکەوتن و دیموکراسی رۆژی چوارشەممە ١٦ی ئاداری ٢٠٢٢ لە کۆنگرەی رۆژنامەڤانی هەفتانەی پارتەکەی لە ئەنقەرە لەبارەی ئەو رەشنووسەی ئاکپارتی و مەهەپە بۆ هەموارکردنی یاسای هەڵبژرادن و پارتە سیاسییەکان پێشکەشی سەرۆکایەتی پەرلەمانیان کردووە رایگەیاند، "سەرەنجام تێگەیشتن کە بەو یاسایانەی ئێستا کاریان پێدەکرێ ناتوانن هەڵبژاردن ببنەوە، بۆیە دەیانەوێت یاسای هەڵبژاردن بگۆڕن".   عەلی باباجان ئاماژەی بەوەدا، ئەگەر دەسەڵاتێک لە خەمی گۆڕینی یاسای هەڵبژارندایە بۆ مانەوە لە دەسەڵات، کەواتە کاتی ئەوەی هاتووە لە دەسەڵاتدا نەمێنیت، خۆشیان ئەوە دەبینن.   باباجان گوتی، لە چەند رۆژی رابردوودا بۆ گۆڕینی یاسای هەڵبژاردن رەشنووسێکیان پێشکەش بە سەرۆکایەتی پەرلەمان کرد، بەڵام ئەمە هەوڵێکی بێهوودەیە. "ئەردۆغان و باخچەلی دەکەونە ئەو چاڵەوە کە بەدەستی خۆیان هەڵیانکەندووە. "  ئاکپارتی و مەهەپە رۆژی ١٤ی ئاداری ٢٠٢٢ بۆ هەموارکردنی یاسای هەڵبژرادن و پارتە سیاسییەکان رەشنووسێکی ١٥ ماددەییان پێشکەش بە سەرۆکایەتی پەرلەمانی تورکیا کرد، کە لەلایەن ١٤ پەرلەمانتارەوە واژۆ کرابوو.   پارتەکانی ئۆپۆزیسیۆن بەو رەشنووسە  ناڕازین، چونکە هەرچەندە بەندی هەڵبژاردن لە ١٠ % بۆ ٧ % کەمدەکاتەوە، بەڵام لەلایەکی دیکەوە سەرۆککۆمار بەدەر دەکرێ لە قەدەخەی بانگەشەی هەڵبژاردن و پارتە بچووکەکان ناچار دەکات بە لیستی هاوبەش بەشداری هەڵبژاردن بکەن و ئەگەر بە هاوپەیمانی بچنە پەرلەمانیش، ئاستەمە پەرلەمانتاریان هەبێت.