لەسەر بڕیاری داواکاری گشتیی ئەنقەرە ئۆپەراسیۆنەکە بە مەبەستی دەستگیرکردنی ٥٣ کەس بە گومانی ئەندامبوون لە جەماعەتی گولەنییەکان لە ١٦ پارێزگا دەستیپێکرد. ئەو کەسانە تۆمەتبارن بە ئەندامبوون لە جەماعەتی گولەنییەکان و بەکارهێنانی ئەپڵیکەیشنی بایڵۆک کە تۆڕی نهێنیی چاتکردنە. لە یەکەمین قۆناخی ئۆپەراسیۆنەکەدا ٤٨ کەس دەستگیرکراون و هەڵمەتی تیمەکانی ئاسایش درێژەی هەیە بۆ دەستگیرکردنی ئەوانی دیکە.  لەو دەستگیرکراوانە یەکێکیان لە کەرتی گشتیدا فەرمانبەر بووە و دەستیلەکارکێشاوەتەوە. ٣١ کەسیشیان پێشتر لەلایەن حکومەتەوە لەکارلادراون و ٢١ کەسەکەی دیکەشیان لەسەر ئەرکن.   ئەوە لەکاتێکدایە لە ئیزمیریش ئۆپەراسیۆنێکی دژی جەماعەتی گولەنییەکان لەنێو هێزە چەکدارەکانی تورکیا دەستیپێکردووە و بڕیاری دەستگیرکردن بۆ ٦٠ کەس دەرچووە. ٣٧ سەرباز و کارمەندی کەرتی سەربازیی دەستگیرکراون و ئۆپەراسیۆنەکە بەردەوامە.  حکومەتی تورکیا گولەنییەکانی خستووەتە لیستی تیرۆر و بە ئەنجامدانی هەوڵی کودەتاکەی ١٥ ـی تەممووزی ٢٠١٦ تۆمەتباریان دەکات، ئەوە لەکاتێکدایە گولەنییەکان رەتیدەکەنەوە دەستیان لە هەوڵێکی وەهادا هەبووبێت.   دوای هەوڵی کودەتا سەربازییە شکخستخواردووەکەی ٢٠١٦، تاوەکو ئێستا هەزاران فەرماندە، سەرباز و قوتابی قوتابخانە سەربازییەکان بە تۆمەتی ئەوەی پەیوەندییان لەگەڵ گولەنییەکان هەیە، خراونەتە زیندانەوە، یان لەسەر کار لادراون و دوورخراونەتەوە.   حکومەتی تورکیا چەند جارێک لەرێی پۆلیسی ئینتەرپۆڵەوە هەوڵی پەلکێشکردنەوەی محەممەد فەتحوڵا گولەن، رابەری جەماعەتی گولەنییەکانی داوە کە ئێستا لە ویلایەتی پەنسلڤانیای ئەمریکا دەژی، بەڵام هیچکات وەڵامێکی ئەرێنی لەمبارەیەوە بە ئەنقەرە نەدراوە.