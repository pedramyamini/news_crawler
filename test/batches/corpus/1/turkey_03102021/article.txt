کەمال کڵچدارئۆغڵو، سەرۆکی جەهەپە رۆژی شەممە ٢ی ئەیلولی ٢٠٢١ لە گوتارێکدا کە بۆ رێخستنەکانی پارتەکەی لە پارێزگای بۆڵو پێشکەشی کرد گوتی: "کە گەیشتینە دەسەڵات کێشەکانی تورکیا چارەسەر دەکەین. ئەو گۆڕانکارییە گۆڕانکارییەکی ئاسایی دەسەڵات نابێت. ئەم گۆڕانکارییە لە ئەستۆگرتنی بەرپرسیارێتییەکی گەورە دەبێت و تێکۆشانێک دەبێت بۆ گەیاندنی تورکیا بە رۆژانی رووناک".   کەمال کڵچدارئۆغڵو ئاماژەی بەوەدا، پەرلەمانی تورکیا دەبێت بە ناوەندی چارەسەرکردنی کێشەکان. لە ماوەی یەک هەفتەدا ئەو کەسانە دەگەڕێنینەوە سەر کارەکانیان کە بە بڕیارنامەی باری نایاسایی لەسەرکار لابراون و لەلایەن دادگاوە حوکم نەدراون.   لە تورکیا و باکووری کوردستان دوای هەوڵی کودەتا شکستخواردووەکەی ١٥ی تەمموزی ٢٠١٦ و راگەیاندنی باری نائاسایی لە سەرتاسەری ئەو وڵاتە لە ٢٠ی تەممووزی هەمان ساڵدا، بە دەیان هەزار کەس خرانە زیندانەوە و لە کارەکانیان دوورخرانەوە.   بە بڕیارنامەی باری نایاسایی زیاتر لە ١٢٥ هەزار فەرمانبەر دوورخرانەوە و دوای لادانیان لەسەر کار پاسپۆرتەکانیان راگیرا و گەشتکردنیان بۆ دەرەوەی وڵات لێ قەدەخە کرا.