داواکاری گشتیی کۆنیا دەڵێت، هیچ سەرداوێک نییە بیسەلمێنێت کە "هۆکاری نەتەوەپەستی" لە پشت شەڕەکەوە بووە و ئاماژە بەوەش دەکات، لێکۆڵینەوە لەگەڵ هەموو ئەو کەسانە دەکرێت کە رووداوەکە بەلارێدا دەبەن.   لە راگەیێندراوەکەدا باس لەوە کراوە، بۆ ئاشکراکردنی هەموو لایەنەکانی رووداوەکە، لێکۆڵینەوەی ورد دەستیپێکردووە و لە دوای پشکنینی شوێنی رووداوەکەش، تەرمەکان براونەتە پزیشکی دادوەری و دواتر رادەستی کەسوکاریان کراونەتەوە.  هەر بەگوێرەی راگەیێندراوەکە، لە ئەنجامە سەرەتاییەکانی لێکۆڵینەوەکان ئەوە زانراوە کە هۆکاری رووداوەکە دووژمندارییەکی ١١ ساڵە بووە و لە ١٢ی ئایاری ٢٠٢١ یشدا بەهۆی شەڕی نێوان بنەماڵەکانەوە لێکۆڵینەوە لەگەڵ ١٦ گومانلێکراو دەستیپێکرد و ٦ یان زیندانیکران و تا ئێستاش دوو کەسیان لە زینداندان. هەروەها لە ٢٢ی ئایاری ٢٠٢١ جارێکی دیکە شەڕ لە نێوان ئەو دوو بنەماڵەیەدا دروستبووەوە و لێکۆڵینەوەکان لە ٢٠ گومانلێکراوی ئەو رووداوەش بەردەوامن.  سەرۆکایەتیی داواکاری گشتیی کۆنیا جەختی لەوە کردووەتەوە کە هیچ سەرەداوێک نییە بیسەلمێنێت هۆکاری نەتەوەپەرستی لە پشت شەڕەکەوە بووە و هەر بۆیە لێکۆڵینەوە لەگەڵ هەموو ئەو کەسانە دەستیپێکردووە، کە ویستویانە رووداوەکە بەلاڕێداببەن.  ئێوارەی رۆژی هەینی ٣٠ی تەممووزی ٢٠٢١، حەوت ئەندامی خێزانێکی کورد لە ناوچەی مەرامی شاری کۆنیا لە تورکیا بە دەستڕێژی گوللە کوژران.   بکوژانی ئەو خێزانە کوردە بۆ شاردنەوەی تاوانەکانیان ئاگریان لە ماڵی خێزانە کوردەکە بەردا، بەڵام بەئاگادارکردنەوەی دراوسێکان، ئاگرەکە لەلایەن تیمەکانی بەرگریی شارستانییەوە کوژێندرایەوە.   سەرۆکایەتیی هەرێمی کوردستان و سەرۆکی حکومەتی هەرێمی کوردستان سەرکۆنەی توندی رووداوەکەیان کرد و داوای سزادانی بکوژانیان کردووە.   بەشێک لە لایەنە ئۆپۆزیسیۆنەکانی تورکیاش کاردانەوەیان هەبووە و دەسەڵاتی تورکیایان بەنانەوەی پشێوی و سیاسەتی رق و کینە و دژایەتیکردنی کورد تۆمەتبارکردووە. دەسەڵاتیش دەڵێت، ئەم تاوانە هیچ پەیوەندییەکی بە کورد و تورکەوە نییە.