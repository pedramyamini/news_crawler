حوسێن ئایدن، سەرۆکی تیمی پارێزەرانی رەجەب تەیب ئەردۆغان رایگەیاند، بەهۆی ئەوەی کەمال کڵچدارئۆغڵو، سەرۆکی پارتی گەلی کۆماری (جەهەپە) لە دوایین کۆبوونەوەی فراکسیۆنی حیزبەکەیدا لە پەرلەمانی تورکیا تۆمەتی بێبنەمای خستووەتە پاڵ سەرۆککۆمار و هانی خەڵکیداوە سووکایەتی و بێڕێزیی بە "شەرەف و شکۆ"ی کەسی ئەردۆغانەوە، داوایەکی یاساییان لە دژی سەرۆکی جەهەپە تۆمارکردووە.   رۆژی چوارشەممە ٢٢ی کانوونی یەکەمی ٢٠٢١، سێیەمین دادگای رەسەنی ئەنقەرە داوا یاساییەکەی پارێزەرانی ئەردۆغان پەسندکرد و ٨٠ هەزار لیرە (٧٠٠٠ دۆلار) سزای پێبژاردنی ماددی بەسەر کەمال کڵچدارئۆغڵو سەپاند.    به‌گوێره‌ی ئاماری وه‌زاره‌تی دادی توركیا، ته‌نیا له ساڵی ٢٠١٩ دا ٣٦ هه‌زار و ٦٦ كه‌س به‌تۆمه‌تی سووكایه‌تیكردن به ره‌جه‌ب ته‌یب ئه‌ردۆغان سه‌رۆككۆماری توركیا لێکۆڵینەوەیان لەگەڵدا کراوە. له‌م ژماره‌یه‌دا ١٢ هه‌زار و ٢٩٨ كه‌سیان دادگاییكراون و ٣ هه‌زار و ٨٣١ كه‌س سزایان به‌سه‌ردا سه‌پێندراوه.  ره‌جه‌ب ته‌یب ئه‌ردۆغان، دوای ئەوەی لە ٢٠١٤ به سه‌رۆككۆماری توركیا هه‌ڵبژێردرا، ماددەی ٢٩٩ی له یاسای ژماره ٥٢٣٧ی تایبه‌ت به یاسای سزاكانی توركیا هەموارکردەوە و بەزیادکردنی چەند بڕگەیەک، سزاکانی نێو ماددەکەی قورستر کرد.   به‌گوێره‌ی بڕگه‌كانی ئه‌و مادده‌یه هه‌ر كه‌سێك سووكایه‌تیی به سه‌رۆككۆمار بكات له ساڵێك بۆ چوار ساڵ سزای زیندانیكردنی به‌سه‌ردا ده‌سه‌پێندرێت. ئەوانەشی وەکو کەمال کڵچدارئۆغلو، پارێزبه‌ندییان هه‌یه، سزای ماددی دەدرێن.   تاوەکو ئێستا کەمال کڵچدارئۆغڵو سەرۆکی جەهەپە، زۆرترینجار سزای دارایی بەسەردا سەپێندراو، کە بەردەوام لەکاتی گوتارەکانیدا "سووکایەتی" بە ئەردۆغان دەکات  هه‌ر به‌گوێره‌ی ئاماره‌كه‌ی وه‌زاره‌تی دادی توركیا، له ساڵی ٢٠١٤ دا ٤٠ كه‌س، له ساڵی ٢٠١٥ دا ٢٣٨ كه‌س، له ساڵی ٢٠١٦ دا ٨٨٤ كه‌س، له ساڵی ٢٠١٧ دا دوو هه‌زار و ٩٩ كه‌س، له ساڵی ٢٠١٨ دا دوو هه‌زار و ٤٦٢ كه‌س و له ساڵی ٢٠١٩ شدا ٣ هه‌زار و ٨٣١ كه‌س به یه‌ك بۆ چوار ساڵ به‌ندكردن سزادراون. به‌مه‌ش له سه‌رده‌می سه‌رۆكایه‌تیی ئه‌ردۆغاندا ٩ هه‌زار و ٥٥٤ كه‌س ته‌نیا به‌تۆمه‌تی سووكایه‌تیكردن به سه‌رۆككۆماره‌وه خراونه‌ته زیندانه‌وه.   بەپێی ئاماری یەکێتیی سەندیکاکانی پارێزەرانی تورکیا له ماوەی ساڵانی ٢٠١٧ تاوەکو ٢٠٢٠، زیاتر لە ١٢٥ هەزار کەس، به "تاوان"ی سووكایه‌تیكردن به ئه‌ردۆغان سزادراون.