پەرلەمانتارێکی ئازەریزمانی شاری ورمێ گرتەیەکی ڤیدیۆیی بڵاوکردەوە کە تێیدا دەردەکەوێ بە تەلەفۆن قسە لەگەڵ جێگری سەرۆکی رێکخراوی رادیۆ و تەلەڤزیۆنی ئێران دەکات و رەخنە لە بڵاوکردنەوەی ڤیدیۆ کلیپی سوورەگوڵی موحسین میرزازادە و گرووپی هەڵپەڕکێی دیلانی ورمێ لە تەلەڤزیۆنی ئەو وڵاتە دەگرێت.  ڤیدیۆ کلیپەکە لە دەریاچە و گوندەکانی دەوروبەری شاری ورمێ وێنە گیراوە و سەلمان زاکر، پەرلەمانتاری ورمێ دەڵێت، نابێ میدیای فەرمی ئەو کارە دووبارە بکاتەوە، بەهۆی ئەوەی کە ئازەرییەکان دژی ئەوەن، جگە لە شوناسی ئەوان، باسی شوناسی دانیشتووانی دیکەی شارەکە بکرێت.  ورمێ دووەم گەورە شاری رۆژهەڵاتی کوردستانە و جگە لە کورد، ئازەریشی تێدا دەژین. زۆربەی پۆستەکانی ئەو شارە لەلایەن دەسەڵاتی ئێرانەوە بە ئازەرییەکان دراوە و دانیشتووانی کوردی شارەکە دەڵێن لە بەڕێوەبردنی شارەکەیان پەراوێزخراون.  موحسین میرزازادە، هونەرمەندی کوردی خۆراسان لەگەڵ گرووپی دیلانی ورمێ ڤیدیۆ کلیپێکی هاوبەشیان بە شێوەزاری سۆرانی بڵاوکردەوە.  ناوی ڤیدیۆ کلیپەکە سوورە گوڵە و هۆنراوەی شاعیران نەسرین وەیسی و ئەحمەد عەلی نیایە. کلیپەکە لە ناوچەی سیلڤانا و دەوروبەری دەریاچەی ورمێ وێنە گیراوە. کاری میوزیک، دەرهێنان و وێنەگرتنی لەلایەن گرووپە هونەری و تەکنیکییەکانی نێوخۆی رۆژهەڵاتی کوردستان کراوە.  لە کلیپەکەدا، ئەندامانی گرووپی دیلانی ورمێ شێوازە جیاوازەکانی هەڵپەڕکێی کوردی پیشان دەدەن کە لەساڵی ٢٠١٧ ـەوە دامەزراوە و لە چالاکی و فێستیڤاڵە نێوخۆیی و نێودەوڵەتییەکاندا بەناوی کوردی ورمێ بەشداری دەکات.  هونەرمەند موحسین میرزا زادە ساڵی ١٩٧٩ لە شاری مەشهەدی خۆراسان لەدایکبووە. لە ١١ ساڵیەوە دەستی بە کاری هونەری کردووە و لە ٢٠٠٤ ـەوە وەکو گۆرانیبێژ دەرکەوت و لەو ماوەیەدا دەیان بەرهەمی بە شێوەزاری کرمانجی بڵاوکردووەتەوە.