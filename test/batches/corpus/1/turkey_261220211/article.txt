فایەق ئۆزتراک، گوتەبێژی جەهەپە دەڵێت، "بە پلان و بەرنامە و بە چڕی ئۆپەراسیۆنی فرۆشتنی دراو ئەنجامدراوە، ئەو داتایانەی رۆژانە لەلایەن بانکی ناوەندییەوە رادەگەیێندرێن ئەم راستییەی سەلماندووە. رێک وەکو ئەو ١٢٨ ملیار دۆلارەی لە دەرگای دواوەی بانکی ناوەندی بوو بە هەڵم، ئەمجارەش دووبارە لە دەرگای دواوەی بانکی ناوەندی ملیاران دۆلار لە یەدەگی دراو فرۆشراوە".  سەرۆکی پارتی پێشکەوتن و دیموکراسی ئاماژە بەوە دەکات، بۆئەوەی بیسەلمێنن دوای گوتەکانی ئەردۆغان لیرە بەرزبووەتەوە، بانکی ناوەندی بە نهێنێ یەدەگی دراوی خستووەتە بازاڕ و دوای ئەوەی ئاشکرابووە، ناچاربووە داتاکان بخاتەڕوو.  عەلی باباجان، سەرۆکی پارتی پێشکەوتن و دیموکراسی رایگەیاند، "خەڵک دەڕوات بۆ بۆشایی ئاسمان، بۆ مەریخ، ئەوەی ئێمە دەگەڕێتەوە بۆ ساڵانی حەفتاکان. ئەو کەروێشکەی مۆدێلی ساڵانی حەفتاکان کە لەژێر کڵاو هاتە دەرەوە، سوودی هەبوو؟ لە دووکان و بازاڕەکاندا نرخ دابەزی؟ ئەوانەی پارەیان لە بانک خەواندووە، پارەکانیان گۆڕی بۆ لیرە؟ گوایە مەبەست کارکردن بوو بە لیرە. نەخێر. بەگوێرەی داتاکانی دامەزراوەی رێکخستن و چاودێریی سیستەمی بانکی، رۆژی دووشەممە و سێشەممە هاووڵاتییان یەک ملیار و ٧٠٠ ملیۆن دۆلاری دیکەیان کڕیوە و خستوویانەتە هەژمارەکانیان لە بانک، بانکی ناوەندی تەنیا لەو دوو رۆژەدا ٧ ملیار دۆلاری فرۆشتووە، ئەمە ئاشکرا ناکەن و بە دزییەوە دەیکەن".  لە بەرامبەردا بریکاری سەرۆکی گشتیی ئاکپارتی رەخنە لە بەرەی ئۆپۆزیسیۆن دەگرێت و دەڵێت، لەڕێگەی درێژەدان بە سیاسەتی نوێی ئابووری، تورکیایەکی بەهێزتر بونیاد دەنێن.  نوعمان کورتولموش، بریکاری سەرۆکی گشتیی ئاکپارتی رایگەیاندووە، "لە چەند رۆژی رابردوودا بەداخەوە بەهای دراو هەڵکشان و داکشانێکی زۆری بەخۆوە بینی. بینیمان کە یەک دۆلار بە ١٨ لیرە مامەڵەی پێوە کرا. دواتر لە رێگەی گرتنەبەری رێوشوێنی پێویست ئەمڕۆ بەهای یەک دۆلار بۆ ١١ لیرە دابەزیوە. مەخابن لە ئابووریی تورکیادا ئەم هەنگاوانە کە بە ئاراستەی ئاسوودەکردنی خەڵک ناومانە، ئۆپۆزیسیۆن و ئەوانەی ناڕەحەت کردووە کە خۆیان لە بەرەی ئۆپۆزیسیۆندا دەبینن. با دەستخۆشیمان لێ نەکەن، بەڵام لانیکەم ئەی نابێت بیدەنگ بن؟ "  لە چەند رۆژی رابردوودا و دوای ئەوەی دامەزراوەی رێکخستن و چاودێریی سیستەمی بانکی لە تورکیا فەرمانی دا بە ئەنجامدانی لیکۆڵینەوە لە چۆنێتیی بەکارهێنانی ئەو قەرزانەی بە لیرە کراون، بانکەکان لە پێدانی قەرزدا رێکاری نوێیان گرتەبەر.  بۆ لەمەودوا بانکەکان لە تورکیا کاتێک قەرز بە هاووڵاتییان دەدەن، بەڵێننامەیەکیان پێ واژۆ دەکەن بەوەی دراوی بیانی ناکڕن، هەر کەسێکیش واژۆ لەسەر ئەو بەڵێننامەیە نەکات، ناتوانێت قەرزی بانکی وەربگرێت.