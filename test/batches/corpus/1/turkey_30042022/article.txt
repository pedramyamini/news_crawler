رۆژی ٢٦ ـی نیسانی ٢٠٢٢ دوای سەپاندنی سزای زیندانی هەتاهەتایی بەسەر عوسمان کاڤاڵا، بازرگانی ناسراوی تورکیا لەسەر دۆسیەی رووداوەکانی "گەزی"، ئۆزگور ئۆزەل، بریکاری سەرۆکی فراکسیۆنی جەهەپە لە کۆنگرەیەکی رۆژنامەڤانیدا گوتی: "سوێند بەخودا رۆژێک دێت ئەردۆغان باجی ئەو کارەی دەدات"؛ ناوبراو هەروەها رەخنەی تووندی لە حکومەتی تورکیا و ئەردۆغان گرت.   بەهۆیەوە رەجەب تەیب ئەردۆغان لەڕێگەی حوسێن ئایدنی پارێزەرییەوە بەتۆمەتی سوکایەتیکردن و بێڕێزیکردن و هەڕەشەکردن بە سەرۆککۆمار سکاڵای تۆمارکرد.  رەجەب تەیب ئەردۆغان رۆژی ٢٨ ـی نیسانی ٢٠٢٢، لە کۆنگرەیەکی رۆژنامەڤانیدا بەر لە سەردانەکەی بۆ سعودیە رایگەیاند، لە رێگەی پارێزەرەکانییەوە داوای یاسایی دژی ئۆزگور ئۆزەل تۆمار دەکات. ئۆزەل پارێزبەندیی هەیە و ناکرێ زیندانی بکرێت، بەڵام دەکرێت پارەی لێوەربگیرێت.   وەزارەتی دادی تورکیا دەڵێت، لە ماوەی شەش ساڵی سەرۆکایەتیی رەجەب تەیب ئەردۆغاندا ١٦٠ هەزار و ١٦٩ کەس بەتۆمەتی "سووکایەتیکردن و بێڕێزیکردن بە ئەردۆغان" لێکۆڵینەوەیان لەگەڵ کراوە.   ئاماری لێکۆڵینەوەکان بەمجۆرەن:  - لە ٢٠١٤ دا ٦٨٢ لێکۆڵینەوە   - لە ٢٠١٥ دا ٧ هەزار و ٢١٦ لێکۆڵینەوە   - لە ٢٠١٦ دا ٣٨ هەزار و ٢٥٤ لێکۆڵینەوە  - لە ٢٠١٧ دا ٢٠ هەزار و ٥٣٩ لێکۆڵینەوە   - لە ٢٠١٨ دا ٢٦ هەزار و ١١٥ لێکۆڵینەوە   - لە ٢٠١٩ دا ٣٦ هەزار و ٦٦ لێکۆڵینەوە   - لە ٢٠٢٠ دا ٣١ هەزار و ٢٩٧ لێکۆڵینەوە   ره‌جه‌ب ته‌یب ئه‌ردۆغان ساڵی ٢٠١٤ به سه‌رۆككۆماری توركیا هه‌ڵبژێردرا و ماددەی ٢٩٩ له یاسای ژماره ٥٢٣٧ ـی تایبه‌ت به یاسای سزاكانی توركیا هەموار کردەوە و بەزیادکردنی چەند بڕگەیەکەوە ماددەکەی قورستر کرد.   به‌گوێره‌ی بڕگه‌كانی ئه‌و مادده‌یه، هه‌ر كه‌سێك بێڕێزیی یان سووكایه‌تی به سه‌رۆككۆمار بكات له ساڵێك بۆ چوار ساڵ سزای زیندانیكردنی به‌سه‌ردا ده‌سه‌پێندرێت. سزای ئه‌و كه‌سانه‌ش پارێزبه‌ندییان هه‌یه، بەقەرەبووی دارایی سزا ده‌درێن. ئەمە جگە لە چەندین جۆر سزای یاسایی دیکە.  رۆژی ٢٣ ـی کانوونی دووەمی ٢٠٢٢، جەهەپە پێشنیازنامەیەکی پێشکێش بە پەرلەمانی تورکیا کرد و تێیدا داوای کرد مادەی ٢٩٩ ـی یاسای سزای تورکیا کە تایبەتە بە تاوانی "سووکایەتیکردن بە سەرۆککۆمار"  بگۆڕدرێ، بە پاساوی ئەوەی دەسەڵات ئەو یاسایە لە بەرژەوەندی خۆیدا بەکاردەهێنێت.  جەهەپە لە پێشنیازنامەیەکەیدا دەڵێت: "مادەی ٢٩٩ لە یاسای سزای تورکیا تایبەتە بەو سەرۆککۆمارانەی بێلایەنن و سەر بە هیچ پارتێكی سیاسیی نین". بەڵام داواکەی جەهەپە بە زۆرینەی دەنگی پەرلەمانتارانی هەردوو فراکسیۆنی ئاکپارتی و مەهەپە رەتکرایەوە.