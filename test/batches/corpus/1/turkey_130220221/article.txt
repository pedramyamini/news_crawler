لەسەر راسپاردەی سەرۆکایەتیی داواکاری گشتیی مەرسین، لە چوارچێوەی لێکۆڵینەوە لە دۆسیەی پەکەکە / کەجەکەدا، فەرمانی دەستگیرکردن بۆ ٥٢ چالاکڤانی کورد لەنێو رێکخستنەکانی تەڤگەرێن ژنانی ئازاد  TJAو بزووتنەوەی گەنجانی شۆڕشگێر DGH بەتۆمەتی ئەندامبوون و بانگەشەکردن بۆ پەکەکە دەرکرد.   لە تۆمەتنامەکەدا هاتووە، بەهۆی ئەوەی چالاکڤانان هەوڵیانداوە بۆ رۆژی ١٥ی شوبات، کە ساڵوەگەری دەستگیرکردن و هێنانەوەی عەبدوڵڵا ئۆجەلانی رێبەری پەکەکە بۆ تورکیایە، چالاکی بکەن.   لەمبارەیەوە، تیمەکانی هەواڵگری و دژەتیرۆری ئاسایشی مەرسین ئۆپەراسیۆنێکی هاوكاتیان بۆ سه‌ر ناونیشانی ئه‌و ٥٢ کەسەدا کرد. له کاتی ئۆپەراسیۆنەکەدا تیمەکان هەڵیانکوتایە ناونیشانەکان و رێوشوێنی ئه‌منی له كۆڵانه‌كان گیرانه‌به‌ر و ماڵی ئەو کەسانە پشكندرا.  هەر لە ئۆپەراسیۆنەکەدا ٤٤ کەس دەستگیرکران و ئۆپەراسیۆنەکە بەردەوامە بۆ دەستگیرکردنی داواکراوەکانی دیکە.