سەرچاوەیەکی باڵای تورکیا بە ئاژانسی رۆیتەرزی راگەیاند، کۆبوونەوەکانی نێوان شاندی هەردوو وڵات بە نێوەندگیری تورکیا ئێوارەی ئەمڕۆ دووشەممە ٢٨ی ئاداری ٢٠٢٢ لە ئیستەنبووڵ بەڕێوەدەچن.  ئەو سەرچاوەیە وردەکاریی زیاتری نەخستووەتەڕوو و ئاماژەی بەوەدا، هیواخوازن کۆبوونەوەکانی ئیستەنبووڵ بە راگەیاندنی ئاگربەست کۆتاییان بێت.   حکومەتی ئۆکراینا رایگەیاند، کۆبوونەوەکان بۆ ماوەی سێ رۆژ بەردەوام دەبن.   دیمیتری پیسکۆڤ، گوتەبێژی کۆشکی کرێملن ئەمڕۆ دووشەممە رایگەیاند، دانوستاندنەکانی نێوان رووسیا و ئۆکراینا تاوەکو ئێستا پێشکەوتنی جیددیان بەخۆیەوە نەبینیووە، بەو هۆیەوە بڕیاریانداوە شاندی هەردوو وڵات لە ئیستەنبووڵ کۆببنەوە.  شەوی رابردوو رەجەب تەیب ئەردۆغان، سەرۆککۆماری تورکیا و ڤلادمیر پووتین، سەرۆکی رووسیا لە پەیوەندییەکی تەلەفۆنیدا باسیان لە شەڕی رووسیا - ئۆکراینا و هەوڵەکانی ئاگربەست کردبوو.  شاندی رووسیا و ئۆکراینا پێشتر لە ١٠ی ئاداری ٢٠٢٢ دا لە پەراوێزی دووەمین دیداری دیپلۆماسیی ئەنتاڵیا لەسەر یەک مێزکۆببوونەوە.  لەو کۆبوونەوەیەدا هەریەک لە سێرگی لاڤرۆڤ، وەزیری دەرەوەی رووسیا، دیمیترۆ کولێبا، وەزیری دەرەوەی ئۆکراینا و مەولوود چاوشئۆغڵو وەزیری دەرەوەی تورکیا بەشداربوون.