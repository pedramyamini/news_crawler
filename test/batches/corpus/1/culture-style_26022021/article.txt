ڤینست ڤان کوخ وێنەکێشێکی بەنێوبانگی هۆڵەندییە کە نزیکەی ١٣٠ ساڵ پێش ئێستا کۆچی دوایی کردووە، لە ساڵی ١٨٨٧ وێنەیەکی شەقامی مۆنتمارتی کێشاوە کە لە پاریس، پایتەختی فەرەنسایە، ڤان کۆخ لەگەڵ براکەی ماوەی دوو ساڵ لەوێ ژیاون، ئەو تابلۆیە زۆر بە دەگمەن بینراوە، دوای زیاتر لە ١٠٠ ساڵ بۆ یەکەمجار خێزانەکە بڕیاریان داوە، نمایشی بکەن و بیفرۆشنەوە.  کلاودیار مێرسیە، رێکخەری نمایشەکان لە دەزگای میرابود مێرسیە لەبارەی تابلۆکەوە دەڵێت: "تابلۆکە دەگەڕێتەوە بۆ ئەو کاتەی ڤان کوخ لە پاریس ژیاوە. ئەو لە ١٨٨٦ هاتووەتە پاریس لەگەڵ براکەیدا لەم شەقامە ژیاون، رێک لەم شوێنەی لە وێنەکەدا کە لە ١٨٨٧ کێشراوە. ئەوە وەک دۆزینەوەیەک وایە، چونکە سەدەیەک زیاترە نیشان نەدراوە".  ڤان کوخ  دوای ساڵێک لە کێشانی ئەو تابلۆیە، ناوچەکەی جێهیشتووە و چووەتە باشووری فەرەنسا تاوەکو ئەو کاتەی لە ١٨٩٠ کۆچی دوایی کردووە. پسپۆڕانی بواری هونەر دەڵێن ئەو تابلۆیە لە زۆربەی تابلۆکانی دیکەی ڤان کوخ جیاوازە.  ئیتیان هێلمان، بەڕێوەبەری بەشی هونەری سۆتیبی دەڵێت: "یەکێکە لە وانە گرنگەکان کە ڤان کوخ لەو کاتەدا فێر بووە، ئەویش بەکارهێنانی رەنگ و تیشکە، پێش ١٨٨٦ کاتێک لە بەلجیکا و هۆڵەندا کاری دەکرد، تابلۆکانی تاریکتر بوون، ئەو سەر بە قوتابخانەی باریبۆزنی واقیعی بوو. لە پاریس رەنگی دۆزیەوە، دەبینیت لە کارەدا رەنگ و رووناکی جیاوازن".  تابلۆکە لە زیادکردنێکی ئاشکرا دەفرۆشرێت کە لە پێنج ملیۆن دۆلارەوە دەستپێدەکات. پێش فرۆشتنیشی لە چەند شوێنێک نمایش دەکرێت.  ئیتیان هێلمان پێیوایە ئەو بڕە پارە گونجاوە بۆ تابلۆکە و دەڵێت: "خەمڵاندنی ئێمە گونجاوە، چاوەڕێدەکەین تابلۆکە بە شەش تاوەکو ١٠ ملیۆن دۆلار بفرۆشرێت، ئەو پارەیە بۆ تابلۆیەکی ڤان کوخ ئاساییە. ئێمە تەنانەت لە ٢٠١٩ تابلۆیەکی بچووکترمان بە ١٢ ملیۆن دۆلار فرۆشت".  پێش ئەوەی لە ٢٥ ـی ئاداردا بفرۆشرێت، تابلۆ دەگمەنەکەی ڤان کوخ لە ١ی ئادار لە ئەمستەردام نمایش دەکرێت، دواتر دەبرێتە پێشەنگەیەکی هونەری لە هۆنگ کۆنگ و، دوایین جاریش لە ١٦ ـی هەمان مانگ لە پاریس نمایش دەکرێت.