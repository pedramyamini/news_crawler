فیدان ئاتاسەلیم، سکرتێری گشتیی پلاتفۆرمی "تاوانی دژی ژنان دەوەستێنین" دەڵێت، "کرێکاران بۆ وەرگرتنی مووچەیەکی شایستە تێدەکۆشن، ژنانیش بە هەمان شێوە. هەروەها ئێمەی ژنان دژی تووندوتیژیی پیاو تێدەکۆشین و دەمانەوێت بە یەکسانی و ئازادی بژین. ئەوان دەیانەوێت گۆڕەپانەکانمان سنووردار بکەن".  پۆلیسی ئیستەنبووڵ بە پاساوی جیاواز، رێگری لە خۆپێشاندان و گردبوونەوەی ژنان دەکات؛ لەنێوان تیمەکانی پۆلیس و خۆپێشاندەرانیشدا گرژی دروستبوو.  سەمیع، خۆپێشاندەری خەڵکی ئیستەنبووڵ دەڵێت، "پۆلیس بە پاساوی بێ بنەما دەیەوێت شکست بە خۆڕاگریی خەڵک بهێنێت. دەیانەوێت خەڵک بێدەنگ بێت و لە ماڵی خۆی دابنیشێت و پارەی ئەو پسولانە بدات کە ١٠٠ % و ١١٥ % زیادیکردووە. دەسەڵات دەیەوێت بێدەنگمان بکات و رێگری لە زیادبوونی هاوئاهەنگیمان بکات".  لە سەرەتای مانگی شوباتی ئەمساڵەوە هەڵاوسان لە تورکیا ٥٠ % نزیکبووەتەوە؛ لە سەرەتای ساڵیشەوە باجی سەر کارەبا بە رێژەی ٥٢ % بۆ ١٢٧ % زیادیکردووە. لەپاڵ ئەوەشدا زیادکردنی باجی سەر سووتەمەنی، خۆراک و سەرجەم پێداویستییەکانی دیکەی ژیان، گوزەرانی خەڵکی زەحمەت کردووە.  مەرال، خۆپێشاندەر ئاماژە بەوە دەکات، "ئەو هاوڕێیانەی لێرەن سەرجەمیان خانەنشین و کەمدەرامەتن، دۆخی هەموومان خراپە. خانەنشینەکان ٤٠٠٠ لیرە مووچە وەردەگرن، کەچی پسوولەی کارەبای ٣٠٠ بۆ ٤٠٠ لیرەییان بۆ دێتەوە؛ پێمان نادرێت و ناشیدەین".  ماوەی چەند رۆژێکە خۆپێشاندان و گردبوونەوەی ناڕەزایی لە بەشێكی شارەکانی تورکیا و باکووری کوردستان بەڕێوەدەچێت. کاربەدەستانی حکومەت و بەرپرسە باڵاکانی ئاکپارتی لە لێدوانەکانیاندا هەوڵی هێورکردنەوەی دۆخەکە دەدەن، بەڵام لەبەر چارەسەرنەکردنی کێشەکان و کەمنەکردنەوەی باج، ناڕەزایی خەڵک بەردەوامە.