گرتنەبەری رێکاری یاسایی بەرامبەر ئەو هونەرمەندە کاردانەوەی زۆری لێکەوتووەتەوە.  رەجەب تەیب ئەردۆغان، سەرۆککۆماری تورکیا دوای نوێژی هەینی لە ئیستەنبووڵ بەبێ ئەوەی ناوی ئەو هونەرمەندە ببات، ئاماژەی بەوە دا، ئەو زمانانە دەبڕن کە خراپ باسی ئادەم و حەوا دەکەن.  سەرۆککۆماری تورکیا رایگەیاند، "حەزرەتی ئادەم دروودی خودای لەسەر بێت، کەس بۆی نییە زماندرێژیی بەرامبەر بکات. ئەو زمانەی درێژ دەکرێت، کە کاتی خۆی هات ئەرکی سەرشانمانە بیانبڕین. کەس بۆی نییە زماندرێژی بەرامبەر حەوا - ش بکات. دانانی سنوورێک بۆ ئەو کەسانەش ئەرکی ئێمەیە".  پەرلەمانتارێكی هەدەپە لە دانیشتنی پەرلەماندا رەخنەی لە دەسەڵات گرت بەوەی رۆشنبیر و هونەرمەندان دەکاتە ئامانج و پاڵپشتیی خۆی بۆ سەزەن ئاکسوو راگەیاند.  شەڤین جۆشکون، پەرلەمانتاری هەدەپە رایگەیاند، "رۆشنبیر و هونەرمەندانیش بوونەتە ئامانجی گوشار و هێرشەکانی دەسەڵات. دوایین نموونەی ئەمەش لە چەند رۆژی رابردوودا روویدا. سەزەن ئاکسوو بەهۆی گورانییەکی چوار ساڵ بەر لە ئێستا کرایە ئامانج و رووبەڕووی گوشار بووەوە. لێرەوە جارێکی دیکە دەیڵێن، سەزەن ئاکسوو کە بەهایەکی گەورەی ئەم کۆمەڵگایەیە، بە تەنیا نییە. هونەرمەندان بۆئەوەی بەو زمان و کولتوورەی دەیانەوێت ئازادانە هونەرەکانیان نمایش بکەن، دەبێت دەستبەرداری هزری تاکڕەوی بن".  ئەو گۆرانیەی سەزەن ئاکسوو لە ماوەی چەند رۆژی رابردوودا و دوای ئەوەی بووە رۆژەڤ لە تورکیا، بووە یەکێک لەو گۆرانییانەی زۆرترین کەس تەماشای کردووە و ژمارەی بینەرانی لە تۆڕی کۆمەڵایەتیی یوتیوب لە چوار ملیۆن نزیکبووەتەوە.