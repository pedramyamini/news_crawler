فاتمە داوەند لە خۆپیشاندانەکانی پاییزی ساڵی ٢٠١٩ دژی گرانکردنی بەنزین، بە تۆمەتی رێکخستنی خۆپێشاندانەکان لە شاری بۆکان لە پارێزگای ورمێ دەستبەسەر کرا؛ ئەو هاونیشتمانییە سزای پێنج ساڵ زیندانیکردنی بەسەردا سەپێندرا؛ ١٦ مانگ لە زیندانی ورمێدا بوو و دوای ئەوەی کە بە مۆڵەت لە زیندان چووە دەرەوە، وڵاتی جێهێشت.  ساڵی ٢٠١٨ کۆمیسیاری باڵای نەتەوەیەکگرتووەکان، تۆمارکردنی ناوی پەناخوازانی سپارد بە بەڕێوەبەرایەتیی کۆچی تورکیا و پۆلیسی ئەو وڵاتە. پەناخوازان دەڵێن، لەو کاتەوە مامەڵەی تورکیا لەگەڵ پەناخوازاندا بە تەواوی گۆڕاوە.   لوقمان یوسفی، هاوژینی فاتمە داوەند رۆژی پێنجشەممە ٢٨ - ٤ - ٢٠٢٢ بە رووداوی گوت: "رۆژی دووشەممە ٢٥.٠٤.٢٠٢٢ پۆلیسی ئەمنیی تورکیا فاتمەیان لە کەمپی کایسەری بردووەتە دەرەوە و بردوویانەتە بەڕێوەبەرایەتیی پۆلیسی تورکیا و تاوەکو ئێوارە لێکۆڵینەوەیان لەگەڵ کردووە و مۆبایلەکەیان لێستاندووە".  بەگوتەی لوقمان یوسفی، بەڕێوەبەری ئەو کامپەی فاتمە داوەندی لێیە پێی گوتووە لەسەر دۆسیەکەی نووسراوە هاوکاری پارتی کرێکارانی کوردستان - پەکەکەی کردووە.  لوقمان یوسفی دەشڵێت: "خۆم و منداڵەکانم زۆر نیگەرانین، چونکە هەست دەکەین دەیانەوێ کێشەی بۆ دروستبکەن".  لوقمان یوسفی رەتیدەکاتەوە هاوژینەکەی پەیوەندی بە پەکەکەوە هەبووبێت و دەڵێت، چالاکڤانی مەدەنی و سیاسی بووە.  فاتمە داوەند نزیکەی سێ هەفتەیە لە کەمپی پەنابەرانی کایسەری تورکیایە. چوار مانگە وەکو پەناخواز رووی لە وڵاتی تورکیا کردووە بۆ ئەوەی لەڕێگەی نەتەوەیەکگرتووەکانەوە بۆ وڵاتی سێیەم بگوازرێتەوە.  بەپێی راپۆرتی تۆڕی مافی مرۆڤی کوردستان، فاتمە داوەند لە زینداندا بۆ دانپێدانان، ئەشکەنجەی دەروونی و جەستەیی درا.