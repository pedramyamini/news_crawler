ئاگرەکە کاژێر ١٣: ٠٧ خولەکی پاشنیوەڕۆی ئەمڕۆ شەممە ٢١ی ئابی ٢٠٢١ کەوتووەتەوە. تیمەکان بە ٤ فڕۆکە و ٥ هێلیکۆپتەر و ٥ ئامێری ئاگرکوژینەوە هەوڵی کۆنترۆڵکردنی ئاگرەکە دەدەن.  تاوەکو ئێستا هۆکاری کەوتنەوەی ئاگرەکە دیار نییە و بەهۆی کاریگەریی با، ئاگرەکە لە ماوەیەکی کورتدا تەشەنەی کرد.   وێڕای بەردەوامیی هەوڵی تیمەکان بۆ کۆنترۆڵکردنی ئاگرەکە، بەڵام هێشتا ئاگرەکە کۆنترۆڵ نەکراوە. هەروەها خەڵکی دوورگەکە دەستیان بە چۆڵکردنی ناوچەکە کردووە.  پارێزگای ئیستەنبووڵ رایگەیاند، "لە پارێزگاکانی باڵکئەسیر و بورساوە ٢ هێلیکۆپتەر و لە ئیزمیر، موغڵا و ئەنتاڵیاوە ٤ هێلیکۆپتەری ئاگرکوژێنەوە لەگەڵ ٢ ئۆتۆمبێلی ئاگرکوژێنەوە رەوانەی دوورگەی هەیبەلی کراوە بۆ کۆنترۆڵکردنی ئاگرەکە".  لە سنوورە ئاوییەکانی پارێزگای ئیستەنبووڵ ٩ دوورگەی گەورە و بچووک هەن، ٥ دوورگەیان گەورەن و ٤ یان بچووکن.   دوورگەی هەیبەلی یەکێکە لە ٥ دوورگە گەورەکانی ئیستەنبووڵە کە شوێنی نیشتەجێبوونی تێدایە و لە هەمانکاتدا شارۆچکەیەکی ئەو پارێزگایە پێکدەهێنن.