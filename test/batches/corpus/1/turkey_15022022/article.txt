لەو تۆمەتنامەیەی، کە سەرۆکایەتیی داواکاری گشتیی کۆماریی لە ئەنقەرە، ئاراستەی ١٧ مین دادگای سزا قورسەکانی ئەنقەرە کردوە، ئرگات تۆمەتی "هەبوونی پەیوەندیی لەگەڵ کەسە دیارەکانی پەکەکە" و "بانگەشەکردن بۆ رێکخراوی تیرۆریستی و پاڵپشتیکردنیان"ی دراوەتە پاڵ و داوا دەکرێت پێنج ساڵ بەند بکرێت.  سەرۆکایەتیی داواکاری گشتیی کۆماری لە ئەنقەرە دەڵێت مزگین ئرگات بەشداری لە چالاکییەکی: "دەستپێشخەریی گرووپی ئاڵای سپی" کردووە، کە رۆژی ٤ی ئایاری ٢٠١٦ لە بەردەم باڵەخانەی هەدەپە لە ئەنقەرە بەڕێوەچووە.   لە چالاکییەکەدا، مزگین گوتارێکی پێشکێش کردبوو، داواکاری گشتیی کۆماریش گوتارەکەی وەک بەڵگەیەکی زەق بۆ بانگەشەکردن بۆ پەکەکە لە قەڵەمداوە.   لە بەرامبەردا، ١٧ مین دادگای سزا قورسەکانی ئەنقەرە تۆمەتنامەکەی سەرۆکایەتیی داواکاری گشتیی کۆماریی پەسندکرد و دەستیکرد بەگرتنەبەری رێکارە یاساییەکان بۆ دادگاییکردنی ئەو پەرلەمانتارەی پێشووی هەدەپە.