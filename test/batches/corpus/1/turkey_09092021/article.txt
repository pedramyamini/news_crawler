سێدات پێکەر لە تویتێکدا کە لە هەژماری تایبەتی خۆی لە تۆڕی کۆمەڵایەتی تویتەر بڵاویکردووەتەوە ئاماژەی بەوەداوە، بە چاوێک تەماشای دەکرێ ئەو کارانەی بەتەنیا ئەنجامیداون ئۆپۆزسیۆنی تورکیا لە ٢٠ ساڵدا پێی نەکراوە و نووسیویەتی، "دۆستانم خزمەتەکانم هێشتا تەواو نەبووە. "  پێکەر لە تویتەکەیدا وەک، "باڵیۆزی ئاشتی لە جیهاندا" خۆی دەناسێنێت و نووسیویەتی، "بۆ ئەوەی لە سیاسەتی دەرەوەدا رۆڵ بگێڕم، دەچمە سووریا. لەوێوە دەچمە قوبرسی رۆمی، یۆنان و ئەرمینیا. "  ئەحمەد داودئۆغڵو، سەرۆکی پارتی ئایندە رۆژی ٧ ـی ئەیلوولی ٢٠٢١ لە شاری ئایدنی تورکیا رایگەیاند، ئەردۆغان بۆ ئەوەی سێدات پێکەر بێدەنگ بکات، ناچاربووە لەژێر ناوی باشکردنی پەیوەندییەکان لەگەڵ حکومەتی ئیمارات رێکبکەوێت.   سێدات پێکەر، لەو نۆ تۆمارە ڤیدیۆییەی لە ماوەی رابردوودا بڵاویکردوونەتەوە و رۆژەڤی تورکیا بەخۆیەوە خەریک کرد، کۆمەڵێک نهێنی هەستیاری لەبارەی پەیوەندی دەوڵەت و مافیا و تێوەگلانی کاربەدەستانی ئاکپارتی خستووەتەڕوو و چەندین نهێنیی هەستیاری لەبارەی سلێمان سۆیلو، وەزیری ناوخۆ درکاندووە.