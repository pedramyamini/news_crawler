کانوونی نووسەرانی کوردستان لە پێگەی فەرمیی خۆی لە تۆڕی کۆمەلایەتیی فەیسبووک لەبارەی کۆنفرانسەکە رایدەگەیێنێت، سێیەمین کۆنفرانسی ئەو دامەزراوە ئەدەبی و فەرهەنگییە بە بەشداریی زیاتر لە ٧٠ نووسەر و ئەدیبی رۆژهەڵاتی کوردستان لە ناوخۆ و دەرەوەی وڵات و بە شێوەی ئۆنلاین لە ماوەی دوو رۆژدا بەڕێوەدەچێت.  جەمال نەجاری، شاعیر و نووسەر و ئەندامی دەستەی ئامادەکاری کۆنفرانسی سێیەمی کانوونی نووسەرانی کوردستان / رۆژهەڵات دەڵێت؛ "دەستەی ئامادەکاری کانوون لە سێ مانگ لەمەوبەرەوە بڕیاری بەستنی کۆنفرانسی ئاسایی خۆی داوە و بۆ ئەم مەبەستەش پێنج کەس وەک دەستەی ئامادەکاریی کۆنفرانس دەستنیشان کراون. لەم ماوەدا ئامادەکارییەکان دەستییان پێکردووە و دەستەی بەڕێوەبەری بڕیاری داوە کە دەبێ لە کۆنفرانسدا گۆڕانکاریی گرنگ لە ناو و پێکهاتەی کانووندا بکرێت".  لە بەشێکی دیکەی قسەکانیدا جەمال نەجاری ئاماژەی بەوەش کرد: "بەپێی ئەو کار و ئامادەکارییانەی کە دەستەی ئامادەکار لەم ماوەیەدا کردوویە، پێم وایە ئەم کۆنفرانسە و گۆڕانکارییەک کە بۆ کاری داهاتووی کانوون کراون، دەبێتە دەسپێکی قۆناخیکی گرنگ و وەرزێکی نوێ لە کار و چالاکیی ئەدەبی و فەرهەنگی لە ڕۆژهەڵاتی کوردستان".   هەروەها لەبارەی ئەو گۆڕانکاری و بڕیارانەش کە لە کۆنفرانسی سێیەمدا دێنە گۆڕێ، جەمال نەجاری گوتی: "دەستەی ئامادەکاریی کۆنفرانس، گۆڕانکاریی بنەڕەتیی بەسەر پێکهاتە و ناو و بەرنامە و پەیڕەوی ناوەندی نووسەرانی کوردستاندا هێناوە و چەندین بەند و خاڵی پێ زیاد کردووە، هاوکات ئەو گۆڕانکارییانە بە راوێژ لەگەڵ نووسەران و ئەدیبانی ڕۆژهەڵات کراون و بڕیارە ئەمڕۆ لە یەکێک لە پانێلەکاندا بخرێتە بەرباس و دوای تاوتوێکردن و وەرگرتنی بۆچوون و سەرنجی ئەندامانی کۆنفرانس، بۆ پەسندکردنی کۆتایی بخرێتە دەنگدانەوە".  جەمال نەجاری لە درێژەی لێداوانەکەیدا گوتی: "رۆژی یەکەمی کۆنفرانس لە سێ پانێلی جیاوازدا بەڕێوەدەچێت و جیا لە پەیام و راپۆرتی بەرپرسی کانوونی نووسەرانی کوردستان، چەندین نووسەر و ئەدیبی ناسراو وتار و پەیامیان دەبێت، هاوکات چەندین رێکخراو و ئەنجوومەنی فەرهەنگی و ئەدەبیی رۆژهەڵات و باشوووری کوردستانیش پەیامیان بۆ کۆنفرانس ناردووە".  ئاماژەی بەوەش کرد: "لە رۆژی کۆتایی کۆنفرانسدا دەستەی نوێی بەڕێوەبەریی کانوونی نوووسەرانی کوردستان - رۆژهەڵات، بۆ ماوەی سێ ساڵ هەڵدەبژیردرێن. ئەوەی جێگەی سەرنج و بایەخە و جیاوازە لە کۆنفرانس و کۆبوونەوە ئەدەبی و فەرهەنگییەکانی دیکە، لەم کۆنفرانسەدا ژنانی نووسەر و ئەدیبی رۆژهەڵات گرنگییەکی زۆریان پێ دراوە و رێژەیەکی بەرچاو بەشدارن و لە وتار و پانێلەکاندا دەوری بەرچاویان هەیە".  کانوونی نووسەرانی کوردستان - رۆژهەڵات، رێککەوتی ٠١ - ٠٦ - ٢٠٠١ لەلایەن نووسەرانی کورد لە ناوخۆ و دەرەوەی رۆژهەڵاتی کوردستانەوە دامەزراوە و لە وڵاتی نەرویج بە فەرمی تۆمار کراوە و لە ئاستی نێودەوڵەتی و بەتایبەت وڵاتانی سکاندیناڤیا خاوەن پێگەیە و جیاواز لە کاری فەرهەنگی و ئەدەبی، داکۆکی لە ئازادیی رادەبڕین و مافی مرۆڤ دەکات و لەپێناو پشتیوانی لە نووسەرانی رۆژهەڵاتی کوردستان تێدەکۆشێت.