ڤێدات بوڵوت، سکرتێری گشتیی پزیشکانی تورکیا دەڵێت، "ئێستا زۆر لە دەرمانەکانی وەکو دەرمانی دژە رۆماتیزم، چارەسەری کوێرەڕژێنەکان و وەرەمەکان کەمن و ئەم قەیرانەیان دروستکردووە. لەبەرئەوەی بە زەحمەت دەستدەکەون، هاووڵاتییان ناچارن لە دەرەوەی وڵاتەوە بیانکڕن، چونکە ئەو دەرمانانە بەکارهێنانیان ناچارییە؛ لەڕووی نرخیشەوە زۆر گرانن".  لەبەرئەوەی نرخەکان بەردەوام لە گۆڕانکاریدان و لەگەڵ بەرزبوونەوەی بەهای دۆلار زیاتر بەرز دەبنەوە، دەرمانخانەکانیش بۆ هەبوونی دەرمانی بیانی زۆر بە پەرۆش نین. بەشێک لە دەرمانسازان پێشنیاز دەکەن، حکومەت لەگەڵ هەر گۆڕانێکی بەهای لیرە، لیستی نرخ نوێ بکاتەوە.  بێرنا یوجەل مینتاش، دەرمانساز دەڵێت، "گەورەترین کێشە، بەهای دراوە! ئەگەر چارەسەرێک پێشنیاز بکەین دەڵێین، ئەگەر بڕیارنامەی نرخەکان لەنێو ساڵێکدا چەند جارێک نوێ بکرێتەوە، کەمێک ئاسوودە دەبین".  هاووڵاتییانی تورکیا ساڵانێک بوو راهاتبوون لەگەڵ سیستەمێکی تەندروستیی کوالێتی بەرز و زۆربەی جۆرەکانی دەرمان لە دەرمانخانەکانی ئەو وڵاتەدا دەستدەکەوتن، بەڵام ئێستا قەیرانی دەستکەوتنی دەرمان سەریهەڵداوەتەوە کە ئەمە ساڵانی هەشتاکان و نەوەتەکان وەبیر خەڵکی دەهێنێتەوە.  فاتیح یوکسەل، کارمەندی کەرتی تایبەت باس لەوە دەکات، "ماوەی ٩ ساڵە نەخۆشیی رۆماتیزمم هەیە، هەوکردنی زۆرم هەیە. چارەسەری جۆراوجۆری رۆماتیزم بەکاردەهێنم کە ئێستا زۆر بە زەحمەت دەتوانم دەستم بکەوێت، چونکە لە دەرەوە هاەردە دەکرێن. هەربۆیە زەحمەتیی زۆر دەبینم، دەرمانخانە بە دەرمانخانە دەگەڕێم".  ئەمین دوڕموش، خانەنشین دەڵێت، "تازە دەرمانیان بۆ نەوەکەم نووسی. ئەمە سێیەم جارە بڕۆمە بنکەی تەندروستی؛ دەرمان لە دەرمانخانە نییە؛ دەڕۆم بۆ ئەوێ، ئینجا دەرمان دەنووسن و منیش دێمەوە ئێرە و دووبارە دەڵێن نییە؛ دەبێت دووبارە بگەڕێمەوە ئەوێ. لە دۆخێکی خراپداین و نازانم دەبێت چی بکەم! "  لیرەی تورکی لە سەرەتای تشرینی یەکەمەوە زیاتر لە ٤٠ % ی بەهاکەی لەدەستداوە. ئێستا هەر دۆلارێک بە زیاتر لە ١٧.٥ لیرەی تورکی مامەڵەی پێوە دەکرێت.  هەندێک دەرمانی دەگمەن کە تورکیا لە دەرەوە هاوردەیان دەکات، لە نزیکەی ٢٧ هەزار دەرمانخانەی تورکیادا دەستکەوتنیان ئەستەمە.