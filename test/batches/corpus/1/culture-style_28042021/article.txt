کاتێک بە لای سندووقێکدا تێدەپەڕی، وا هەست دەکەیت تابلۆیێکە لەوێ دانراوە. زیاتر لە هەزار لەو سندووقانەی کە بۆردی کارەبای ترافیکلایتەکانی تێدایە، تابلۆی رەنگاورەنگیان لەسەر دروستکراوە.  ئەنجوومەنی شارەوانیی بریسبەینیش دەڵێت، ئێستا خواست لەسەر ئەو هونەرە جوانکارییە لە هەموو کاتێک زیاترە. کیانا کیڵفۆرد، یەکێکە لەو نیگارکێشە گەنجانەی کاری نەخشاندنی سندووقەکان دەکات. ئەو کچە هونەرمەندە دەڵێت لە ماوەی کەرەنتینی کۆرۆنادا لە ماڵەوە بێزار بووە و لەو کاتەوە هەوڵیداوە کاتی خۆی بە جوانکردنی ئەو سندووقانە بەسەرببات کە لەسەر شەقامەکانی شارەکەی دانراون.   شارەوانیی بریسبەین پێشوازی لەو کارە دەکات و دەڵێت ئەو نیگارانە سیمایێکی جوانی بە شەقامەکانی شارەکە بەخشیوە، چونکە پێشتر سندووقەکان نووسین و وێنەی هەڕەمەکی و ناڕێکیان لەسەر دروستکرابوو.   هەروەها شارەوانیی بریسبەین ئاماژە بەوەش دەکات کە شوفێرەکان لە کاتی تێپەڕبوون بەو شەقامانەدا لە رێگەی بینینی ئەو تابلۆیانە، دەروونیان ئاسوودە دەبێت، ئەوەش هاوکار دەبێت لە کەمکردنەوەی رێژەی تاوان.   لە ئوسترالیا پێنج هەزار نیگارکێشی خۆبەخش ئەو کارە دەکەن. هەروەها لە دەروەی ئوسترالیاش، بە تایبەتیش لە لەندەنی پایتەختی بەریتانیا، لاسایی ئەم جۆرە هونەرە دەکرێتەوە.