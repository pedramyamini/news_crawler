سەرۆکی گشتیی جەهەپە لە کۆبوونەوەی فراکسیۆنی پارتەکەیدا رۆژی سێشەممە ٠٨ - ٠٣ - ٢٠٢٢ باسی لە سەردانەکەی بۆ رووهای باکووری کوردستان کرد و گوتی، "من پێشتریش ئەمەم گوت! گەورەشارەوانیی شانڵی ئورفا رادەستی ئێمە بکەن، کارەبای جووتیاران بەخۆڕایی دابین دەکەم، چونکە لەوێدا ناوەندی بەرهەمهێنانی وزەی خۆر دروستدەکەم. سەرەتا گوتیان شتی وەها نابێت، بەڵام ئێستا دەڵێن ئەوە پرۆژەی ئاکپارتییە. باشە منیش بیرتان دەخەمەوە، کەواتە کاری لەسەر بکەن".  کڵچدارئۆغڵو هەروەها لەبارەی جووتیارانی ئامەدی باکووری کوردستان گوتی، "دەچمە دیاربەکر و هەمان شت دەڵێم، هەمان پرۆژە جێبەجێدەکەین. وزەی کارەبا بەخۆڕایی بە جووتیارانی دیاربەکریش دەدەین".  لە ماوەی رابردوودا ئەو گوتانەی کڵچدارئۆغڵو لەلایەن بەرپرسانی ئاکپارتییەوە رەخنەی زۆری لێگیرا. کڵچدارئۆغڵو رووی دەمی لە رەجەب تەیب ئەردۆغان، سەرۆککۆماری تورکیا کرد و گوتی، "ئەگەر دەڵێیت چۆن ئەمە ئەنجامدەدەیت، لێرەوە بەڕوونی بانگەواز دەکەم، با وەزارەت ئاستەنگ نەبێت و تەواوی داواکارییەکانمان جێبەجێبکات. تۆش وەرە بەیەکەوە دەڕۆین بۆ کردنەوەی پرۆژەکە و دەبینی چۆن ئەنجامدەدرێت. تۆ ناتوانی بەڕێوەی ببەیت و لە بەڕێوەبردن نازانیت".  کڵچدارئۆغڵو هەروەها رایگەیاند، بەپێی یاسای کشتوکاڵ ساڵانە پێویستە لانی کەم ١ % ـی داهات وەکو هاوکاری بە جووتیاران بدرێت. دەبێت ئەوە ئەنجام بدرێت و یاسا جێبەجێ بکرێت.  سەرۆکی جەهەپە هەروەها گوتی، ئێستا حکومەت بە بڕی ٢٢٩ ملیار لیرە [١٥.٧ ملیار دۆلار] قەرزداری جووتیارانە کە ئەوە پێویستە لەلایەن ژوورەکانی کشتوکاڵییەوە بەسەر جووتیاراندا دابەش بکرێت.  هەروەها لە درێژەی گوتەکانیدا، سەرۆکی گشتیی جەهەپە رەخنەی تووندی لە حکومەت گرت و گوتی، "نابێت حکومەت قەرز بە جووتیاران بدات و بەو سوودەی کەڵەکە دەبێت، باری سەر شانیان قورستر بکات. "  کڵچدارئۆغڵو بڕیارە ئەمڕۆ چوارشەممە ٠٩ - ٠٢ - ٢٠٢٢ سەردانی ئامەدی باکووری کوردستان بکات.