ئەو کۆچبەرانە بەبڕیاری سەرۆکایەتیی کۆچ و کۆچبەرانی تورکیا بەهاوکاریی لەگەڵ ناوەندی دیپۆرتکردنەوەی پارێزگای ئیستەنبووڵ و بەهاوئاهەنگیی لایەنە پەیوەندیدارەکانی ئەفغانی لە رێگەی فڕۆکەیەکەوە دیپۆرتی وڵاتەکەیان کرانەوە.   پێشتر بەڕێوەبەرایەتیی گشتیی ئاسایشی تورکیا رایگەیاندبوو، کۆچبەرە دیپۆرتکراوەکان لە پارێزگاکانی ئایدن، بوڕسا، ئیستەنبووڵ و کۆجائێلی دەستگیرکرابوون و دوای تەواوبوونی لێکۆڵینەوە و رێکارە ئەمنییەکانیان، بڕیاری دیپۆرتکردنەوەیان درابوو.   بەگوێرەی راگەیێندراوەکە، ٢٢٦ کۆچبەرە ئەفغانییەکان دوای هەفتەیەک مانەوەیان لە ناوەندی دیپۆرتکردنەوەی ناوچەی توزڵا لە ئیستەنبووڵ، بەمەبەستی دیپۆرتکردنەوەیان ئامادە کرابوون.   رۆژی ٤ی ئایاری ٢٠٢٢ وەزارەتی ناوخۆی تورکیا لە راگەیێندراوێکی نووسراودا بڵاویکردەوە، رێکاری یاسایی لە دژی ٧١ هەزار و ٩٥٩ کۆچبەری نایاسایی گیراوەتەبەر. ٢٣ هەزار و ٧٢ کۆچبەر دیپۆرتی وڵاتەکانیان کراونەتەوە، کە ٨ هەزار و ٩٦٤ یان لە ئیستەنبووڵ بوون. هەروەها ٣٩ هەزار و ٥٢٥ کۆچبەری دیکەش رێکاری دیپۆرتکردنیان لە چەند رۆژی داهاتوودا کۆتاییان پێدێت و ئەوانیش دیپۆرتدەکرێنەوە.