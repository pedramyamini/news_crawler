دوای ئەوەی ڤیلادیمیر پووتین، سەرۆکی رووسیا ئۆپەراسیۆنێکی بۆ سەر ناوچە دۆنباس راگەیاند و شەڕ دەستیپێکرد، گەشتە ئاسمانییەکانی تورکیا بۆ ئۆکراینا وەستێنران. ئەوەش بەهۆی داخرانی ئاسمانی ئەو وڵاتە.  بیلال ئێکشی، بەڕێوەبەری گشتیی هێڵی ئاسمانیی تورکی لە هەژماری تایبەتیی خۆیدا لە توویتەر بڵاویکردەوە: "بەهۆی داخرانی ئاسمانی ئۆکراینا، ئەمڕۆ تەواوی گەشتە ئاسمانییەکانمان بۆ ئەو وڵاتە هەڵوەشایەوە".  لە دۆخی ئاساییدا رۆژانە ٨٠ گەشتی ئاسمانی لە تورکیاوە بۆ حەوت خاڵی جیاوازی ئۆکراینا دەکرێن.  سەرۆکی رووسیا هێرشی سەربازی بۆ سەر ئۆکراینا راگەیاند و دەڵێت، هەر وڵاتێک دەستوەربدات لە هێرشەکەی "باجی وا دەدات هەرگیز نەیبینیبێت. "  بەیانی رۆژی پێنجشەممە ٢٤ - ٢ - ٢٠٢٢ ڤلادیمیر پووتین، سەرۆکی رووسیا لە گوتارێکی تەلەڤزیۆنیدا رایگەیاند، بەرپرسیارییەتی خوێنڕشتن دەکەوێتە ئەستۆی "رژێمی" ئۆکراینا و دەڵێت؛ ئەم ئۆپەراسیۆنەشی لە وەڵامی ئەم هەڕەشانە راگەیاندووە کە لە ئۆکرایناوە دێن.  سەرۆکی رووسیا، ئەمریکا و هاوپەیمانەکانی بە پشتگوێخستنی داواکارییەکانی رووسیا تۆمەتباکرد کە داوایدەکرد نابێت ئۆکراینا ببێتە ئەندام لە ناتۆ و هاوکات گەرەنتی هەڕەشە ئەمنییەکانی مۆسکۆ بکات.