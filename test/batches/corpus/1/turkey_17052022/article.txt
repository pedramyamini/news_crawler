بڕیارەکە ئەمڕۆ سێشەممە ١٧ی ئایاری ٢٠٢٢ لەلایەن سەرۆكایەتیی دەستەی دادوەر و داواكاری گشتی لە رۆژنامەی فەرمی تورکیا بڵاوكراوەتەوە.  لەبارەی هۆکاری دوورخستنەوەی ئەو ١٥ دادوەر و داواکارە گشتییانە لە پیشەکانیان ئاماژە بەوەدراوە، بەهۆی هەبوونی پەیوەندییان لەگەڵ جەماعەتی قەتحوڵڵا گولەن "گونجاو نییە" لە پیشەکانیاندا بمێننەوە.  حکومەتی تورکیا، گولەنییەکانی خستووەتە لیستی تیرۆر و بە ئەنجامدانی هەوڵی کودەتاکەی ١٥ی تەممووزی ٢٠١٦ تۆمەتباریان دەکات، ئەمە لەکاتێکدایە گولەنییەکان رەتیدەکەنەوە دەستیان لە هەوڵێکی وەهادا هەبووبێت.  لە تورکیا دوای هەوڵی کودەتا سەربازییە شکخستخواردووەکەی ١٥ی تەممووزی ٢٠١٦ ەوە تاوەکو ئێستا بە هەزاران فەرماندە، سەرباز و قوتابیی قوتابخانە سەربازییەکان و دەیان دادوەر و داواکاری گشتی بە تۆمەتی ئەوەی پەیوەندییان لەگەڵ گولەنییەکان هەیە، خراونەتە زیندانەوە، یان لەسەر کار لادراون و دوورخراونەتەوە.