ناوی تابلۆکە "دیمەنی شەقام لە مۆنتمارترێ"ـیە لە ساڵی ١٨٨٧ لەلایەن ڤان کۆخ کێشراوە. دەستپێکی نرخی تابلۆکە لە زیادکردنەکە بە نۆ ملیۆن و ٤٠٠ هەزار دۆلار دەستیپێکرد، دواتر بە نزیکەی دوو هێندەی نرخە سەرەتاییەکە فرۆشرا.  ئەو شەقامەی ڤان کۆخ کێشاویەتی لە پاریسە، کە لە تابلۆکەدا چەند کەسێک پیاسە دەکەن و ئاشەوانێکیش لە پشتیانەوەیە. شەقامەکە ئێستا یەکێکە لە قەرەباڵخترین شەقامەکانی پاریس.  کلاودیا مێرسییە، کڕیارێکی تابلۆ بەنرخەکان دەڵێت: "ئەو کاتەی کە بۆ یەکەمجار تابلۆکەمان بینی، دەستبەجێ سەرنجی راکێشاین"، هەروەها دەشڵێت: زۆر دڵخۆشە لە سەردەمێکدا ژیاوە کە ئەو تابلۆیەی تێدا نمایشکراوە، دوای ئەوەی خێزانێکی فەرەنسی سەدەیەک پارێزگارییان لێکرد.  ئەورێلی ڤاندێڤووردێ، بەڕێوەبەری باڵای بەشی هونەری  سۆزبی لە فەرەنسا دەڵێت: "چەند تابلۆیەکی زۆر کەمی ڤان کۆخ لەلای خەڵکدا ماوەتەوە، چونکە بەشێکی زۆری تابلۆکانی ئێستا لە مۆزەخانەکانی جیهانن".  ڤان کۆخ هونەرمەندێکی گەورەی هۆڵەندییە کە دەگوترێت لە ساڵی ١٨٩٠ خۆی کوشتووە، ئەو دەمانچەیەی کە خۆی پێکوشتووە لە ساڵی ٢٠١٩ بە ١٨٣ هەزار دۆلار فرۆشرا.   کارە هونەرییەکانی ڤان کۆخ لە سەردەمی خۆیدا نرخێکی ئەوتۆیان نەبوو، بەڵام لە سەدەی ٢٠ ـەوە نرخیان بەشێوەیەکی بەرچاو بەرزبوونەوە. یەکێک لە تابلۆکانی بە ناوی "پۆرترەیتی دکتۆر گاچێت" لە ساڵی ١٩٩٠ بە ٨٢ ملیۆن و ٥٠٠ هەزار دۆلار فرۆشرا، کە بەراورد بەو کاتە ئەو نرخە زۆر بەرزبوو.