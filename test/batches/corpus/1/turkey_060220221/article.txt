بڕیارە مێرال ئاکشەنەر، سەرۆکی گشتیی ئیی پارتی، تەمەل کارامۆڵائۆغڵو، سەرۆکی گشتیی پارتی سەعادەت، گولتەکین ئویساڵ، سەرۆکی گشتیی پارتی دیموکرات، ئەحمەد داودئۆغڵو سەرۆکی پارتی ئایندە، عەلی باباجان، سەرۆکی گشتیی پارتی دیموکراسی و پێشکەوتن لەسەر بانگهێشتی کەمال کڵچدارئۆغڵو سەرۆکی گشتیی پارتی گەلی کۆماری (جەهەپە) رۆژی ١٢ی شوباتی ٢٠٢٢ لە ئەنقەرە کۆدەبنەوە.  میدیای تورکی بڵاویکردووەتەوە یەکێک لە تەوەرە سەرەکییەکانی کۆبوونەوەکە ئاڵوگۆڕی بیروڕا دەبێت لەسەر سیستمی پەرلەمانیی بەهێز. هەروەها چاوەڕوان دەکرێت دوای کۆبوونەوەکە راگەیێندراوێکی هاوبەش بە ناوی ئەو شەش پارتە بۆ رای گشتی بڵاوبکرێتەوە. ئەو راگەیێندراوە هاوکات دەبێتە نەخشەڕێگەیەکی ئۆپۆزسیۆن بۆ قۆناخی داهاتووی تورکیا.  هەموو ئەمانە لەکاتێکدان ئۆپۆزیسیۆن داوادەکات و بە پێویستی دەزانێت تورکیا بچێتە هەڵبژاردنێکی پێشوەخت، بەڵام ئاکپارتی و مەهەپە کە هاوپەیمانیی جمهووریان پێکهێناوە پێداگرن لەسەر ئەوەی هەڵبژاردن لە وادەی خۆیدا بکرێت کە حوزەیرانی ٢٠٢٣ یە.   بۆ ئەو کۆبوونەوەیە پارتی دیموکراتی گەلان (هەدەپە) بانگهێشت نەکراوە. هەدەپە لە ماوەی رابردوودا لەگەڵ چەند پارتێکی تورکیا کۆبووەوە و باس لەوە دەکرێت کە هاوپەیمانیی سێیەم پێکبهێنن. ئەمە لەکاتێکدایە هەدەپە لە دوایین هەڵبژاردنی شارەوانیدا کە ٢٠١٩ بەڕێوەچوو، پشتیوانیی لە جەهەپە و ئیی پارتی کرد و بەوجۆرە گەورەشارەوانییەکانی وەکو ئیستەنبووڵ، ئەنقەرە، ئەنتاڵیا و چەندین شارەوانیی دیکەی گرنگ لە ئاکپارتی وەرگیرانەوە.  هەدەپە بۆ ئەم هەڵبژاردنە زووتر هۆشداریی دایە تەواوی پارتەکان بەوەی هیچ هاوپەیمانییەکی نافەرمیی پەسند ناکات و لە ئەگەری نەبوونی رێککەوتنی واژۆکراودا پشتیوانیی هیچ لایەنێک ناکات.  بەپێی دوایین راپرسی ناوەندی لێکۆڵینەوە و راپرسیی ئاڤراسیا، کە لە رۆژانی ٢٤ بۆ ٣١ی کانوونی دووەمی ئەمساڵ لە ٢٦ پارێزگای باکووری کوردستان و تورکیا کراوە. ئەگەر لەم کاتەدا هەڵبژاردن بکرێت، جەهەپە یەکەم دەبێت، ئاکپارتی دووەم و هەدەپەش سێیەم دەبێت.