فاتیح دۆنمەز، وەزیری وزەی تورکیا ئێوارەی رۆژی هەینی ٢٨ ـی کانوونی دووەمی ٢٠٢٢ رایگەیاند، لە رۆژی شەممە ٢٩ ـی کانوونی دووەمەوە بڕینی کارەبا لەسەر ناوچە پیشەسازییەکان کۆتاییدێت کە بەهۆی راگرتنی هەناردەکردنی گازی سرووشتی لە ئێرانەوە جێبەجێ دەکرا.    فاتیح دۆنمەز، هەروەها ئاماژەی بەوەدا، سنوورداکردنی پێدانی گازی سرووشتیی بە ناوچە پیشەسازییەکان لە رۆژی ٣١ ـی کانوونی دووەمی ٢٠٢٢ ـەوە لە ٤٠ % بۆ ٢٠ % کەمدەکرێتەوە.   بەهۆی راگرتنی هەناردەی گازی سرووشتی لە ئێرانەوە بۆ تورکیا لە رۆژی ٢١ ـی کانوونی دووەمی ٢٠٢٢ ەوە پێدانی گازی سرووشتی بە ناوچە پیشەسازییەکانی تورکیا بە رێژەی ٦٠ % سنووردار کرا.  لە رۆژی ٢٤ ـی کانوونی دووەمیشەوە بۆ ماوەی سێ رۆژ پێدانی کارەبا بە ناوچە پیشەسازییەکان راگیرا و بەو هۆیەوە لە بەشێکی زۆری ناوچە پیشەسازییەکاندا بەرهەمهێنان وەستا، بە سەتان کارگە لەکار وەستان و هەزاران کرێکاریش گەڕانەوە ماڵەکانی خۆیان.