وەلی ئاغبابا، یاریدەدەری سەرۆکی جەهەپە گوتی، "نزیکەی ١٠ ملیۆن بێکارمان هەیە، بەڵام بە کەمکردنەوەی ئەو ژمارانە تویک هەوڵدەدات تورکیا بەجۆرێكی دیکە وێنا بکات. ژمارەی بێکاری کە دەستەی ئامار بڵاویکردووەتەوە سێ ملیۆن و ٥٧٩ هەزار کەسە، بەڵام ئەو کەسانەی بۆ دۆزینەوەی هەلی کار سەردانی ئیشکوریان کردووە، سێ ملیۆن و ٦٣٥ هەزار کەسن، واتا ئەوانەی سەردانی ئیشکوریان کردووە زیاترە لە ژمارەی بێکاری کە تویک رایگەیاندووە. "   دەستەی ئاماری تورکیا - تویک رۆژی دووشەممە رایگەیاند، لە مانگی ئاداری ئەمساڵ رێژەی بێکاری بۆ ١٠.٧ % دابەزیوە. ژمارەی بێکاری لە سێ ملیۆن و ٧٥٧ هەزارەوە بۆ سێ ملیۆن و ٥٧٩ هەزار کەمیکردووە، واتا لەو مانگەدا ١٧٨ هەزار کەس کاریان دەستکەوتووە.   ئەوە لە کاتێکدایە دامەزراوەی کاری تورکیا - ئیشکور رۆژی ٣ ـی ئادار رایگەیاند، رێژەی کەسانی بێکار ١٤ % زیادیکردووە. ژمارەی ئەو بێکارانەی ناویان تۆمارکردووە گەیشتووەتە سێ ملیۆن و ٦٣٥ هەزار کەس.    بریکاری فراکسیۆنی هەدەپە بەو دۆخە گەشبین نییە و رەخنە لە سیاسەتی ئابووریی تورکیا دەگرێت.   ساروهان ئۆڵوچ، بریکاری سەرۆکی فراکسیۆنی هەدەپە باسی لەوە کرد، "دەڵێی خوتبە دەدات وەزیری گەنجینە و دارایی، بەهەڵوێستێکی لەو جۆرە باشکردنی ئابووری و هەنگاونان بە ئاراستەی ئاسوودەکردنی خەڵک، کەمکردنەوەی هەژاری، نەهێشتنی برسێتی و نەهێشتنی بێکاری، ئاستەمە".    سەرۆکی مەهەپە کە هاوپەیمانی ئاکپارتییە، رەخنە لە هەڵوێستی ئۆپۆزیسیۆن دەگرێ و دەڵێت، دۆخی ئێستای تورکیا کاتییە.   دەولەت باخچەلی، سەرۆکی مەهەپە ئاماژەی بەوە کرد، "بەرزبوونەوەی نرخ، باج، گرانی ژیان، هەمووی کاتییە دێت و دەڕوات. دوێنێ وا بوو، ئەمڕۆش وایە و سبەینێش هەر وادەبێت".  لە تورکیا بێکاری و بژێویی ژیان وەک "دێوەزمە" بەرۆکی هاووڵاتیانی گرتووە، بێجگە لە ئامارانەی دامەزراوەی کاری تورکیا - ئیشکور بڵاویکردوونەتەوە، بە هەزاران کەس هەن لە تورکیا کە بێکارن، بەڵام خۆیان تۆمار نەکردووە.