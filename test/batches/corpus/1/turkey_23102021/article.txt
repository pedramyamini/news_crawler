رەجەب تەیب ئەردۆغان، سەرۆککۆماری تورکیا ئەمڕۆ شەممە لە میانی گوتاری کردنەوەی باخچە و کتێبخانەی میللی لە پارێزگای ئێسکیشەهیر، باسی لەو گوشارانە کرد کە بۆ ئازادکردنی عوسمان کاڤاڵای بازرگان و چالاکڤان خراونەتە گەڕ. بەتایبەتی لە چەند رۆژی رابردوودا باڵیۆزانی ١٠ وڵات لە ئەنقەرە داوایان لە حکومەتی تورکیا کرد ئەو بڕیارە جێبەجێبکات کە لەلایەن دادگەی مافی مرۆڤی ئەوروپاوە بۆ ئازادکردنی کاڤاڵا دەرکراوە.  ئەردۆغان عوسمان کاڤاڵای بە هۆبەی ئینیستیتیوتی سۆرۆس لە تورکیا ناوبرد. ئەمە لەکاتێکدایە ئەردۆغان دوو رۆژ لەمەوبەریش بە هەمان شێوە کاڤاڵای بە "پاشماوەی سۆرۆس" ناوبردبوو.  جۆرج سۆرۆس گەورە بازرگانیکی جووە و ساڵی ١٩٣٠ لە وڵاتی هەنگاریا لەدایکبووە. لە تەمەنی ١٦ ساڵیدا بەهۆی هێرشی یەکێتیی سۆڤیەتی ئەوکات بەرەو لەندەن کۆچیکرد و لەوێ نیشتەجی بوو. ساڵی ١٩٦١ بووە هاووڵاتیی ئەمریکا.   ئەمڕۆ سۆرۆس لە زیاتر لە ٦٠ وڵاتدا چالاکە و لەڕێگەی ئینیستیتیتەکانییەوە هاوکاریی ماددی و کۆمەکی مرۆیی پێشکێشدەکات و ملیۆنان دۆلار خەرج دەکات. ئەمە لای هەندێک وڵات بووەتە جێی رەخنە و دەگوترێت کە جۆرج سۆرۆس دەست لە کاروباری ناوخۆیی وڵاتان وەردەدات.  کاڤاڵا رۆژی هەینی ٢٢ - ١٠ - ٢٠٢١ وەڵامی ئەردۆغانی دایەوە و رایگەیاند، "دەربڕینەکانی وەکو ' پاشماوەی سۆرۆس ' کە بەڕێز سەرۆککۆمار رەجەب تەیب ئەردۆغان لە کاتی گەڕانەوەی لە سەردانەکەی ئەفریقا لەبارەی منەوە بەکاریهێناوە، زۆر جێی نیگەرانییە و گونجاو نییە بە پێگە و جددیەتی سەرۆکایەتیی کۆمار. "  هاوکات کاڤاڵا رەخنەی لە ئەردۆغان گرت بەوەی ئەم جۆرە تۆمەتانە دەداتە پاڵ کەسێک کە هێشتا حوکمی لەسەر نەدراوە و ئەمەی بە لەکەدارکردن ناوبرد و ئاماژەیکرد ئیدی بەشداریکردنی لە دانیشتنەکانی دادگە و بەرگری لەخۆکردن بێ مانا دەبێت.  عوسمان کاڤاڵا بزنسمان و چالاکڤانی تورک لە ساڵی ٢٠١٧ ـەوە بەتۆمەتی '' رۆڵگێڕان لە هەوڵی کودەتا شکستخواردووەکەی ١٥ی تەمموزی ٢٠١٦، ھاندان بۆ ئاژاوەگێڕی و دژایەتیکردنی دەسەڵات و سپۆنسەرکردنی خۆپێشاندەرانی رووداوەکانی پارکی گەزی '' خراوەتە زیندانەوە.   هەرچەندە تاوەکو ئێستا هیچ کام لەو تۆمەتانەی بەسەردا ساخ نەبوونەتەوە و چەندین جار دادگەی مافی مرۆڤی ئەوروپا بڕیاری ئازادکردنی بۆ دەرکردووە، کەچی ھێشتا لە زیندانە.   لە ماوەی رابردوودا هەر یەک لە ئەڵمانیا و فەرەنسا داوایان لە تورکیا کرد پابەندی بڕیاری دادگەی مافی مرۆڤی ئەوروپا بێت و هەرچی زووە کاڤاڵا ئازاد بکات.   دەقی قسەکانی رەجەب تەیب ئەردۆغان، سەرۆککۆماری تورکیا:   "هەر دەڵێن کاڤاڵا، کاڤاڵا! ئەو کاڤاڵایەی باسیدەکەن لقی تورکیای سۆرۆسە. ١٠ باڵیۆز لەبەر ئەو سەردانی وەزارەتی دەرەوە دەکەن. ئەمە چ بێ تەربێتییەکە؟ ئێوە ئێرە بە چی دەزانن؟ ئێرە تورکیایە تورکیا. ئێرە وەک ئەوەی تێیگەیشتوون وڵاتی هۆزەکان نییە. ئێرە تورکیای بە ناو و دەنگە. ئێوە لێرە ناتوانن بڕۆنە وەزارەتی دەرەوە و رێنمایی بدەن. منیش رێنمایی پێویستم بە وەزیری دەرەوەمان دا. پێمگوت کە پێویستە چی بکات. گوتم چی زووە ئەوانە بە ' پیاوە نەخوازراوەکان ' رادەگەیەنن. ئەوانە دەبێ تورکیا بناسن و لێی تێبگەن. ئەو رۆژەی لە تورکیا نەگەیشتن، دەبێت بڕۆن. "   ئەو ١٠ باڵیۆزە بریتین لە باڵیۆزەکانی: ئەمریکا، کەنەدا، فەرەنسا، فینلاند، دانیمارک، ئەڵمانیا، هۆڵەندا، نیوزیلاند، نەرویج و سوێد.