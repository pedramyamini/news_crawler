سکرتایەتی وەزارەتی ناوخۆی تورکیا ئەمڕۆ چوارشەممە ٢٩ی ئەیلولی ٢٠٢١ لە راگەیێنراوێکدا وەڵامی پرسیاری پەرلەمانتارێکی ئیی پارتی دایەوە کە لە چەند رۆژی رابردوودا لە بارەی وشەی کوردستان ئاراستەی سەرۆکایەتی پەرلەمانی کردبوو و داوای کردبوو سلێمان سۆیلو، وەزیری ناوخۆی تورکیا وەڵامی بداتەوە "کوردستان کوێیە؟ ".   لە راگەیێنراوەکەدا هاتووە: "پارتی ئازادیی کوردستان لە ١١ی کانوونی یەکەمی ٢٠١٤ دامەزراوە. بەهۆی ئەوەی پرۆگرام و پەیڕەوی ناوخۆی پارتی ئازادی کوردستان پێچەوانەی یاسای ژمارە ٢٨٢٠ی دەستووری تورکیایە، لە ٢٠ی کانوونی یەکەمی ٢٠١٨ سکاڵای لەسەر تۆمارکراوە و داوای پرۆسەکە هێشتا لە دادگای دەستوور بەردەوامە. هەروەها بەگوێرەی مادەی ٦٩ی دەستووری تورکیا، دادگای دەستوور چاودێری دارایی پارتە سیاسییەکان دەکات و لە چوارچێوەیەدا، چاودێری دارایی پارتی ئازادی کوردستان کراوە. لەلایەکی دیکەوە ٣ پارتی سیاسی دیکە کە لە کانوونی یەکەمی ٢٠١١، نیسانی ٢٠١٤ و مایسی ٢٠١٦ دا لە تورکیا دامەزراون، وشەی کوردستان لە ناوی پارتەکانیاندا هەیە. داواکاری گشتیی تورکیا بۆ داخستنی ئەو پارتانە سکاڵای یاسایی تۆمار کردووە و پرۆسەی یاسایی لەبارەی دۆسیەی داخستنیان لە دادگای دەستوور بەردەوامە".   لە داواکارییەکەدا کە چەند رۆژ بەر لە ئێستا لوتفو تورککان، بریکاری سەرۆکی ئیی پارتی ئاراستەی سەرۆکایەتی پەرلەمانی کردبوو لە سولەیمان سۆیڵو، وەزیری ناوخۆی تورکیا  دەپرسێ: "کوردستان کوێیە؟ " چۆن ناوی پارتێک لە فلتەری وەزارەتەکەی دەرچووە کە وشەی کوردستانی تێدایە؟ ئایا هۆکارێکی تایبەتی هەیە؟ لوتفو تورککان هەروەها داوای لە سۆیڵو کردووە، کە وەڵامی بداتەوە.  لە داواکارییەکەی بریکاری سەرۆکی ئیی پارتیدا هاتووە: "ئایا بڕیاری دادگای دەستووریی ساڵی ٢٠١٨ بە کۆی دەنگ لەسەر گونجاویی پارتی ئازادیی کوردستان بە یاسای پارتەکان، بە مانای قەبووڵکردنی ئەو هەرێمە دێت کە بەناو کوردستانی پێدەڵین؟ لەکاتێکدا لە تورکیا گوتنی ' کوردستان ' قەدەخەیە، ئایا بوونی ئەم وشەیە لە ناوی پارتێکدا ئاساییە؟ "  مستەفا ئۆزچەلیک، سەرۆکی گشتیی پارتی ئازادیی کوردستان (PAK)  بە تۆڕی میدیایی رووداوی راگەیاند، پارتەکەی ١١ی کانوونی یەکەمی ٢٠١٤ بەڵگەنامە و نووسراوی دامەزراندنی ئاراستەی وەزارەتی ناوخۆی تورکیا کراوە و دواتریش مافی بوون بە پارتێکی یاسایی بەدەستهێناوە.   هەروەها راشیگەیاند: "کانوونی دووەمی ٢٠١٥ داواکاری گشتی لە دادگای باڵای کۆماری پارتەکەمانی ئاگادارکردەوە کە ناو و پرۆگرام بگۆڕێ، بەڵام پاک ناو و  پرۆگرامی نەگۆڕی. دواتریش لە کانوونی یەکەمی ٢٠١٦ دادگای دەستووریی تورکیا بۆ هەمان مەبەست ئاگاداری کردینەوە، بەڵام پاک ئەوکاتیش گۆڕانکاریی لە ناو و پرۆگرامەکەیدا نەکرد".  ئۆزچەلیک باسی لەوە کرد کە ساڵی ٢٠١٩ دۆسیە بۆ داخستنی پارتەکەیان لە دادگا کراوەتەوە و گوتی: "ئێمە بەرگریمان لە ناوی پارتەکەمان بە زمانەکانی کوردی و تورکی کرد. پرۆسەی دادگاییکردنەکە بەردەوامە. پاک وەکو پارتێکی یاسایی لە ئەنقەرە و لە ژێر چاودێریی دەزگای هەڵبژاردن ساڵی ٢٠١٧ و ٢٠٢٠ دوو کۆنگرەی ئاسایی بەست. پاک ساڵانە وەکو پارتێکی یاسایی دەرخستەی بودجە ئاراستەی ئەنجوومەنی سەروەری کردووە و لە بودجەدا هیچ کێشەیەکیشی بۆ دروستنەبووە.  پاک بەپێی بڕگەی ٩٠ی دەستووری تورکیاش پارتێکی یاساییە".  سەرۆکی گشتیی پاک هەروەها ئاماژەی بەوەدا ناوی کوردستان لەلایەن پارتەکەی ئەوانەوە دانەهێنراوە، بەڵکو چەندینجار لەلایەن ئیمپراتۆریی عوسمانی و دامەزرێنەری کۆماری تورکیا مستەفا کەمال ئەتاتورک و دامەزرێنەرانی دیکەی دەوڵەتی تورکەوە لە بەڵگەنامە فەرمییەکاندا وەکو ناوی وڵاتێک پەسندکراوە.