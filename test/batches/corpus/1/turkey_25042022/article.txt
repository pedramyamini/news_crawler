داواکاری گشتیی تورکیا، ئەمڕۆ دووشەممە ٢٥ی نیسانی ٢٠٢٢، لێکۆڵینەوەی لەبارەی سەزگین تانریکوڵو، پەرلەمانتاری جەهەپە لە بازنەی ئیستەنبووڵ دەستپێکرد، کە رۆژی ٢٤ی نیسان لە هەژماری تایبەتی خۆی لە تویتەر پۆستێکی لەبارەی کۆمەڵکوژیی ئەرمەن لە تورکیا بڵاوکردووەتەوە.   داواکاری گشتیی تورکیا بە پاساوی ئەوەی لەو پۆستەدا، کە تانریکوڵو بڵاوکردووەتەوە، بەڵگەی بەرجەستە هەن بەوەی ئەو پەرلەمانتارە سوکایەتیی بە کەسایەتیی مەعنەویی دەوڵەتی کۆماری تورکیا کردووە، بەپشتبەستن بە مادەی ٣٠١ی یاسای سزای تورکیا، لێکۆڵینەوەیان دەستپێکردووە.    سەزگین تانریکوڵو لەبارەی کۆمەڵکوژیی ئەرمەن لە تورکیا وێنەی ژمارەیەک رۆشنبیری ئەرمەنی بڵاوکردووەتەوە و نووسیویەتی: " ١٠٧ ساڵ لەمەوبەر لە ٢٤ی نیسانی ١٩١٥ دا بەسەتان رۆشنبیری ئەرمەن لە ئیستەنبووڵ دەستگیرکران و بەرەو  چانکری و ئایاشی ئەنقەرە راگوێزران. دواتر بە زەبری هێز بێسەروشوێن کران. تاوەکو لەگەڵ ئەم رێککەوتە رووبەڕوونەبنەوە، کە لەدایکبوونی خراپەکارییە، دادپەروەری راستەقینە دەستەبەر ناکرێت".