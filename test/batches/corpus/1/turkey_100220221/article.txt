ئەم بڕیارەی دەزگای باڵای رادیۆ و تەلەڤزیۆنەکانی تورکیا رۆژی ٩ی شوباتی ٢٠٢٢ لەلایەن ئیلهان تاشچی، ئەندامی ئەو دامەزراوەیە بڵاوکراوەتەوە.  ئیلهان تاشچی لە هەژماری تایبەتی خۆی لە تویتەر نووسیوویەتی: "رەتوک بۆ یەکەمینجار لەبارەی ماڵپەڕی میدیا نێودەوڵەتییەکاندا، دەسەڵاتی چاودێریکردنی بەکارهێنا. لەو بڕیارەدا کە بەزۆرینەی دەنگ پەسندکراوە، بۆ ماوەی ٧٢ کاژێر مۆڵەت دراوەتە http:// amerikaninsesi. com، http:// dw. com / tr  و http:// tr. euronews. com. ئەگەر ئەو ماڵپەڕانە لەو وادەیەدا بۆ وەرگرتنی مۆڵەتی کارکردن لە تورکیا سەردانمان نەکەن، ئەوا گەیشتن بە ماڵپەڕەکانیان لە تورکیا رادەگیرێت".    بریجێت سێرچاک، گوتەبێژی دەنگی ئەمریکا لەبارەی ئەو وادە سێ رۆژییەی دەزگای باڵای رادیۆ و تەلەڤزیۆنەکانی تورکیا - رەتوک راگەیێندراوێکی بڵاوکردەوە و رایگەیاند، ئەگەر حکومەتی تورکیا ماڵپەڕەکانیان رابگرێت، دەنگی ئەمریکا هەموو هەوڵەکانی دەخاتەگەڕ بۆ درێژەدان بە گەیاندنی هەواڵ و زانیاری بێ بەرامبەر بەجۆرێک هەموو کەسێک لە رێگەی ئینتەرنێتەوە دەستی پێ بگات.  لە راگەیێندراوەکەدا هاتووە: "دەنگی ئەمریکا پێیوایە، هەوڵەکانی حکومەتی تورکیا بۆ بێدەنگکردنی دامەزراوە هەواڵییەکان، پێشێلکردنی ئازادی راگەیاندنە کە بناخەی کۆمەڵگای دیموکراسییە".