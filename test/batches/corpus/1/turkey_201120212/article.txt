رۆژی هەینی ١٩ی تشرینی دووەمی ٢٠٢١ چوارەمین دادگەی سزا قورسەکانی کۆنیا بڕیاریدا ئیبراهیم کەلەش، خزمی نزیکی محەممەد ئاڵتوون بکوژی خێزانە کوردەکەی پارێزگای کۆنیا ئازاد بکات.   دادگەی کۆنیا پێشتر لە ٢٠ی تشرینی یەکەمی ٢٠٢١ دا لەبارەی محەممەد ئاڵتوون تۆمەتباری سەرەکیی کوشتنی ئەو خێزانە کوردەی بە حەوت جار زیندانیکردنی هەمیشەیی سزادا، بەڵام دایک و باوک و هاوژینەکەی ئازادکران.  ئێوارەی رۆژی هەینی ٣٠ی تەممووزی ٢٠٢١، حەوت ئەندامی خێزانێکی کورد لە ناوچەی مەرامی شاری کۆنیا لە تورکیا بە دەستڕێژی گوللە کوژران کە چواریان ژن بوون.  بکوژی ئەو خێزانە کوردە، بۆ شاردنەوەی تاوانەکەی، ئاگری لە ماڵی خێزانە کوردەکە بەردا، بەڵام بە ئاگادارکردنەوەی دراوسێکان، ئاگرەکە لەلایەن تیمەکانی بەرگریی شارستانییەوە کوژێندرایەوە.   پێش کۆمەڵکوژکردنی ئەو خێزانە کوردە، رۆژی ١٢ی ئایاری ٢٠٢١ لەلایەن خێزانی هێرشکەرەکە و خێزانێکی دیکەی دراوسیێیانەوە هێرشیان کرابووەسەر.  لە چوارچێوەی لێکۆڵینەوەیەک کە لەلایەن داواکاری گشتیی بەڕێوەدەچوو، ١٤ کەس دەستبەسەرکران و لەو ژمارەیە ١٠ کەسیان خرانە زیندانەوە. بەدەستگیرکردنی محەممەد ئاڵتوون، ئەنجامدەری هێرشەکە لە ٥ی ئابدا ژمارەی گیراوەکان گەیشتە ١١ کەس.   دواتر بەهۆی ئەو هێرشەی لە ١٢ی ئایاردا کرایە سەر خێزانی دەدەئۆغوڵڵاری، بڕیاری زیندانیکردن بۆ دوو دەستبەسەرکراوی دیکە دەرکرا و بەمەش ژمارەی دەستگیرکراوان بۆ ١٣ کەس زیادیکرد.    لەو تۆمەتنامەیەی لەلایەن داواکاری گشتیی کۆنیا ئامادەکرابوو و پێشکەش بە چوارەمین دادگەی سزا قورسەکانی کۆنیا کرا، بە تۆمەتی ئەنجامدانی تاوانی "کوشتن بە ئەنقەست" بڕیاری حەوت جار زیندانیکردنی تاهەتایی بۆ ئەنجامدەری تاوانەکە و بۆ ١٠ گیراوی دیکەش بە تۆمەتی "هاندان بۆ ئەنجامدانی تاوانی بە ئەنقەست" داوای سەپاندانی سزای زیندانیکردن دەکرا.  دوای رووداوەکە، سەرۆکایەتیی هەرێمی کوردستان و سەرۆکی حکومەتی هەرێمی کوردستان سەرکۆنەی تووندی رووداوەکەیان کرد و داوای سزادانی بکوژانیان کرد. لایەنە ئۆپۆزسیۆنەکانی تورکیاش کاردانەوەی تووندیان هەبوو، ئاکپارتییان بە دروستکردنی پشێوی و سیاسەتی رق و کینە و دژایەتیکردنی کورد، تۆمەتبارکرد. دەسەڵاتیش رایگەیاند، ئەم تاوانە هیچ پەیوەندییەکی بە کورد و تورکەوە نییە.