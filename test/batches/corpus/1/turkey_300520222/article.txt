وەزارەتی بەرگریی تورکیا بەرەبەیانی ئەمڕۆ دووشەممە ٣٠ ـی ئایاری ٢٠٢٢ رایگەیاند، رۆژی ٢٩ ـی ئایاری ٢٠٢٢ عەریف محەممەد سەرتتاش کە لە ٢٧ ـی ئایاری ٢٠٢٢ دا لە ناوچەی ئۆپەراسیۆنی چڕنووک - قوفڵ برینداربوو، لە نەخۆشخانە گیانی لەدەستداوە.   رۆژی ١٨ ـی نیسانی ٢٠٢٢، ئۆپەراسیۆنی ناسراو بە چڕنووک - قوفڵ لەلایەن سوپای تورکیاوە لە ناوچەکانی ئاڤاشین، مەتین و زاپ لە خاکی هەرێمی کوردستان بۆسەر گەریلاکانی پەکەکە دەستیپێکرد.    خولوسی ئاکار، وەزیری بەرگریی تورکیا و یەشار گولەر، سوپاسالاری تورکیا لە هەژماری تایبەتی خۆیان لە تۆڕی کۆمەڵایەتی تویتەر پرسە و سەرەخۆشییان لە خێزان و کەسوکاری ئەو عەریفە کرد.  وەزارەتی بەرگریی تورکیا گیانلەدەستدانی ١١٨ گەریلا و کوژرانی ٢١ سەربازی سوپای وڵاتەکەی راگەیاندووە. لە بەرامبەردا هەپەگە کوژرانی ٥٠١ سەربازی تورکیا و گیانلەدەستدانی ٣٢ گەریلا و پچڕانی پەیوەندیی بە دوو تیمی گەریلا راگەیاندووە.