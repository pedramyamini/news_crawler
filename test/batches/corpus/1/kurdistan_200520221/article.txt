کەمال کڵچدارئۆغڵو، سەرۆکی گشتیی جەهەپە گوتی، "بووینە گەواهیدەری تۆڵەکردنەوەی سیاسیی ئەردۆغان. خاتوو جانان سەرۆکی لقی پارتەکەمان لە ئیستەنبووڵ حوکمدرا. بەوەشەوە نەوەستان، قەدەخەی سیاسیشیان خستە سەری. ئەگەر ئێوە ئەم نادادپەروەرییە قبووڵبکەن، کەواتە ئەو نادادپەروەرییەشتان قبووڵە کە سبەی بەرامبەرتان دەکرێت".  هاوسەرۆکی گشتیی هەدەپە لەسەر ئەو گوتەیەی کڵچدارئۆغڵو هەڵوەستەی کرد، بوڵدان لەگەڵ سەرکۆنەکردنی ئەو سزایەی کە بەسەر کافتانجیئۆغڵودا سەپێنراوە، ئەوکاتانەی وەبیرهێنانەوە کە گوشار دەخرایە سەر هەدەپە و لایەنەکان هەڵوێستیان نەبوو.  پەروین بوڵدان یەکڕیزیی ئۆپۆزسیۆنی بە گرنگ زانی.  پەروین بوڵدان، هاوسەرۆکی هەدەپە باسی لەوە کرد، "کاتێک هەدەپە و هێزەکانی دیموکراسی رووبەڕووی هێرش بوونەوە و شارەوانییەکانی هەدەپە قەییوم کران، ئەوانەی بێدەنگبوون و نەیاندەتوانی رستەیەک بڵێن و دەیانگوت بەڵام.. ئاخر..! ئەمڕۆ رێک کەوتوونەتە بەر شەپۆلی ئەم هێرشانە. بێدەنگی تاریکی زیاتر دەکات، بەڵام کاردانەوەی هاوبەش و بەهێز، رووناکی دەهێنێت".  بەڵام پارتی بزووتنەوەی نەتەوەیی (مەهەپە) کە هاوپەیمانی ئاکپارتییە، بڕیارەکەی دادگە لەبارەی کافتانجیئۆغڵو بە رەوا و دروست دەزانێت.  دەولەت باخچەلی، سەرۆکی گشتیی مەهەپە ئاماژەی بەوە کرد، "سەرۆکی لقی جەهەپە لە ئیستەنبووڵ، سووکایەتی بە کارمەندی دەوڵەت کردووە لەسەر کارەکەی. بە ئەنقەست سووکایەتی بە دەوڵەتی کۆماری تورکیا کردووە و بە بکوژ ناویبردووە. ئەو تاوانی کردووە".  جانان کافتانجیئۆغڵو، کەسایەتییەکی کاریگەری جەهەپەیە لە ئیستەنبووڵ، رۆڵی لە سەرکەوتنی ئەکرەم ئیمامئۆغڵودا هەبوو لە هەڵبژاردنی شارەوانیی ئیستەنبووڵدا، هەر بۆیە بەرپرسانی جەهەپە لە دۆسیەی سزادرانیدا ئاکپارتی تۆمەتباردەکەن.