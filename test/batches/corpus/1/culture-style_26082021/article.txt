هونەرمەند سالار ئازید، برای د. جەلیل ئازید بە تۆڕی میدیایی رووداوی راگەیاند، "بەیانی ئەمڕۆ پێنجشەممە ٢٦ - ٠٨ - ٢٠٢١ هونەرمەند د. جەلیل ئازید بەهۆی نەخۆشی ALS لە شاری زیۆرخی سویسرا ماڵئاوایی لە ژیان کرد. "  ALS نەخۆشییەکی دەگمەنە و دەبێتە هۆی لاوازبوونی ماسولکە و دەمارەکان و مرۆڤ توانای جوڵەی نامێنێت.  سالار ئازید ئاماژەی بۆ ئەوەشکرد، د. جەلیل تەنیا دوو پەنجەی کاریدەکرد و بەو دوو پەنجەیە توانی کتێبێک بەناوی ' تیۆرەکانی موزیک ' بنووسێت، دواتر بەهۆی ئەوەی هەردوو دەست و پێیەکانی لەکارکەوتبوون، حکومەتی سویسرا ئامێر و کۆمپیوتەرێکی بۆ تەرخانکرد بۆ نووسینەوەی ' فەرهەنگی موزیکی کوردی ' و لە هەزار و ٢٠٠ وشە پێکدێت کە لەڕێگەی ئاماژەی چاوەوە کتێبەکەی دەنووسی، بەڵام مردن رێگەی نەدا ئەو فەرهەنگە تەواو بکات.  جەلیل ئازید ناوی تەواوی جەلیل خەلیل ئەسعەدە، ساڵی ١٩٥٤ لە هەولێر لە دایکبووە، لە حەفتاکانی سەدەی رابردوو ئەندامی تیپی میوزیکی هونەریی هەولێر بووە، لە ١٩٧٨ رووی لە هەندەران کردووە و تا ١٩٨٥ لە ئیتاڵیا ژیاوە، بەکالۆریۆس و ماستەری لە زانکۆی پۆلۆنیا لە ئیتاڵیا لە بواری زانستە میوزیکییەکان بەدەستهێناوە، دواتر دکتۆرای لە هەمان بواردا لە زانکۆی زیۆریخی سویسرا بەدەستهێناوە.  ئازید لە ٢٠٠٤ یەکێک بوو لە دامەزرێنەرانی کۆلێژی هونەرە جوانەکانی زانکۆی سەلاحەدین و تاوەکو ٢٠١٢ وانەی گوتووەتەوە.