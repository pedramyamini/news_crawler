وەزارەتی پەرەوەردەی ئەو وڵاتە رۆژی دووشەممە رەتیکردەوە بڕیارەکە لای ئەوانەوە دەرکرابێت و بەرپرسیاریەتییەکەی خستە ئەستۆی فەرمانگەی پەروەردەی شاری کابوول و بەڕێوەبەرەکەی.   بڕیارەکە بۆ هەموو قوتابخانەکانی شاری کابوولی پایتەختی ئەفغانستان نێردراوە کە نابێت کچانی تەمەن ١٢ ساڵ و گەورەتر لە شوێنە گشتییەکاندا گۆرانی بڵێن.  هەروەها بە گوێرەی بڕیارەکە، پێویستە تەنیا مامۆستای ژن وانەی میوزیک لە قوتابخانەکان بە کچانی لەو تەمەنە بڵێنەوە.   نەجیبە ئاریان، گوتەبێژی وەزارەتی پەروەردەی ئەفغانستان جەخت لەوە دەکاتەوە لێکدانەوەی هەڵە بۆ مەبەستی بڕیارەکە کراوە و دەڵێت، ئامانج لە بڕیاری قەدەخەکردنی گۆرانیگوتن لە کچان ئەوەیە تاوەکو رێگە بە کوڕان و کچان نەدرێت بەشداری لە بۆنە گشتییەکاندا بکەن، بۆ ئەوەی رێگری لە بڵاوبوونەوەی کۆرۆنا بکرێت.  دوای ئەو بڕیارە، بڕیارێکی دیکە بۆ قوتابخانەکان نێردرا کە بەهۆی پەتاکەوە، گۆرانیگوتن لە شوێنە گشتییەکان لە کوڕانی قۆناخی ناوەندیش قەدەخە دەکرێت.   رۆژی دووشەممە، ١٥ی ئادار، وەزارەتی پەروەردەی ئەفغانستان لە راگەیێنراوێکدا رایگەیاند ئەوان پابەندن بە "پشتگیریکردن لە مافی هەموو مرۆڤێک لە رەگەزی نێر و مێ بۆ خوێندن و بەشداریکردن لە بۆنە کولتووری، هونەری و وەرزشییەکاندا. "  هەروەها ئاماژەی بەوەش کرووە کە وەزارەتەکەیان "نیازی ئەوەی نییە مافە یاسایی و پەروەردەییەکانی قوتابیان سنووردار بکات. "  نەجیبە ئاریان دەڵێت، ئەو بڕیارەی سەرەتا بۆ قەدەخەکردنی گۆرانیگوتن لە کچان درابوو: "رەنگدانەوەی هەڵوێست و سیاسەتی فەرمیی وەزارەتەکەمان نییە. " گوتەبێژەکەی وەزارەتی پەروەردەی ئەفغانستان باسی لەوەشکرد لێکۆڵینەوە لەگەڵ فەرمانگەی پەروردەی کابول و ئەحمەد زەمیر گۆوارا، بەڕێوەبەری فەرمانگەکە دەستیپێکردووە.   بڕیارەکە ناڕەزایی تووندی چالاکڤانانی لێکەوتەوە، کە لەسەر تۆڕە کۆمەڵایەتیەکان هاشتاگی # IAmMySongـیان راگەیاند کە بە واتەی "من گۆرانییەکانی خۆمم" دێت.  هەڵمەتەکە لە لایەن ئەحمەد سەرمەست، دامەزرێنەری پەیمانگەی میوزیکی ئەفغانستان دەستیپێکرد و لە تویتەر کاردانەوەی لێکەوەتەوە. ژمارەیەک لە کچانی ئەفغانستان ڤیدیۆی گۆرانیگوتنیان لە تویتەر بڵاوکردەوە.   سەرمەست دەڵێت، ئەوانەی بەرگری لە مافی ژن و کچان دەکەن "بێ دەنگ نابن تاوەکو ئەنجامی لێکۆڵینەوەکە دەردەکەوێت".   دەرکردنی بڕیارەکە و ئەو کاردانەوەیەشی کە لێی کەوتەوە، لە کاتێکدان کە چالاکڤانانی پاراستنی مافی ژنان و گروپەکانی کۆمەڵگەی مەدەنی لە ئەفغانستان هەوڵدەدەن ئەو دەستکەوتانەی کە لە ماوەی ٢٠ ساڵی رابردوودا دوای "داگیرکردن"ی وڵاتەکەیان لە لایەن ئەمریکا و هاوپەیمانەکانییەوە بەدەستهێنران، بپارێزن و بیانکەنە تەوەری سەرەکیی گفتوگۆکانی ئاشتیی نێوان تاڵیبان و حکومەتی کابول.