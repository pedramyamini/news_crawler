شەهێن سابیر، بەرپرسی راگەیاندنی فیستیڤاڵەکە، بە رووداوی راگەیاند "ئەمساڵ جیاواز لە ساڵانی رابردوو لەسەر دوو مژار كاردەكەین، یەکێکیان جیهانییە کە هۆشیاری ژینگەییە، پەیامێكی جیهانیمان لە ئاست هەستكردن بەو مەترسییە گەورە هەیە کە رووبەڕووی ژینگە و مرۆڤایەتی دەبێتەوە".  ئاماژەی بۆ ئەوەشکرد "مژاری دووەم کە لە فیستیڤاڵدا کاری لەسەر دەکەین، تراژیدیای کۆچە، هەرچەند پرسێکی جیهانییە، بەڵام هاوكات لەگەڵ ئامادەسازی بۆ خولی پێنجەمی فیستیڤاڵ، دیاردەی كۆچ لەسەر ئاستی ناوخۆیی بووەتە بابەتێكی جددی و خەم و كێشەیەكی گەورەیە و دەیان كێشە و مەترسی گەورەی بەدوای خۆیدا هێناوە، بە رادەیەک کە مەترسی لەسەر ژیانی کۆچبەر دروستکردووە".  چالاکییەکانی فیستیڤاڵەکە لە ١٧ - ١٢ - ٢٠٢١ دەستپێدەکات و بۆ ماوەی حەوت رۆژ بەردەوام دەبێت، تێیدا ١٤٣ فیلم لە ٣٥ وڵاتەوە بەشدارن و ١١٦ فیلم لە کێبڕکێدان.  لە فیلمە بەشداربووەکان، ٥٧ فیلمی کوردی هەن، هەروەها ٢١ فیلمی سینەمایی هەیە و ئەو فیلمانەی بە زمانی ئینگلیزی ژێرنووسی کوردییان بۆ کراوە، فیلمە بیانییەکانی بە زمانی دیکەن، وەک فارسی و فەرەنسی، ژێرنووسی کوردی و ئینگلیزییان بۆ کراوە.  "ماڵی دالیا" لە دەرهێنانی دانا کەریم، فیلمی دەستپێکی فیستیڤاڵەکەیە و لە یەکەم رۆژی فیستیڤاڵدا لە تەلاری هونەر نمایشدەکرێت.  یەکەم رۆژی فیستیڤاڵ و دوایین رۆژی فیستیڤاڵ لە تەلاری هونەر دەبێت، رۆژانی دیکە لە سیتی سینەما دەبێت.  فیلمەکان لە چوار بەشدا نمایشدەکرێن، فیلمی سینەمایی، کە ژمارەیان ٢١ فیلمە و چوار لەو فیلمانە کوردین، کورتەفیلم، بەڵگەفیلم و ئەنیمەیشن، دوو لە بەڵگەفیلمەکانیش لەبارەی ژینگەن.  بەهۆی ئەوە درووشمی ناوخۆیی فیستیڤاڵەکە لەبارەی "کۆچە"، دوو فیلم لەو بارەیەوە نمایشدەکرێن.  ژمارەی خەڵاتەکانی فیستیڤاڵەکە ١٨ خەڵاتن و زۆربەی سەرۆک و ئەندامانی لیژنەی هەڵسەنگاندنی فیلمەکان بیانین و ئەندامی کوردی تێدایە.  خەڵاتەکانی فیستیڤاڵ بریتین لە، خەڵاتی باشترین فیلمی درێژ لە ناوخۆ و دەرەوە (زێڕین)، خەڵاتی باشترین دەرهێنەر (زێڕین)، خەڵاتی داوەران بۆ فیلمی درێژ (زێڕین)، خەڵاتی باشترین سینەماتۆگرافی بۆ فیلمی درێژ (زێڕین)، خەڵاتی باشترین سیناریۆ بۆ فیلمی درێژ (زێڕین)، خەڵاتی باشترین ئەکتەری کوڕ بۆ فیلمی درێژ (زێڕین)، خەڵاتی باشترین ئەکتەری کچ بۆ فیلمی درێژ (زێڕین)، خەڵاتی رەخنەگران بۆ فیلمی درێژ لە ناوخۆ و دەرەوە (زێڕین)، خەڵاتی باشترین کورتەفیلمی کوردی (زێڕین)، خەڵاتی داوەران بۆ کورتەفیلمی کوردی (زێڕین)، خەڵاتی باشترین کورتەفیلمی دەرەوە (زێڕین)، خەڵاتی داوەران بۆ کورتەفیلمی دەرەوە (زێڕین)، خەڵاتی باشترین بەڵگەفیلمی کوردی (زێڕین)، خەڵاتی باشترین بەڵگەفیلمی دەرەوە (زێڕین)، خەڵاتی باشترین فیلمی ئەنیمەیشنی ناوخۆ و دەرەوە (زێڕین)، خەڵاتی بینەران (زێڕین)، خەڵاتی شکۆمەندی (زیووین) و خەڵاتی رەخنە.  فیلمەکان رۆژانە کاژێر ٣: ٠٠ ـی دوای نیوەڕۆ تاوەکو ٦: ٣٠ ـی ئێوارە لە سیتی سینەما نمایشدەکرێن، دواتر لە کاژێر ٨: ٠٠ ـی شەو نمایشەکان دەستپێدەکەنەوە و تاوەکو ١: ٠٠ ـی شەو بەردەوام دەبێتەوە.  کاژێر ١١: ٠٠ ـی بەیانیی ١٨ - ١٢ - ٢٠٢١ پانێڵێک لەبارەی "هۆشیاریی ژینگەیی" بەڕێوەدەچێت و بەرهەمهێنەری دوو بەڵگەفیلمی بەشداربوو لە فیستیڤاڵەکە ئامادە دەبن.  کاژێر ١١: ٠٠ ـی بەیانی رۆژی ١٩ - ١٢ - ٢٠٢١، ماستەر کڵاسێک بۆ نووری بەڵگە جەیلان بەڕێوەدەچێت و بە خۆڕاییە.  کاژێر ١١: ٠٠ ـی بەیانی ٢٠ - ١٢ - ٢٠٢١ پەنێڵێک بە ناونیشانی ' پێویستی پڕۆژە یاسای سینەما بۆ دروستکردنی دەزگای فیلم ' سازدەکرێت.   کاژێر ١١: ٠٠ ـی رۆژی ٢١ - ١٢ - ٢٠٢١، سیمینارێك بۆ د. فاروق رەفیق، نووسەر و توێژەر سازدەکرێت، تێیدا باس لە تراژیدیای کۆچ دەکات.  کاژێر ١١: ٠٠ ـی رۆژی ٢٢ - ١٢ - ٢٠١٢١ پەنێڵێک بەناونیشانی ' چۆن فیلم ببینین ' بە بەشداری رەخنگەرانی سینەمای ئێران و هیندستان بەڕێوەدەچێت.  رۆژانە کاژێر ٣: ٠٠ بۆ ٤: ٣٠ ئیوارە، زنجیرە سمینارێک سازدکرێن، تێیدا شیكاری بۆ فیلمەكانی نێو فیستیڤاڵ دەکرێن.  رێکخەرانی فیستیڤاڵەکە رۆژانە بڵاوکراوەیەکی تایبەت بە بواری سینەما لە فیستیڤاڵەکەدا بڵاودەکەنەوە.  بەهۆی بڵاوبوونەوەی ڤایرۆسی کۆرۆنا، پێنجەمین فیستیڤاڵی فیلمی نێودەوڵەتیی سلێمانی وەک زۆربەی فیستیڤاڵە سینەمایی و هونەرییەکان، لە ٢٠٢٠ بۆ ٢٠٢١ دواخرا.