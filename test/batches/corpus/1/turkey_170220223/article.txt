کۆمپانیای ئۆرک (ORC) ئەمڕۆ پێنجشەممە ١٧ ـی شوباتی ٢٠٢٢ لە هەژماری فەرمی خۆی لە تۆڕی کۆمەڵایەتی تویتەر ئەنجامی راپرسی مانگی شوباتی ئەمساڵی بڵاوکردەوە.  راپرسییەکە لە رۆژانی  ٨ - ١٣ ـی شوباتی ٢٠٢٢ لە ٤١ پارێزگای باکووری کوردستان و تورکیا کراوە، لەڕێگەی دیداری راستەوخۆوە پرسیار لە ٥ هەزار و ١٣٠ کەس کراوە، ئەگەر هەڵبژاردن بکرێت دەنگ بە کام پارتە دەدەیت؟.   ئەنجامی راپرسییەکە دەریخستووە، رێژەی دەنگەکانی هاوپەیمانیی میللەت کە لە جەهەپە و ئیی پارتی پێکهاتووە گەیشتووەتە ٣٩.٢ %، بەڵام ئەو شەش پارتەی ئۆپۆزیسیۆنی تورکیا، کە لە چەند رۆژی رابردوودا سەرۆکەکانیان بۆ یەکەمین جار لە ئەنقەرە کۆبوونەوە، ئەگەر هاوپەیمانی پێکبهێنن و هاوپەیمانیی میللەت فراوان بکرێت، ئەوا رێژەی دەنگەکانی ئەو هاوپەیمانییە دەگاتە ٤٨ %.    بەگوێرەی ئەنجامی راپرسییەکە دەنگی پارتی داد و گەشەپێدان - ئاکپارتی ٣٠ %، پارتی گەلی کۆماریی - جەهەپە ٢٤.١ %، ئیی پارتی ١٥.١ %، پارتی بزووتنەوەی نەتەوەیی - مەهەپە ٩.٤ %، پارتی دیموکراتی گەلان - هەدەپە ٨.١ %، پارتی ئایندە ٤.٢ %، پارتی پێشکەوتن و دیموکراسی ٢.٦ %، پارتی سەعادەت ١.٥ % و پارتی دیموکرات ٠.٥ % دەبێت.  هەر بەپێی ئەنجامی راپرسییەکە، رێژەی دەنگەکانی هاوپەیمانی جمهوور کە لە ئاکپارتی و مەهەپە پێکهاتووە ٣٩.٤ % ـە، ئەو ژمارەیە زۆر نزیکە لە رێژەی دەنگی هاوپەیمانی میللەتی جەهەپە و ئیی پارتی کە ٣٩.٢ % ـە. لە ئەگەری فراوانکردنی هاوپەیمانی میللەت بۆ شەش پارتی سیاسی، (جەهەپە، ئیی پارتی، پارتی سەعادەت، پارتی ئایندە، پارتی پێشکەوتن و دیموکراسی و پارتی دیموکرات) کۆی دەنگی ئەو هاوپەیمانییە بۆ ٤٨ % بەرزدەبێتەوە.