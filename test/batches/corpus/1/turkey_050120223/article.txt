بەگوێرەی راگەیێندراوێکی فەرماندەیی ئاسایشی کەناراوەکانی تورکیا، لە چوار رۆژی یەکەمی ساڵی نوێدا تیمەکانیان لە بوونی ژمارەیەک کۆچبەر لە کەناراوەکانی شارۆچکەی کارابورون ئاگادار کراونەتەوە، کاتێک تیمەکان گەیشتوونەتە شوێنەکە ٣٧ کۆچبەریان لەناو بەلەمێکی پلاستیکیدا دەستگیرکرد، کە لەلایەن هێزەکانی یۆنانەوە بەزۆر نێردراونەتەوە سنوورە ئاوییەکانی تورکیا.  هەروەها لە کەناراوەکانی شارۆچکەی چەشمە ١٥٧ کۆچبەری دیکە، کە ئەوانیش هەر لەلایەن هێزەکانی یۆنانەوە نێردراونەتەوە تورکیا دەستگیرکراون، بەهەمانشێوە لە شارۆچکەی دیکیلی ٤٣ و لە شارۆچکەی فۆچا، ٨١ کۆچبەری دیکە دەستگیرکران.  لە لایەکی دیکەوە هێزەکانی پاراستنی ئاسایشی کەناراوەکان لە شارۆچکەکانی چەشمە و دیکیلی ٨٤ کۆچبەریان دەستگیرکرد، کە دەیانویست بە رێگای نایاسایی لە دەریای ئیجەوە لە تورکیا بچنە دەرەوە.  تەواوی کۆچبەرەکانیش کە ژمارەیان ٤٠٢ کۆچبەر بوو دوای کۆتاییهاتنی رێکارە یاساییەکان، بە مەبەستی دیپۆرتکردنەوەیان رادەستی بەڕێوەبەرایەتیی کۆچ و کۆچبەرانی پارێزگای ئیزمیر کران.