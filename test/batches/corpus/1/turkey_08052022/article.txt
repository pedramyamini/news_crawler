جوبەلی ئەحمەد رۆژی ٦ ـی ئایاری ٢٠٢٢ لە هەژماری تایبەتی خۆی لە تۆڕی کۆمەڵایەتیی تویتەر تۆمارێکی ڤیدیۆیی خۆی بڵاوکردەوە کە شەوی پێش جەژن تۆمار کراوە و دەڵێت: "ئەگەر وڵاتینامە لەو کەسانە وەرنەگرنەوە کە پاڵپشتی ئەندامانی پەکەکە دەکەن و دەنگدەدەن بە هەدەپەی جوداخواز، ئەوا ناتوانن یەکپارچەیی نیشتمان بپارێزین و رێگری لە دابەشبوون بکەن".   مەراڵ دانش بێشتاش، بریکاری سەرۆکی فراکسیۆنی هەدەپە و پەرلەمانتاری هەدەپە لە بازنەی سێرت، هەمان رۆژ لە هەژماری تایبەتی خۆی لە تۆڕی کۆمەڵایەتیی تویتەر وەڵامی جوبەلی ئەحمەدی دایەوە و لە تویتێکدا نووسی: "هەدەپە تەنیا هێزە ئەم میللەتە و ملیۆنان کەس رزگار بکات لە دەستی ئەو کەسانەی نکۆڵی لە ویستیان دەکەن".   پارتی دیموکراتی گەلان - هەدەپە سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو، ١١.٧ % ـی دەنگەکانی بردەوە و لە کۆی ٦٠٠ کورسیی پەرلەمان، ٦٧ کورسی بەدەستهێنا، بەڵام ئێستا خاوەن ٥٨ کورسییە.  لەلایەن داواکاری گشتیی تورکیاوە سکاڵانامە لەسەر هەدەپە تۆمارکراوە و بە تۆمەتی پەیوەندی بە پەکەکە هەوڵی داخستنی دەدرێت. دۆسیەی رووداوەکانی کۆبانێ کە لە ٢٢ ـەمین دادگەی سزا قورسەکانی ئەنقەرە بەڕێوەدەچێت و بە سەڵاحەدین دەمیرتاش و فیگەن یوکسەکداغ، هاوسەرۆکانی پێشووتری هەدەپەوە ١٠٨ ئەندام و بەرپرسی هەدەپە تێیدا دادگایی دەکرێن کە ٢٢ کەسیان ئێستا لە زینداندان، وەک پاساوێک بۆ داخستنی هەدەپە ئاماژەی پێدەدرێ.