کەمال بولبول، پەرلەمانتاری هەدەپە دەڵێت، "ئەو باجەی لە گەلی کورد وەردەگیرێ، وەک پەروەردە بە زمانی دایک بۆ گەلی کورد ناگەڕێتەوە. لە پەرلەماندا زمانی من هێمایی X بۆ دادەنرێ، چونکە کوردییە؛ وەک عەلەوی مەزهەبێک لەسەر دەرگەی ماڵەکەم هێمای X دادەنرێ؛ وەک هەدەپەییەک بەشداریکردنم لە کاری سیاسی قەدەخەیە؛ سێ X، سێ هاوکێشەی نەزانراو".   لە گفتوگۆکاندا باس لە کێشەی زمان لە کەرتی تەندروستی کرا، بەتایبەتی بۆ ئەو پزیشکانەی لە باکووری کوردستاندا کار دەکەن و کوردی نازانن و ئەو کوردانەش کە ناتوانن بە تورکی گوزارشت لە کێشەکانیان بکەن.   ئیمام تاشچیئەر، پەرلەمانتاری هەدەپە دەڵێت، "لە تورکیادا هەموومان دەزانین ٢٥ ملیۆن کورد دەژین، بەڵام کوردەکان لەبەرئەوەی ناتوانن بە زمانی دایک پەروەردەبن، ناتوانن لە بەشی پزیشکیش بە کوردی بخوێنن. هەموومان دەزانین، نەخۆشێک بێجگە لە زمانی دایک زۆر زەحمەتە بە زمانێکی دیکە گوزارشت لە خۆی بکات، بەتایبەتی ئەگەر ئەو نەخۆشە نەخوێندەواربێت".   فەلەکناس ئوجا، پەرلەمانتاری هەدەپە لە پاڵ تورکی بە زمانەکانی ئەڵمانی و کوردیش قسەی کرد، ئەمەش کاردانەوەی پەرلەمانتارانی مەهەپەی لێکەوتەوە و مایکی ئەو پەرلەمانتارەی هەدەپە چەند جارێك داخرا.   وەزیری گەیاندن و ژێرخانی تورکیا باسی پڕۆژەکانی بەنداو و پردەکانی باکووری کوردستانی کرد و رایگەیاند، خزمەتی زۆری ناوچەکەیان کردووە.   عادل کارائیسماعیلئۆغڵو، وەزیری گەیاندن و ژێرخانی تورکیا دەڵێت، "پردی حەسەنکێف، باتمان و میدیاد پێکەوە دەبەستێتەوە لە سەر بەنداوی ئڵیسوو. بڕوانن، بڕوانن، پڕۆژەیەکی زۆر گرنگە بۆ بەراوردکردنی تورکیای ئێستا لەگەڵ تورکیای جاران. پردی بەگەندیک لەسەر چەمی بۆتان لە نێوان شارۆچکەی هیزانی بەدلیس و شارۆچکەی پەرواری سێرت دروستکراوە. بڕوانن، لێرە پردێكی بچووک دەبینن، چەندین ساڵە ئەمەیان بەڕەوا زانی بۆ خەڵکی ناوچەکە. سەرباری سووتاندن و وێرانکردنی شوێنی مانەوەی ستافی پرۆژەکان، ئەم پرۆژەیە تەواو کرا. ئەو رێگەیەی بەچەندین کاژێر دەبڕا، بۆ یەک خولەک کورت کرایەوە".   لە بەرامبەردا پەرلەمانتارانی هەدەپە بەهۆی پرۆژەکانی بەنداو لە باکووری کوردستاندا کە بەوهۆیەوە لە بەشێکی ناوچەکاندا شوێنەواری مێژووی گرنگ ژێرئاوکەوتن دەسەڵاتیان وەک "بکوژی مێژوو" تۆمەتبارکرد.