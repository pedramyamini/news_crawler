رەجەب تەیب ئەردۆغان، سەرۆککۆماری تورکیا ئێوارەی رۆژی شەممە ٢٨ ـی ئایاری ٢٠٢٢، لەکاتی بەشداریکردنی فیستیڤاڵی TEKNOFEST  کە لە شاری باکوی پایتەختی ئازەربایجان بەڕێوەچوو، گوتارێکی پێشکێشکرد.   رەجەب تەیب ئەردۆغان ئاماژەی بەوەدا، "ئێمە یەکێک نین و نابین لەو کەسانەی کە لەبەرامبەر نادادپەروەریدا بێدەنگ دەبن. " هەروەها گوتیشی، "وەک چۆن چاومان لەسەر خاک و سەروەری کەس نییە، یەک بست زەویشمان نییە بیدەین بە خراپەکاران و ناشمانبێت".  ئەردۆغان شەڕی قەرەباخی بە نموونە هێنایەوە و گوتی، "سه‌ركه‌وتنی قه‌ره‌باخ، نوێترین نموونه‌ی داستانه قاره‌مانه‌كانی میلله‌ته‌كه‌مانه. بەهۆی هەڵوێستی یەکلاکەرەوەی برای ئازیزم عەلیێڤ، قەرەباخ دوای ٣٠ ساڵ لە ژێردەستەیی رزگاری بوو. "  ئەو گوتانەی ئەردۆغان لە کاتێکدایە ئۆپەراسیۆنە سەربازییەکانی سوپای تورکیا دژ بە گەریلاکانی پەکەکە لە قوڵایی خاکی باشووری کوردستان بەردەوامن و چەند رۆژ بەر لەئێستاش رایگەیاندبوو، ئەنقەرە پلانی هەیە بەمنزیکانە هێرشێکی دیکە بۆسەر ناوچەکانی ژێر دەسەڵاتی بەڕێوەبەرایەتیی خۆسەر لە رۆژئاوای کوردستان ئەنجامبدات.   تورکیا پێشتر دوو ئۆپەراسیۆنی سەربازی بۆسەر رۆژئاوای کوردستان ئەنجامداوە. یەکەمیان لە سەرەتای ساڵی ٢٠١٨ بۆسەر عەفرین بوو و دووەمیشیان لە تشرینی یەکەمی ٢٠١٩ بۆسەر ناوچەی گرێ سپی و سەرێ کانی بوو. لە ئەنجامی هەردوو هێرشەکەدا سەتان هەزار کەس ئاوارەبوون و هەندێک لە رێکخراوەکانی بواری مافەکانی مرۆڤیش دەڵێن، لە هەردوو ناوچە گۆڕانکاری دیموگرافی روویداوە.