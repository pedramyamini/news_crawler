وەزارەتی ناوخۆی تورکیا لە راگەیێندراوێکدا رایگەیاند: بەرەبەیانی ئەمڕۆ سێشەممە ١٩ی نیسانی ٢٠٢٢ ئۆپەراسیۆنی ئابڵوقە - ٢ بە بەشداری ٦٥٤ کارمەندی هێزە ئەمنییەکان، فەرماندەیی هێزەکانی جەندرمە و هێزی گوندپارێزان، کە بەسەر ٤٢ تیم دابەشکران، بەڕێوەچوو".  وەزارەتی ناوخۆی تورکیا ساڵانە "ستراتیژییەتی بەرەنگاربوونەوەی تیرۆر" دادەڕێژێت و بەئۆپەراسیۆنە وەرزییەکان ناوی دەبات. دوای کۆتاییهاتنی ئۆپەراسیۆنەکانی زستانە بەناوی زنجیرە ئۆپەراسیۆنەکانی ئەرەن، کە ٣٤ قۆناخ بوو، ئەمجارە زنجیرە ئۆپەراسیۆنەکانی بەهار و هاوینە، دژ بە گەریلاکانی پەکەکە دەستیپێکرد. رۆژی ١٧ی نیسانی ٢٠٢٢ قۆناخی یەکەمی زنجیرە ئۆپەراسیۆنی بەهار و هاوینە بەناوی ئابڵوقە ١، لە ئامەدی باکووری کوردستان دەستیپێکرد.    تاوەکو ئێستا وەزارەتی ناوخۆی تورکیا و ناوەندی راگەیاندنی هەپەگە هیچ جۆرە روونکردنەوەیەکیان لەبارەی زیانی گیانی و ماددی ئۆپەراسیۆنە نوێیەکەی نێو باکووری کوردستان بڵاونەکردووەتەوە.   دوای شکستهێنانی پرۆسەی چارەسەری پرسی کورد لە کۆتاییەکانی ساڵی ٢٠١٥ دا، شەڕی کۆڵان بەکۆڵان لە نێوان سوپا و هێزە ئەمنییەکانی تورکیا لە دژی گەریلاکانی پەکەکە لە شەش پارێزگای باکووری کوردستان دەستیپێکرد و تاوەکو نیسانی ٢٠١٦ بەردەوام بوو. لەم قۆناخە بەدواوە و لە سەرەتای ساڵی ٢٠١٧ ـەوە ژووری ئۆپه‌راسیۆنه‌كانی وه‌زاره‌تی ناوخۆی توركیا شەش جۆر زنجیرە ئۆپەراسیۆنی ئەمنی و سەربازیی لە باکووری کوردستان بەناوەکانی "شکێنەر، تەڵە، هەورە برووسکە، باگۆک، ئەرەن و ئابڵوقە" لە دژی گەریلاکانی پەکەکە لە زۆربەی ناوچە شاخاوییەکان و دوورەدەستەکان لە باکووری کوردستان دەستپێکردووە.