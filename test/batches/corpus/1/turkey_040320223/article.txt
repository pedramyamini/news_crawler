بەگوێرەی بڕیارێک کە رۆژی هەینی ٤ ـی ئاداری ٢٠٢٢ بە واژۆی رەجەب تەیب ئەردۆغان، سەرۆککۆماری تورکیا لە رۆژنامەی فەرمیی ئەو وڵاتە بڵاوکراوەتەوە، بەکر پاکدەمیرلی وەزیری کشتوکاڵی تورکیا دەستیلەکارکێشاوەتەوە و لە شوێنەکەی، واحید کیریشچی کراوەتە وەزیری کشتوکاڵی تورکیا.  لە بڕیارنامەکەدا ئاماژە بەوە دراوە: "داواکاری دەستلەکارکێشانەوەی بەکر پاکدەمیرلی پەسندکراوە و بەگوێرەی ماددەی ١٤٠ و ١٠٦ ـی دەستووری کۆماری تورکیا، پۆستی وەزیری کشتوکاڵی تورکیا دراوەتە واحید کیریشچی. "  بەکر پاکدەمیرلی، وەزیری دەستلەکارکێشاوەی کشتوکاڵی تورکیا؛  ساڵی ١٩٧٣ لە پارێزگای ئیزمیری تورکیا لەدایکبووە   بۆ چوار خول لەسەر لیستی ئاکپارتی پەرلەمانتاری پارێزگای مانیسای تورکیا بوو  خێزاندارە و باوکی چوار منداڵە  لە ١٠ی تەمموزی ٢٠١٨ ـەوە پۆستی وەزیری کشتوکاڵی تورکیا بەڕێوەدەبرد  رۆژی ٤ی ئاداری ٢٠٢٢ دەستیلەکارکێشایەوە  واحید کیریشچی، وەزیری نوێی کشتوکاڵی تورکیا؛   ساڵی ١٩٦٠ لە پارێزگای گومگومی باکووری کوردستان لەدایکبووە  کۆلێژی کشتوکاڵی لە زانکۆی چوکورئۆڤا تەواو کردووە  بۆ دوو خول لەسەر لیستی ئاکپارتی پەرلەمانتاری پارێزگای ئادانای تورکیا بوو  خێزاندارە و باوکی سێ منداڵە  رۆژی ٤ ـی ئاداری ٢٠٢٢ وەک وەزیری کشتوکاڵی تورکیا دەستبەکاربوو