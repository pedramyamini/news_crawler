خانەنشینێک کە خۆپێشاندانی کردووە دەڵێت، "چەند سەیرە! دەسەڵات پێمان دەڵێ فاکتەری دەرەکی هۆکاری هەڵاوسان و قەیرانی ئابووریی و سەختی ژیانە، کەچی هەمان ئەم دەسەڵاتە بەناوی جیاوازەوە باج زیاد دەکات. "   لەدەستدانی بەهای لیرە بەرامبەر دۆلار و بەشێکی زۆری دراوە بیانییەکان، زیادکردنی بێئەندازەی باج لەسەر پێداویستییە سەرەکییەکان، ناهاوسەنگی لەنێوان هەناردە و هاوردە و کەمیی بەرهەمهێنان هۆکاری هەڵاوسان و سەختیی ژیانن.  خۆپێشاندەرێکی دیکە دەڵێت، هەر ئیستەنبووڵییەک لە دەرگەی ماڵەوە بچێتە دەرەوە، تا ئێوارە کە دەگاتە ماڵەوە، تەنیا کرێی گواستنەوەی گشتیی بەکاربهێنێت رۆژانە بە ٤٠ لیرە ناگاتە شوێنی مەبەست.   لە سەرانسەری تورکیادا ١٣ ملیۆن خانەنشین هەن؛ زیاتر لە نۆ ملیۆن خانەنشین کەمترین مووچە وەردەگرن کە لە ١٧٠ دۆلارەوە دەستپێدەکات.  حکومەتی تورکیا دەڵێت، دوای جەژن قۆناخ بە قۆناخ تاوەکو مانگی تەممووز مووچەی خانەنشینان بە جۆرێک بەرز دەکاتەوە کە کەمترین مووچە ٢٧٩ دۆلاربێت و زۆرترینیشی ٥٨٦ دۆلار بێت.   هاووڵاتییەکی تورکیا دەڵێت، لە وڵاتێکی ٨٤ ملیۆن کەسیدا ٨٠ ملیۆن مرۆڤ هەژاری و کەمدەرامەتی و سەختی ژیاندا دەگوزەرێت.   بەگوێرەی داتاکانی دەستەی ئاماری تورکیا، رێژەی هەڵاوسان لە تورکیا ٦١ % ـی تێپەڕکردووە؛ بەڵام بەگوێرەی راپۆرتی گرووپی لێکۆڵینەوەی هەڵاوسان، رێژەکە لە ١٤٢ % زیاترە.  لە سەرەتای ئەمساڵەوە سووتەمەنی بە رێژەی ١٢٥ %، کرێی هاتووچۆ بە رێژەی ٤٩ %، نرخی سەوزە بە رێژەی ٣٦ %، میوە بە رێژەی % ٥٣، گۆشتی سوور بەرێژەی ٤٨ % و لە رێستۆرانتەکاندا نرخی ژەمێکی ئاسایی خواردن بە رێژەی ٤٠ % بەرزبووەتەوە.