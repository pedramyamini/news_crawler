خۆپێشاندانەکە لە کاتێکدایە، لە چەند رۆژی رابردوودا بەهای لیرەی تورکی بە شێوەیەکی زۆر خێرا بەرامبەر دراوەکانی دیکە دابەزیوە؛ ئەوەش ژیانی هاونیشتمانی و هاووڵاتیانی سەخت کردووە.   لە کادیکۆی بەشە ئاسیاییەکەی ئیستەنبووڵ زۆربەی بەشداربووانی خۆپێشاندانەکە کرێکارن حامی باڵتەجی، سەرۆکی سەندیکای کرێکارانی ئیستەنبووڵ دەڵێت، "هۆکاری ئەوەی ئەمڕۆ لێرەین، ئەو دۆخە نەرێنییەیە وڵاتەکەمان لە ماوەی رابردوودا تووشی بووە. ئەو دۆخەی دوای شەپۆلی ڤایرۆسی کۆرۆنا تووشمان بووە، هەروەها دۆخی نەرێنیی کۆمەڵایەتی و ئابووری".  داواکارییەکی سەرەکیی خۆپێشاندەران ئەوەبوو کە رەجەب تەیب ئەردۆغان واز لە پۆستەکەی بهێنێت، چونکە پێیان وایە هەنگاوەکانی دیکە ناتوانن سەقامگیری بۆ بازاڕەکانی تورکیا بگەڕێننەوە.   سەرۆکی سەندیکای کرێکارانی ئیستەنبووڵ دەشڵێت، "ئەوانەی وڵات بەڕێوەدەبەن دەکرێ بڵێن دۆخی ئابووری زۆر باشە، بەڵام دۆخی خەڵک بە هیچ شێوەیەک باش نییە. کەمترین بڕەمووچە زیاد دەکرێت، بەڵام بەر لەوەی خەڵک سوود لەو زیادبوونە ببینێت، نرخ لە مارکێت و بازاڕەکاندا زۆر بەرزە و کارەساتە".  هێزە ئەمنییەکان لە نزیک خۆپێشاندەران ئامادەبوون، بەڵام لەمیانی خۆپێشاندانەکەدا هیچ تووندوتیژییەک لە نێوان خۆپێشاندەران و پۆلیس دروستنەبوو.  ئێستا بەهای هەر دۆلارێک نزیکە لە ١٣ لیرەی تورکی؛ هەڵبەز و دابەزی نرخ بەردەوامە.