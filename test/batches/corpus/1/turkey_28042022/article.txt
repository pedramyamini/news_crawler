ئەردۆغان هەروەها باسی لەوەکرد نزیکەی ٦٠ گەریلای پارتی کرێکارانی کوردستان (پەکەکە) گیانیانلەدەستداوە.  ئەمە لەکاتێکدایە ناوه‌ندی راگه‌یاندنی هه‌په‌گه درەنگی شەوی رابردوو بڵاویکردەوە هێزه‌كانی یه‌ژاستار بەیانیی رۆژی ٢٦ی نیسان له وه‌رخه‌لێی ئاڤاشین گرووپێكی سوپای توركیایان کردووەتە ئامانج و لە ئاکامدا هەشت سەربازیان بریندارکردووە.  لەوەتەی ئۆپەراسیۆنی چڕنووک - قوفڵ لە هەرێمی کوردستان دژی پارتی کرێکارانی کوردستان (پەکەکە) ١٧ - ٤ - ٢٠٢٢ دەستیپێکردووە، هەدەپە تاکە فراکسیۆنی نێو پەرلەمانی تورکیا بووە کە بە ئاشکرا دژایەتیی خۆی بۆ ئۆپەراسیۆنەکە نیشانداوە.   رەجەب تەیب ئەردۆغان، سەرۆککۆماری تورکیا گوتی: "لە پەرلەماندا دەنگی پارتی گەورە ئۆپۆزیسیۆن دەرنەچوو. هەروەها فراکسیۆنێکیش دەڵێ چۆن ئەمە دەکەن و چۆن هەتاوەکو ئەوێ دەڕۆن؟ بەمجۆرە ویستی پێشمان بگرێت. هەرچی دەڵێن بیڵێن. لە هەر کوێ تیرۆرست ببینین، جا لە گابار، جوودی، تەندورەک یان بەستلەردەرەسی، کۆماندۆی من دەڕواتە ئەو شوێنە و رۆیشتووشە. ئیدی سازش لەم کارانەدا ناکرێت. گوتمان ٣٠ کیلۆمەتر دەڕۆینە ئەودیوی سنوور و رۆیشتین. لە قۆناخی داهاتووشدا ئۆپەراسیۆنەکانمان لەوێ بەردەوامدەبێت".  ئۆپەراسیۆنی چنگ - قوفڵی سوپای تورکیا شەوی ١٧ - ٠٤ - ٢٠٢٢ لە دژی گەریلاکانی پەکەکە لە باشووری کوردستان دەستیپێکرد، سوپای تورکیا و پەکەکە ئاماری جیاواز لەبارەی شەڕەکە بڵاودەکەنەوە.  ئۆپەراسیۆنەکەی ئەمدواییەی سوپای تورکیا کاردانەوەی لایەنە عێراقییەکانی لێکەوتەوە، وەزارەتی دەرەوەی عێراق بانگهێشتی باڵیۆزی تورکیای لە بەغدا کرد و نامەیەکی تووندی پێدا.  هەرچەندە رەجەب تەیب ئەردۆغان، سەرۆککۆماری تورکیا دەڵێت ئۆپەراسیۆنەکەیان بە هاوئاهەنگیی لەگەڵ حکومەتی عێراق بووە، بەڵام ئەحمەد سەحاف، گوتەبێژی وەزارەتی دەرەوەی عێراق لە هەڤپەیڤینێکدا لەگەڵ رووداو رایگەیاند تورکیا بۆ ئەم ئۆپەراسیۆنە و ئۆپەراسیۆنەکانی پێشووش هیچ هاوئاهەنگییەکی لەگەڵ حکومەتی عێراقدا نەبووە.