هێڵی ئاسمانیی تورکیا ئەمڕۆ پێنجشەممە ٢٦ی ئاب رایگەیاند، یەکەمین فڕۆکە کە سەربازانی تورکیا لە ئەفغانستان دەگوازێتەوە لە کابوولی پایتەختی ئەو وڵاتە بەڕێکەوتووە و کاژێر ١١: ٤٥ خولەک بە ٣٤٥ سەرنشینەوە لە ئەنقەرە نیشتەوە.    وەزارەتی بەرگریی تورکیا رۆژی چوارشەممە ٢٥ی ئابی ٢٠٢١ رایگەیاند، سەربازەکانیان لە ئەفغانستان دەکێشننەوە.  وەزارەتی بەرگریی تورکیا لە راگەیێنراوێکدا ئاماژەی بەوەدا، "بەشانازییەوە ئەو ئەرکەی بە سوپای تورکیا راسپێردرابوو، بەسەرکەتوویی ئەنجامیدا و ئیدی دەگەڕێتەوە خاکی وڵات".   ئەمە لە کاتێکدایە گوتەبێژی تاڵیبان رۆژی سێشەممە ٢٤ی ئاب لە کۆنگرەیەکی رۆژنامەڤانیدا رایگەیاند، پێویست ناکات هێزەکانی تورکیا لە فڕۆکەخانەی کابوول بمێننەوە و خۆیان دەتوانن فڕۆکەخانەکە بپارێزن.   سوپای تورکیا لە چوارچێوەی هێزەکانی نەتەوە یەکگرتووەکان و ناتۆدا، لە ساڵی ٢٠٠٢ ـەوە لە ئەفغانستاندا ئەرکی جیاوازی پێدراوە و ماوەی شەش ساڵە ئەرکەکەی پاراستن و بەڕێوەبردنی فڕۆکەخانەی نێودەوڵەتیی کابوول بوو.   زەبیحوڵڵا موجاهید، گوتەبێژی تاڵیبان رۆژی سێشەممە ٢٤ - ٠٨ - ٢٠٢١ لە کۆنگرەیەکی رۆژنامەڤانیدا رایگەیاند، پێویستە ئەمریکا "هەموو هاووڵاتییەکانی لەو کاتەدا بکشێنێتەوە کە بۆی دانراوە"، چونکە فڕۆکەخانە و فڕۆکەی پێویستی لەبەردەستە بۆ ئەوەی تاوەکو ٣١ی ئاب گواستنەوەی هاووڵاتییەکانی تەواوبکات.   سەبارەت بە مانەوەی هێزەکانی تورکیاش بۆ پاراستنی فڕۆکەخانەی کابوول، گوتەبێژی تاڵیبان گوتی: "پێویست ناکات دوای ئەو وادەیە هێزەکانی تورکیا لە فڕۆکەخانەی کابوول بمێننەوە و خۆمان دەتوانین فڕۆکەخانەکە بپارێزین".  رەجەب تەیب ئەردۆغان، سەرککۆماری تورکیا رۆژی ٢٥ - ٨ - ٢٠٢١ لە کۆبوونەوەیەکی تایبەتی لەگەڵ باڵیۆزانی وڵاتانی بیانیی لە ئەنقەرە باسی لە دوایین پێشهاتەکانی ئەفغانستان کرد و رایگەیاند: "ئێستا بە گەشبينييەكی وریائامێزه‌وه مامەڵە لەگەڵ ئەو پەيامانە دەكەين كە لەلايەن سەركردەكانى تاڵيبانەوە دێن".  رەجەب تەيب ئەردۆغان گوتی: "كار و چالاكى و ئەو هەنگاوانەى كە تاڵيبان دەينێت قۆناخى داهاتووى ئەفغانستان دياریدەكات نەك لێدوانەكانى. سەقامگيریى ئەفغانستان پرسێكى گرنگە. توركيا لە چوارچێوەى ئەم ئامانجەدا بەردەوام دەبێت لە ئەنجامدانى ديالۆگى نزيك لەگەڵ سەرجەم لايەنەكانى ئەفغانستاندا".