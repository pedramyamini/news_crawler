لە خشتە نوێیەکەدا قورسایی خراوەتە سەر گۆڕینی بازنەکانی شارۆچکەکانی سەر بە پارێزگا جیاوازەکان بەتایبەتی ئەو پارێزگایانەی ژمارەی پەرلەمانتارانیان لە ١٨ پەرلەمانتار زیاترە، بەڵام گۆڕانکارییەکی ئەوتۆ لە ژمارەی پەرلەمانتاران رووینەداوە و تەنیا کورسییەک لە باکووری کوردستان کەمیکردووە.   لە خشتە نوێیەکەدا ژمارەی کورسییەکانی باکووری کوردستان ١٢٤ کورسی بوون، لەم خشتە نوێیەدا ژمارەی کورسییەکانی پارێزگای مووش لە چوار کورسییەوە بۆ سێ کورسی کەمکراونەتەوە بەهۆی کەمبوونی ژمارەی دانیشتووانی ئەم شارە و گۆڕینی بازنەی دەنگەکانیان. بەمەش ژمارەی کورسییەکانی باکووری کوردستان دەبنە ١٢٣ کورسی.   دوای سێ رۆژ گفتوگۆ لە پەرلەمانی تورکیا. شەوی ٣١ی ئاداری ٢٠٢٢، رەشنووسەکەی ئاکپارتی و مەهەپە بۆ هەموارکردنەوەی یاسای هەڵبژاردن بە زۆرینەی دەنگ پەسندکرا. بەمەش بەربەستی ١٠ % ی هەڵبژاردن کە لە ساڵی ١٩٨٢ ـەوە پەسندکرابوو، دوای تێپەڕبوونی ٤٠ ساڵ بۆ ٧ % کەمکرایەوە.   لەماوەی ئەم سێ رۆژەدا بەپەلە خوێندنەوەی یەکەم و دووەمی رەشنووسی هەموارکردنەوەی یاسای هەڵبژاردن گفتوگۆی چڕیان لەبارەیەوە کرا و بەزۆرینەی دەنگی پەرلەمانتارانی هەردوو فراکسیۆنی ئاکپارتی، مەهەپە و ژمارەیەک پەرلەمانتاری دیکەی نزیک لە دەسەڵات پەسندکرا.   گرنگترین خاڵەکانی هەموارکردنەوەی یاسای هەڵبژاردن بریتین لە بەربەستی هەڵبژاردن لە ١٠ % بۆ ٧ % کەمکرایەوە. مەرجی بوونی فراکسیۆن بۆ بەشداریکردن لە پەرلەمان نامێنێت، بۆ چوونە پەرلەمان دەنگی بنەڕەتی پارتەکان بەبنەما دەگیرێت بەمەش پارتە بچووکەکان بەهاوپەیمانیش بچنە پەرلەمان، ئەستەمە پەرلەمانتاریان هەبێت. هەروەها شەش مانگ بەر لە هەڵبژاردن، پارتە تازە دامەزراوەکان دەبێت لە ٤١ پارێزگادا کۆنگرە بکەن و رێکخستنەکانیان پێکبهێنن. ئاڵوگۆڕکردن و گواستنەوەی پەرلەمانتاران لە فراکسیۆنێکەوە بۆ ئەوی دیکە.  هاوکات قەدەخەی بانگەشەی هەڵبژاردن، سەرۆککۆمار ناگرێتەوە و دوای ساڵێک لە دەرچوونی یاساکە، هەڵبژاردن دەکرێت.   بەپێی دوایین هەمواری یاسای هەڵبژاردنەکانی تورکیا، بەهیچ شێوەیەک هەڵبژاردنی پێشوەختە ناکرێت، هەڵبژاردن لە وادەی خۆیدا لە حوزەیرانی ٢٠٢٣ بەڕێوەدەچێت.