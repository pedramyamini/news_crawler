ئەمڕۆ هەینی ٢٤ - ٩ - ٢٠٢١ رەجەب تەیب ئەردۆغان، سەرۆککۆماری تورکیا لە ئیستەنبووڵ قسەی بۆ میدیای وڵاتەکەی کرد و لەبارەی چەند پرسێکی پەیوەندیدار بە نێوخۆی تورکیا و دەرەوە قسەی کرد؛ لەبارەی پرسی سووریا، ئەردۆغان رایگەیاند، حکومەتی ئەو وڵاتە بووەتە هەڕەشە لەسەر تورکیا.    بڕیارە رۆژی ٢٩ی ئەم مانگە ئەردۆغان سەردانی رووسیا بکات و لە سۆچی لەگەڵ ڤلادیمیر پووتین، سەرۆکی ئەو وڵاتە کۆبێتەوە. ئەردۆغان لەو بارەوە گوتی، تەوەرێکی سەرەکیی کۆبوونەوەکەی تایبەت دەبێت بە دۆخی سووریا و بە پووتین دەڵێت، چاوەڕێی هەڵوێستێکی جیاواز لە پووتین لەبارەی ئیدلبەوە دەکات.   لە بەشێكی دیکەی قسەکانیدا سەرۆککۆماری تورکیا ئاماژەی بەوەدا، "تاوەکو ئێستا لە دیدارەکانمان لەگەڵ بەڕێز بایدن گوتوومە کە ئەنجامی پەیوەندییەکان لە ئاستی چاوەڕوانیەکانماندا نین. ئێستاش هەمان بۆچوونم هەیە و هەمان شت دەڵێم. ئێمە وەکو دوو ئەندامی ناتۆ، دەبوو لە دۆخی زۆر جیاوازتری پەیوەندییەکاندا بین. "  سەرۆککۆماری تورکیا دەشڵێت، "وەکو دوو ئەندامی ناتۆ، نابێت پەیوەندییەکانمان بەمجۆرە بن. دووەم، لە رووبەڕووبوونەوەی تیرۆردا بەداخەوە ئەمریکا ئێستا زۆر زۆر زیاتر لە ئاستی چاوەڕوانکراو پشتیوانیی رێکخراوی تیرۆریستی دەکات؛ لەکاتێکدا پێویستە بەرەنگاریان ببێتەوە، بە بڕێکی زۆری چەک، ئۆتۆمبێل و کەرەستەی سەربازی هاوکارییان دەکات".  لە دوای دەستبەکاربوونی بایدن وەکو سەرۆکی ئەمریکا، تاوەکو ئێستا یەکجار لەگەڵ ئەردۆغان کۆبوونەوەی دووقۆڵییان هەبووە، ئەویش لە مانگی حوزەیرانی ئەمساڵ بوو، کاتێک کۆبوونەوەی لووتکەی ناتۆ لە برووکسل بەڕێوەچوو.  رۆژی سێشەممە ٢١ - ٠٩ - ٢٠٢١، ٧٦ ـەمین کۆبوونەوەی ئەنجوومەنی گشتیی نەتەوە یەکگرتووەکان لە نیویۆرک بە ئامادەبوونی بەشێکی زۆری سەرۆک و سەرکردەی وڵاتانی جیهان دەستیپێکرد و، لە پەراوێزی کۆبووەنەوەکەشدا سەرۆکانی ئەمریکا و تورکیا لەگەڵ سەرۆکی چەند وڵاتێک کۆبوونەوە، بەڵام هیچ دیدارێکی دووقۆڵییان پێکەوە نەبوو.