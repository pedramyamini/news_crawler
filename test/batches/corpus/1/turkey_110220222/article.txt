گوتەبێژی وەزارەتی دەرەوەی ئەمریکا لە راگەییندراوەکەدا رایگەیاند: "نیگەرانییەکانمان لەبارەی ئازادی راگەیاندن لە تورکیا پشت بە بەڵگەی ورد دەبەستێت. ئێمە بەردەوام دەبین لە هۆشداریدان بە تورکیا بەوەی رێز لە ئازادی راگەیاندن بگرێت و پارێزگاری لێ بکات".   دەزگای باڵای رادیۆ و تەلەڤزیۆنەکانی تورکیا RTÜK، ٧٢ کاژێر مۆڵەتی داوەتە ماڵپەڕی میدیا نێودەوڵەتییەکانی دەنگی ئەمریکا، دۆچەڤێللە و یۆرۆنیوز کە بە زمانی تورکی خزمەتگوزاری پێشکەش دەکەن بۆ ئەوەی بە فەرمی لە تورکیا مۆڵەتی کارکردن وەربگرن.   ئەم بڕیارەی دەزگای باڵای رادیۆ و تەلەڤزیۆنەکانی تورکیا رۆژی ٩ی شوباتی ٢٠٢٢ لەلایەن ئیلهان تاشچی، ئەندامی ئەو دامەزراوەیە بڵاوکراوەتەوە.  ئیلهان تاشچی لە هەژماری تایبەتی خۆی لە تویتەر نووسیوویەتی: "رەتوک بۆ یەکەمینجار لەبارەی ماڵپەڕی میدیا نێودەوڵەتییەکاندا، دەسەڵاتی چاودێریکردنی بەکارهێنا. لەو بڕیارەدا کە بەزۆرینەی دەنگ پەسندکراوە، بۆ ماوەی ٧٢ کاژێر مۆڵەت دراوە بە http:// amerikaninsesi. com، http:// dw. com / tr  و http:// tr. euronews. com. ئەگەر ئەو ماڵپەڕانە لەو وادەیەدا بۆ وەرگرتنی مۆڵەتی کارکردن لە تورکیا سەردانمان نەکەن، ئەوا گەیشتن بە ماڵپەڕەکانیان لە تورکیا رادەگیرێت".    بریجێت سێرچاک، گوتەبێژی دەنگی ئەمریکا لەبارەی ئەو وادە سێ رۆژییەی دەزگای باڵای رادیۆ و تەلەڤزیۆنەکانی تورکیا - رەتوک بۆ وەرگرتنی مۆڵەتی کارکردن داویەتی راگەیێندراوێکی بڵاوکردەوە و رایگەیاند، ئەگەر حکومەتی تورکیا ماڵپەڕەکانیان رابگرێت، دەنگی ئەمریکا هەموو هەوڵەکانی دەخاتەگەڕ بۆ درێژەدان بە گەیاندنی هەواڵ و زانیاری بێ بەرامبەر بەجۆرێک هەموو کەسێک لە رێگەی ئینتەرنێتەوە دەستی پێ بگات.  لە راگەیێندراوەکەدا هاتووە: "دەنگی ئەمریکا پێیوایە، هەوڵەکانی حکومەتی تورکیا بۆ بێدەنگکردنی دامەزراوە هەواڵییەکان، پێشێلکردنی ئازادی راگەیاندنە کە بناخەی کۆمەڵگای دیموکراسییە".