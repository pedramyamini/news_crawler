پەیامنێری تۆڕی میدیایی رووداو لە کۆنیا رایگەیاند، کاژێر سەر لە بەیانی ئەمڕۆ هەینی ١١ی شوباتی ٢٠٢٢ لە چوارەمین دادگای سزاقورسەکانی کۆنیا دانیشتنی دادگا لە دۆسیەی کوژرانی ئەندامی ئەو خێزانە کوردە دەستیپێکرد.  ئێوارەی رۆژی هەینی ٣٠ی تەممووزی ٢٠٢١، ئەو حەوت ئەندامەی خێزانی دەدەئۆغوڵڵاری لە شارۆچکەی مەرامی کۆنیا بە دەستڕێژی گوللە کوژران. ژن و منداڵ لەنێو کوژراوەکاندا بوون. بکوژانی ئەم خێزانە کوردە، بۆ شاردنەوەی تاوانەکانیان، ئاگریان لەماڵی خێزانە کوردەکە بەردا، بەڵام بەئاگادارکردنەوەی دراوسێیەکانیان، ئاگرەکە لەلایەن تیمەکانی بەرگریی شارستانییەوە کوژێندرایەوە.   بەهۆی ئەو رووداوەوە بە بکوژەکەوە ١٣ کەس دەستگیرکران، دوای چەند هەفتەیەک دایک و باوک و هاوژینی بکوژەکە و دواتریش گومانلێکراوەکانی دیکە ئازاد کران.   محەممەد ئاڵتون کە بە دەمانچە ئەو حەوت ئەندامەی خێزانی دەدەئۆغوڵڵاری کوشت، لەگەڵ کەسێكی دیکەدا لەو دۆسیەیەدا دادگایی دەکرێن.   یەکەمین دانیشتنی دادگا لەسەر ئەو دۆسیەیە رۆژی سێشەممە ١٤ی کانوونی یەکەمی ٢٠٢١ لە چوارەمین دادگای سزاقورسەکانی کۆنیا بەڕێوەچوو.   دوای رووداوەکە، سەرۆکایەتیی هەرێمی کوردستان و سەرۆکی حکومەتی هەرێمی کوردستان سەرکۆنەی تووندی رووداوەکەیان کرد و داوای سزادانی بکوژانیان کرد. لایەنە ئۆپۆزسیۆنەکانی تورکیاش کاردانەوەی توندیان هەبوو، ئاکپارتییان بە دروستکردنی پشێوی و سیاسەتی رق و کینە و دژایەتیکردنی کورد، تۆمەتبارکرد. دەسەڵاتیش دەڵێت، ئەم تاوانە هیچ پەیوەندییەکی بە کورد و تورکەوە نییە.   لە کۆنیا ژمارەیەکی زۆر کورد هەن. بەتایبەتی لە باکووری کۆنیادا چەند شارۆچکەیەک هەن کە هی کوردانن. هەروەها لە ناوەندی کۆنیاش کوردی زۆر هەن کە نزیکەی ٦٠٠ هەزار کەس دەبن. سێیەکی دانیشتووانی کۆنیا کوردن.