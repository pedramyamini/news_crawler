بەهۆی ئەوەی هاتای لەسەر سنووری سووریایە و ژمارەیەکی بەرچاو لە پەنابەرانی سووری تێیدا نیشتەجێن، سەرۆکی گشتیی جەهەپە باسی لە بۆچوونی پارتەکەی لەبارەی پەنابەران و دۆخی سووریا کرد. کەمال کڵچدارئۆغڵو هەروەک پێشتر چەند جارێک رەجەب تەیب ئەردۆغان، سەرۆککۆماری تورکیای تۆمەتبارکردووە بەوەی بووەتە هۆکاری شەڕی نێوخۆی سووریا، ئەمجارەش گوتی لەو کەسانە تووڕەدەبن کە وایانکرد سوورییەکان پەنا ببەنە بەر تورکیا.  کڵچدارئۆغڵو، کە لە گوتارەکانیدا دڵنیایی بە جەماوەرەکەی دەدات لەم هەڵبژاردنەدا دەسەڵات لە ئاکپارتی دەسەننەوە، ئاماژەیکرد کاتێک دەسەڵات وەردەگرن لەگەڵ سووریا و تەواوی دراوسێکانی تورکیا ئاشتدەبنەوە و لە ئاشتیدا دەژین.  پارتی گەلی کۆماری (جەهەپە) لەم ماوەیەدا رایگەیاند کێشەی کورد لە تورکیا چارەسەر دەکەن. ئەمە لەکاتێکدایە تاوەکو ئێستا وردەکاریی تەواوی لەبارەی چۆنێتیی چارەسەرەکە نەدرکاندووە.   دوای سەردانی شاندێکیان بۆ هەرێمی کوردستان و کۆبوونەوەیان لەگەڵ بەرپرسانی باڵا، جەهەپە لە ئەنقەرە کۆنفرانسێکی رۆژنامەڤانیی سازکرد و تێیدا ئۆغوز کائان ساڵیجی، یاریدەدەری سەرۆکی جەهەپە باسی لە هەوڵێکی دەستپێشخەری کرد کە ئەوان بە پلاتفۆرمی ئاشتی و هاوئاهەنگی لە رۆژهەڵاتی ناوەڕاست (OBIT) ناوی دەبەن.   ساڵیجی گوتی ئەو هاوئاهەنگییە سەرەتا لەلایەن عێراق، تورکیا، ئێران و سووریا هەنگاوی بۆ دەنرێت، بەڵام ئەم دەستپێشخەرییە هیچ لایەنێک ناخاتە دەرەوە، بەڵکو ئامانجی سەرەکی لێرەدا ئاشتی و هاوئاهەنگییە.  لەبارەی ناسنامەوە یاریدەدەری سەرۆکی پارتی گەلی کۆماری گوتی: "ناسنامە شەرەفی مرۆڤە و نابێت سیاسەت لەسەر بنەمای ناسنامە بکرێت".   ئەمە لەکاتێکدایە ئەم دەستپێشخەرییەی جەهەپە کە هەرێمی کوردستان تێیدا وەکو ئاکتۆر دانەنراوە، نیگەرانیی لایەنە کوردییەکانی لێکەوتووەتەوە.  پارتی گەلی کۆماری (CHP) ساڵی ١٩٢٣ لەلایەن مستەفا کەمال ئەتاتورک دامەزراوە و ئێستا بە گەورە پارتی ئۆپۆزسیۆنی تورکیا دەناسرێت.   ئەو پارتە لە دوایین هەڵبژاردنی پەرلەمانییدا کە ساڵی ٢٠١٨ بەڕێوەچوو ٢٢.٨ % ی دەنگەکانی بەدەستهێنا و لە کۆی ٦٠٠ کورسیی پەرلەمانی تورکیا ١٤٦ کورسیی بردەوە.   جەهەپە ئێستا لەگەڵ ئیی پارتی لە نێو هاوپەیمانیی میللەتدایە و هەوڵ دەدەن بۆ ئەوەی لە هەڵبژاردنی ٢٠٢٣ دەسەڵات لە ئاکپارتی بسەننەوە.  جەهەپە لە هەڵبژاردنی شارەوانیی ساڵی ٢٠١٩ بە پشتیوانیی کورد گەورەشارەوانییەکانی ئەنقەرە و ئیستەنبووڵ و چەند شارێکی دیکەی گرنگی لە ئاکپارتی سەندەوە، بەڵام بۆ هەڵبژاردنی داهاتوو هەدەپە رایگەیاندووە هیچ رێککەوتنێک ناکات و ئەوەی دەیەوێت هاوپەیمانی لەگەڵ هەدەپەدا بکات، پێویستە بە روون و ئاشکرا هەنگاو بنێت.