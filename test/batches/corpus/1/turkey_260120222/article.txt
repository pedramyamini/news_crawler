میدیاکانی تورکیا بڵاویانکردەوە، ١٢ دۆسیەی تاوان لە دژی ١٠ پەرلەمانتار پێشکێشی سەرۆکایەتیی پەرلەمانی تورکیا کراون. ١٠ دۆسیە بۆ نۆ پەرلەمانتاری فراکسیۆنی هەدەپە و دوو دۆسیەیش بۆ پەرلەمانتارێکی پارتی هەرێمە دیموکراتەکان "دەبەپە" ئامادەکراوە. سەرۆکایەتیی پەرلەمانیش دۆسیەکانی ئاراستەی لیژنەی دادپەروەری و دەستوور کردووە.   بەگوێرەی زانیارییەکان دۆسیەیەکی تاوان لە دژی هەریەک لە سدیق تاش، حەبیب ئەکسیک، ئایشە ئاجار باشاران، کڵچ کۆچ ئیگیت، نەسرەددین ماچین، نوران ئیمیر، حوسێن کاچماز، ئێبرو گونای و دوو دۆسیەش لە دژی رەمزیە تۆسون تۆمارکراوە، کە سەرجەمیان پەرلەمانتارانی هەدەپەن. هەروەها دوو دۆسیە لە دژی سالیحە ئایدەنیز پەرلەمانتاری فراکسیۆنی پارتی هەرێمە دیموکراتەکان "دەبەپە" ئامادەکراوە.   رۆژی ١٣ی مانگ، هەشت دۆسیەی تاوان بۆ لێسەندنەوەی متمانە لە حەوت پەرلەمانتاری دیکەی هەدەپە پێشکێشی سەرۆکایەتیی پەرلەمان کرابوو.   بەپێی رێکارەکان، مستەفا شەنتۆپ سەرۆکی پەرلەمانی تورکیا، دۆسیەکانی تاوان ئاراستەی فەرمانگەی لێکۆڵینەوەی پەرلەمان دەکات بۆ بەدواداچوون، لە نەبوونی کەموکورتی لە دۆسیەکان، ئاراستەی لیژنە پەیوەندیدارەکانیان دەکات و دوای پەسەندکردنیان، لە رێگەی دەستەی سەرۆکایەتییەوە دەخرێتە بەرنامەی خشتەی کاری ئەنجوومەنی گشتیی بۆ ئەوەی دەنگی لەسەر بدرێت.   بەگوێرەی ئامارەکانی وەزارەتی دادی تورکیا، لە ٢٧ ـەمین خولی پەرلەمانی ئەم وڵاتەدا، هەزار و ٣١٦ دۆسیەی تاوان بۆ وەرگرتنەوەی متمانە و لێسەندنەوەی پارێزبەندی دژی پەرلەمانتاران پێشکێشی سەرۆکایەتیی پەرلەمان کراون. لەم ژمارەیەدا ٩٩٢ دۆسیە لە دژی پەرلەمانتارانی هەدەپە تۆمارکراون. دوو پەرلەمانتاری هەدەپەش متمانەیان لێسەندراوەتەوە.