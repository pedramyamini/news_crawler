هۆنراوەی گۆرانییەکی هونەرمەند سەزەن ئاکسوو کە وشەی "جاهیل"ی بۆ ئادەم و حەوا بەکارهێناوە، بووەتە رۆژەڤی تورکیا و کۆمەڵگەی بەسەر دوو بەرەدا دابەشکردووە. رەجەب تەیب ئەردۆغان، سەرۆککۆماری تورکیا رۆژی هەینی ٢١ - ١ - ٢٠٢٢ گوتی: "کەس ناتوانێ زمان بەسەر حەزرەتی ئادەم درێژبکات؛ بڕینی ئەو زمانانەش کە درێژدەکرێن لەکاتی خۆیدا، ئەرکی ئێمەیە".  پارتی رزگاریی گەل (هەکەپە) سکاڵای لە دژی ئەردۆغان تۆمارکرد و رایگەیاند: "ئەردۆغان خەڵکی بۆ رق و کینە هانداوە و خەڵکی شکاندووەتەوە. هەروەها دەستووری پێشێلکردووە و هەڕەشەی کردووە".  هەکەپە هەروەها رایگەیاندووە: "ئەردۆغان ئاینی بە شێوەیەکی خراپ و لە بەرژەوەندییەکی تایبەتدا بەکارهێناوە". ئەو پارتە لە داواکاری گشتیی بورسە سکاڵای لە دژی ئەردۆغان تۆمارکردووە.  سەزەن ئاکسوو، ئەستێرەی ناوداری تورکیا ماوەی چەند رۆژێکە بەهۆی گۆرانییەک کە لە ٢٠١٧ دا تۆماریکردووە، لە کۆپلەیەکی گۆرانییەکەدا دەڵێت: "سڵاو بکەن لەو حەوا و ئادەمە جاهیلە"، بە پاساوی ئەوەی بێڕێزی بە ئادەم و حەوا کردووە، بووەتە رۆژەڤی سیاسییەکان لە تورکیا. گرتنەبەری رێکاری یاسایی بەرامبەر ئەو هونەرمەندە کاردانەوەی زۆری لێکەوتووەتەوە.   رەجەب تەیب ئەردۆغان، سەرۆککۆماری تورکیا دوای نوێژی هەینی لە ئیستەنبووڵ بەبێ ئەوەی ناوی ئەو هونەرمەندە بهێنێت، گوتی ئەو زمانانە دەبڕن کە بە خراپ باسی ئادەم و حەوا دەکەن.   ئەردۆغان گوتی: "حەزرەتی ئادەم دروودی خودای لەسەر بێت، کەس بۆی نییە زماندرێژی بەرامبەر بکات. کە کاتی خۆی هات، ئەرکی سەرشانمانە ئەو زمانە درێژانە ببڕین. کەس بۆی نییە زماندرێژی بەرامبەر حەواش بکات. دانانی سنوورێک بۆ ئەو کەسانەش ئەرکی ئێمەیە".  لە بەرامبەر ئەو گوتانەی ئەردۆغاندا سەزەن ئاکسوو هۆنراوەیەکی بە ناوی "نێچیرڤان" بڵاوکردەوە کە ئەمە دەقەکەیەتی:  کاتێک دەڵێم من، من هەموو کەسێکم  ئەم گۆرانییەی سەزەن ئاکسوو، لە ماوەی چەند رۆژی رابردوودا دوای ئەوەی بووە رۆژەڤ لە تورکیا، بووەتە یەکێک لەو گۆرانییەی زۆرترین کەس تەماشای کردووە و ژمارەی بینەرانی لە یوتیوب لە چوار ملیۆن نزیکبووەتەوە.