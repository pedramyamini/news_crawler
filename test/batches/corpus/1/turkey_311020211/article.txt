تیمەکانی سەر بە بەڕێوەبەرایەتیی ئاسایشی گشتیی ئیزمیر، دوای ئەنجامدانی بەدواداچوون و لێکۆڵینەوە لە تۆمارە ڤیدیۆییەکانی کەمپەینی "خواردنی مۆز" رۆژی هەینی ٢٩ی تشرینی یەکەمی ٢٠٢١ لە سنووری پارێزگای ئیزمیر ٨ پەنابەری سوورییان دەستبەسەر کرد.  یەکێک لەو کەسانەی دەستبەسەرکراوە، بەهۆی کەمیی تەمەنیەوە رەوانەی بەشی منداڵانی بەڕێوەبەرایەتییەکە کراوە.   دوای تەواوبوونی لێکۆڵینەوەکان لە ئاسایش، لە چوارچێوەی بڕگەی "کەسانی بیانی کە هەڕەشە لە ئاسایش و ئارامی گشتی دەکەن"، ٨ کۆچبەرە سوورییەکە رادەستی بەڕێوەبەرایەتیی کۆچی پارێزگای ئیزمیر کران بۆ ئەوەی دیپۆرت بکرێنەوە.   لە چەند رۆژی رابردوودا بڵاوبوونەوەی دیمەنێکی سەرشەقام لە تۆڕە کۆمەڵایەتییەکاندا هەرای نایەوە، کە لە ناوچەی ئەسەنیورتی ئیستەنبوول تۆمارکرابوو.  لە ڤیدیۆیەکدا ژنێکی دانیشتووی ئیستەنبوول و کچە خوێندکارێکی پەنابەری سووری، گفتوگۆ لەبارەی گوزەرانی پەنابەرانی سووری و مانەوەیان لە تورکیا دەکەن. کچە سوورییەکە دەڵێ، "منیش سووریم و خوێندکارم. ئەگەر لە سووریادا شەڕ نەبووایە ناچار نەدەبووین بێین بۆ ئێرە".  لە بەرامبەردا ژنە تورکەکە پێیدەڵێت، "مادام شەڕ هەیە دەبێت ئێوەش بڕۆن شەڕ بکەن. لێر بڕۆ قسە مەکە... ئەی بۆ دەتوانن لە رۆژانی جەژندا جانتاکانتان پڕ بکەن لە کاڵا و بە سەردان دەگەڕێنەوە"  هاووڵاتییەکی دیکەی تورک بە کچە سوورییەکە دەڵێت "دەوڵەت هاوکاریتان دەکات.. ئێوە لێرە کرێچین ئێمە خاوەن ماڵین.. من ناتوانم مۆز بخۆم کەچی ئێوە بە کیلۆ مۆز دەکڕن".  ئەویش لە وەڵامدا دەڵێ، "ئێمە بە پارەی خۆمان مۆز دەکڕین نەک بەخۆڕایی.. دەوڵەتیش هاوکاریمان ناکات".   دوای بڵاوبونەوەی ئەو گرتە ڤیدیۆیە، لە تۆڕەکۆمەڵایەتییەکاندا ژمارەیەک گەنجی سووری چالاکی مۆزخواردنیان دەسیپێکرد و ژمارەیەک گرتەی ڤیدیۆیی تەنزئامێزیان لەبارەی خواردنی مۆز بڵاوکردەوە، ئەمەش کاردانەوەی لێکەوتەوە.  وەزارەتی ناوخۆی تورکیا رۆژی چوارشەممە ٢٧ی تشرینی یەکەمی ٢٠٢١ رایگەیاند، بڵاوکردنەوە تۆماری ڤیدیۆیی لە تۆڕە کۆمەڵایەتییەکاندا لەبارەی خواردنی مۆز "گێرەشێوێنیە" و  و لەو چوارچێوەیەدا تیمەکانی پۆلیس  بە بڕیاری وەزارەتی ناوخۆ لە ٨ شارۆچکەی ئیستەنبوولدا ١١ پەنابەری سوورییان دەستبەسەرکرد.   حەوت لەو پەنابەرانە بە تۆمەتی "هاندانی خەڵک بۆ رق و کینە، وەیان سوکایەتیکردن" رەوانەی بەڕێوەبەرایەتیی گشتیی کۆچی ئیستەنبوول کران و دواتر دیپۆرت کرانەوە.