رووسیا پێنج فڕۆکە و سێ هێلیکۆپتەری ئاگرکوژێنەوەی رەوانەی تورکیا کرد. بەپێی راگەیێندراوێکی سەرۆکایەتیی پەیوەندییەکانی کۆماری تورکیا، رەجەب تەیب ئەردۆغان لە پەیوەندییەکی تەلەفۆنیدا سوپاسی ڤلادیمیر پووتین، سەرۆکی رووسیای کردووە.  رەجەب تەیب ئەردۆغان سەرۆککۆماری تورکیا، بە بڕیارێکی لەناکاو تیمەکانی بەرگریی شارستانی و هێزێکی سوپا و جەندرمەی خستە ئامادەییەوە.  ئەردۆغان رایگەیاند، "لەمڕۆوە ژمارەی فڕۆکە ئاگرکوژێنەوەکان کراوەتە پێنج بۆ شەش فڕۆکە. ئەم فڕۆکانەمان لە رووسیا و ئۆکراینا وەرگرتووە. ئەو کەسانەی بەهۆی ئاگرەکانەوە ماڵیان سووتاوە یان ئاژەڵەکانیان لەناوچوون لەدوای تۆمارکردنی زەرەر و زیانەکانیان هەموویان قەرەبوو دەکرێنەوە و ھیچ ھاووڵاتیەکمان بەشخوراو ناکەین. "   ئەنتاڵیا، موغڵا و ژمارەیەک شار و شارۆچکەی گەشتیاریی تورکیا زۆرترین زیانیان بەرکەوتووە. تەنیا لە شارۆچکەی ماناڤگاتی ئەنتاڵیا ٢٧ گەڕەک چۆڵکراون و زیاتر لە سێ هەزار باڵەخانەش سووتاون.  حکومەت چەند رێگەیەکی سەرەکیی لە ناوچەکە داخستووە. چەند وەزیرێکی تورکیا لە ناوەندی کوژاندنەوەی ئاگرەکەی شارۆچکەی ماناڤگات - ی سەر بە پارێزگای ئانتاڵیا دەربارەی کەوتنەوەی ئاگر لە دارستانەکانی تورکیا روونکردنەوەیان دا.  وەزیری دەرەوە، گومانی لە رووداوی ئاگرکەوتنەوەکە هەیە و دەڵێ "دەستیان بە لێکۆڵینەوە کردووە. "  مەولوود چاوشئۆغڵو، وەزیری دەرەوەی تورکیا رایگەیاند، "ئێمە و هاووڵاتیان گومانمان بۆ ئەوە دەچێت کە لایەنێک بەرپرسیاربێت لە کەوتنەوەی ئاگرەکان. دەزگا پەیوەندیدارەکان بەردەوامن لە لێکۆڵینەوە و چەند کەسێکیش دەستبەسەر کراون. "  بەڕێوەبەرایەتیی بەرگریی شارستانیی تورکیا رایگەیاندووە، ئۆتۆمبێلێکی ئاگرکوژێنەوە لە ئەنتاڵیا گڕیگرتووە و بەهۆیەوە دوو کارمەندی بەرگریی شارستانی گیانیان لەدەستدا و دوو کارمەندی دیکەش برینداربوون.  بە گوێرەی دوایین ئامارەکان، تاوەکو ئێستا چوار کەس گیانیان لەدەستداوە و زیاتر لە ٢٧٠ كەس بریندارن، هەروەها سەتان هەزار دار و گیانلەبەر سووتاون.