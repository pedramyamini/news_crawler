سەلاحەددین دەمیرتاش، هاوسەرۆکی پێشووتری هەدەپە لە یازدەمین دانیشتنی دادگە لە بارەی دۆسیەی رووداوەکانی کۆبانێ رایگەیاند: "لە رووی ئەخلاقی و ویژدانییەوە ئەگەر بمانزانیایە لە ئەنجامی بانگەوازییەکانی ئێمە تەنیا کەسێکیش بریندار دەبێت، هەرگیز داوامان لە خەڵک نەدەکرد بڕژێنە سەر شەقام".   دەمیرتاش لە دانیشتنەکەی دادگە، کە رۆژی پێنجشەممە ٧ی نیسانی ٢٠٢٢، لە ٢٢ ەمین دادگەی سزا قورسەکانی ئەنقەرە بەڕێوەچوو، وەڵامی گوتەی گەواهیدەرێکی دایەوە بە ناوی کەرەم گۆکئاڵپ، کە دەمیرتاشی تۆمەتبارکرد بە هەڵسووڕان بە فەرمانی قەندیل.   دەمیرتاش ئاماژە بەوەدا، دەبێت دەستەی دادوەرانی دادگە ئەوە بزانن کە ئێمە فەرمانمان لە کەس وەرنەگرتووە.   دەمیرتاش گوتی: "قەندیل لەو قۆناخەدا ئامادەباشی دەکرد بۆ ئەوەی چەک دابنێت. هەڵوێستی قەندیلیش لە پرسی کۆبانێ دا، بەبەرپرسیارییەوە چارەسەرکردنی دۆخەکە بوو. هەوڵی ئیمراڵی و حکومەتی تورکیاش بەو ئاراستەیە بوو. لە گوتارەکانماندا هۆشداریمان دەدایە قەندیل و حکومەت. کەس پێشبینی سەرهەڵدانی ئەو رووداوانەی نەدەکرد. هەرچەندە لەو قۆناخەدا لە رووی سیاسییەوە سەرکۆنەی ئاکپارتیمان دەکرد و داوامان لە خەڵک دەکرد بڕژێنە سەر شەقام، لە نێو کۆبوونەوەکانی پارتەکەماندا گفتوگۆمان لەسەر ئەوە دەکرد ئاخۆ ئەو دۆخە شکست بە قۆناخی چارەسەر دەهێنێ یان نا، بەڵام هیچ گفتوگۆیەک لەسەر ئەوە نەکرا کە بەو هۆیەوە کەسانێک بمرن یان بریندار بن".   دەمیرتاش ئاماژەی بەوەدا، "کاتێک ئێمە داوامان لەخەڵک دەکرد بڕژێنە سەر شەقام، سەرۆکوەزیر، سەرۆککۆمار، وەزیری ناوخۆ، راوێژکار میت و سەرۆکی پارتە سیاسییەکان، لەبەرامبەر داواکارییەکانی ئێمە هیچ وەڵامدانەوەیەکی راستەوخۆیان نەبوو". گوتیش: "هەوڵێکی تێکدەرانە خۆپیشاندانە جەماوەرییەکانیان بەلارێدا برد".   رووداوەکانی کۆبانێ لە رۆژانی ٦ - ٨ی تشرینی یەکەمی ٢٠١٤ روویاندا. دوای ئەوەی داعش لە ساڵی ٢٠١٤ دا هێرشیکردە سەر کۆبانێ، هەدەپە و ژمارەیەک لە پارتە کوردییەکانی دیکەی باکووری کوردستان داوایان لە حکومەتی ئەو کاتەی تورکیا کرد رێگە بە ناردنی چەک و هاوکاری دیکەی سەربازیی لە تورکیاوە بۆ شەڕڤانان بدات، بەڵام ئەنقەرە رەتیکردەوە.    لە چەند شارێکی باکووری کوردستان خۆپێشاندان دەستیپێکرد، حکومەتیش بۆ هێورکردنەوەی گرژییەکان قەدەخەی هاتووچۆی راگەیاند.   گرژییەکان زیادبوون و لە ئەنجامدا ٤٦ سڤیل و پۆلیس کوژران، ٦٨٢ کەس لە خۆپێشاندەران و پۆلیس برینداربوون، ٣٢٣ کەس دەستگیرکران و هەزار و ١١٣ باڵەخانە سووتێندران.   حکومەتی تورکیا رۆژی ٤ی کانوونی دووەمی ٢٠١٦ ئۆپەراسیۆنێكی بەرفراوانی بۆ سەر هەدەپە دەستپێکرد و هاوسەرۆکان و ژمارەیەکی زۆر لە پەرلەمانتاری ئەو پارتە دەستبەسەرکران و دواتر بەبڕیاری دادگە خرانە زیندانەوە.  لە دۆسیەی رووداوەکانی کۆبانێ بە سەڵاحەدین دەمیرتاش و فیگەن یوکسەکداغ، هاوسەرۆکانی پێشووتری هەدەپەوە ١٠٨ ئەندام و بەرپرسی هەدەپە تێیدا دادگایی دەکرێن و ٢٢ کەسیان ئێستا لە زینداندان.   یەکەم دانیشتنی دادگە لەسەر ئەو دۆسیەیە دوای تێپەڕبوونی ٦ ساڵ بەسەر رووداوەکاندا و رۆژی ٢٦ی نیسانی رابردوو لە  ٢٢ مین دادگای سزا قورسەکانی سینجان لە ئەنقەرە بەڕێوەچوو.