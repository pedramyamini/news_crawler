رەجەب تەیب ئەردۆغان، سەرۆککۆماری تورکیا کە پرسیاری زیاتری لەبارەی ئەگەری وەرگرتنی بەشی زیاتری سیستەمەکە لێ کرا، گوتی، "بێگومان، بەڵێ".  سەرۆککۆماری تورکیا لەبارەی هەڵوێست و هەنگاوی حکومەتی وڵاتەکەی بەرامبەر هێزەکانی سووریای دیموکرات - هەسەدە ئاماژەی بەوە کرد، "ئێمە خۆمان بڕیار لەسەر ئەوە دەدەین کە لە رۆژهەڵاتی نێوەڕاستدا چی دەکەین. تەنیا شتێک دەڵێم؛ ئەمریکا وڵاتێکی ناتۆیە و تورکیاش وڵاتێکی ناتۆیە. ئایا ئەمریکا لەگەڵ رێکخراوە تیرۆریستییەکانی وەکو پەکەکە، پەیەدە و یەپەگە کار دەکات یان لەگەڵ تورکیا کە لە ناتۆ بەیەکەوەین؟ پێویستە ئەمریکا بڕیاری ئەوە بدات. من پێشنیازی دووەمیان دەکەم".  لەبارەی مانەوە یان دەرچوونی سەربازانی ئەمریکا لە رۆژئاوای کوردستان و سووریا، ئەردۆغان رایگەیاند، "بێگومان ئەگەر لەم بابەتەدا بۆچوونم هەبێت، ئەوا دەڵێم، پێویستە ئەوان لە سووریا دەربچن، هەروەها لە عێراقیش دەربچن، هاوشێوەی دەرچوونیان لە ئەفغانستان، چونکە ئەگەر ئێمە بمانەوێت لە جیهاندا خزمەت بە ئاشتی بکەین، ئەوا مانەوەیان لەو ناوچانە هیچ مانایەک بۆ ئاشتی ناهێڵێتەوە. دەبێت خەڵکی ئەو ناوچانە خۆیان بڕیار لەبارەی بەڕێوەبردنی ناوچەکانی خۆیان بدەن".  ئەردۆغان سەبارەت بە مانەوە یان دەرچوونی سەربازانی سوپای تورکیا لە سووریا، ئەوەی خستەڕوو، "بە هیچ جۆرێک لە شوێنێک نامێنینەوە کە خەڵکەکە ئێمەی نەوێت. ئێستا ئێمە ١٠٠ هەزار خانوو لە سووریا دروستدەکەین. ئەمانە بۆ ئەو خێزانانە دروستدەکەین کە لەسەر ماڵ و حاڵی خۆیان دەرکراون. ئاخۆ وڵاتەکانی دیکە چی دەکەن؟ ئەمە گرنگە".  لە وەڵامی پرسیارێکدا لەبارەی ئەوەی ئایا کشانەوەی ئەمریکا لە ئەفغانستان، ناوچەکەی ناسەقامگیرتر کردووە؟ ئەردۆغان رایگەیاند، "بە مانەوەی ٢٠ ساڵەی ئەمریکا لە ئەفغانستان، ناوچەکە نەبووە شوێنێکی پارێزراو، بەڵکو تەواو بە پێچەوانەوە، ناوچەکە رۆژ دوای رۆژ زیاتر خوێناوی بوو".  سەرۆککۆماری تورکیا ئاماژەی بەوەش کرد، ھێشتا لەسەر ھیچ بابەتێک لەگەڵ تاڵیبان رێکنەکەوتوون، "ئێمە لەگەڵ گەلی ئەفغانستاندا پەیوەندییەکی مێژووییمان ھەیە. ئەو پشتیوانییەی کە ھیچ کەس لە ئەفغانستانی نەکردووە، ئێمە ھەمیشە کردوومانە. بۆ لەمەودواش بەردەوام دەبین لەسەری".  لەبارەی وەرگرتنی پەنابەرە ئەفغانییەکان لە وڵاتەکەی، رەجەب تەیب ئەردۆغان رایگەیاند، "لە تواناماندا نییە پەنابەرە ئەفغانییەکان وەربگرین. بە روونی دەڵێم، وڵاتی ئێمە کاروانسەرای سەر رێگە نییە".