ساروهان ئۆڵوچ رایگەیاند ئاکپارتی بەهۆی مەرجی بەدەستهێنانی رێژەی (٥٠+١)ی دەنگەکان تووشی کێشە بووە و ئێستا بیر لەوە دەکاتەوە چۆن جارێکی دیکە هەڵبژێردرێتەوە! هەروەها گوتی: "یاریکردن بە سیستمی هەڵبژاردن، دەسەڵات رزگارناکات. تورکیا لە مێژووی نزیکدا نموونەی هاوشێوەی زۆرە. گەل لێیان نابوورێت. گەل بەتایبەتی ئەو دەسەڵاتانە نابوورێت کە لەپێناوی پاراستنی پێگەی خۆیان یاری بە سیستمی هەڵبژاردن دەکەن".  ئۆڵوچ راشیگەیاند رەجەب تەیب ئەردۆغان، سەرۆککۆماری تورکیا لە کۆبوونەوەی لەگەڵ سەرۆکی پارتی سەعات لەبارەی مەرجی ٥٠+١ گوتویێتی هەڵەیەکی گەورەیان کردووە، ئینجا گوتی: "ئەگەر بە ٥٠+١ بڵێیت کێشە، ئەمە دانپێدانانێکی گەورەیە. لەبەر ئەوەی ناتوانن ئەو رێژەیە بەدەستبهێنن، بۆیە دەڵێم کەوتوونەتە نێو تەڵەی خۆیان.   لە هەڵبژاردنی رابردووی سەرۆکایەتیی کۆماری تورکیادا رەجەب تەیب ئەردۆغان کە بەربژێری ئاکپارتی و مەهەپە بوو، ٥٢.٦ % ی دەنگەکانی بەدەستهێنا. بەڵام ناوەندەکانی لێکۆڵینەوە و راپرسی ئاماژە بە گۆڕانکاری لە دەنگەکان دەکەن، بەتایبەتی کە چەند پارتێکی نوێ دامەزراون.  لە دوایین هەڵبژاردنی تورکیادا کە هەڵبژاردنی شارەوانییەکان بوو و ٢٠١٩ بەڕێوەچوو، هاوپەیمانیی جمهوور کە ئاکپارتی و مەهەپە لەخۆدەگرێت، بەگشتی ٥١.٦ % ی دەنگەکانی بەدەستهێنا، هاوپەیمانیی میللەت، کە جەهەپە و ئیی پارتی لەخۆدەگرێت ٣٧.٦ % ی دەنگەکانی بەدەستهێنا.  خراپیی دۆخی ئابووری؛ بەتایبەتی هەڵاوسان و سوود لەلایەک و بێکاری و بێبەهابوونی لیرەی تورک لەلایەکی دیکە، لەلایەن ئۆپۆزیسیۆنەوە وەکو هۆکارێک بۆ شکستی دەسەڵاتی ئاکپارتی دەبینرێن. بەتایبەتی کە لیرە رۆژ لە دوای رۆژ زیاتر بێ بەها دەبێت و ئەم هەفتەیە بەهای هەر دۆلارێک ١٠ لیرەی تێپەڕاند.