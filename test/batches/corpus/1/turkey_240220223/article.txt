لەو لووتكه‌یەدا، کە ئەمڕۆ پێنجشەممە ٢٤ی شوباتی ٢٠٢٢ بە سەرۆکایەتی ئەردۆغان لە ئەنقەرە بەڕێوەچوو و کاژێرێک و ٥٠ خولەک بەردەوام بووە، گفتوگۆ لەبارەی دەستوەردانی سەربازیی رووسیا لە ئۆکراینا کرا.   ئاژانسی فەرمیی تورکیا بڵاویکردەوە، لە لووتکەکەدا ئاماژه به‌وه‌دراوە هێرشی رووسیا بۆ سه‌ر ئۆكراینا پێشێلكردنی یاسا نێوده‌وڵه‌تییه‌کانە و قبوڵكراو نییه، هەروەها جەخت لە پاڵپشتیی تورکیا بۆ یەکڕیزیی سیاسی، سەروەری و یەکپارچەیی خاکی ئۆکراینا کراوەتەوە.   هەر یەک لە فوئاد یۆکتای، یاریدەدەری سەرۆککۆماری تورکیا، خولوسی ئاکار، وەزیری بەرگری، سلێمان سۆیلو، وەزیری ناوخۆ، یاشار گولەر، سەرۆک ئەرکانی سوپا، هاکان فیدان، سەرۆکی دەزگای هەواڵگری - میت، فەخرەددین ئاڵتوون، سەرۆکی فەرمانگەی پەیوەندییەکانی سەرۆکایەتی کۆمار، حەسەن دۆغان، خامەی تایبەتی سەرۆکایەتیی کۆمار و ئیبراهیم کاڵن، گوتەبێژی سەرۆکایەتیی کۆمار بەشدارییان لە کۆبوونەوەکەدا کرد.   مەولوود چاوشئۆغڵو وەزیری دەرەوەی تورکیا بەهۆی سەردانەکەی بۆ کازاخستان، بەشداری کۆبوونەوەکەی نەکرد.   سەرۆککۆماری تورکیا رەخنەی تووندی لە هێرشی رووسیا بۆ سەر ئۆکراینا گرت و گوتی هێرشەکە گورزێکی سەختبوو بەر ئاشتی کەوت.  رەجەب تەیب ئەردۆغان، لە گوتارێکی تەلەڤزیۆنیدا رایگەیاند، هێرشەکەی رووسیا بۆ سەر خاکی ئۆکراینا "جێگەی قبوڵکردن نییە و گوتی: "دەمەوێ بەوە دەستپێبکەم بڵێم ئۆپەراسیۆنی سەربازی ئەم بەیانییە بۆ سەر خاکی ئۆکراینا جێگەی قبوڵکردن نییە و رەتیدەکەینەوە. ئەم هەنگاوە کە ئێمە پێچەوانەی یاسای نێودەوڵەتی دەبینین، گورزێکی گەورە بوو بەر ئاشتی، ئاسایش و سەقامگیری ناوچەکەوت. "  هەرچەند تورکیا ئەندامە لەناتۆ، بەڵام پەیوەندیێکی باشی لەگەڵ رووسیا هەیە، بەتایبەتی لە رووی سەربازییەوە. تورکیا سیستەمی دژەمووشەکی S - ٤٠٠ی لە رووسیا کڕیوە، مامەڵەیەک کە دەمێکە ناتۆ هۆشداری لەبارەوە دەدات.  کۆبوونەوەکەی ئەنجوومەنی ئاسایشی تورکیا لە کاتێکدایە، بەرەبەیانی ئەمڕۆ پێنجشەممە، ڤلادمیر پووتین، سەرۆکی رووسیای فیدڕاڵ، جەنگی لە دژی ئۆکراینا راگەیاند و هەڕەشەی لە هەر کەسێک کرد رووبەڕووی ببێتەوە، وانەیەکی پێدەدات لە مێژوودا وێنەی نەبێت، دواتر تانک و تۆپەکانی رووسیا لە چەند قۆڵێکەوە چوونە نێو خاکی ئۆکراینا.