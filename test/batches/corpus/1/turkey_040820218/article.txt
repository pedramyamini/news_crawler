لە نزیک گوندێکی سەر بە شارۆچکەی میلاس لە موغڵا کە ئاگر دەوروبەری تەنیوە، وێستگەیەکی بەرهەمهێنانی وزە هەیە؛ تیمەکانی ئاگرکوژێنەوە و خەڵکی ناوچەکە، بەبێ پشوودان کار دەکەن بۆئەوەی رێگری بکەن لە گەیشتنی ئاگر بەو خاڵە هەستیارە.  سەرۆکی شارەوانیی میلاس رایگەیاند، رەوشەکە زۆر هەستیارە و ئاگرەکە ئەوەندەی نەماوە بگاتە وێستگەکە و داوای هاوکاریی بەپەلە دەکات.  مەحموود شانلی، دانیشووی گوندی بۆزالان دەڵێت "ئەگەر تیمی زیاتر بهاتنایە بۆ ئێرە، ئەمە رووی نەدەدا. ژمارەی هەلیکۆپتەری ئاگرکوژێنەوە کەم بوو. بەهۆی کەمیی هەلیکۆپتەرەکانەوە، دەوروبەری گوندەکەمان سووتا، ماڵەکانمان سووتان".  دانیشووانی گوندی بۆزالان لە میلاس نەگەیشتنی هاوکاری لە کاتی خۆیدا بە هۆکاری تەشەنەکردنی ئاگرەکە دەزانن و دەڵێن، تیمێکی ئاگرکوژێنەوە وەکو پێویست بەهانایانەوە نەچوون. وێڕای ئەوە دانیشتووانی گوندەکە دەستەوەستان نەبوون بەدیار ئاگرەکەوە و ماڵەکانی خۆیان پاراستووە.  نەوزاد یەڵدرم، دانیشووی گوندی بۆزالان ئاماژە بەوە دەکات "ئێمە بە هەوڵی خۆمان، بە پڕکردنی سەتڵەکانمان لە ئاو، هەوڵی پاراستنی ماڵەکانمان دا. لەگەڵ دراوسێکانمان و گەنجەکانی گوندەکەمان تواناکانمان یەکخست. ماڵەکانی خۆمان رزگار کرد، تیمەکانی ئاگرکوژێنەوە بەهانامانەوە نەهاتن، هیچیان بۆ ئێمە پێ نەکرا، رەزیل و رسوایان کردین. شوێن نەما پەیوەندیی پێوە نەکەین، بەڵام کەس نەهات دەوروبەری ماڵەکانمان سارد بکاتەوە. بە تەنیا جێیانهێشتین".  لە سەرەتای دەستپێکردنی ئاگرەکانەوە بەشدارینەکردنی هێزە ئەسمانییەکانی تورکیا لە کۆنترۆڵکردنی ئاگرەکە رەخنەی زۆری لێ دەگیرا. رۆژی سێشەممە ٣ی ئاب لە حەوتەمین رۆژی کەوتنەوەی ئاگرەکاندا وەزارەتی بەرگریی تورکیا لەڕێگەی بڵاوکردنەوەی دوو تویتی جیاواز رایگەیاند، لەسەر داواکاریی پارێزگاکانی دەنیزلی و ئیسپارتا بەشداری لە هەوڵەکانی کۆنترۆڵکردنی ئاگری دارستانەکان دەکەن.  لە ٢٨ی تەممووزەوە تاوەکو ئێستا لە تورکیا هەشت کەس بەهۆی ئاگری دارستانەکانەوە گیانیان لەدەستداوە. لە ٣٩ پارێزگا ئاگر لە ١٧٤ دارستان کەوتووەتەوە. لە ٣٢ پارێزگادا ئاگری ١٦٠ دارستان کۆنترۆڵ کراون و لە پێنج پارێزگاشدا هەوڵەکان بۆ کۆنترۆڵکردنی ئاگری ١٤ دارستانەکەی دیکە بەردەوامن.  بە گوتەکانی وەزیری ناوخۆی تورکیا، لە ٢٨ گوندی پارێزگای موغڵا، زیاتر لە ١٦ هەزار و ٦٠٠ کەس ماڵەکانیان چۆڵکردووە.