وەزارەتی ناوخۆی تورکیا لەو بارەیەوە راگەیێندراوێکی بڵاوکردووەتەوە و ئاماژەی بەوەداوە بەرەبەیانی ئەمڕۆ چوارشەممە ٢٣ی شوباتی ٢٠٢٢ ئۆپەراسیۆنی ئەرەن زستان - ٢٦ بە بەشداری ٨٧٠ کارمەندی هێزە ئەمنییەکان، فەرماندەیی هێزەکانی جەندرمە و هێزی گوندپارێزان لە دژی گەریلاکانی پەکەکە دەستیپێکرد و هێزەکەش بەسەر ٤٥ تیم دابەشکران.  وەزارەتی ناوخۆی تورکیا ساڵانە "ستراتیژییەتی بەرەنگاربوونەوەی تیرۆر" دادەڕێژێت و بەئۆپەراسیۆنە وەرزییەکان ناوی دەبات. ئۆپەراسیۆنەکانی زستانە دژ بە گەریلاکانی پەکەکە ساڵی رابردوو، رۆژی ١١ی کانوونی دووەمی ٢٠٢١ بەناوی زنجیرە ئۆپەراسیۆنەکانی "ئەرەن" دەستیپێکرد. تاوەکو ئێستا زنجیرە ئۆپەراسیۆنەکانی "ئەرەن" بە چەندین قۆناخ تێپەڕیوە.   لە ساڵی رابردووەوە، ١٦ قۆناخی دیکەی ئۆپەراسیۆنی زستانە لە دژی گەریلاکانی پارتی کرێکارانی کوردستان "پەکەکە" لە ناوچە جیاوازەکانی باکووری کوردستان بەڕێوەچوو.  رۆژی ٥ی کانوونی یەکەمی ٢٠٢١، ناوەندی چاپەمەنی و راگەیاندنی هێزەکانی پاراستنی گەل "هەپەگە" روونکردنەوەیەکی بڵاوکردەوە و رایگەیاند "سوپای داگیرکەری تورک لە چیای مەرجانی دێرسم دەستی بە ئۆپەراسیۆن کرد. گەریلاکانی هەپەگە بە تووندی وەڵامی داگیرکەی دایەوە و لە ئەنجامدا سەربازێک کوژرا".    دوای شکستهێنانی پرۆسەی چارەسەری پرسی کورد لە کۆتاییەکانی ساڵی ٢٠١٥ دا، شەڕی کۆڵان بەکۆڵان لە نێوان سوپا و هێزە ئەمنییەکانی تورکیا لە دژی گەریلاکانی پەکەکە لە شەش پارێزگای باکووری کوردستان دەستیپێکرد و تاوەکو نیسانی ٢٠١٦ی خایاند.   لە سەرەتای ساڵی ٢٠١٧ ـەوە ژووری ئۆپه‌راسیۆنه‌كانی وه‌زاره‌تی ناوخۆی توركیا پێنج جۆر زنجیرە ئۆپەراسیۆنی ئەمنی و سەربازیی لە باکووری کوردستان بەناوەکانی "شکێنەر، تەڵە، هەورە برووسکە، باگۆک و ئەرەن" لە دژی گەریلاکانی پەکەکە لە زۆربەی ناوچە شاخاوییەکان و دوورەدەستەکان لە باکووری کوردستان دەستپێکردووە و بەردەوامن.