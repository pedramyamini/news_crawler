ئاری حەسەن، کوڕی هونەرمەند حەسەن دڵسۆز بە تۆڕی میدیایی رووداوی راگەیاند، کاژێر ١: ٠٠ی بەرەبەیانی ئەمڕۆ دووشەممە حەسەن دڵسۆز کۆچی دوایی کردووە و ئەمڕۆش تەرمەکەی بەخاک دەسپێرن.  ئاری حەسەن ئاماژەی بەوەشکرد، پێشتر باوکی تووشی جەڵتەی دڵ ببوو، بۆیە بەرگەی کۆرۆنای نەگرت و کۆچی دواییکرد.  حەسەن حوسێن محەممەد، ناسراو بە حەسەن دڵسۆز، لە ساڵی ١٩٤٦ لە گەڕەكی سەرشەقامی شاری سلێمانی لەدایكبووە و  لە چەندین زنجیرە دراما، شانۆ و فیلمدا بەشداریکردووە. دواكاری هونەریشی بەشداریكردن بوو لە زنجیرە درامای "هەنگاوەكانی سەرخۆڵەمێش".  پێشتر چەند هونەرمەندێکی سلێمانی سەردانی ماڵی حەسەن دڵسۆزیان کرد و لە نزیکەوە لە تەندروستییان هونەرمەندیان پرسی. پێشتریش چەندین هونەرمەندی باشووری کوردستان تووشی کۆرۆنا بوون و بە کۆرۆنا گیانیان لەدەستداوە.  ژمارەی تووشبووانی کۆرۆنا لە هەرێمی کوردستان گەیشتووتە ٧٧ هەزار و ٧٩ کەس. لەو ژمارەیەش ٤٣ هەزار و ٣٤٥ کەس چاکبوونەتەوە و ٢ هەزار و ٤٨٣ کەس گیانیان لەدەستداوە.