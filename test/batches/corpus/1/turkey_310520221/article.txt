خولوسی ئاکار، وەزیری بەرگریی تورکیا باسی لەوە کرد، "ئێمە بەهیچ شێوەیەک لە باشووری وڵاتەکەمان، لە باکووری سووریا هەبوونی تیرۆریستان قبوڵ ناکەین. "   لای خۆشییەوە، مەولوود چاوشئۆغڵو، وەزیری دەرەوەی تورکیا ئاماژەی بەوە کرد، "لە ناوچەکەدا هێشتا تیرۆرستان هەن. لە منبج هەن، لە تەلرفعەت هەن، لە تل تەمر هەن، بەهەمانشێوە لە باکووری رۆژهەڵاتی فوراتیش هەن. ئەم هەڕەشە و هێرشانە لە کاتێکدا بەردەوام زیاد دەکەن، ئێمە بە دەستی بەستراو دانانیشین. "   ئەم هەڵوێستەی حکومەتەکەی ئاکپارتی لە ناوخۆی تورکیاش بووەتە مایەی نیگەرانی. هەدەپە ئاکپارتی بە دوژمنایەتیکردنی کورد و پاڵپشتیکردنی داعش تۆمەتبار دەکات.    پەروین بوڵدان، هاوسەرۆکی هەدەپە گوتی، "لە دوای هەرێمی فیدراڵی کوردستانی عێراق، ئێستاش لە باکوور و رۆژهەڵاتی سووریادا دەیانەوێت شەڕێکی نوێ دەستپێبکەن. لە رۆژئاوا هەوڵدەدەن ئەو نزیکبوونە دیموکراسی و کۆمەڵایەتی و کولتوورییەی لە نێوان گەلاندا دروستبووە، لەگەڵ ئیدارەی دیموکراسییەکەی تێکبدەن. کار لەسەر ئەوە دەکەن ئاخۆ بە دەرکردنی کورد لە ناوچەکە دەتوانن رێڕەوێک بۆ داعش دروست بکەن. "   لەلایەکی دیکەوە، سەرۆکی شەش پارتەکەی ئۆپۆزیسیۆنی تورکیا بە سەرۆکایەتی جەهەپە، لە راگەیێندراوێکدا کە رۆژی ٣٠ ـی ئایار دوای پێنجەمین کۆبوونەوەیان لە ئەنقەرە بڵاویانکردووەتەوە، هیچ هەڵوێستێکیان لە دژی ئەو ئۆپەراسیۆنە نیشان نەداوە کە تورکیا بەنیازە لە رۆژئاوای کوردستان ئەنجامی بدات، تەنیا داوایان لە حکومەت کردووە، لەبارەی ئامانج و وادەی ئەو ئۆپەراسیۆنەکە زانیارییان پێبدات.