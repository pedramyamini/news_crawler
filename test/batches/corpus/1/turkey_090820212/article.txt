ساڵح چیدەم، قایمقامی توزڵوجایە و دەڵێت، "ئێستا هەشت ژووری چارەسەری تاکە کەسیمان هەیە، لەگەڵ ژوورێکی چارەسەری بەکۆمەڵ. بە گالەری و سیستمی رووناکی هەوڵماندا ئەشکەوتەکەمان بڕازێنینەوە و دیمەنێکی جوانی پێ ببەخشین. رووبەری نێو ئەشکەوتەکەمان ١٢ هەزار و رووبەری دەرەوەی ١٠ هەزار مەترە، کۆی گشتی رووبەرێکی ٢٢ هەزار مەتر وەک ناوەندی چارەسەرکردن بە خوێ بەکاردەهێنرێت. "  بەشێکی ئەشکەوتەکان کە لە شێوەی تۆڕی جاڵجاڵۆکەن، لەکاتی دەرهێنانی خوێ لە قەدپاڵی شاخەکەدا دروستبوون. سیستمی رووناکی نێو ئەشکەوتەکان لەلایەکەوە ئەشکەوتەکانی رووناک کردووەتەوە، لەلایەکی دیکەوە دیمەنێكی ناوازەی پێبەخشیون.   ساڵح چیدەم دەڵێت، "ئەو هاووڵاتییانەمان کە کێشەی سییەکان و کۆئەندامی هەناسەیان هەیە، کاتێک لە ئەشکەوتەکاندا کات بەسەر دەبەن، ئەو شەوە بە ئارامی دەنوون. ئەوانەی دێن بۆ ئێرە وەها دەڵێن و کاردانەوەیان بەو جۆرەیە، هەڵبەت زانکۆکەمان لەمبارەیەوە زانیاری زانستی لەبەردەستە. "   هەرچەندە تاوەکو ئێستا نیوەی پرۆژەکە تەواوکراوە و بە فەرمی نەکراوەتەوە، بەڵام بەهۆی زۆریی خواست رێگە بە سەردانی خەڵک دەدرێ و لە ئێستاوە ئەو ئەشکەوتانە بوونەتە ئەو شوێنانەی زۆرترین خەڵکی ئیدر و ناوچەکانی دیکەی دەوروبەری سەردانیان دەکەن.