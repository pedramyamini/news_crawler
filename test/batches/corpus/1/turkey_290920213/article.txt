بایهان موتڵو، پیاوێکی تەمەن ٥٠ ساڵانە، چەند رۆژێک لەمەوبەر لە گوندەکەی خۆیان دەنگوباسی نەبوو، کەسوکارەکەی نەیاندەزانی لە کوێیە. بۆیە پۆلیسیان ئاگادارکردبووە و پێیانگوتبوو کە بایهان ونبووە.   بەڵام دواتر دەرکەوت لەگەڵ تیمەکانی پۆلیس بە دوای خۆیدا گەڕاوە، چونکە وایزانیبوو بە دوای کەسێکی دیکەدا دەگەڕێن، نەک خۆی.   بەگوێرەی میدیای تورکیا، بایهان لەگەڵ هەندێک لە هاوڕێیەکانی لە ناوچەی چایاکا لە نزیک شاری ئینەگۆل خەریکی خواردنەوەی کحول بوون، بەڵام دواتر سەرخۆش بووە و لە هاوڕێکانی دابڕاوە و چووەتە نێو دارستان و لەوێ ماوەتەوە.   هاوڕێیەکانی بە پۆلیسیان گوتبوو کە بایهان ون بووە و تیمەکانی پۆلیس لە ناوچەی بوڕسەوە چوونە نێو دارستانەکە بۆ ئەوەی پیاوە سەرخۆشەکە بدۆزنەوە. خەڵکی ناوچەکەش خۆبەخشانە لەگەڵ تیمەکە دەستیان بە گەڕان بەدوای بایهاندا کرد.  دوای ئەوەی تیمەکە لە کاتی گەڕاندا ناوی بایهان موتڵویان هێنا، کەسێک لە نێو خەڵکەکەدا وەڵامی دایەوە و گوتی: "ئەوە ئێوە بە دوای کێدا دەگەڕێن؟ من لێرەم. "  دەرکەوت پیاوەکە خۆی بایهان موتڵویە و وەک ئەوەی نە بای دیبێت نە باران، لەگەڵ خەڵک و پۆلیس دەگەڕا.   میدیای تورکیا وێنەیەکی بایهانیان لەگەڵ تیمەکە بڵاوکردووەتەوە و لە تویێتێدکدا نووسیویانە، "تیمی گەڕان راپۆرتێکی لە بارەی رووداوەکەوە ئامادەکرد و پیاوە ونبووەکەیان گەیاندەوە ماڵەکەی. "