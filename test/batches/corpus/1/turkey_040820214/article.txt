بەگوێرەی میدیاکانی تورکیا ئەو ٣٠٠ کۆچبەرە کە ٢٦٤ کەسیان ئەفغانی، ٣٠ کەسیان پاکستانی و ٦ی دیکەیان ئێرانین، رۆژی سێشەممە ٣ی ئابی ٢٠٢١ لە شارۆچکەی چاڵدێران سەر بە پارێزگای وان لەنێو بارهەڵگرێکدا دەستبەسەر کراون.  بەگوێرەی زانیارییەکان، دوای ئەوەی بارهەڵگرەکە لەلایەن هێزە ئەمنییەکانەوە پشکنینی بۆ دەکرێت، هەر ٣٠٠ کۆچبەرەکە بە مەبەستی دیپۆرتکردنەوەیان، رەوانەی ناوەندی گەڕاندنەوەی کۆچبەرانی وان دەکرێن.  هێزە ئەمنییەکان بەهۆی ئەو رووداوەوە چوار کەسیان دەستبەسەر کردووە، کە یەکێکیان شۆفێری بارهەڵگرەکەیە.  هەرچەندە کۆچی نایاسایی ئەفغانییەکان بۆ تورکیا رووداوێکی تازە نییە، بەڵام دوای کشانەوەی هێزەکانی ئەمریکا لە ئەفغانستان، کۆچی بەکۆمەڵی ئەفغانییەکان بۆ ئەو وڵاتە دەستیپێکردووە.  بەگوێرەی راگەیێندراوی پارێزگای وان، کە لە ١٩ی تەممووزی ئەمساڵ بڵاویکردووەتەوە، لە ساڵی ٢٠٢١ دا لە سنووری پارێزگای وان ٢٧ هەزار و ٢٣٠ کۆچبەری ئەفغانی دەستبەسەرکراون، هەروەها رێگری لە ٣٤ هەزار و ٣٠٨ی کۆچبەری دیکە کراوە، کە بەشێوەیەکی نایاسایی لەو سنوورە ئاودیوبن.