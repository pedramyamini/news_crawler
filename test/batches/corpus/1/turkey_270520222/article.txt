رووداوەکە بەرەبەیانی ئەمڕۆ هەینی ٢٧ی ئایاری ٢٠٢٢ لە ناوچەی شیشلی ئیستەنبووڵ لە باڵەخانەی فولای روویدا.  دوای ئەوەی لە نهۆمی سەرەوەی باڵەخانە چوار نهۆمییکە دەنگی تەقە دەبیسترێت، خەڵکی ناوچەکە  لایەنە پەیوەندیدارەکان ئاگادار دەکەنەوە و ژمارەیەکی زۆر تیمی پۆلیس و تەندروستی گەیشتوونەتە شوێنی رووداوەکە. دوای پشکنینی شوقەکە، تەرمی سێ کەس دۆزرانەوە.    بەگوێرەی میدیاکانی تورکیا، (یە. س. ب)ی تەمەن ٣٤ ساڵ هێرشەکەی کردووە، سەرەتا تەقەی لە (ب. ڤ)ی تەمەن ٢٧ ساڵ کردووە، کە پێشتر پەیوەندی خۆشەویستی لەگەڵدا هەبووە، پاشان تەقەی  لە (ئۆ. ئا)ی تەمەن ٢٩ ساڵ کردووە، کە پەیوەندی لەگەڵ (ب. ڤ)دا هەبووە و لە شوقەکەدا پێکەوە دەژیان.  دوای ئەوەی هەردووکیانی کوشتووە، (یە. س. ب) هەر لە نێو شوقەکەدا کۆتایی بە ژیانی خۆیشی هێناوە.  لێکۆڵینەوەی داواکاری کۆماری ئیستەنبووڵ لە رووداوەکە بەردەوامە.