ئەو ژن و مێردە لەسەر تاوەری چامڵجای ئیستەنبووڵەوە وێنە و ڤیدیۆی ماڵی رەجەب تەیب ئەردۆغانیان گرتبوو. دوای وێنەگرتنەکە هەردوو هاوژینەکە لەنێوان خۆیاندا باسیان لە ماڵەکەی ئەردۆغان کردووە، لەو کاتەدا یەکێک لە پاسەوانەکانی تاوەرەکە گوێی لە قسەکانیان دەبێت و دەستبەجێ پەیوەندی بە پۆلیسەوە دەکات و چەند خولەکێک دواتر دەستگیردەکرێن و رادەستی تیمەکانی دژەتیرۆر دەکرێن.  کەناڵی ١٢ی ئیسرائیل بڵاویکردەوە ژن و مێردێک بە ناوەکانی "ن. ع" و "م. ع" بە بۆنەوەی ساڵیادی هاوژینیان بڕیاری گەشتکردنیاندابوو بۆ ئیستەنبووڵ و بڕیاربوو رۆژی سێشەممەی رابردوو ٩ی تشرینی دووەم بگەڕێنەوە ئیسرائیل، بەڵام نەگەڕانەوە و داخرانی مۆبایلەکانیان، خێزانەکەیانی نیگەرانکرد و پەیوەندییان بە لایەنە ئەمنییەکانی ئیسرائیلەوە کرد.   بەگوێرەی هەمان کەناڵ، "ن. ع" یەکێک لە وێنەکانی ماڵی ئەردۆغانی لە رێگەی واتساپەوە بۆ خوشکەکەی ناردووە و تێیدا نووسیویەتی: "خانوویەکی زۆر جوانە". خێزانی ئەم دوو هاوژینە ئیسرائیلییە رەتیانکردەوە، ئەم دوو هاوژینە پەیوەندییان بە هەواڵگریی ئیسرائیلەوە هەبێت.   هاوکات، وەزارەتی دەرەوەی ئیسرائیل رایگەیاند، ئاگاداری دۆخەکەیە و لە هەوڵدایە بۆ چارەسەرکردنی کێشەکە.   رۆژی هەینی ژن و مێردە ئیسرائیلییەکە دوای لێپرسینەوە لە هۆبەی بەرەنگاربوونەوەی تیرۆرەوە پەلکێشی خانەی دادی ئیستەنبووڵ کران. لەوێش داواکاری گشتیی لێکۆڵینەوەی لەگەڵدا کردن، لە ئەنجامدا بە بڕیاری دادوەری ئێشکگر لە دادگەی سوڵح و تاوانی ئیستەنبووڵ بە تۆمەتی "سیخوڕیی سیاسی و سەربازی" دەستبەسەرکران و خرانە گرتووخانە.