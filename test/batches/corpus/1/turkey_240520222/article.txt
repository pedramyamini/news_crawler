لە یەکەم راگەیێندراویدا، وەزارەتی بەرگریی تورکیا کوژرانی سێ سەرباز و برینداربوونی چوار سەربازی دیکەی لە رووبەڕووبوونەوەی گەریلاکانی پەکەکە لە خاکی هەرێمی کوردستان بڵاوکردەوە. کاژێرێک دواتر و لە راگەیێندراوی دووەمیدا گیان لەدەستدانی سەربازی چوارەمی راگەیاند کە یەکێک بوو لە بریندارەکانی راگەیێندراوی یەکەم. دوای دوو کاژێری دیکەش هەواڵی گیان لەدەستدانی سەربازی پێنجەمیشی بڵاوکردەوە. بەمەش ژمارەی سەربازە کوژراوەکان بووە پێنج کەس و بریندارەکانیش دوو سەرباز.  وەک لە راگەیێندراوەکەی وەزارەتی بەرگریی تورکیادا هاتووە، کۆی ئەو ئەفسەر و سەربازانەیان لە خاکی هەرێمی کوردستان و لە میانی دوایین ئۆپەراسیۆنی سوپای وڵاتەکەیان لەگەڵ پەکەکە کوژران بۆ ١٩ سەرباز بەرزبووەوە.   بەرەبەیانیی رۆژی ١٨ ـی نیسانی ٢٠٢٢، ئۆپەراسیۆنی ناسراو بە چنگ - قوفڵ لەلایەن سوپای تورکیاوە لە ناوچەکانی ئاڤاشین، مەتین و زاپ لە خاکی هەرێمی کوردستان بۆسەر پێگەکانی پەکەکە دەستیپێکرد. وەزارەتی بەرگریی تورکیا گیان لەدەستدانی ١٠٢ گەریلا و کوژرانی ١٩ سەربازی سوپای وڵاتەکەی راگەیاندووە. هەپەگەش کوژرانی ٤٨٣ سەربازی تورکیا و گیان لەدەستدانی ٣٠ گەریلای راگەیاندووە.  ئەمڕۆ سێشەممە، ناوەندی چاپەمەنیی و راگەیاندنی هێزەکانی پاراستنی گەل - هەپەگە بڵاویکردەوە، لە ٢٤ کاژێری رابردوودا گەریلاکانیان لە ناوچەکانی زاپ و ئاڤاشین لە هەرێمی کوردستان ١٩ سەربازی سوپای تورکیایان کوشتووە و دوو گەریلاش لە رووبەڕووبوونەوەکاندا گیانیان لەدەستداوە.