دەمیرتاش لە تشرینی دووەمی ساڵی ٢٠١٦ ـەوە لە گرتووخانەی ئەدرنە بەندکراوە و ئەوە یەکەمین جارە رووبەڕوو هەڤپەیڤینێکی رۆژنامەڤانی لە زینداندا دەکات.   لە هەڤپەیڤینەکەدا پرسیا لە بارەی شکستی گفتوگۆکانی ئاشتی لە نێوان ئاکەپە و پەکەکەدا لە دەمیرتاش کرا. گفتوگۆکان لە ساڵی ٢٠١٢ دەستیان پێکرد و بۆ ماوەی سێ ساڵ چەکەکان بێدەنگ کران، بەڵام دواتر ئەردۆغان پەکەکەی بە کوشتنی دوو پۆلیس لە پارێزگەی رووها تۆمەتبارکرد و گفتوگۆکانی پڕۆسەی ئاشتی کۆتاییانهات.  سەڵاحەدین دەمیرتاش لەو بارەیەوە دەڵێت: "تەنیا ١٠ رۆژ مابوو رێککەوتنی دۆڵمە باخچە تەواوبکرێت و بڕیاربوو لە دوای ئەوە پەکەکە چەک دابنێت و لیژنەیەک سەردانی ئیمرالی بکات بۆ ئەوەی پەیامێک لە عەبدوڵا ئۆجەلانەوە بهێنێت کە پەکەکە بە تەواوی دەستبەرداری چەک دەبێت.   هاوسەرۆکی پێشووتری هەدەپە دەڵێت، بەڵام ئەردۆغان نەیهێشت ئەوە رووبدات چونکە "وای دەبینی ئاشتی نابێتە هۆی زیادکردنی دەنگ بۆ خۆی و پارتەکەی. ئەوە ئەردۆغان بوو، کە نەیهێشت لیژنەی پیاو ماقووڵان سەردانی ئیمراڵی بکات. "  دوای کۆتاییهاتنی پڕۆسەی ئاشتی، شەڕ و تووندوتیژی لە نێوان تورکیا و پارتی کرێکارانی کوردستان دەستیپێکردەوە.  دەمیرتاش باس لەوە دەکات ئەردۆغان ئێستا لە بەرامبەر کۆتاییهێنان بە پڕۆسەی ئاشتی پەشیمانە و لەو کاتەوە نەیتوانیوە پارێزگاری لە جەماوەر و شەرعیەتی خۆی بکات، بۆیە دەستی بە سیاسەتی خۆسەپاندن کردووە. ویستی بەمە قەرەبووی لەدەستدانی شەرعییەتەکەی بکات. بیرکردنەوەکەی هەستیاریی لەگەڵ دیموکراسیی هەیە. "  ئەردۆغان بە شێوەیەکی بەرفراوان تۆمەتباردەکرێت بەوەی کە هەوڵدەدات دەسەڵاتی تورکیا لە دەستی خۆیدا قورخبکات، بە تایبەتیش لە دوای ئەوەی کە سیستەمێکی نوێی سەرۆکایەتیی لە ساڵی ٢٠١٧ ـدا چەسپێنرا، کە دەسەڵاتەکانی سەرۆکی زیادکردن.   لە رووانگەی رێکخراوە مرۆییەکانەوە، تورکیا مێژوویێکی خراپی لەگەڵ ئازادیی رادەربڕین، مافەکانی مرۆڤ و دیموکراسی هەیە.   دەمیرتاش لە چواری تشرینی دووەمی ساڵی ٢٠١٦ بە تۆمەتی پاڵپشتیکردن لە "تیرۆر" دەستگیرکرا و سەرەڕای دوو بڕیاری دادگەی مافەکانی مرۆڤی ئەوروپا بۆ ئازادکردنی، هێشتا ئازادنەکراوە.   دادگە ئەوروپییەکە دەڵێت دەستگیرکردنی دەمیرتاش سیاسیی و نایاساییە و داوای دەستبەجێ ئازادکردنی دەکات. هەروەها ئەنجوومەنی ئەوروپا، ١٧ی مانگی رابردوو داوای لە تورکیا کرد دەستبەجێ دەمیرتاش ئازادبکات.