کۆمسیۆنی مافەکانی زارەکی و کولتووریی بارۆی مێردین رۆژی چوارشەممە ٢٥ی ئابی ٢٠٢١ سکاڵای یاسایی لەسەر دیدەم ئارسڵان یڵمازی پێشکەشکار تۆمار کرد کە رێگەی نەدا یەکێک لە بەشداربووەکانی بەرنامەکەی بە کوردی قسە بکات.  بارۆی مێردین رایگەیاند، بە تۆمەتی "هاندانی خەڵک بۆ رق و کینە و دوژمنایەتی" سکاڵایان لەسەر ئەو پێشکەشکارە  تۆمارکردووە.  بارۆی مێردین ئاماژەی بەوەدا، لە دەزگای باڵای رادیۆ و تەلەڤزیۆنەکانی تورکیا ناسراو بە رەتوک، سکاڵای لەسەر کەناڵەکەش تۆمار کرد.  لەلایەکی دیکەوە بارۆی ئامەد لە رێگەی بڵاوکردنەوەی راگەیێنراوێك سەرکۆنەی جیاکاری بەرامبەر زمانی کوردی کرد و ئاماژەی بەوەدا، رێگریکردن بەهۆی بەکارهێنانی زمانی کوردی جێگەی قبوڵکردن نییە. رێگریکردن لە زمانی کوردی هێمایە بۆ بەردەوامیی سیاسەتی نکۆڵیکردن.   دیدەم ئارسڵان یڵماز، پێشکێشکاری کەناڵێکی تورکیا لە بەرنامەیەکی کۆمەڵایەتیدا بۆ چارەسەرکردنی کێشەی خێزانێک، رێگەی نەدا یەکێک لە شایەتحاڵەکان بە زمانی کوردی قسەبکات.   بەرنامەکە لەسەر دوو ئافرەت بوو کە داوای چەند مافێکی خۆیانیان دەکرد و بەشێک لە خزمانیان وەکو شایەتحاڵ لە رێگەی تەلەفۆنەوە بەشدارییان لە بەرنامەکەدا دەکرد. بەشێکیان پشتیوانیان لە دوو کچەکە دەکرد و بەشێکیشیان تۆمەتباریان دەکردن.   پووری دوو میوانەکە بەناوی تورکان تاشچی لە پەیوەندییەکی تەلەفۆنیدا راستەوخۆ قسەی کرد. سەرەتا رەخنەی لە کچەکان گرت و گوتی پێویست ناکات بۆ وەرگرتنی مافەکانیان بچنە سەر شاشەی تەلەڤزیۆنەکان و دواتر بە زمانی کوردی قسەی کرد. بەڵام کەناڵەکە قسەکانی پچڕاند و نەیدایە پەخش.  یەکێک لە کچەکان گوتی، "ئاساییە با قسە بکات"، بەڵام پێشکێشکارەکە رەتیکردەوە و گوتی، "نەخێر نەخێر، پێویستە هەموومان تێبگەین، پەیوەندییەکەی خاتوو تورکان بپچڕێنن. ئەو ناتوانێ سووکایەتی بە کچەکان بکات و ناتوانێ وەها قسە بکات. من کەمێک لە زمانی کوردی تێدەگەم.. بەهیچ شێوەیەک نابێت. با بە رێکوپێکی بە تورکی قسە بکات، هەموومان تێدەگەین، ئێرە کۆماری تورکیایە. خۆ ئێمە زمانی رۆژهەڵاتی (رۆژهەڵاتی تورکیا؛ باکووری کوردستان) نازانین، خۆ ئەگەر بیزانین قسەی پێ دەکەین".  ئەم هەڵسوکەوتەی کەناڵەکە بەرامبەر ئەو ژنە کوردە لە تۆڕە کۆمەڵایەتییەکان کاردانەوەی بەدوای خۆیدا هێنا. بەتایبەتی بەشێکی زۆر لە کوردی باکووری کوردستان و تورکیا رەخنەی تووندیان لەو پێشکێشکارە (دیدەم ئارسڵان) گرتووە و نووسیویانە، "دیدەم خۆی کوردە، شوورەییە بۆی کە سووکایەتیی بە زمانی کوردی کردووە. "  بەشێکیش لە بەشداربووانی تۆڕەکۆمەڵایەتییەکان بەرگری لە دیدەم دەکەن و دەڵێن، ئەو پێشکێشکارە تەنیا ئامانجی ئەوە بووە کە هەموو بینەران لە گفتوگۆکان تێبگەن نەک سووکایەتی بە زمانی کوردی بکات.