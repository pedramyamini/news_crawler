پیەر بولێز ئاوازدانەری ناسراوی جیهانی دەڵێت، تەنیا ئەو کارانە سەرنجڕاکێشن کە دەتوانن گۆڕانکاری لە روانەگەکاندا بکەن.  ئۆلە بێک هۆی، بەڕێوبەری ئەکادیمیای پیەر بۆلێز بە تۆڕی میدیایی رووداوی راگەیاند، "من هەر لە سەرەتاوە بڕیارم دا میوزیک و هونەری ئەو ناوچانە نەک وەکو پێشانگە، بەڵکو وەکو میوزیکی هاوچەرخ لە ئاستێکی هەرە بەرزدا بهێنین و لێرە پێشکەشی میوانەکانمانی بکەین. هەندێکیان چۆن دەیانەوێت بێن لێرە گوێیان لە بتهۆڤن و مۆتزات ببێت، ئاواش دێن لێرە گوێ لە موزیکی نەسیر شممە دەگرن، چونکە ئەو باشترینە و خۆی موزیکژەنەکان لەسەر ئاستی جیهان هەڵدەبژێرێت و لێرە کارێکی نایاب پێشکەش دەکەن".   ئەمە چوارەم ساڵە کە ئاوازدانەر نەسیر شەممە لەم هۆڵە لە ئەڵمانیا کۆنسێرت دەکات. ئەمساڵ حەوت بەرهەم پێشکەش دەکات کە هەر حەوتیانی لەکاتی کۆرۆنادا نووسیوە.   نەسیر شەممە، موزیکژەنی کورد بە رووداوی راگەیاند، "میوزیك باشترین پردە كە بتوانین لە رێگەیەوە ئەوەی هەمانە بیناسێنین. ئەمڕۆ لەو ئاهەنگەدا شتێك پێشكەشی هەولێر دەكەین، پارچەیەك میوزیك بە ناوی ' قەڵای هەولێر '. من پێموایە ئەو فێستیڤاڵە زۆر پێویستە. هەروەها گرنگیشە بۆ دروستكردنی پردی نوێ بۆ گواستنەوەی رۆشنبیریی بەتاییەتی ئێمە لەم فێستیڤاڵەدا باسی هەموو هونەرەكان دەكەین".  نەسیر شەممە ئاوازەکانی وا داناون کە رەنگی هەموو نەتەوەکانی پێوە دیار بێت. لە هەندێک میوزیکدا ھونەری کوردی رەنگی دەدایەوە. هەژار زەهاوییش بە دەفەکەی ئەوەندەی دیکە بەرگی کوردیبوونی بە بەردا کردبوو.   هەرچەندە بەهۆی رێکارە تەندروستکانییەکانی خۆپارێزی لە ڤایرۆسی کۆرناوەوە  لە بری ٧٠٠ میوان تەنیا ٣٠٠ میوان توانییان بەشداریی کۆنسێرتەکە بکەن، بەڵام ئەوانەی لەوێ ئامادەبوون بە جۆش و خرۆشەوە گوێیان بۆ کۆنسێرتەکە رادەگرت و جارجاریش  بە هاوار و چەپڵە وەڵامی خۆشیی موزیکەکەیان دەدایەوە.   ماندیران،  ئامادەبووی کۆنسێرتەکەیە و دەڵێت، "بە راستی دەمێکە بە تامەزرۆییەوە چاوەڕێی ئەم کۆنسێرتەم دەکرد. زۆر دڵخۆشم کە ئامادە بووم و توانیم وزەی ئەو میوزیکە ئاست بەرزە وەربگرم".  گێهارد یونچیک، ئامادەبوویەکی دیکەی کۆنسێرتەکەیە و دەڵێت، "رۆحی جووڵاندم، بە دڵ و گیانمدا ئەو میوزیکە تێپەڕی، تەنیا بە گوێ گوێم نەگرت، بەڵکو بە هەموو گیانم".  هۆڵی پیر بۆلیز یەکێکە لە هۆڵە ناودارەکانی ئەڵمانیا لە بەرلین، لە ساڵی ٢٠١٧ دا بە ناوی پیر بۆلێزی ئاوازدانەرەوە کراوەتەوە و لەو کاتەوە چەندین هونەرمەندی ناسراوی جیهانی لەوێدا کۆنسێرتیان سازداوە.