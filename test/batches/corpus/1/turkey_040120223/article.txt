زیادکردنی کرێی گواستنەوە لە ئیستەنبووڵ لەسەر داوای بەڕێوەبەرایەتی خزمەتگوزاریی گواستنەوەی بەکۆمەڵ بوو، بەهۆی بەرزیی رێژەی هەڵاوسان و زیادبوونی تێچووەکانی گواستنەوە داوایکرد نرخی تیکتی ئەلیکترۆنی گواستنەوەی بەکۆمەڵ زیاد بکرێت، لەسەرەتای ئەمساڵەوە بڕیارەکە جێبەجێدەکرێت.   ساڵح گودەم، شۆفێری تەکسییە و دەڵێت، "ئەم نۆرەگرتنە پەیوەستە بە گرانبوونی پێوەری تەکسی، نرخەکان نوێ دەکرێنەوە و پێوەرەکان رێکدەخرێنەوە. سێ چوار کاژێرە نۆرەمان گرتووە، پێموایە سێ چوار کاژێری دیکەش دەخایەنێت. "  بەشێکی شۆفێرەکان لە درەنگانی شەوەوە تاوەکو بەرەبەیان بۆ رێکخستنی پێوەرەکانیان نۆرە دەگرن. بەسەربردنی ئەو کاتە زۆرە کار دەکاتە سەر بەرهەم و کاری رۆژانەیان.  ئوغور کۆتورمان، شۆفێری تەکسییە و باس لەوە دەکات، "لە ئیستەنبووڵ پێوەری تەکسی گران کرا، لە بەشی خزمەتگوزارییەکان پێوەر و نرخەکان نوێ دەکرێنەوە، خاوەن تەکسییەکان درێژە بە کارەکانیان دەدەن. تاوەکو ئێستا نزیکەی ٦٠٠ تەکسی هاتوون، رێکخەری پێنج هەزار تەکسی رێکدەخرێتەوە، پرۆسەکە چەند رۆژێك، تەنانەت یەک هەفتە دەخایەنێت، تەواو کردنی رسووماتێک ٤٥ خولەکی پێدەچێت. "   شۆفێرانی تەکسی لە ئیستەنبووڵ خۆشحاڵ نین بە گرانکردنی کرێی گواستنەوە، چونکە هاوتەریب لەگەڵ گرانکردنی کرێی گواستنەوە، نرخی سووتەمەنی و تێچووی رسووماتی رێکخستنەوەی پێوەرەکانی تەکسییەکانیان بە رێژەی ١٠٠ % زیادیکردووە. لە کاتێکدا ساڵی رابردوو بۆ رێکخستنەوەی پێوەرەکانیان ٦٧٥ لیرەیان دەدا، ئەمساڵ ناچارن هەزار و ٢٥٠ لیرە بدەن.   ئۆرهان چەلیک، شۆفێرێکی دیکەی تەکسییە لە ئیستەنبووڵ، ئاماژە بەوە دەکات، "سێ کاژێرە لێرە چاوەڕێ دەکەم، دوو کاژێری دیکەش دەبێت چاوەڕێ بکەم. یەک هۆبە کار دەکات، رێکخەری پێوەرەکان بە رێژەی ١٠٠ % گرانبووە، بەڵام نرخەکانمان ٣٦ % زیادیکردووە، نرخی سووتەمەنی ١٠٠ % گرانبووە، نازانین چی بکەین، هاووڵاتی مافی خۆیەتی و ئێمەش مافی خۆمانە. "   زیادکردنی کرێی گواستنەوە لە ئیستەنبووڵ دوای ئەوە هات، بەڕێوەبەرایەتی خزمەتگوزاریی گواستنەوەی بەکۆمەڵ لە دوایین کۆبوونەوەیدا کە لە کۆتاییەکانی کانوونی یەکەمی ٢٠٢١ ئەنجامیدا، بەهۆی بەرزیی رێژەی هەڵاوسان و زیادبوونی تێچووەکانی گواستنەوە داوایکرد نرخی تیکتی ئەلیکترۆنی گواستنەوەی بەکۆمەڵ، تەکسی و مینی پاسەکان بە رێژەی ٣٦ % زیادبکرێت، دواتر بڕیارەکە لە لایەن ناوەندی رێکخستنی گواستنەوەی بەکۆمەڵ پەسند کرا.