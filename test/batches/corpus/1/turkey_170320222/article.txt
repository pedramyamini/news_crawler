سەرۆکی یەکێتیی هەناردەکارانی رۆژئاوای دەریای سپی دەڵێ، بۆ تێپەڕکردنی کێشەی هەناردە کە لە دوای قەیرانی ئۆکرایناوە دەستیپێکردووە، کار لەسەر بژارە جیاوازەکان دەکەن.    ئەردۆغان ئەکینجی، هەناردەکارێکی سەوزە و میوەیە و دەڵێت، "چانسمان نییە هیچ شتیک بنێرین بۆ ئۆکراینا، لە ٢٤ی شوباتەوە راگیراوە. کار لەسەر هەناردەکردن بۆ وڵاتانی دیکە دەکەین، هەوڵەکانمان بەردەوامە".   ئەنتاڵیا زیاتر لە نیوەی ئەو بەروبوومە کشتوکاڵییانەی تورکیا بەرهەمدەهێنێت، کە لە ژێر خانوویی پلاستیکی بەرهەمدێن. بەرهەمهێنەرانی سەوزە و میوەی ئەنتاڵیا دەڵێن، لەم وەرزەدا بەهۆی کێشەی گەیاندنەوە بە رێژەی ٥٠ % زیانیان پێگەیشتووە.   سەدا یڵدز، بەرهەمهێنەری سەوزە و میوەیە و دەڵێت، "لەگەڵ ئەو سزایانەدا کە مارکێتەکان سەرەتا بۆ بەرهەمهێنەران و دواتر بۆ دابینکاران دەیبڕنەوە، بەگشتی ٤٥ بۆ ٥٠ % زیانمان پێگەیشتووە".   ئومێد میرزا چاوشئۆغڵو، سەرۆکی یەکێتیی هەناردەکارانی رۆژئاوای دەریای سپی دەڵێت، "بەندەری پێویستمان هەیە، لە ماوەیەکی نزیکدا یەک دوو بەندەری رووسیاش دەکرێنەوە، هەروەها رێگەی وشکانیی جۆرجیا و ئەرمینا، کە پێشتر کارمان پێ نەکردوون، کار بۆ هەناردەکردنی کاڵا بۆ رووسیا دەکەین".   لە دوای هێرشەکانی رووسیا بۆ سەر ئۆکراینا هەناردەکارانی سەوزە و میوە و رووەکی جوانکاری لە ئەنتاڵیا بە بەهای ٢٣٣ ملیۆن دۆلار زیانیان بەرکەوتووە، هەناردەکاران بۆ تێپەڕکردنی ئەو دۆخە چاویان لە پاڵپشتی دەوڵەتە.