به‌ڕێوه‌به‌رایه‌تیی گشتیی كه‌شناسی تورکیا رۆژی پێنجشەممە ١٧ - ٣ - ٢٠٢٢ بڵاویكرده‌وه، شەپۆلی سێیەمی به‌فربارین ئیستەنبووڵ دەگرێته‌وه و ئاماژەی بەوەش کردبوو، كاریگه‌ری شه‌پۆله‌كه تاوەکو رۆژی یەکشه‌ممه ٢٠ ـی ئادار به‌رده‌وام دەبێت و به‌فر له‌نێو شار  به چڕی دەبارێت.  به‌ڕێوه‌به‌رایه‌تیی گشتیی كه‌شناسی هۆشداری داوه به هاووڵاتییان له‌وه‌ی ئاگادار بن، چونكه دەکرێت به‌هۆی به‌فربارینه‌وه كێشه له هاتووچۆ رووبدات و رێگەکان لە هەندێک شوێن بیبەستن، بەتایبەتی لە درەنگانی شەو و بەرەبەیاندا.  ئەکرەم ئیمامیئۆغڵو، سەرۆکی گەورەشارەوانیی ئیستەنبووڵ ئەمڕۆ هەینی ١٨ - ٣ - ٢٠٢٢ لە تویتێکیدا بڵاویکردەوە، ئێوارەی ئەمڕۆ بەفرێکی زۆر دەبارێت و کەشوهەواش کاریگەریی نەرێنی دەخاتە سەر شارەکە و داوای لە دانیشتووانی ئیستەنبووڵ کرد بە زووترین بگەڕێنەوە نێو ماڵەکانیان.   هاوکات عەلی یەرلیکایا، پارێزگای ئیستەنبووڵ لەڕێگەی تویتەرەوە داوای لە هاووڵاتییان کرد، لە کاژێر ١٧: ٠٠ ـەوە لە ماڵەکانیان بن و بەهیچ شێوەیەک نەچنە دەرەوە و لە هەر دۆخێکی نەخوازراودا پەیوەندیی بەهێڵی گەرمیی فریاکەوتن بکەن.   کۆمپانیای تورکیش ئێرلاین ئەمڕۆ هەینی هەڵوەشاندنەوەی ٥٧ گەشتیی ئاسمانیی لە هەردوو فڕۆکەخانەکەی ئیستەنبووڵ راگەیاند و ١٠٠ گەشتی ئاسمانی دیکەشی بۆ رۆژی شەممە هەڵوەشاندەوە.   شەپۆلی یەکەمی بەفربارین رۆژی ٢٥ ـی کانوونی دووەمی ئەمساڵ دەستیپێکرد و سێ رۆژی خایاند و بەهۆیەوە سێ کەس گیانی لەدەستدا. رۆژی ١١ ـی ئادار شەپۆلی دووەمی بەفربارین ئیستەنبووڵی گرتەوە و بەو هۆیەوە ٤٨٦ گەشتی ئاسمانی هەڵوەشێندرانەوە.