ماکێنزی هاوژینی پێشووی جێف بێزۆسە، خاوەنی کۆمپانیای ئەمازۆن و دووەم ساماندارترین پیاوی سەر زەوی بە زیاتر لە ١٧٧ ملیار دۆلاری ئەمریکی.  بە پێدانی ٢.٧ ملیار دۆلار بە دامەزراوە خێرخوازەکان، کۆی ئەو پارانەی کە ماکێنزی لە مانگی تەممووزی ساڵی ٢٠٢٠ وە بەخشیویەتی دەگاتە ٨.٥ ملیار دۆلار.  ئەو بڕە پارەی ئەمجارەی ماکێنزی تەمەن ٥١ ساڵ کە بەخشیویەتی تایبەتی کردووە بە ٢٨٦ رێکخراو لەنێوانیاندا ناوەندی ئاڵڤین ئەیلی، تایبەت بە سەماکردن، هەروەها سندووقی تایبەت بە دابینکردنی یەکسانیی رەگەزی و دەیان رێکخراو و ناوەندی دیکە.  لە دوای جیابوونەوەی لە بێزۆس، ماکێنزی لەگەڵ دان جووێت، جارێكی دیکە ژیانی هاوژینی پێکهێنایەوە. جووێت، مامۆستای وانەی زانستە لە  قوتابخانەیەکی شاری سیاتڵی ویلایەتی واشنتن.  لە راگەیێندراوێكیدا سەبارەت بە کارە خێرخوازییەکەی ماکێنزی نووسیویەتی، "من و دان و کاروانێک لە لێکۆڵەر و راوێژکاران هەوڵ دەدەین سامانێک ببەخشین کە لەلایەن سیستەمێکەوە گەیشتووەتە دەستمان کە پێویستی بە گۆڕانکارییە. "  ماکێنزی کە لەدوای جیابوونەوەی لە بێزۆس بڕی ٦٠ ملیار دۆلاری بەرکەوت، لە راگەیێندراوەکەیدا دەڵێت، "ئێمە باوەڕێكی سادە دەمانجووڵێنێتەوە کە ئەویش دەڵێت، ' باشتر دەبێت، ئەگەر سامانی نایەکسان لە چەند دەستێکی کەم چڕ نەکرێتەوە و چارەسەرەکان لەلایەن کەسانی دیکەوە بە باشترین شێوە دادەنرێن و جێبەجێ دەکرێن ' ".