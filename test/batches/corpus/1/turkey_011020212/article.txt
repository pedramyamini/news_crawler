داواکاری گشتیی فیدراڵی ئەڵمانیا لە بەرلین کە باڵاترین دەسەڵاتی دادوەری هەیە، دەستی بە لێکۆڵینەوە لەگەڵ پیاوێكی تورک بەناوی (عەلی. د) کردووە کە " گومانی سیخوڕیکردنی لەسەر لایەنگرانی فەتحوڵڵا گولەن"ی لەسەرە.  لە راگەیێندراوێكیدا داواکاری گشتیی ئەڵمانیا ئاشکرایکرد، (عەلی. د) رۆژی ١٧ی ئەیلوولی رابردوو لە یەكێک لە هۆتێلەکانی شاری دوسڵدۆرفی ئەڵمانیا دەستگیرکراوە، ئەوەش بەهۆی هەڵگرتنی چەک کە لەلایەن یەکێک لە کارمەندەکانی نێو هۆتێلەکەوە بینراوە و دەستبەجێ پۆلیسی ئاگادارکردووەتەوە.  داواکاری گشتیی ئەڵمانیا کە بەگوێرەی یاسای ئەو وڵاتە سەرجەم دۆسیەکانی پەیوەست بە ئاسایشی نیشتمانی لە پۆلیس وەردەگرێت، ئەمجارەش دۆسیەی ئەو پیاوە تورکەی لە پۆلیسی دوسڵدۆرف وەرگرتووە و دەستی بە لێکۆڵینەوەکاندا کردووە.  داواکاری گشتیی ئەڵمانیا دەڵێت: " (عەلی. د) عەلی دی بە گومانی سیخوڕیکردن لەسەر لایەنگرانی فەتحوڵڵا گولەن و هەروەها هەڵگرتنی چەک و پێشێلکردنی یاساکان دەستگیرکراوە".  هەر بەگوێرەی داواکاری گشتیی ئەڵمانیا لەکاتی لێکۆڵینەوەکاندا چەند بەڵگەیەک بەردەستی لێکۆڵەراندا کەوتوون دەریدەخەن (عەلی. د) زانیاری لەسەر لایەنگرانی گولەن لە شاری کۆلنی ئەڵمانیا کۆکردووەتەوە و بۆ دەزگای هەواڵگریی تورکیا (میت)ی ناردوون. هەروەها لەکاتی پشکنینەکاندا دەرکەوتووە کە ئەو کەسە لە پاڵ هەڵگرتنی چەک، ٢٠٠ فیشەکیشی پێبووە.