لەمیانی بەشداریکردنی لە کۆبوونەوەی رێکخستنەکانی پارتەکەی لە عومرانیە و ئاتاشەهیری ئیستەنبووڵ، نومان کورتوڵموش، بریکاری سەرۆکی گشتیی ئاکپارتی باسی لە دوایین گۆڕانکارییەکانی ناوچەکە کرد و لەبارەی هەڵبژاردنەکان رەخنەی لە جەهەپە و ئیی پارتی گرت بەوەی تاوەکو ئێستا بەربژێرێکیان بۆ پۆستی سەرۆکایەتیی کۆمار دیارینەکردووە.  ئەمە لەکاتێکدایە، لە ماوەی رابردوودا باس لە بەربژێرکردنی ژمارەیەک کەسایەتی لە لایەنی ئۆپۆزسیۆن دەکرا کە ئەوانیش سەرۆکی جەهەپە، سەرۆک شارەوانیی ئیستەنبووڵ، سەرۆک شارەوانیی ئەنقەرە، سەرۆکی ئیی پارتی و چەند کەسایەتییەکی دیکەن، بەڵام تاوەکو ئێستا ئۆپۆزیسیۆن بڕیاری کۆتایی لەوبارەیەوە نەداوە. هەفتەی رابردوو مێراڵ ئاکشەنەر، سەرۆکی ئیی پارتی گوتی، "من بۆ پۆستی سەرۆکایەتیی وەزیران بەربژێرم، نەک سەرۆکایەتیی کۆمار".  ئەمە ئاکپارتیی زیاتر تووڕەکردووە، چونکە دوای ریفۆرمەکانی ئاکپارتی لە حکومەتی تورکیا پۆستی سەرۆکایەتیی وەزیران نەما و دەسەڵاتەکان بە سەرۆککۆمار دران. رۆژی ٩ی تەممووزی ٢٠١٨ بە فەرمی بینالی یڵدرم وەکو دوایین سەرۆکوەزیرانی تورکیا دەستیلەکارکێشایەوە و سیستەمی بەڕێوەبردن گۆڕدرا بۆ سەرۆکایەتی.  کورتوڵموش هەروەها لەبارەی ئەو ئۆپەراسیۆنانەی سوپای تورکیا کە لە هەرێمی کوردستان، رۆژئاوای کوردستان و سووریا بەردەوامن گوتی، ئەگەر خەڵک پشتیوانیی ئاکپارتی بکات، تورکیا بەردەوامدەبێت لە ئۆپەراسیۆنەکانی لە عێراق و سووریا.  ئەو قسانەی بریکاری سەرۆکی ئاکپارتی لە کاتێکدایە کە ئەمڕۆ چوارشەممە ٢٩ - ٠٩ - ٢٠٢١ بڕیارە ڤلادیمیر پووتین، سەرۆکی رووسیا و رەجەب تەیب ئەردۆغان، سەرۆککۆماری تورکیا لە شاری سۆچی کۆببنەوە و پرسە نێودەڵەتییەکان تاوتوێدەکەن و هاوئاهەنگیی نێوان رووسیا و تورکیا دەخرێتە بەر باس، یەکێک لە تەوەرەکانی کۆبوونەوەکەش رەوشی سووریا دەبێت، چونکە بەم دواییانە سوپای رووسیا هێرشی دژی ئۆپۆزیسیۆنی سووریا کە نزیکن لە تورکیا دەستپێکردووە.