تەنیا لە ١٠ ساڵی رابردوودا ٦٣ هاونیشتمانی بەهۆی لێدانی زریپۆشەوە گیانیان لەدەستداوە، ئەوەی جێگەی نیگەرانییە لە باکووری کوردستان ئەو کەسانەی تاوانەکە ئەنجام دەدەن یان ناگیرێن یان سزایەکی سووک دەدرێن، دوایین کەسیش کە بووە قوربانی میهراچ میرئۆغڵوی تەمەن حەوت ساڵ بوو.  بەگوێرەی داتاکانی کۆمەڵەی مافی مرۆڤی تورکیا لە ٢٠١٨ تاوەکو کۆتایی حوزەیرانی ئەمساڵ لە شارە کوردییەکاندا ٤٠ کەس بەهۆی زریپۆشی هێزە ئەمنییەکانەوە گیانیان لەدەستداوە لەوانە ١٨ یان منداڵن، ٥٧ی دیکەش برینداربوونە کە ٢١ یان منداڵن.   بەگوێرەی شایەتحاڵانی رووداوەکە ئەو منداڵە ئێوارەی ٣ی ئەیلوولی ٢٠٢١ لە شارۆچکەی هەزەخ سەر بە پارێزگای شرناخ کاتێك پایسکیلی لێخوڕیوە، لەناکاو کەوتووەتە ژێر زرێپۆشێکی سەر بە هێزەکانی وەزارەتی ناوخۆ، سەرەتا بەسەختی برینداربووە و دواتر گیانی لەدەستداوە.  محەممەد عەلی ئاسڵان، سیاسەتڤان دەڵێت، "لەگەڵ هاورێکانمان پێکەوە دەچین بۆ پرسە. لە ١٠ ساڵی رابردوودا بەداخەوە زیاتر لە ٦٣ هاونیشتمانی بەهۆی شێلانیان لەلایەن زریپۆشەوە بەداخەوە گیانیان لەدەستداوە. زۆربەی ئەنجامدەرانی تاوانەکان سزایەکی سووک دراون، یان دۆسیەکانیان نەجوڵێنراوە یان سزا نەدراون. سزانەدانی تاوانباران بەداخەوە رەوایی داوەتە ئەنجامدانی ئەم تاوانانە".    ئەمین گیون، سەرۆکی کۆسیۆنی منداڵ لە بارۆی ئامەد دەڵێت، "لە شوێنی ژیانی خەڵک، لەو شوێنانەدا کە منداڵان تۆپێن دەکەن و پاسکیل لێدەخوڕن هەبوونی ئەو هەمووە زرێپۆش و ئامرازانەی شەڕ، خۆی لە خۆیدا کێشەیەکی زۆر رژدییە. ئێمە لێرەدا باس لە ئامرازەکانی شەڕدەکەین باس لە ئۆتۆمبێلی ئاسایی ناکەین. هەوڵێک هەیە بۆ پەردەپۆشکردنی رووداوەکە وەک ئەوەی رووداوێکی هاتووچۆی ئاسایی بێت. بە پێداگرییەوە ئەمە دەکەن، بەڵام بەبۆچوونی ئێمە ئەمە رووداوێکی هاتووچۆی ئاسایی نییە".   مەراڵ دانش بێشتاش، بریکاری سەرۆکی فراکسیۆنی هەدەپە لە هەژماری تایبەتی خۆی لە تویتەر رایگەیاند، "میراچ میرئۆغڵو ئیدی لە ژیان نەماوە، زریپۆشێک خۆی پێدا کێشا. ئەمە چەندەمین رووداوی کەوتوونتە ژێر زرێپۆشە؟ چەندەمین مردنە و هێشتا روونکردنەوە نییە. شۆفێری زریپۆشەکە هێشتا نەگیراوە، بۆچی؟ "