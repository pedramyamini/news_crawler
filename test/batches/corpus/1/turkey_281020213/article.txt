کەمال کڵچدارئۆغڵو، سەرۆکی جەهەپە لە کۆبوونەوەی هەفتانەی فراکسیۆنی پارتەکەی لە پەرلەمانی تورکیا رۆژی ٢٦ - ١٠ - ٢٠٢١ گوتەکانی رەجەب تەیب ئەردۆغانی بە "کوشتاری سیاسی و هاندان بۆ رق و کینە و نانەوەی پشێوی" ناوبرد.  لە بەرامبەردا، لەسەر داوای ئەردۆغان، سکاڵا دژی کڵچدارئۆغڵو تۆمارکرا و پارێزەرەکەی، سکاڵانامەکەی پێشکێشی سەرۆکایەتیی داواکاری گشتیی کۆماریی ئەنقەرە کرد، تێیدا داوای لێکۆڵینەوە و وەرگرتنی گوتە لە کڵچدارئۆغڵو دەکات.  له سكاڵانامه‌كه‌ی ئه‌ردۆغاندا ئاماژه به‌وه دراوه، به درێژایی ژیانی سیاسیی ئه‌ردۆغان كه نزیك ده‌بێته‌وه له ٥٠ ساڵ، به هیچ جۆرێك له‌گه‌ڵ په‌نابردنه به‌ر تووندوتیژی نه‌بووه و هه‌میشه سیاسه‌تێكی ئاشتیخوازانه و دیموكراتییانه‌ی گرتووه‌ته‌به‌ر. ئاماژه به‌وه‌ش دراوه، بە مەبەست چه‌ند رسته‌یه‌ك له‌نێو گوتاره‌كانی ئه‌ردۆغان ده‌رهێندراون و ئامانجەکەش چەواشەکارییە.  ره‌جه‌ب ته‌یب ئه‌ردۆغان ساڵی ٢٠١٤ به سه‌رۆككۆماری توركیا هه‌ڵبژێردرا و دواتریش ماددەی ٢٩٩ له یاسای ژماره ٥٢٣٧ی تایبه‌ت به یاسای سزاكانی توركیا هەموارکرایەوە.  به‌گوێره‌ی بڕگه‌كانی ئه‌و مادده‌یه، هه‌ر كه‌سێك سووكایه‌تی به سه‌رۆككۆماری تورکیا بكات، له ساڵێك بۆ چوار ساڵ سزای زیندانیكردنی به‌سه‌ردا ده‌سه‌پێندرێت؛ سزای ئه‌و كه‌سانه‌ش پارێزبه‌ندییان هه‌یه بە قەرەبووی دارایی دەبێت.  به‌گوێره‌ی ئاماری وه‌زاره‌تی دادی توركیا، له ساڵی ٢٠١٤ دا ٤٠ كه‌س، له ساڵی ٢٠١٥ دا ٢٣٨ كه‌س، له ساڵی ٢٠١٦ دا ٨٨٤ كه‌س، له ساڵی ٢٠١٧ دا دوو هه‌زار و ٩٩ كه‌س، له ساڵی ٢٠١٨ دا دوو هه‌زار و ٤٦٢ كه‌س و له ساڵی ٢٠١٩ یشدا سێ هه‌زار و ٨٣١ كه‌س به یه‌ك بۆ چوار ساڵ به‌ندكردن سزادراون. به‌مه‌ش له سه‌رده‌می سه‌رۆكایه‌تیی ئه‌ردۆغاندا نۆ هه‌زار و ٥٥٤ كه‌س ته‌نیا به تۆمه‌تی سووكایه‌تیكردن به سه‌رۆككۆمار خراونه‌ته زیندانه‌وه.