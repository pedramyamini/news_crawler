دەگوترێت لە ماوەی ساڵ و نیوێکدا، نۆ بەشی نەخۆشخانەی زانکۆی حەڕان داخراوە، بەڵام سەرۆکی پزیشکانی نەخۆشخانەکە تەنیا داخستنی چوار بەش پشتڕاستدەکاتەوە. بەگوێرەی داتاکانی ژووری پزیشکانی تورکیا لە پێنج ساڵی رابردوودا، چوار هەزار و ٥٨٣ پزیشک بۆ دەرەوەی تورکیا کۆچیان کردووە و لە ١٠ ساڵی رابردوودا کۆچی پزیشکان لە تورکیا بە رێژەی ٢٢ % لەسەت زیادیکردووە.   فایق تاتڵی، پرۆفیسۆری یاریدەدەر دەڵێت، "لە راستیدا من پێموایە ئەمە سیاسەتی حکومەتە. دەیەوێت زانکۆکان کۆنتڕۆڵ بکات. بەبێناوەڕۆککردنی نەخۆشخانەکان، وەزارەتی تەندروستی سووک دەکات".    پێشتر لە زانکۆی حەڕان مامۆستا بووە و یەکێك بووە لەو پزیشکە پسپۆڕانەی لە نەخۆشخانەی زانکۆی حەڕان نەشتەرگەری گواستنەوەی جگەری دەکرد، ئەو دەڵێت لە دوای هەوڵی کودەتا شکستخواردووەکەی تەممووزی ٢٠١٦ و ئەو گۆڕانکارییانەی دواتر لە سەرۆکایەتیی زانکۆی حەڕان کران، چیدیکە پاڵپشتیی پڕۆژە زانستییەکان نەکرا و ناچاربووە دەستلەکار بکێشێتەوە.    فایەق تاتڵی دەڵێت، بەهۆی دەستلەکارکێشانەوە و کۆچی پزیشکان، نەخۆشخانەی زانکۆی حەڕان تووشی قەیران بووە.   فایەق تاتڵی، پرۆفیسۆری یاریدەدەر دەڵێت، "ئێستا لە زانکۆی حەڕان بەشی نەخۆشییەکانی خوێنی منداڵان، شێرپەنجەی منداڵان، نەشتەرگەرییەکانی جوانکاری، شێرپەنجە، نەخۆشییەکانی خوێن، نەخۆشیی گورچیلەکان، پسپۆڕیی نەخۆشیزانی و تاقیگە، نەشتەرگەریی سنگ داخراون. لە کۆتاییەکانی ٢٠١٨ تا سەرەتاکانی ٢٠٢١ بەرنامەی گواستنەوەی جگەرمان هەبوو، لەگەڵ دوو پزیشکی دیکەدا نزیکەی ٦٠ نەشتەرگەریی گواستنەوەی جگەرمان کرد لە زانکۆی حەڕان. دوو پزیشکەکەی دیکە دەستیان لەکارکێشایەوە و منیش دواتر دەستم لەکارکێشایەوە و نەشتەرگەریی گواستنەوەی جگەر وەستا".   نەخۆشخانەی زانکۆی حەڕان نەخۆشخانەیەکی کەرتی گشتییە و سەر بە زانکۆی حەڕانە لە رووها. هەلومەرجەکانی کارکردن و دۆخی ئابووریی هۆکاری بەشێکی زۆری دەستلەکارکێشانەوە و کۆچی پزیشکانن. بەوهۆیەوە لە ماوەی ساڵ و نیوێکدا باس لە داخستنی نۆ بەشی نەخۆشخانەی زانکۆی حەڕان دەکرێت، بەڵام سەرۆکی پزیشکانی نەخۆشخانەکە رەتی دەکاتەوە و دەڵێ لە نەخۆشخانەکەیاندا تەنیا چوار بەش داخراون.   ئەحمەد گوزەل چیچەک، سەرۆکی پزیشکان دەڵێت، "لە نەخۆشخانەکەمان نەک نۆ بەش، تەنیا چواربەش داخراون. گواستنەوەی جگەر بەشی نەشتەرگەری گشتییە. کارکردن لەو بەشە بە شەش پزیشک بەردەوامە. ئەو پسپۆڕەی نەشتەرگەری جگەری دەکرد، جیابووەوە و رۆیشت بۆ دیاربەکر. ئەمە راستە. لە بابەتی گواستنەوەی جگەردا کێشەی بڕوانامەمان هەیە، ئێستا ناتوانین نەشتەرگەری گواستنەوەی جگەر بکەین".   بەگوێرەی داتاکانی ژووری پزیشکانی تورکیا، تەنیا لە مانگی کانوونی دووەمی ئەمساڵدا ١٩٧ پزیشک لە تورکیا کۆچیان کردووە. بەگوێرەی هەمان سەرچاوە لە پێنج ساڵی رابردوودا، چوار هەزار و ٥٨٣ پزیشک بۆ دەرەوەی تورکیا کۆچیانکردووە و لە ١٠ ساڵی رابردوودا کۆچی پزیشکان لە تورکیا بە رێژەی ٢٢ % زیادیکردووە.