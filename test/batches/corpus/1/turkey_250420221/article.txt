خوڵوسی ئاکار، کە ئێوارەی رۆژی یەکشەممە ٢٤ - ٤ - ٢٠٢٢ لەگەڵ شاندێکی سەربازی سەردانی پارێزگای شرناخی باکووری کوردستانی کرد، بەیانیی ئەمڕۆ دووشەممە ٢٥ - ٤ - ٢٠٢٢ لە کۆبوونەوەیەکدا دوایین ئامارەکانی ئۆپەراسیۆنی دژی پارتی کرێکارانی کوردستان (پەکەکە)ی خستنەڕوو. هەروەها رایگەیاند  لەکاتێکدا ئەمانە ئەنجامدەدەین، هەروەک گوتوومانە بەهیچ شێوەیەک بەدوای دروستکردنی چیرۆکەوە نین و چاویشمان لە خاکی وڵاتانی دراوسێ نییە.  ئاکار باسی لەوە کرد کە چەکدارانی پەکەکە هیچ شوێنێکیان نەماوە بە ئاسانی تێیدا بمێننەوە و هیچ دوو شەوێک بەسەر یەکەوە ناتوانن لە هەمان شوێندا بمێننەوە، دەشڵێت، "لەم ئۆپەراسیۆنەدا رووبەرێکی زۆریان لە ناوچەکانی ژێر دەسەڵاتی پەکەکە کۆنترۆڵکردووە و ئێستا خەریکی گەڕانن بەنێو ئەشکەوتەکاندا. "  بەگوتەی وەزیری بەرگریی تورکیا لەدوایین ئۆپەراسیۆنی تورکیا (چڕنووک - قوفڵ) ٥٦ چەکداری پارتی کرێکارانی کوردستان گیانیان لەدەستداوە، ئاماژە بەوەش دەکات، "بە کۆتاییهاتنی ئەم ئۆپەراسیۆنەش، ئیدی سنوورەکانمان بەتەواوی بەڕووی پەکەکەدا قوفڵ دەدرێت و ناتوانن بەرەو سنوورەکانمان جووڵە بکەن. ئۆپەراسیۆنەکانیش بەردەوام دەبن تاوەکو یەک چەکداری پەکەکە لە خاکی عێراقدا بمێنن. "  ئەم گوتانەی وەزیری بەرگریی تورکیا لەکاتێکدایە میدیاکانی نزیک لە پەکەکە بڵاویدەکەنەوە گورزی کاریگەریان لە سوپای تورکیا وەشاندووە.   بەپێی ئامارێکی ناوەندی راگەیاندن و چاپەمەنیی هێزەکانی پاراستنی گەل (هەپەگە) ئەمڕۆ دووشەممە بڵاویکردووەتەوە، لە ماوەی هەفتەی رابردوودا گەریلاکان ١٥٢ چالاکییان  لە زاپ، ئاڤاشین و مەتینا ئەنجامداوە و ٢١٨ سەربازی تورکیایان کوشتووە.