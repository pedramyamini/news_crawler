لەمیانی چوارەمین کۆنگرەی پارتەکەی کە لە شارۆچکەی ئاکدەنیزی پارێزگای مێرسینی تورکیا رێکخرابوو، گوتی "پێویستە هەدەپە بەشداریی حکومەتی تورکیا بکات". بوڵدان لەبارەی هەوڵەکان بۆ داخستنی پارتەکەی بە جەختکردنەوە ئاماژەی بەوە کرد، "سوێند بێت دەرگای هەدەپە داناخرێت".  کۆنگرەکە بە بەشداریی چەندین کەسایەتیی حیزبی و دامەزراوەی مەدەنیی پارێزگاکە بەڕێوەچوو.  رۆژی ١٦ - ٠٢ - ٢٠٢٢ دادگەی دەستووریی تورکیا لەسەر داواکاریی هەدەپە، ماوەی بەرگری لەخۆکردنی ئەو پارتەی بۆ دوو مانگی دیکە درێژکردەوە. هەدەپە لە دۆسیەی رووداوەکانی کۆبانێ دادگایی دەکرێت و دۆسیەی داخستنی بۆ کراوەتەوە.  حکومەتی تورکیا رۆژی ٤ی کانوونی دووەمی ٢٠١٦ ئۆپەراسیۆنێكی بەرفراوانی بۆسەر هەدەپە دەستپێکرد و هاوسەرۆکان و ژمارەیەکی زۆر لە پەرلەمانتاری ئەو پارتە دەستبەسەر کران و دواتر بە بڕیاری دادگە خرانە زیندانەوە.  لە دۆسیەی رووداوەکانی کۆبانێ بە سەڵاحەدین دەمیرتاش و فیگەن یوکسەکداغ، هاوسەرۆکانی پێشووتری هەدەپەوە، ١٠٨ ئەندام و بەرپرسی هەدەپە دادگایی دەکرێن، کە ٢١ کەسیان ئێستا لە زیندانن.  داواکاری گشتی داوای ١٩ هەزار و ٦٨٠ ساڵ زیندانی بۆ ١٠٨ ئەندام و بەرپرسی هەدەپە و زیندانی هەمیشەیی بۆ ٣٨ لەو تۆمەتبارانە دەکات، کە لەو دۆسیەیەدا دادگایی دەکرێن.  تاوەکو ئێستا لە دۆسیەی رووداوەکانی کۆبانێ ٨ سیاسەتڤان بە مەرج ئازادکراون.  یەکەمین دانیشتنی دادگە لەسەر ئەو دۆسیەیە دوای تێپەڕبوونی شەش ساڵ بەسەر رووداوەکاندا و رۆژی ٢٦ی نیسانی رابردوو لە  ٢٢ ەمین دادگەی سزا قورسەکانی سینجان لە ئەنقەرە بەڕێوەچوو.  هەدەپە، کە لەلایەن داواکاری گشتیی تورکیاوە سکاڵانامەی لەسەر تۆمارکراوە و هەوڵی داخستنی دەدرێت، سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو، ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان، ٦٧ کورسیی بەدەستهێنا و ئێستا خاوەن ٥٨ کورسییە.