فەرمانگەی پەیوەندییەکانی سەر بە سەرۆکایەتیی کۆماری تورکیا بڵاویکردووەتەوە، رەجەب تەیب ئەردۆغان لە رۆژانی ٦ و ٧ی کانوونی یەکەمی ٢٠٢١ لەسەر بانگهێشتی شێخ بن حەماد ئال سانی، میری قەتەر و بە مەبەستی بەشداریکردن لە حەوتەمین کۆبوونەوەی کۆمیتەی ستراتیژیی باڵای تورکیا - قەتەر سەردانی ئەو وڵاتە دەکات.  لە چوارچێوەی حەوتەمین کۆبوونەوەی کۆمیتەی ستراتیژیی باڵای تورکیا - قەتەر کە بە سەرۆکایەتیی سەرۆککۆماری تورکیا و میری قەتەر بەڕێوەدەچێت، باس لە پەیوەندییە دووقۆڵییەکانی نێوان هەردوو وڵات و ئەو هەنگاوانە دەکرێت کە لەنێوان هەردوو وڵاتدا دەکرێت بنرێن. هەروەها چاوەڕوان دەکرێت لەپاڵ پەیوەندییە دووقۆڵییەکانی نێوان هەردوو وڵات، پرسە هەرێمی و نێودەوڵەتییەکانیش گفتوگۆیان لەبارەوە بکرێت.  مەولوود چاوشئۆغڵو، وەزیری دەرەوەی تورکیا کە بە یاوەریی ئەردۆغان سەردانی قەتەر دەکات، لە پەراوێزی حەوتەمین کۆبوونەوەی ئامادەکاریی وەزیرانی دەرەوەی کۆمیتەی ستراتیژیی باڵای تورکیا - قەتەر، لەگەڵ شێخ محەممەد عەبدولڕەحمان ئال سانی، یاریدەدەری سەرۆکوەزیران و وەزیری دەرەوەی قەتەر کۆدەبێتەوە.  لە چوارچێوەی ئامادەکارییەکان بۆ سەردانەکەی ئەردۆغان، رۆژی یەکشەممە ٥ی کانوونی یەکەمی ٢٠٢١ خولوسی ئاکار، وەزیری بەرگریی تورکیا گەیشتە قەتەر و لە شاری دەوحە لەگەڵ خالید بن محەممەد عەتییە، یاریدەدەری سەرۆکوەزیران و وەزیری بەرگریی قەتەر کۆبووەوە. لە کۆبوونەوەکەدا باسی پرسە دووقۆڵی و هەرێمییەکانیان کرد لەبارەی بەرگری و ئاسایش و هاوئاهەنگیی نێوان هەردوولا لە بابەتی پشەسازیی بەرگریدا.  ئەم سەردانەی ئەردۆغان بۆ قەتەر دوای ئەوە دێت، رۆژی ٢٤ی تشرینی دووەمی ٢٠٢١ لەسەر داوای ئەردۆغان، محەممەد بن زاید ئال نەهیان، شازادەی جێنشینی ئیمارات بۆ یەکەمجار لە ماوەی نۆ ساڵد بە سەردانێکی فەرمی گەیشتە تورکیا.  لە چوارچێوەی ئەو سەردانەدا یاداشتی لێكتێگه‌یشتن به مه‌به‌ستی هاریكاری له‌نێوان بانكی ناوه‌ندیی توركیا و بانكی ناوه‌ندیی ئیمارات، وەزارەتەکانی دەرەوە، بازرگانی، ئابووری، وزە، ئاسایش، تەندروستی، گەشتوگوزار، کشتوکاڵ، ژێرخان، گواستنەوە، لۆجیستیک و تەکنۆلۆژیا واژۆكرا. هەروەها لە رێوڕەسمەکەدا محه‌ممه‌د حه‌سه‌ن سوەیدی، سه‌رۆكی ده‌سته‌ی به‌ڕێوه‌بردنی هۆڵدینگی گه‌شه‌پێدانی ئه‌بوزه‌بی، رایگەیاند، "ئیمارات ١٠ ملیار دۆلاری بۆ وه‌به‌رهێنان له توركیا ته‌رخانكردووه".  هاوکات بۆ ئاساییکردنەوە و بەرەوپێشچوونی زیاتری پەیوەندییەکانی نێوان تورکیا و ئیمارات، بڕیارە لەم مانگەدا مەولوود چاوشئۆغڵو، وەزیری دەرەوەی تورکیا سەردانی ئەبوزەبی بکات.