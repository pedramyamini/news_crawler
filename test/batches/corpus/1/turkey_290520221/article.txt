رۆژی ١٧ ـی نیسانی ٢٠٢٢، بەکۆی دەنگی ئەندامانی ئەنجوومەنی سەرکردایەتی بڕیاردرا ٣ ـی تەمموز وەکو رۆژی ئەنجامدانی پێنجەمین کۆنگرەی ئاسایی پارتەکە دیاریبکرێت.    بۆ ئەو مەبەستە لیژنەیەک پێکهێندرا کە لە ١٥ ئەندامی سەرکردایەتیی ئەو حیزبە پێکدێت و دوو رۆژیشە لیژنەکە دەستی بە ئامادەکارییەکانی بۆ کۆنگرەکە کردووە.   هەدەپە رێکخستنەکەی لە سەرانسەری باکووری کوردستان و تورکیا بەسەر حەوت بازنەدا دابەشکردووە و لیژنەکە لەو بازنانەدا کارەکانی کۆنگرە لەڕێگەی حەوت لیژنەی لاوەکییەوە رایی دەکات. لیژنە لاوەکییەکان رۆژانە راپۆرت بۆ لیژنەی سەرەکی بەرز دەکەنەوە و لیژنە سەرەکییەکەش راپۆرتی هەفتانەی خۆی ئامادە دەکات و پێشکێشی ئەنجوومەنی سەرکردایەتی دەکات. هاوکات تاوەکو رۆژی کۆنگرە، کۆبوونەوەی هەفتانەش لەگەڵ هاوسەرۆکان دەبێت.   پێنجەمین کۆنگرەی ئاسایی هەدەپە ٥٠ هەزار ئەندامی دەبێت. ئەندامانی کۆنگرە لەلایەن لیژنە لاوەکییەکانەوە دوای هەڵبژاردنەکانی لقی رێکخستنەکانی پارێزگاکان دەستنیشان دەکرێن و بۆ رەزامەندی، پێشکێشی لیژنەی سەرەکیی دەکرێن.   هاوکات لەنێو ئەم ٥٠ هەزار ئەندامەی کۆنگرەدا، هەڵبژاردن بەپێی میکانیزمێکی دیاریکراو دەکرێت بۆ هەڵبژاردنی بەربژێر بۆ ئەندامبوون لە ئەنجوومەنی سەرکردایەتی.   نووسینگەی کاروباری پەیوەندییەکانی دەرەوە، لەڕێگەی نوێنەرایەتییەکانیەوە میوانی بیانی لە ئەوروپا و رۆژهەڵاتی ناوەڕاست بانگهێشتی کۆنگرە دەکات.