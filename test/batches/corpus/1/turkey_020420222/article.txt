ئاگری دارستانەکە بەرپرسانی شاری بیلەجیکی کۆکردەوە و تاوەکو بەرەبەیان لە چاوەڕوانی موژدەیەکی دڵخۆشکەردا بوون.   توانرا ئاگرەکە گەمارۆ بدەن، بەڵام کۆنترۆڵ نەکراوە و ئەگەر بای بەهێز هەڵنەکات، لەوانەیە زوو کۆنترۆڵ بکرێت.   کەمال کزڵکایا، پارێزگاری بیلەجیک دەڵێت، "تیمەکانی ئاگرکوژێنەوە توانییان بەشێکی زۆری ئاگرەکە کۆنترۆڵ بکەن، بەڵام ئاگرەکە دانەمرکێندراوە. تیمەکان لەڕێگەی ٤٣ ئامێر و ١٧٤ کارمەندەوە لە هەوڵی کوژاندنەوەی ئاگرەکەدان".   بەڕێوەبەرایەتیی گشتیی دارستانەکانی تورکیا هۆشداریی دەدات لە ئاگرکەوتنەوە لە دارستانە چڕوپڕە زۆر گەورەکانی ئەنتاڵیا، موغڵا و چاناکاڵە و داواش لە حکومەت دەکات کاری پێویست بکات بۆئەوەی ئەو مەترسییە بڕەوێنێتەوە.   کەمال کزڵکایا، پارێزگاری بیلەجیک باسی لەوەش کرد، "رێگریی لە بڵاوبوونەوەی ئاگرەکە کرا، بەڵام بەداخەوە باس لە سووتانی زیاتر لە ٣٠٠ دۆنم زەوی دەکرێت. ئەمە هێشتا روون نییە و زوو دەردەکەوێت چەند دۆنم یان هێکتار زەوی دارستانەکانمان سووتاوە.   ساڵی رابردوو ئاگر لە ٢٩٩ دارستانی ٥٣ پارێزگای باکووری کوردستان و تورکیا کەوتەوە، بەهۆیەوە ١٧٨ هەزار هێکتار زەوی سووتا. هەشت کەس گیانیان لەدەستدا و هەزار و ٥١٠ کەس برینداربوون.