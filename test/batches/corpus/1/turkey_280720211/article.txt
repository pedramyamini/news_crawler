فەخرەدین کۆجا، وەزیری تەندروستیی تورکیا ئەمڕۆ چوارشەممە ٢٨ی تەممووزی ٢٠٢١ لە هەژماری خۆی لە تۆڕی کۆمەڵایەتیی تویتەردا بڵاویکردەوە: "لە ماوەی هەفتەی رابردوودا ئەو پارێزگایانەی بەرزترین رێژەی بڵاوبوونەوەی ڤایرۆسی کۆرۆنایان لێ تۆمارکراوە بریتین لە سێرت، دیاربەکر، بەدلیس، گیرەسوون و ئیدر. تکایە ڤاکسین وەربگرن و خۆتان رزگار بکەن".  تەواوی ئەو پارێزگایانە، جگە لە گیرەسوون دەکەنە باکووری کوردستان. فەخرەدین کۆجا داوای لە خەڵک کردووە خۆپارێزی بکەن و بۆ ئەوەی حکومەت نەکەوێتە دۆخێکی سەختەوە.  هەر بەپێی ئاماری وەزارەتی تەندروستیی تورکیا کە شەوی رابردوو بڵاویکردەوە، له ٢٤ كاژێردا  ٢٤٦ هەزار و ٦٤٨ پشكنينى کۆرۆنا ئەنجامدراوە، ١٩ هەزار و ٧٦١ كەس پشكنينەكەيان پۆزەتيڤ دەرچووە، ٥١ كەسيش گيانیان لەدەستداوە.  بە گشتی لە باکووری کوردستان و تورکیادا تاوەکو ئێستا ٥٠ هەزار و ٤٥٠ تووشبووی کۆرۆنا گیانیان لەدەستداوە و ژمارەی تووشبووانیش ٥ ملیۆن و ٥١٤ هەزار و ٣٧٣ کەسە.