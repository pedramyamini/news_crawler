رووداوەکە بەرەبەیانی ئەمڕۆ یەکشەممە، لە نزیک ناوچەی یوماکلى روویدا کە تێیدا، مینی پاسێک بە ٦٥ سەرنشینەوە کە زیاد لە توانای خۆی سەرنشینی هەڵگرتبوو، بە هۆکارێکی نادیار وەرگەڕا.  لە رووداوەکەدا، ١٢ کۆچبەر گیانیان لەدەستدا و ٢٠ کۆچبەری دیکەیش برینداربوون. تاوەکو ئێستاش هیچ روونکردنەوەیەک لەبارەی ناسنامەی کۆچبەرەکان ئاشکرانەکراون، بەڵام بەشێک لە میدیاکانی تورکیا دەڵێن، کۆچبەرەکان ئەفغانی بوون.   دوا بە دوای رووداوەکە تیمەکانی تەندروستیی، ئاگرکوژێنەوە، ئافاد و جەندرمە گەیشتوونەتە شوێنی رووداوەکە کە بەهۆی رووداوەکەوە، مینی پاسەکە ئاگری گرتبوو و لەلایەن تیمی ئاگرکوژێنەوە کوژێندرایەوە.  لە رووداوەکەدا هەروەها ٢٠ کۆچبەر برینداربوون کە لە دوای وەرگرتنی چارەسەری سەرەتایی گواسترانەوە نەخۆشخانەکانی وان، ئەرجیش و مورادییە و تەرمەکانیش گواسترانەوە پزیشکی دادوەریی.