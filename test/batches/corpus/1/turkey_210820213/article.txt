بەپێی راگەیێندراوێکی سەرۆکایەتیی کۆماری تورکیا، ئێوارەی رۆژی یەکشەممە ٢١ - ٠٨ - ٢٠٢١ رەجەب تەیب ئەردۆغان، سەرۆککۆماری تورکیا و مستەفا کازمی، سەرۆکوەزیرانی عێراق لە پەیوەندییەکی تەلەفۆنیدا پەیوەندییە سەربازی و بازرگانی و هەواڵگرییەکانیان تاوتوێ کردووە.  میدیای فەرمیی تورکیا بڵاویکردەوە، ئەردۆغان خۆشحاڵیی خۆی پێشانداوە لە پێشهاتە ئەرێنییەکانی پەیوەندییە بازرگانی، سەربازی و هەواڵگرییەکانی هەردوولا و هاوکات "بە پێویستی زانیوە هاوئاهەنگییەکانی بەرەنگاربوونەوەی تیرۆر زیادبکرێن".  وەک لە میدیای فەرمیی تورکیادا هاتووە، ئەردۆغان ئاماژەی بە بوونی پەکەکە لە قەندیل، مەخموور و شنگال داوە و بە کازمی گوتووە کە ئەو هەواڵانەی لەبارەی بۆردوومانکردنی بنکەی تەندروستیی شنگال لەلایەن تورکیاوە بڵاوکراونەتەوە دروست نین، بەڵکو ئەوەی کراوەتە ئامانج تەنیا ئەندامانی رێکخراوەکە بوون و شوێنەکەش لەلایەن "باڵە درێژکراوەکان"ی پەکەکە وەکو حەشارگە بەکارهێندراوە.  وەک میدیای فەرمیی تورکیا باسی دەکات، ئەردۆغان رایگەیاندووە کە "توانای سەربازیی تورکیا گەیشتووەتە ئاستێکی زۆر باش لەوەی بتوانێت لەو جۆرە ئۆپەراسیۆنانەدا" تەنیا ئەو ئامانجە بپێکێت کە مەبەستیەتی و هەروەها رایگەیاندووە کە پەکەکە بەهۆی ئەوەی گوشارێکی زۆری لەسەرە، پەنا دەباتە بەر '' درۆ '' و بڵاوکردنەوەی هەواڵی لەمجۆرە.