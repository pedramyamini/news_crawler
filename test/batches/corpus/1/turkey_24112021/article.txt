بەگوێرەی راگەیێندراوێک کە رۆژی سێشەممە ٢٣ی تشرینی دووەمی ٢٠٢١ لەلایەن عەبدوڵڵا ئەرین، پارێزگاری رووها بڵاوکراوەتەوە، لە گرێسپی رۆژئاوای کوردستان ئەفسەرێکی سوپای تورکیا بە ناوی، مەتە یڵدرم، لە کاتی مەشق و راهێناندا برینداربووە و دوای گواستنەوەی بۆ نەخۆشخانە بەهۆی سەختیی برینەکەی گیانی لەدەستداوە.   لە تشرینی یەکەمی ٢٠١٩ دا سوپای تورکیا و ژمارەیەک لە هێزە چەکدارەکانی ئۆپۆزیسیۆنی سووریا کە نزیکن لە ئەنقەرەوە، هێرشیانکردە سەر سنووری سەرێکانی و گرێسپی و دەستیان بەسەرداگرت.   لە کانوونی دووەمی ٢٠١٨ یشدا سوپای تورکیا و هێزە نزیکەکانی لە ئۆپۆزیسیۆنی سووریا هێرشیانکردە سەر عەفرین و دوای نزیکەی دوو مانگ لە شەڕ و پێکدادان لەگەڵ شەڕڤانان، دەستیانگرت بەسەر هەرێمی عەفریندا.   بەگوێرەی داتاکان تورکیا لە باکووری سووریا ١١٣ خاڵی سەربازیی گەڕۆک و جێگیری هەیە. ئەو خاڵانە دەکەونە پێنج پارێزگا و بەم شێوەیە دابەشکراون، ٥٥ لە سنووری پارێزگای حەلەب، ٤٣ لە ئیدلب، نۆ لە رەققە، چوار لە حەسەکە و دوو لە لازقییە.   سوپای توركیا پێشتر لە چوارچێوەی رێککەوتنی ئاستانا ١٢ خاڵی چاودێری لە ئیدلب دانابوو، ئەوە جگە لە هەزاران سەربازی گرووپە چەكدارەكانی سەر بەو وڵاتە.    لە ماوەی رابردوودا چەندین جار شەڕ و پێكدادان لەنێوان سوپای سووریا لەلایەك و سوپای توركیا و گرووپە چەكدارەكانی سەر بە توركیا لەلایەكی دیكە روویداوە.