دادگای دەستووری تورکیا ئەمڕۆ پێنجشەممە ٢ی ئەیلولی ٢٠٢١ ئەو داواکارییەی بەرپرسانی هەدەپەی پەسند کرد، کە بۆ درێژکردنەوەی وادەی بەرگریکردن لە بابەتی داخستنی پارتەکەیان داوایان کردبوو.    بەگوێرەی بڕیاری دادگای دەستوور ئەو وادەیەی پێشتر درا بە هەدەپە بۆ ئەوەی لە بابەتی داخستنی پارتەکەیدا بەرگری لەخۆی بکات، لە ٦٠ رۆژەوە بۆ ٩٠ رۆژ درێژکرایەوە.  رۆژی ١٠ی تشرینی یەکەمی داهاتوو دەبێتە دوایین وادەی تانە لێدان و بەرگریکردن لە رێگەی پێشکەشکردنی راپۆرت و وەڵامدانەوەی تۆمەتە ئاراستەکراوەکان بە بەڵگەی سەلمێنەر و بەرجەستەکراو.   دادگای دەستوور رۆژی ١٠ی تەممووزی ٢٠٢١، داوانامەیەکی ئاراستەی پارتی دیموکراتی گەلان هەدەپە کرد و ماوەی ٦٠ رۆژی پێدان بۆ ئەوەی لە بابەتی داخستنی پارتەکەیان بەرگریی لەخۆیان بکەن و بەپێی رێکارە دەستوورییەکان بەڵگەنامە ئامادە بکەن.  دواتر لە ١٦ی ئابی ٢٠٢١ کۆمسیۆنی یاسایی و مافەکانی مرۆڤی هەدەپە داوایەکی ئاراستەی دادگای دەستووری تورکیا کرد، بۆ ئەوەی مۆڵەتەکەیان بۆ ٣٠ رۆژی دیکە درێژبکرێتەوە.   داخستن یاخود بڕینی بەشە بودجەی پارتەکە پێویستی بە دەنگی ١٠ ئەندام لە کۆی ١٥ ئەندامی لیژنەی دادگای باڵای دەستووری هەیە.  دوای ئەوەی ئەنجوومەنی گشتیی دادگای دەستووری تورکیا رۆژی ٦ی حوزەیرانی ٢٠٢١ ئەو سکاڵانامەیەی پەسندکرد، کە لەلایەن بەکر شاهین سەرۆکی داواکاری گشتیی کۆماریی تورکیا لە ئەنقەرە بۆ داخستنی هەدەپە پێشکێشی کرابوو، هەدەپە بە دروشمی "هەدەپەیین لە هەموو شوێنێکین" کارنامەیەکی راگەیاند و بۆ دەستنیشانکردنی نەخشەڕێگای پارتەکەی، لە چەندین شار و ناوچەی باکووری کوردستان و تورکیا گردبوونەوەی جەماوەری سازدا و راوێژی بە خەڵک و کەسایەتی و رێکخراوە مەدەنییەکان کرد.     هەدەپە سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو، ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان، ٦٧ کورسیی بەدەستهێنا. بەڵام متمانە لە دوو پەرلەمانتاری وەرگیرایەوە و ژمارەیەک پەرلەمانتاریش لە فراکسیۆنەکە دەرچوون. ئێستا خاوەن ٥٨ کورسییە.