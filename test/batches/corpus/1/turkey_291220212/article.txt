زەینەب کارامان، ئەندامی پێشووی ئەنجوومەنی ناوەندیی هەدەپە، ئێوارەی رۆژی سێشەممە ٢٨ی کانوونی یەکەمی ٢٠٢١ لە شارۆچکەی ئوزونکۆپرو لە پارێزگای ئادانای تورکیا دەستبەسەرکرا.   زەینەب کارامان دواتر لە رێگەی سیستەمی دەنگ و رەنگ بەشداری لە دانیشتنێکی دادگە کرد.   سەرۆکی دادگە گوتەکانی گەواهیدەرێكی شاراوەی لەبارەی زەینەب کارامان خوێندەوە و داواکاریش داوای دەستگیرکردنی زەینەب کارامانی کرد.   زەینەب کارامان لە چوارچێوەی دۆسیەی رووداوەکانی کۆبانێ بە بڕیاری دادگە خرایە زیندانەوە.   لە دۆسیەی رووداوەکانی کۆبانێ کە تاوەکو ئێستا بەردەوامە، بە سەڵاحەدین دەمیرتاش و فیگەن یوکسەکداغ، هاوسەرۆکانی پێشووتری هەدەپەوە ١٠٨ ئەندام و بەرپرسی هەدەپە دادگایی دەکرێن و ٢١ کەسیان ئێستا لە زیندانن.  رووداوەکانی کۆبانێ کە لە رۆژانی ٦ - ٨ی تشرینی یەکەمی ٢٠١٤ روویاندا، وەک پاساوێکی سەرەکی بۆ داخستنی هەدەپە ئاماژەیان بۆ دەکرێت.   دوای ئەوەی داعش لە ساڵی ٢٠١٤ دا هێرشیکردە سەر کۆبانێ، هەدەپە و ژمارەیەک لە پارتە کوردییەکانی دیکەی باکووری کوردستان داوایان لە حکومەتی ئەو کاتەی تورکیا کرد رێگە بە ناردنی چەک و هاوکاریی دیکەی سەربازیی لە تورکیاوە بۆ شەڕڤانان بدات، بەڵام ئەنقەرە رەتیکردەوە.   لە چەند شارێکی باکووری کوردستان خۆپێشاندان دەستیپێکرد، حکومەتیش بۆ هێورکردنەوەی گرژییەکان قەدەخەی هاتووچۆی راگەیاند.  گرژییەکان زیادبوون و لە ئەنجامدا ٤٦ سڤیل و پۆلیس کوژران، ٦٨٢ کەس لە خۆپێشاندەران و پۆلیس برینداربوون، ٣٢٣ کەس دەستگیرکران و هەزار و ١١٣ باڵەخانە سووتێندران.   حکومەتی تورکیا رۆژی ٤ی کانوونی دووەمی ٢٠١٦ ئۆپەراسیۆنێكی بەرفراوانی بۆسەر هەدەپە دەستپێکرد و هاوسەرۆکان و ژمارەیەکی زۆر لە پەرلەمانتاری ئەو پارتە دەستبەسەرکران و دواتر بە بڕیاری دادگە خرانە زیندانەوە.  داواکاری گشتی لە دۆسیەی رووداوەکانی کۆبانێ داوای ١٩ هەزار و ٦٨٠ ساڵ زیندانی بۆ ١٠٨ ئەندام و بەرپرسی هەدەپە و زیندانی هەمیشەیی بۆ ٣٨ لەو تۆمەتبارانە دەکات کە لەو دۆسیەیەدا دادگایی دەکرێن.   تاوەکو ئێستا لە دۆسیەی رووداوەکانی کۆبانێ ٨ سیاسەتڤان بە مەرج ئازادکراون.  یەکەمین دانیشتنی دادگە لەسەر ئەو دۆسیەیە دوای تێپەڕبوونی ٦ ساڵ بەسەر رووداوەکاندا و رۆژی ٢٦ی نیسانی رابردوو لە  ٢٢ مین دادگەی سزا قورسەکانی سینجان لە ئەنقەرە بەڕێوەچوو.  هەدەپە کە لەلایەن داواکاری گشتیی تورکیاوە سکاڵانامەی لەسەر تۆمارکراوە و هەوڵی داخستنی دەدرێت، سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو، ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان، ٦٧ کورسیی بەدەستهێنا و ئێستا خاوەن ٥٨ کورسییە.