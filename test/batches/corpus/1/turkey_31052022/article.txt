مەولوود چاوشئۆغڵو، وەزیری دەرەوەی تورکیا یەکینەکانی پاراستنی گەل (یەپەگە)ـی بە رێکخراوی "تیرۆریستی" ناوبرد و رایگەیاند، کە ئەوان هێشتا لە ناوچەکەدا هەن و هەڕەشەن بۆ سەر تورکیا.  ئەوە لەکاتێکدایە رەجەب تەیب ئەردۆغان، سەرۆککۆماری تورکیا باسی لە ئامادەکاریی وڵاتەکەی بۆ ئەنجامدانی ئۆپەراسیۆنێک بۆ سەر رۆژئاڤا دەکات.  هەروەها وەزیری دەرەوەی تورکیا لە بەشێکی دیکەی قسەکانیدا گوتی، "ئێمە ٢٠١٩ ئۆپەراسیۆنی کانیی ئاشتیمان دەستپێکرد. زووتریش قەڵغانی فوراتمان لە دژی داعش ئەنجامدابوو. چڵەزەیتوونیش هەیە. لە ئەنجامدا ناوچەیەکی گرنگی سووریامان لە تیرۆر پاککردەوە، بەڵام لە ناوچەکەدا هێشتا تیرۆرستان هەن. لە منبج، تەلرفعەت، تل تەمر هەن، هەروەها لە باکووری رۆژهەڵاتی فوراتیش هەن. "  لەبارەی دانوستاندنەکانیان لەگەڵ ئەمریکا و رووسیا، مەولوود چاوشئۆغڵو روونیکردەوە، "ئێمە تشرینی یەکەمی ٢٠١٩ لەگەڵ ئەمریکا و رووسیا دانوستاندنمان کرد. چونکە ئەوانیش لەوێن، بڕیار بوو ئەوان ناوچەکە لە تیرۆرستان پاکبکەنەوە. ئەوکات گوتیان ئەو کارە دەکەن، بەڵام تاوەکو ئەمڕۆش ئەمەیان نەکرد. "  دەقی قسەکانی مەولوود چاوشئۆغڵو، وەزیری دەرەوەی تورکیا  "ئەم ئۆپەراسیۆنانە تاوەکو ئەمڕۆ بۆچی ئەنجامدران؟ چ لە دژی داعش چ لە دژی پەکەکە / یەپەگە، چونکە رێکخراوی تیرۆرستی لەوێ هەن. بۆ سووریاش هەڕەشەن و بۆ تورکیاش هەڕەشەن. هێرش دەکەن، ئێمە شەهیدمان داوە، خەڵکی سڤیل کوژران، هەروەها لە تورکیا بە هاوەن و تۆپ هێرشکرایە سەر هاووڵاتیانمان. ئێمە ٢٠١٩ ئۆپەراسیۆنی کانیی ئاشتیمان دەستپێکرد. زووتریش قەڵغانی فوراتمان لە دژی داعش ئەنجامدابوو. چڵەزەیتوونیش هەیە. لە ئەنجامدا ناوچەیەکی گرنگی سووریامان لە تیرۆر پاککردەوە، بەڵام لە ناوچەکەدا هێشتا تیرۆرستان هەن. لە منبج، تەلرفعەت، تل تەمر هەن، هەروەها لە باکووری رۆژهەڵاتی فوراتیش هەن. ئێمە تشرینی یەکەمی ٢٠١٩ لەگەڵ ئەمریکا و رووسیا دانوستاندنمان کرد. چونکە ئەوانیش لەوێن، بڕیار بوو ئەوان ناوچەکە لە تیرۆرستان پاکبکەنەوە. ئەوکات گوتیان ئەو کارە دەکەن. بەڵام تاوەکو ئەمڕۆش ئەمەیان نەکرد... ئەگەر هیچ دانوستاندنێکیش نەبێت، ٥١ مین بڕگەی نەتەوە یەکگرتووەکان روونە. ئێمە مافی نێودەوڵەتیمان هەن. شتێک نییە بە ناوی چاوپۆشیکردن لە هاتنی تیرۆر لەودیو سنوورەوە. ئەگەر رێککەوتننامەی ئەدەنەش نەبێت، ئێمە مافی خۆمان لە نەتەوە یەکگرتووەکان هەیە".