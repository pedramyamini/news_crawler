لەمبارەیەوە میدیای تورکی بڵاویکردەوە وەزارەتی دەرەوەی ئەمریکا لە نامەکەدا جەختیکردووەتەوە، ئەوان لەو بڕوایەدان هەنگاوێکی وەها، هاوکات خزمەتە بە هاوپەیمانیی ناتۆ.    لەو نامەکەیەدا، کە ئاماژە بە کات بۆ دەستپێکردن و کۆبوونەوە لەبارەی فرۆشتنی F - ١٦ بە تورکیا نەکراوە، باس لەو سزایانە کراوە، کە ئەمریکا لە دوای گرێبەستی نێوان ئەنقەرە و مۆسکۆ لەسەر سیستمی بەرگریی ئێس - ٤٠٠ی رووسی، بەسەر تورکیادا سەپاندوونی.   تورکیا تشرینی یەکەمی ٢٠٢١ داواکاری بۆ کڕینی ٤٠ فڕۆکەی F - ١٦ ئەمریکی ئاراستەی واشنتن کرد. ئەمە لەکاتێکدایە واشنتن تاوەکو ئێستا وەڵامی ئەرێنیی بۆ ئەو داواکارییە نەبووە.  دوای ئەوەی لە بابەتی کڕینی سیستمی بەرگریی پاتریۆتی ئەمریکی لەگەڵ واشنتن نەگەیشتە رێککەوتن، تورکیا گرێبەستی کڕینی سیستمی بەرگریی ئێس - ٤٠٠ی رووسی واژۆکرد. سیستمەکە بە چەند کاروانێک گەیێنرایە تورکیا، بەڵام تاوەکو ئێستا کارا نەکراوە. ئەوە بوو ئەمریکا لە کاردانەوەی ئەو هەنگاوەدا زنجیرەیەک سزای بەسەر تورکیادا سەپاند، کە یەکێک لەو سزایانە دەرکردنی بوو لە پرۆگرامی بەرهەمهێنانی فڕۆکەی F - ٣٥.