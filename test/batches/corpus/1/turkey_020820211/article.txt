ساڵانی پێشتر لەم وەرزەدا ناوچە گەشتیارییەکان پڕ دەبوون لە گەشتیاری بیانی، بەڵام سووتانی دارستانەکان کاریگەریی لەسەر کەرتی گەشتیاری هەبووە، بۆ نموونە لە ناوچەی چۆکەرتمە لەم کاتانەدا پێشوازی لە زۆرترین گەشتیار دەکرد، بەڵام ئێستا لە جیاتی هاتنی گەشتیار، خەڵکی ناوچەکە شوێنەکانیان چۆڵ دەکەن.   ئەو ناوچەیە بەتەواوی سووتاوە و هێشتا تیمەکان سەرکەوتوو نەبوون لە کۆنترۆڵکردنی، ئەوە پارتەکانی ئۆپۆزیسیۆنی هێناوەتە دەنگ و دەڵێن کەمتەرخەمی هەیە و زیانەکانیش هەر زیاتر دەبن.  لە گوندی مازیش لە موغڵا بە هەمانشێوە ئاگر زیانی گەورەی هەبوو خەڵك ناچاربوون ماڵ و حاڵیان بەجێبێڵن. نورتەن ئاڵماز، دانیشتووی گوندەکەیە و دەڵێت، "ماڵمان جێهێشت، ئاژەڵەکانمان گیریان خوارد و لە ناو کێڵگەدا مانەوە، زۆر دڵتەنگین و هەموو شتمان رۆیشت و نەما، بە قەد سەدەیەک کار و کرێکاری خەڵک لەدەستچوو".  هەرچەندە ئاگرەکەی تورکیا پڕزیانترین بووە لە جیهاندا لە ساڵی ٢٠٢١ دا، بەڵام حکومەتی تورکیا دەڵێ کەمتەرخەمی نەکراوە و تاوەکو ئێستا لە کۆی ئەو ١٢٩ ئاگرەی لە دارستانەکانی ٣٥ پارێزگای کەوتوونەتەوە، ئاگری ١٢٢ دارستان کۆنترۆڵکراون، بەڵام بەلای ئۆپۆزیسیۆن دیمەنەکان شتی دیکە دەڵێن و پێیانوایە حکومەت هەندێك راستی لە خەڵك دەشارێتەوە.  مەهمەت جاڤدار، دانیشتووی گوندی مازی دەڵێت، "گوندی مازیکۆی بەتەواوی بە ئاگر و دووکەڵ دەورە درا، سەرەوەی گوند ئاگری لێ بەرزدەبووەوە، کاژێر سێی بەرەبەیان ئاگرەکە بەرەو ناوەوەی مازی تەشەنەی سەند، باوەڕ بکە تەنیا ١٠ بۆ ٢٠ خولەک زیاتر لە کیلۆمەترێک تەشەنەی سەند، باوەڕ بەمە دەکەی، زۆر خێرا دەڕوات نازانین دۆخەکە چی لێدێت و خەڵكی گوندی خوارووش دۆخیان چۆنە. "   هێشتا هیچ شتێک لەبارەی دەستی ئەنقەست بۆ ئەو ئاگرانە پشتڕاست نەبووەتەوە، بەڵام سەرۆککۆماری تورکیا بەشێوەیەکی ناڕاستەوخۆ لە موغڵا پەکەکەی بە ئاگرەکان تۆمەتبار کرد، پەکەکە لەوبارەوە هیچی نەگوتووە.  رەجەب تەیب ئەردۆغان، سەرۆککۆماری تورکیا دەڵێت، "وەکو لە ماناڤگات گوتم، ساڵی رابردووش ئاگری دارستانەکانی ئێمە دوو هێندە بوو کاتێک سەرکردەکانی رێکخراوی تیرۆرستی پەکەکە گوتیان دارستانەکان دەسووتێنین، بە دووری نازانین ئەو ئاگرانەی ئەمجارەش بەو شێوەیە بێت، ئەرکی ئێمەیە ئەوانە بدۆزینەوە دارستانەکانمان دەسووتێنن و دڵیان دەردێنین. "   لە ٣ پارێزگای تورکیا هەوڵەکان بۆ کۆنترۆڵکردنی ئاگری ٧ دارستان بەردەوامن. تاوەکو ئێستا ٨ کەس بەهۆی ئاگرەکانەوە گیانیان لەدەستداوە. لە ناوچەی چۆکەرتمە سەر بە شارۆچکەی میلاس لە موغڵا بەهۆی بوونی بنکەیەکی بەرهەمهێنانی وزە، رۆژی یەکشەممە دانیشتووانی ئەو ناوچەیە بۆ ناوچەیەکی  پارێزراو گوازرانەوە. ئەمە لە کاتێکدایە سەرۆکی شارەوانیی چۆکەرتمە دەڵێت، ئاگرەکە هیچ مەترسییەکی لەسەر ئەو ناوەندە نییە، بەڵام بۆ رێگریکردن لە هەر رووداوێكی نەخوازراو ناوچەکەیان چۆڵکردووە.