رۆژی ٢ی کانوونی یەکەمی ٢٠٢٢ کۆمیتەی وەزیرانی سەر بە ئەنجوومەنی یەکێتیی ئەوروپا کۆبووەوە و بەکۆی دەنگ بڕیاریان دا، دۆسیەی ئازادکردنی عوسمان کاڤاڵا - ی بازرگان و چالاکڤانی تورک بخرێتە ژێر دەسەڵاتی دادگای مافەکانی مرۆڤی ئەوروپا و لەمەودوا دادگا بڕیاری یەکلاکەرەوەی خۆی بدات و راستەوخۆ سزای تورکیا بدات لە ئەگەری دووبارە پابەندنەبوونی ئەنقەرە بە بڕیاری ئازادکردنی کاڤاڵا و سزاکانیش لە زۆربەی رەهەندەکان کاریگەری بەسەر تورکیا دەبێت، بەتایبەتی دوورخستنەوەی تورکیا لە ئەندامێتیی دادگاکە تاوەکو دەگاتە ئاستی پەکخستنی دانوستاندنەکان بۆ ئەندامێتیی تورکیا لە یەکێتیی ئەوروپادا.   لە راگەیێندراوەکەی کۆمیتەکەدا هاتووە، سەرباری هەموو بەڵگەکان، دەبێت عوسمان کاڤاڵا ئازاد بکرێت: "بەڵام تورکیا رێز لە بنەماکانی مافەکانی مرۆڤ و ئازادیی رادەربڕین ناگرێت و سوورە لە هێشتنەوەی ناوبراو لە زینداندا. مانەوەی لە زینداندا تەنیا پرسێکی سیاسییە و پەیوەندیی بە رێکارە یاساییەکانەوە نییە".   وەزارەتی دەرەوەی تورکیا رەخنەی تووندی لە بڕیارەکەی کۆمیتەی وەزیرانی ئەنجوومەنی یەکێتیی ئەوروپا گرت و داوای لێکرد لەو پرسەدا "بێلایەن بێت".   لە راگەیێندراوەکەدا هاتووە: "بەپێی پرەنسیپی رێزگرتن لە پرۆسەی دادگاییکردن کە لە وڵاتەکەمان بەردەوامە، داوا لە ئەنجوومەنی یەکێتیی ئەوروپا دەکەین خۆی بە دووربگرێت لە بەردەوامیدان بە دەستێوەردان لە کاروباری دادگا. ھەموو کەسێک لە سەروویانەوە کۆمیتەی وەزیرانی ئەنجوومەنی یەکێتیی ئەوروپا، دەبێت رێز و متمانەیان بەو دادگاییکردنە ھەبێت، کە لەلایەن دادگایەکی سەربەخۆ و بێلایەن بەڕێوەدەچێت".  لە بەشێکی دیکەی راگەیێندراوەکەدا هاتووە: "تورکیا، وەکو ئەندامێکی دامەزرێنەری ئەنجوومەنەکە، ئاگای لەو بەرپرسیارێتییە ھەیە کە لە رێککەوتنی مافەکانی مرۆڤی ئەوروپاوە سه‌رچاوه‌ی گرتووە و تاوەکو ئەمڕۆ سێ ھەزار و ٦٧٤ بڕیاری دادگای مافەکانی مرۆڤی ئەوروپای جێبەجێکردووە".   تورکیا سەرکۆنەی بڕیارەکەی کۆمیتەی وەزیرانی یەکێتی ئەوروپا دەکات و وەک ھەڵوێستێکی "ناکۆک" دەیبینێت و دەڵێت: "ئەو میکانیزمانەی لە سیستمی رێککەوتنی مافەکانی مرۆڤی ئەوروپادا ھەیە لە دژی وڵاتان لەسەر بنەمای سیاسی دادەنرێت نەک بەگوێرەی تێگەیشتنێکی یاسایی و دادگەری، پێش ھەموو شتێک زیان بە نێوبانگی ئەنجوومەنی یەکێتیی ئەوروپا دەگەیێنێت". داواش لە کۆمیتەی وەزیرانی ئەنجوومەنی یەکێتیی ئەوروپا دەکات، واز لە لایەنگری بهێنێت.  عوسمان کاڤاڵا بازرگان و چالاکڤانی تورک لە ساڵی ٢٠١٧ ـەوە بەتۆمەتی '' رۆڵگێڕان لە هەوڵی کودەتا شکستخواردووەکەی ١٥ی تەمموزی ٢٠١٦، ھاندان بۆ ئاژاوەگێڕی و دژایەتیکردنی دەسەڵات و سپۆنسەرکردنی خۆپیشاندەرانی پارکی گەزی '' خراوەتە زیندانەوە.   هەرچەندە لە ١٨ی شوباتی ٢٠٢٠ لە دۆسیەی پارکی گەزی بڕیاری بێتاوانیی درا، بەڵام لە دۆسیەی هەوڵی کودەتا شکستخواردووەکەی ١٥ی تەمموزی ٢٠١٦ بڕیاری زیندانیکردنی بەسەردا سەپێنرا، تاوەکو ئێستا هیچ تۆمەتێکی بەسەردا ساخ نەبووەتەوە. چەندینجار دادگای مافی مرۆڤی ئەوروپا بڕیاری ئازادکردنی بۆ دەرکردووە، بەڵام ھێشتا لە زیندانە.