بەگوێرەی میدیاکانی تورکیا، لە دوایین کۆبوونەوەی ئاکپارتیدا ئاماژە بەوە دراوە، کاریگەرییەکانی کۆرۆنا کەمبوونەتەوە، بەو هۆیەوە پێویست ناکات جارێکی دیکە مۆڵەتی کۆرۆنا بۆ سزادراوان درێژبکرێتەوە.  تاوەکو ئێستا لە تورکیا ٢٠٠ هەزار زیندانی لە مۆڵەتی کۆرۆنا سوودمەند بوون. ئەگەر تاوەکو ٣١ی ئایار هیچ گۆڕانکارییەک روونەدات، باس لە گەڕانەوەی ٨٠ هەزار سزادراو دەکرێت بۆ زیندانەکان لە باکووری کوردستان و تورکیا.  بە نووسراوی فەرمی سزادراوەکان ئاگاداردەکرێنەوە بۆئەوەی بگەڕێنەوە بۆ زیندان، ئەوانەی ناگەڕێنەوە زیندانەکانی خۆیان، بە هەڵاتوو هەژمار دەکرێن و بڕیاری دەستگیرکردنیان بۆ دەردەکرێت.  هەمواری یاسای سزای تورکیا شەوی ١٣ی نیسانی ٢٠٢٠ لەسەر داواکاری ئاکپارتی و مەهەپە بۆ ئازادکردنی ژمارەیەک بەندکراو بەهۆی بڵاوبوونەوەی ڤایرۆسی کۆرۆنا دوای یەک هەفتە لە گفتوگۆکردن بە زۆرینەی دەنگ لە پەرلەمان پەسندکرا.  لە پرۆسەی دەنگدانەکەدا ٢٧٩ پەرلەمانتار بە بەڵێ و ٥١ پەرلەمانتاریش بە نەخێر دەنگیان دا.  لە ماوەی حەوت رۆژی دانیشتنەکانی پەرلەماندا پارتەکانی ئۆپۆزیسیۆن داوایانکرد، گۆڕانکاری لە چەند خاڵێکی پرۆژەیاساکە بکرێت، کە لە ١١ یاسای جیاوازدا گۆڕانکاری لە ٧٠ ماددەدا لەخۆگرتبوو، بەڵام پێشنیازەکانیان بە دەنگی پەرلەمانتارانی ئاکپارتی و مەهەپە رەتکرانەوە.  دوای ئەوەی رەجەب تەیب ئەردۆغان، سەرۆککۆماری تورکیا واژۆی لەسەر هەمواری یاسای سزا کرد، شەوی سێشەممە ١٤ی نیسانی ٢٠٢٠ دەستکرا بە ئازادکردنی ئەو کەسانەی یاساکە دەیانگرێتەوە. یاساکە رۆژنامەڤان، نووسەر و سیاسەتڤانانی نەگرتەوە.  پارتی گەلی کۆماری - جەهەپە لە ٢٢ی نیسانی ٢٠٢٠ دا بۆ هەڵوەشاندنەوەی هەمواری یاسای سزای تورکیا سەردانی دادگای دەستووریی کرد.