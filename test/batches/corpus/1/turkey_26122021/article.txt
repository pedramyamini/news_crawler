پۆلیسی یۆنان دەڵێت ژێرئاوکەوتنی بەلەم و یەختی کۆچبەران بۆ چەند هۆکارێك دەگەڕێتەوە دیارترینیان؛ خراپیی جۆری بەلەمەکان؛ بچووکیی قەبارەی بەلەمەکان بەراورد بە ژمارەی سەرنشینەکانی؛ نەشارەزایی ئەوانەی کە بەلەمەکان لێدەخوڕن؛ زۆریی شەختەی نێو دەریا کە دەبنەهۆی کونبوونی بەلەمەکان.  تۆڕی میدیایی رووداو بەدواداچوونی بۆ سەرنشینانی ئەو کەشتییە نقوومبووە کرد، بەشێکیان کوردی باشووری کوردستانن بەشێوەیەک: سیانیان خەڵکی دهۆک، سیانیان کەرکووک، دووانیان قەڵادزێ و یەکێکیان خەڵکی هەڵەبجەیە.  ئەو کۆچبەرانەی لە کەرکووک خنکاون، منداڵێک، دایکی و داپیرەیین. ئاشتی دایکی منداڵەکەیە و تەمەنی لە ٣٠ ساڵاندایە.   نەجات فاتیح هەر لە منداڵییەوە ئاشتی وەک کچی خۆی بەخێوکردووە، چونکە ئاشتی باوکی شەهیدبووە. ئێستا بەدەم نزاوە داوا دەکات تەرمەکەی بۆ بهێننەوە تا وەکو باوکە شەهیدەکەی بێ گۆڕ نەبێت. نەجات بە هەردی محەممەد، پەیامنێری رووداوی گوت، "تەرمی باوکیمان نەبینی، بەڵام تکام لە حکومەتی هەرێمی کوردستانە تەرمی خۆی و کچەکەی و دایکیمان بۆبهێنێتەوە، چونکە هیوایەکمان نەماوە، بەس بیانناسینەوە و بیانێینە گۆڕ. "  یاسین عوسمانیش برای عەزیمە و خاڵی ئاشتییە بە تۆڕی میدیایی رووداوی گوت، "گوتم کچم تائێستاش دەرفەت ماوە مەڕۆن وەرنەوە چیتان خەرجکردووە من پێتانی دەدەم، گوتی ' بەخوا خاڵە تۆ دوعای خێرمان بۆ بکە هەر دەڕۆین، تۆ هەر دەڵێی وەرنەوە،' کەوتنەڕێ، ئەو ئێوارەیەی لێیان قەوما دوو رۆژ بوو لە رێگەبوون، ئێوارەی پێنجشەممە کاژێر ٤: ٣٠ بەلەمەکەیان شکابوو، ئەم قاچاخچییانە ١٠٥ کەسییان لێیدابوو، زۆر بێویژدانن ئەمانە، زۆر درۆزنن. "  سێ کۆچبەری دیکەش خەڵکی دهۆکبوون جاسم محەممەد باوکی دووان لە کۆچبەرە خنکاوەکانە، کچەکەی نامەیەکی دەنگی بۆ ناردووە و پێی دەڵێت "مۆبایل دادەخەین و بەڕێ دەکەوین، باشە بابە گیان؟ " ئیدی ئەوە دوایین پەیوەندی دەبێت و دواینجاریش دەبێت ئەو باوکە گوێی لە دەنگی کچەکەی بێت بە زیندوویی.  لەلایەکی دیکەوە لەسەر سنووری نێوان بێلاڕووس و پۆڵەندا ١٢ کۆچبەر گیانیان لەدەستدا. لە ئاوی نۆکەندی ئینگلیزیش ٢٧ کۆچبەر خنکان، ١٧ یان کورد بوون. هێشتا ژمارەی ئەو کوردانەش بەتەواوی دیارنین کە لە بەلەمە نقوومبووەکانی دیکەی ئیجەدا خنکاون. لەگەڵ هەموو ئەم رووداوە ناخهەژێنانە، پێدەچێت هێشتا چیرۆکی کۆچی کۆچبەرانی کورد بەرەو ئەوروپا بەسەرهاتی زیاتری بەدواوەوە بێت.