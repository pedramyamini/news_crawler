بەگوێرەی راگەیێندراوەکەی وەزارەتی بەرگریی تورکیا، تیمی ئۆپەراسیۆنی تایبەتی دەزگای هەواڵگریی نیشتمانیی "میت" رۆژی ١٣ی کانوونی یەکەمی ٢٠٢١، بەهاوئاهەنگیی لەگەڵ سوپای تورکیا، شەش گەریلای پەکەکەیان کردە ئامانج.   هەر زوو ناوەندیی چاپەمەنی و راگەیاندنی هێزەکانی پاراستنی گەل، هەواڵی کوژرانی گەریلاکانی پەکەکەی رەتکردەوە و رایگەیاند، سوپای تورکیا لە رۆژانی نێوان ١٢ - ١٤ی کانوونی یەکەم، بەچڕی ئۆپەراسیۆنیان لە ناوچەی زاپ و چیای گارە کردووە، بەڵام هیچ زیانێکی گیانی لێنەکەوتووەتەوە.   هەر ئەمڕۆ، وەزارەتی ناوخۆی تورکیا ئاشکرایکرد، لە ئۆپەراسیۆنی زستانەی ئەرەن - ٨ دا کە لە ناوچە شاخاوییەکانی مێردین، شەش گەریلای پەکەکە کراونەتە ئامانج، بەڵام هەپەگە هیچ روونکردنەوەیەکی لەو بارەیەوە بڵاونەکردووەتەوە.   رۆژی ٩ی کانوونی یەکەمی ٢٠٢١، ناوەندی راگەیاندنی هێزەکانی پاراستنی گەل "هەپەگە" رایگەیاند، لە ناوچەی زاپ ئۆپەراسیۆنیان لە دژی سوپای تورکیا کردووە. لە شەڕ و پێکدادان لە نێوان گەریلاکانیان و سەربازانی سوپای تورکیا، هەشت سەرباز و ئەفسەری سوپای تورکیا کوژراون و تەرمەکانیشیان کەوتووەتە دەستی گەریلا، بەڵام وەزارەتی بەرگریی تورکیا تەنیا کوژرانی سێ سەربازی پشتڕاستکردەوە.