ئەردۆغان لە چوارچێوەی سەردانەکەیدا بۆ ئەو دوو پارێزگایە، لە مێردین بەشداریی رێوڕەسمی بەکارخستنی تۆرباینی دووەمی وێستگه‌ی هایدرۆئەلیكتریكی به‌نداوی ئڵیسو دەکات کە لە نێوان پارێزگاکانی مێردین و شرناخ لەسەر رووباری دیجلە دروستکراوە و بە دووری ١٥ کیلۆمەتر لە بەشی رۆژهەڵاتی شارۆچکەی کەربۆرانی مێردین هەڵکەوتووە.   بەنداوی ئڵیسو لە چوارچێوەی پڕۆژەی باشووری رۆژهەڵاتی ئەنادۆڵ ناسراو بە پڕۆژەی "گاپ" دروستکراوە کە یەکێکە لە گەورەترین پرۆژە ستراتیژییەکانی تورکیا و لە ساڵی ١٩٥٤ ەوە کاری بۆ دەکرێ.   پرۆژه‌ی گاپ له پێنج به‌نداوی گه‌وره له‌سه‌ر رووباری فورات و به‌نداوێك له‌سه‌ر رووباری دیجله پێكدێت و ده‌یان پرۆژه‌ی ئاودێری و به‌رهه‌مهێنانی كاره‌با له خۆده‌گرێت و یه‌كێكه له ستراتیژیترین پرۆژه‌كانی ئاو له ناوچەکەدا. چاوەڕێ دەکرێت به‌هۆی ئه‌م پرۆژه‌یه‌وه كێشه‌ی كه‌مئاویی به‌رده‌وام بۆ عێراق و سووریا دروستبێت.   دروستکردنی بەنداوی ئڵیسو لە ساڵی ١٩٩٧ لەلایەن حکومەتی تورکیا رەزامەندی لەسەر درا؛ ساڵی ٢٠٠٨ له‌لایه‌ن ئه‌ردۆغانه‌وه بەردی بناخه‌ی دانرا و لە ٢٠١٨ بۆ گلدانەوەی ئاو ئامادە کرا، بەڵام بۆ ئەوەی شوێنەوارەکانی ناوچەکە ژێر ئاو نەکەون گلدانەوەی ئاو لە بەنداوەکە دواخرا. دوای گواستنەوەی بەشێکی زۆری شوێنەوارەکانی حەسکێڤ لە ئێلیهـ، رۆژی  ١٩ - ٠٧ - ٢٠١٩ دەستکرا بە گلدانەوەی ئاو لە بەنداوەکەدا.   رۆژی سێشەممە ١٩ی ئایاری ٢٠٢٠ لە رێوڕه‌سمێكدا بە ئامادەبوونی ره‌جه‌ب ته‌یب ئه‌ردۆغان، سه‌رۆکكۆماری تورکیا کە له رێی ڤیدیۆکۆنفرانسەوە به‌شداریی کرد، یه‌كێك له شه‌ش تۆرباینەکانی بەنداوی ئڵیسو خرایەكار و له وێستگه‌ی هایدرۆئەلیكتریكی به‌نداوه‌كه ده‌ست به به‌رهه‌مهێنانی كاره‌با کرا.  بەگوێرەی کارنامەی حکومەتی تورکیا، دەبوایە هەر مانگیک تۆرباینێک بکەوێتە کار كه هه‌ر یه‌كێكیان توانای به‌رهه‌مهێنانی ٢٠٠ مێگاوات كاره‌بای هه‌یه. بەمجۆرە تاوەکو سەرەتای ساڵی ٢٠٢١ تەواوی ٦ تۆرباینەکانی ئڵیسو بخرێنەکار.  به‌نداوی ئڵیسو دوای به‌نداوه‌كانی ئه‌تاتورك، كاراكایا و كه‌بان، چواره‌م گه‌وره‌ترین به‌نداوە لەسەر ئاستی توركیا. له بناخه‌وه ١٣٥ مه‌تر به‌رزه،  ٢٤ ملیۆن مه‌تر سێجا ئاو دەگرێت و رووی به‌نداوه‌كه هه‌زار و ٨٢٠ مه‌تر درێژه. پرۆژه‌کە ١٨ ملیار لیرەی تورکی (٢.٦ ملیار دۆلار)ی تێچووە.  مەبەستی سەرەکی لە دروستکردنی بەنداوی ئڵیسو، بەرهەمهێنانی وزە و ئاودێرییە، هەروەها کۆنترۆڵکردنی روودانی لافاوە لە تورکیا، بەڵام لە هەمانکاتدا هۆکاری ژێرئاوکەوتنی نزیکەی ١٩٩ گوندی باکووری کوردستان و راگواستنی نزیکەی ٨٠ هەزار کەسیشە.