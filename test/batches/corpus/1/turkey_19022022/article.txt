ئیبراهیم کاڵن، گوتەبێژی سەرۆکایەتیی کۆماری تورکیا کە بەسەرۆکایەتیی شاندێکی تورکیا و بە یاوەری سێدات ئۆنال، یاریدەدەری وەزیری دەرەوەی ئەو وڵاتە لە سەردانێکی دوو رۆژەدا بۆ فەلەستین و ئیسرائیل لەگەڵ بەرپرسانی هەردوولا کۆبووەوە، رایگەیاند: "ئەم سەردانەمان هەنگاوێکی گرنگ دەبێت بۆ ئاساییکردنەوەی پەیوەندییەکان لەگەڵ ئیسرائیل".   رۆژی ١٦ی شوبات شاندەکە سەردانی فەلەستینی کرد و لەگەڵ مەحموود عەباس، سەرۆکی دەسەڵاتی فەلەستین کۆبووەوە؛ رۆژی ١٧ی شوباتیشەردانی تەلئەڤیڤی کرد و چاوی کەوت بە وەزیری دەرەوە و چەند بەرپرسێکی دیکەی ئیسرائیل.   بەر لە سەردانەکە، وەزارەتی دەرەوەی تورکیا راگەیێندراوێکی بڵاوکردەوە و ئاماژەی بەوەکرد، سەردانی شاندەکە بریتییە لە پاڵپشتیی تورکیا بۆ دۆزی فەلەستین و هاوکات ئامادەکاری و راوێژکاری دەبێت بۆ سەردانە چاوەڕوانکراوەکەی ئایزاک هەرزۆک، سەرۆکی ئیسرائیل کە بڕیارە رۆژانی ٩ - ١٠ی ئاداری ئەمساڵ سەردانی تورکیا بکات.   پێشتر رەجەب تەیب ئەردۆغان، سەرۆککۆماری تورکیا رایگەیاندبوو، سەرۆکی ئیسرائیل لە نێوەڕاستی مانگی شوبات سەردانی تورکیا دەکات؛ دواتر میدیاکانی ئیسرائیل دواخستنی سەردانەکەیان بڵاوکردەوە، بێ ئاماژەدان بە هۆکاری دواخستنی سەردانەکە.   رۆژی ٢٦ی کانوونی دووەمی ٢٠٢٢ سەرۆککۆماری تورکیا لە هەڤپەیڤینێکی تەلەڤزیۆنیدا لەگەڵ بەشێک لە میدیاکانی وڵاتەکەی، تیشکی خستە سەر پەیوەندییەکانی وڵاتەکەی لەگەڵ ئیسرائیل و ئاماژەی بە هەوڵی ئاساییکردنەوەی پەیوەندییەکانیی ئەنقەرە - تەلئەڤیڤ دا و گوتی: "بڕیارە بەڕێز سەرۆکی ئیسرائیل نێوەڕاستی مانگی شوبات سەردانی تورکیا بکات. بەم سەردانە رەنگە قۆناخێکی نوێی پەیوەندی لەگەڵ ئیسرائیل دەستپێبکات. ئێمەش وەک پێشهاتێکی گرنگ و ئەرێنی هەڵسەنگاندنی بۆ دەکەین".    لە کۆتاییەکانی ساڵی ٢٠٢١ دا رەجەب تەیب ئەردۆغان و نەفتالی بێنیت، سەرۆکوەزیرانی ئیسرائیل بە تەلەفۆن قسەیان کرد و گفتوگۆیان لەبارەی ئازادکردنی دوو کەسی ئیسرائیلی کرد کە لەلایەن تورکیاوە بە سیخوڕیکردن تۆمەتبارکرابوون و دەستگیرکرابوون.