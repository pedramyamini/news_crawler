رووداوەکە لە کاتی کۆبوونەوەکانی پەرلەمان بوو، کە تایبەتە بە بودجەی ساڵی ٢٠٢٢ و وەزیرانی کابینەی کۆماریی تورکیاش بەشداریی تێدا دەکەن.   لە دانیشتنەکەی ئەمڕۆدا وەزیری ناوخۆ و وەزیری تەکنەلۆژیا و پیشەسازی لە هۆڵی پەرلەمان ئامادەبوون. بەتایبەتی دۆخەکە دوای ئەوە گرژیی تێکەوت کاتێک ئەرکان ئایدن، پەرلەمانتاری جەهەپە باسی لە سەزگین باران کۆرکمان، ئەو بازرگانەی کرد، کە زنجیرەیەک تۆمەتی لەسەرە و دەگوترێت وەزیری ناوخۆی تورکیا  ناردویێتییە دەرەوەی تورکیا.   سەرەتا پەرلەمانتارانی جەهەپە قسەیان بە وەزیری ناوخۆ گوت و بەتووندی رەخنەیان لێگرت. بابەتی سێدات پێکەر و چەند تۆمەتێکی دیکە، کە لەسەر سۆیڵو هەیە و باسیان لێوەدەکرێت، دووبارە هەڵدرانەوە. پەرلەمانتارانی جەهەپە داوایان لە سولەیمان سۆیڵو کرد پارێزبەندی لەسەر هەڵبگیرێت و بچێت لە پەرلەمان ئەو تۆمەتانە یەکلایی بکاتەوە، کە ئایا کردوونی یان نا.  لە ئەنجامدا پەرلەمانتارانی ئاکپارتی چوونە نێوان پەرلەمانتارانی جەهەپە و دوو وەزیرەکە. لەوێدا دەمەقاڵێ لە نێوان فراکسیۆنەکانی ئاکپارتی و جەهەپە دروستبوو و کار کەوتە ئەوەی چەند پەرلەمانتاریک بە مشتەکۆڵە لە یەکدیان دا.