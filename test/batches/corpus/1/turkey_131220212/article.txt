دەمیرتاش لەڕێی پارێزەرانییەوە وەڵامی چەند پرسیارێکی میدیای تورکیای دایەوە. لەبارەی رەجەب تەیب ئەردۆغان، سەرۆککۆماری تورکیا کە بریاری دادگەی ئەوروپا بۆ ئازادکردنی خۆی و عوسمان کاڤاڵا جێبەجێناکات، دەمیرتاش گوتی: "لەکاتێکدا ئەردۆغان هەوڵیداوە رژێمەکەی لەسەر بنەمای بێ دەستووری و بێ یاسایی دابنێت، ئەم هەڵسوکەوتەی جێی سەرسوڕمان نییە. ئەو سیستمەی ئەردۆغان بۆ تورکیای ئێستا نابێت، ئەسڵەن ئەوەتا تەل بە تەل دەپچڕێت".  دەمیرتاش هەروەها ئاماژەکرد ئەو کەسانەی وادەزانن ئەردۆغان بەوپەڕی پلانداڕێژی و ژیرییەوە هەڵسوکەوت دەکات، هەڵەن. بەڵکو ئەردۆغان بە شێوەیەکی رۆژانە و دوور لە ستراتیجی و لە دۆخێکی تووڕەیی و شڵەژاوییەوە هەڵسوکەوت دەکات. هەروەها گوتی: "ئەردۆغان نمایشی هێز دەکات و بە پێویستی دەزانێت من و عوسمان کاڤاڵای بەهادار لە ژوورەوە بمێنینەوە. بەمشێوەیە ئامانجی ئەوەیە هەم کوردان و هەمیش تورکی ئۆپۆزیسیۆن لە ژێر گوشاردا بهێڵێتەوە".  لەبارەی پێشنیازی دەمیرتاش بۆ میتینگی هاوبەشی ئۆپۆزیسیۆن، ئەردۆغان گوتبووی: "پێشنیازی میتینگی هاوبەش مەکە، لەبری ئەوەی عەقڵیان پێبدەیت خۆت میتینگێک بکە با بزانین". سەڵاحەدین دەمیرتاش لەمبارەیەوە گوتی: "پێویستە پرسیار لە خۆی بکرێت، ئایا ئاگای لە خۆی هەیە کە چی دەڵێت؟! وابزانم ناو بە ناو بیری دەچێت کە ئێمە لەسەر رێنمایی ئەو لە ژوورەوەین. لەوانەیە تووشی بیرچوونەوە بووبێت یان بەهۆی ئەوەی من لە ژوورەوەش سیاسەت دەکەم، لەوانەیە وابزانێت لە دەرەوەم! "  دەمیرتاش لەبارەی هەڵوێستی کورد و دەنگی ئەردۆغان لە نێو کوردان گوتی: "کوردەکان بە زەڕڕە تامەزرۆی ئەوە نین بزانن ئاخۆ ئەردۆغان چیدەکات! دوای ئەو هەموو گوشار، هەڕەشە، سووکایەتی، قەییوم، ئۆپەراسیۆن و دەستبەسەرکردنە، ئایا چاوەڕێدەکرێت کورد روو لە ئاکەپە - مەهەپە بکات؟ ".  هاوسەرۆکی پێشووتری هەدەپە هەروەها دڵنیایی دا لەوەی لە تورکیا گۆڕانکاری دەستیپێکردووە و هەم هەدەپە هەم کورد پێشڕەویی ئەم گۆڕانکارییەن، گوتیشی قاڵب و چوارچێوە کۆنەکانی سیاسەتکردن وەلادەنرێن و ئیدی شێوازێکی نوێی سیاسەتکردن لە تورکیا دێتە کایەوە. دەمیرتاش هەروەها رایگەیاند: "لە تورکیای ئایندەدا ئاکەپە - مەهەپە نابن، ئەوان کۆتاییان هاتووە".  دەمیرتاش جەختیکردەوە لە قۆناخی نوێدا لەبری زمانی ناڕەزایی و ستەمدیدەیی کۆتاییدێت و بە دیدگەیەکی بنیاتنەرانەی دەسەڵاتەوە هەنگاو بنرێت.  سەرەڕای ئەوەی چەند جاریک دادگەی مافی مرۆڤی ئەوروپا بڕیاری ئازادکردنی سەڵاحەدین دەمیرتاش و عوسمان کاڤاڵای بازرگان و چالاکڤانی داوە، بەڵام تورکیا پابەندی ئەو بڕیارە نەبووە، لەکاتێکدا تورکیا یەکێکە لەو وڵاتانەی واژۆی لەسەر ریککەوتننامەی مافی مرۆڤی ئەوروپا کردووە و بەڵێنیداوە بڕیارەکانی ئەو دادگە ئەوروپییە وەکو خۆی جێبەجێ بکات. هەروەها لە بڕگەی ٩٠ی دەستووری تورکیادا جێی بۆ ئەو بەڵێننامەیە کردووەتەوە.