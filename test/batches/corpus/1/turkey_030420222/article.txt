لە راپۆرتەکەدا ئاماژە بەوەدراوە، لە مانگی ئاداری ٢٠٢٢ دا هێرشکردنە سەر رۆژنامەڤانان، دەستبەسەرکردن، هەڕەشەکردن و مامەڵەکردن لەگەڵ رۆژنامەڤاناندا بەشێوەیەکی خراپ درێژەی هەبووە و لە ماوەی یەک مانگدا، شەش رۆژنامەڤان دەستبەسەرکراون، هێرش کراوەتە سەر چوار رۆژنامەڤان، هەڕەشە لە دوو رۆژنامەڤان کراوە و لەکاتی بەدواداچوونی هەواڵدا رێگری لە ١٥ رۆژنامەڤان کراوە.  بەگوێرەی راپۆرتەکە، لە مانگی ئاداردا، لێکۆڵینەوە لەگەڵ چوار رۆژنامەڤان دەستیپێکردووە و لە دادگا سکاڵای یاسایی لەسەر شەش رۆژنامەڤان تۆمارکراوە، هەروەها ١٣ رۆژنامەڤان بە ٣٢ ساڵ بەندکردن سزادراون، ئەمە لە کاتێکدایە کە بە دەیان رۆژنامەڤان لە زیندانن و سەرباری بەردەوامی داواکاریی بۆ ئازادکردنیان، ئازاد نەکراون.   کۆمەڵەی رۆژنامەڤانانی دیجلە - فورات هەروەها دەڵێ، لە باکووری کوردستان و تورکیا پرۆسەی دادگاییکردنی ٦٠ رۆژنامەڤان بەردەوامە و لە رۆژی ٢ی نیسانی ٢٠٢٢ دا ژمارەی ئەو رۆژنامەڤانانەی لە زیندانن گەیشتووەتە ٦٣ رۆژنامەڤان.   هەر لە مانگی ئاداری ئەمساڵدا بە پاساوی ئاسایشی نیشتمانی و پاراستنی ئاسایشی کۆمەڵگا شەش ماڵپەری هەواڵ داخراون.