مەرال دانش بێشتاش، بریکاری سەرۆکی فراکسیۆنی هەدەپە دەڵێت، "بانگەوازێک دەکەم، لەبارەی ئەو کۆنسێرتەی ئاینوور دۆغان لە ئیستەنبووڵ سازی دەکات، لە تۆڕە کۆمەڵایەتییەکاندا هەڵمەتێکی چڕی رەشکردن بەردەوامە. چەند هەفتە بەر لە ئێستا هەر ئێوە نەبوون بە گۆرانی دارهەژیرۆکێی ئاینوور دۆغان پێشوازیتان لە سەرۆککۆمار کرد؟ ئەو عەقڵەی بە دارهەژیرۆکی پێشوازی لە ئەردۆغان کرد، دژی کۆنسێرتەکەی ئیستەنبووڵ دەوەستێتەوە. ئێوە لە دژی قەدەخەکان ناوەستنەوە، خودی قەدەخەکانن خۆتانن".   جەهەپە کە گەورەترین پارتی ئۆپۆزیسیۆنە لە پەرلەمانی تورکیا، پێیوایە ئاکپارتی دەیەوێ شێوازی ژیانی تاک لە تورکیا بەگوێرەی ویستی خۆی دیزاین بکات.    ئۆزگور ئۆزەل، بریکاری سەرۆکی فراکسیۆنی جەهەپە دەڵێت، "ئەو خاڵەی پێیگەیشتووین، لە سەرتاسەری وڵات دەستوەردانە لە شێوازی ژیان. خوێندکارانی ئیسپارتا داوای هونەرمەند مەلەک مۆسسۆیان کردووە. شارەوانیش مەلەک مۆسسۆی هێناوە. تۆ حەقت چییە بە داواکاری خوێندکاران؟ بەتۆ چی مەلەک مۆسسۆ چ بۆچوونێكی هەیە و چی دەپۆشێ؟ خوێندکاران داوای ئەویان کردووە، بەڵام نەخێر، دەبێت ئەوە ببینن کە من دەمەوێت بیبینن. ئەو شەش ملیۆن و نیو گەنجەی بۆ یەکەمجار ئاشنای گڵۆپەکەی ئاکپارتی دەبن، ئێستا ئاکپارتی دەناسن".   لە تورکیا نەک تەنیا کۆنسێرتی هونەرمەندانی کورد، کۆنسێرتی هونەرمەندانی تورکیش قەدەخە دەکرێن. مەلەک مۆسسۆ هونەرمەندێکی تورکە، بڕیاربوو لە چوارچێوەی فێستیڤاڵی نێودەوڵەتی گوڵ لە ئیسپارتا کۆنسێرتێک بکات، بەڵام شارەوانیی ئاکپارتی بەپاساوی ئەوەی لەگەڵ باوەڕ و نەریتی خەڵکدا ناگونجێت، رێگەی پێنەدا. دوای بڕیاری قەدەخەکردنی کۆنسێرتەکەی، شارەوانیی بوردوری تورکیا کە سەربە جەهەپەیە بانگهێشتی مەلەک مۆسسۆی کرد لە بوردور کۆنسێرت سازبدات.