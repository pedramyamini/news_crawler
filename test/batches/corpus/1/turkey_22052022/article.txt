بەرەبەیانی ئەمڕۆ یەکشەممە ٢٢ ـی ئایاری ٢٠٢٢، پاسێک کە لە شاری ئادانای تورکیا بەرەوە کۆنیا دەچوو، لەسەر رێگەی سەرەکیی ئادانا - نیدە لە نزیک گوندی "گونەی" وەرگەڕا.   دوای ئاگادارکردنەوەی لایەنە پەیوەندیدارەکان، ژمارەیەکی زۆر تیمی پۆلیس، جەندرمە، بەرگریی شارستانی، تەندروستی و ئافاد گەیشتنە شوێنی رووداوەکە.   لە رووداوەکەدا دوو کەس لە سەرنشینەکانی پاسەکە گیانیان لەدەستدا، ٤٢ ـی دیکەش برینداربوون. پێنج لە بریندارەکان دۆخی تەندروستییان ناجێگیرە.  مستەفا کۆچ، پارێزگاری نیدە رایگەیاند، رووداوەکە کاژێر ٠٤: ٠٠ ـی بەرەبەیانی ئەمڕۆ روویدا. بەشێکی زۆری سەرنشینەکانی نێو پاسەکە خوێندکاری زانکۆی سەلجوق ـن و لە چەند نەخۆشخانەیەکی جیاوازدا چارەسەر وەردەگرن.