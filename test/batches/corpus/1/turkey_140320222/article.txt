هایاتی یازیجی، یاریدەدەری سەرۆکی گشتیی ئاکپارتی و فەتی یڵدز، یاریدەدەری سەرۆکی گشتیی مەهەپە لە کۆنفرانسێکی رۆژنامەڤانیدا داواکاری و چاوەڕوانییەکانیان بۆ گۆڕانکاری یاسای هەڵبژاردن خستەڕوو.  دوو لە داواکاری و پێشنیازەکانی ئاکپارتی و مەهەپە بریتییە لە دابەزاندنی بەربەستی پەرلەمانی بۆ ٧ % و  نەهێشتنی مەرجی بوونی فراکسیۆن بۆ بەشداریکردن لە پەرلەمان. بەپێی ئەو یاسایەی ئێستا کاری پێدەکرێت، یەکێک لە مەرجەکانی بەشداریکردنی پارتی سیاسی لە هەڵبژاردن ئەوەیە کە پێویستە فراکسیۆنی لە پەرلەماندا هەبێت.   چاوەڕێ دەکرێت ئەم پێشنیازەی ئاکپارتی و مەهەپە لە پەرلەمانی تورکیادا کاری لەسەر بکرێت و بخرێتە دەنگدانەوە.   هەر لەبارەی ئەم پێشنیازەی ئاکپارتی و مەهەپە، مێرال دانش بێشتاش بریکاری فراکسیۆنی هەدەپە لە کۆنفرانسێکی رۆژنامەڤانیدا رایگەیاند، ئەو پێشنیازە تەنیا لەپێناوی مانەوە لە دەسەڵات و تێکدانی هاوپەیمانییەکانی تورکیا داڕێژراوە. هەروەها رایگەیاند، هەموو کەسێک دەزانێت ئەمەیان لەبەر مەهەپە کردووە.   ئێستا دوو هاوپەیمانی لە تورکیادا رکابەرن؛ هاوپەیمانیی جمهوور کە لە ئاکپارتی و پارتی بزووتنەوەی نەتەوەیی (مەهەپە) پێکدێت، هاوپەیمانیی میللەت کە جەهەپە و ئیی پارتی پێکدێت. پارتی دیموکراتی گەلان (هەدەپە) کە ساڵی ٢٠١٨ لە دوایین هەڵبژاردنی پەرلەمانیی تورکیادا ١١.٧ % ی دەنگەکانی بەدەستهێنا، لە دەرەوەی ئەو دوو هاوپەیمانییەیە.  لە هەڵبژاردنی شارەوانییەکانی تورکیا، کە لە ساڵی ٢٠١٩ هەدەپە بە ناڕاستەوخۆ پشتیوانی هاوپەیمانیی میللەتی کرد، بەو پشتیوانییە هاوپەیمانیی جمهوور شارەوانییەکانی ئیستەنبووڵ، ئەنقەرە، ئەدەنە، مێرسین، ئەنتاڵیا، کڕشەهیر، ئارتڤین، ئەردەخان، بۆڵو و چەند شوێنێکی دیکەی گرنگی لەدەستدا.   بەڵام هاوسەرۆکانی هەدەپە بۆ هەڵبژاردنی ئەمجارە هۆشدارییان داوەتە بلۆکی ئۆپۆزیسیۆن لەوەی ئەگەر هاوپەیمانییەکی فەرمی لە ئارادا نەبێت، بە هیچ شێوەیەک ئەو پشتیوانییەی لە رابردوو پێشکەشیان کرد، دووبارەی ناکەنەوە و بە بەربژێری خۆیانەوە بەشداری لە هەڵبژاردنەکاندا دەکەن. دوای ئەوەی شەش پارتی ئۆپۆزیسیۆن بەبێ بانگهێشتکردنی هەدەپە کۆبوونەوە و هەنگاویان بەرەو دروستکردنی هاوپەیمانییەک هەڵهێنا، هەدەپە باس لە دروستکردنی هاوپەیمانیی سێیەم دەکات. هەدەپە بۆ ئەو مەبەستە لەگەڵ چەند پارتێکدا کۆبووەتەوە.  بەپێی رۆژژمێری هەڵبژاردنەکانی تورکیا، حوزەیرانی ٢٠٢٣ هەڵبژاردن بۆ دیاریکردنی سەرۆککۆمار و پەرلەمان بەڕێوەدەچێت. ئەمە لەکاتێکدایە ئۆپۆزیسیۆن گوشار دەکات و هەڵبژاردنی پێشوەخت بە پێویست دەزانێت.