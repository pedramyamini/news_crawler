فاتیح دۆنمەز، وەزیری وزە و سەرچاوە سرووشتییەکانی تورکیا رۆژی شەممە سەردانی ئیسپارتای کرد و ئاماژەی بە چارەسەرکردنی بەشێکی زۆری کێشەکان دا.  وەزیری وزە و سەرچاوە سرووشتییەکانی تورکیا رایگەیاند، "لە ئێستاوە سەرجەم رێگەوبانەکان، بە گوندەکانیشەوە، بەڕووی هاتووچۆدا کراونەتەوە. تیمەکانی تەندروستی بەردەوامن لە پێشکێشکردنی خزمەتگوزارییەکانیان، بەڵام بەهۆی ئەو شەپۆلی بەفربارینەی رۆژی پێنجشەممە ئیسپارتای گرتەوە، زیانی جیددی لە ژێرخانی گەیاندنی وزەدا روویدا. سێ وێستگەی کارەبامان هەیە کە کارەبای ئیسپارتا دابین دەکەن، لەو وێستگانەی کارەبادا کێشە دروستبوو، بەو هۆیەوە لە تەواوی پارێزگاکەدا هەندێک بڕان لە وزەی کارەبا و گازی سرووشتیدا روویدا".  ئەحمەد ئاکن، یاریدەدەری سەرۆکی جەهەپە لە ئەژماری تایبەتی خۆی لە تویتەر گرتەیەکی ڤیدیۆیی ئیسپارتای لە شەودا بڵاوکردەوە کە لە تاریکیدایە و بەهۆی ئەو دۆخەوە رەخنەی تووندی لە دەسەڵات گرت.  یاریدەدەری سەرۆکی جەهەپە دەڵێت، "وزە و گەیشتن بە وزە و کارەبا، ئەمانە مافی مرۆڤن. دەبێت دەستمان پێی بگات. ئەمە ئەو خاڵەیە وڵاتیان پێی گەیاندووە. ئێرە ئیسپارتایە کە زیاتر لە ٥٠٠ هەزار دانیشتووی هەیە. ئەو خاڵەی پێی گەیشتووین، کارەباکەمان، هەم لەو رادەیە دەرچووە کە بتوانین پارەکەی بدەین، هەم لەو دۆخە دەرچووە، کە دەستمان پێی بگات".  هەرچەندە تیمەکان هەوڵی چارەسەرکردنی کێشەکان دەدەن، بەڵام تاوەکو ئێستا دۆخەکە ئاسایی نەبووەتەوە و هاووڵاتییانی ئیسپارتا لە دۆخێکی سەختدا دەژین.  هاووڵاتییەک دەڵێت، "کارەبا نییە و ئاو بڕاوە. ئیدی خەڵکی بەفری سەر شەقامەکان دەبەنە ماڵەوە و دەیتوێننەوە، هەوڵدەدەن بەو شێوەیە پێداویستیی خۆیان بۆ ئاو دابین بکەن. شارەوانی لە تێکۆشانیدا بەرامبەر بەفر سەرکەوتوو نەبوو. لێدوانی سەرۆک شارەوانی کە دەڵێت ئەمە بەرەکەتە، گاڵتەکردنە بە هزری خەڵک".  لە رۆژی پێنجشەممە ٣ی شوباتەوە شەپۆلێکی سەرماوسۆڵە و بەفربارین ئیسپارتای گرتووەتەوە. بۆ ماوەی دوو رۆژ لەسەریەک  بەفر باری، لە هەندێك ناوچەدا ٢٥ سانتیمەتر بەفر کەڵەکە بوو و بەو هۆیەوە رێگەکان بەڕووی هاتووچۆدا داخران.  پارێزگای ئیسپارتا بەهۆی نالەباریی دۆخەکەوە لە رۆژی ٧ی شوباتەوە بۆ ماوەی پێنج رۆژ پشووی لە ناوەندەکانی خوێندن راگەیاندووە.