دابەزینی بەردەوامی لیرە رەخنەی تووندی ئۆپۆزیسیۆنی بەدوای خۆیدا هێناوە. بەتایبەتی گۆڕینی ٣ بەڕێوەبەری بانکی ناوەندیی تورکیا بە بڕیاری رەجەب تەیب ئەردۆغان، سەرۆککۆماری تورکیا بە یەکێک لە هۆکارەکانی بێبەهابوونی لیرەی تورکی دادەنێن.  رۆژی هەینی ١٥ی تشرینی یەکەمی ٢٠٢١ کەمال کڵیچدارئۆغڵو، سەرۆکی پارتی گەلی کۆماری (جەهەپە) لەگەڵ شاندێکی دێسکی ئابووریی پارتەکەیدا سەردانی بانکی ناوەندیی تورکیای کرد و لەگەڵ شەهاب کاڤجیئۆغڵو، بەڕێوەبەری بانکی ناوەندی کۆبووەوە.   کڵیچدارئۆغڵو دوای کۆبوونەوەیەکی ١ کاژێر و نیوی لەگەڵ کاڤجیئۆغڵو پەیامێکی ئاراستەی ئەردۆغان کرد و داوایلێکرد، چیتر دەستوەرنەداتە کاروباری بانکی ناوەندی، هەروەها هۆشداریی دایە سەرۆککۆمار لەوەی سیاسەت تێکەڵ بە بانکی ناوەندی نەکات و رێز لە ناسنامەی بانکی ناوەندی بگرێت. داواشی لێکرد کاروباری ئابووری بەجێبهێڵێت بۆ کەسانی پسپۆڕ و شارەزا.  رەجەب تەیب ئەردۆغان، سەرۆککۆماری تورکیا کە زۆر جار خۆی وەک پسپۆڕێکی ئابووریی دەناسێنێت و دەڵێت ئابووریی بواری خۆیەتی، بەر لە هەڵبژاردنەکانی ٢٤ی حوزەیرانی ٢٠١٨ لە میتینگەکاندا دەیگوت: "ئێوە لەم هەڵبژاردنەدا دەسەڵات بە من بدەن و دەنگم پێ بدەن، ئەو کات دەزانم چۆن بەرەنگاری سوود و هەڵاوسان دەبمەوە".  ئەوەبوو ئەردۆغان ٥٢.٦ % ی دەنگەکانی تورکیای بردەوە و لە گەڕی یەکەمدا دووبارە کرایەوە سەرۆککۆمار. ئێستا ئۆپۆزیسیۆن گوشار لەسەر ئەردۆغان دروستدەکەن و دەڵێن، تا دێ بەهای لیرە زیاتر دادەبەزێت و دۆخی ئابووریی بەرەو خراپبوونی زیاتر دەچێت.