ئەو چوار پارتە بریتین لە: پارتی دیموکراتی کوردستان - تورکیا (PDK - T)، پارتی سۆشیالیستی کوردستان (PSK)، پارتی ئازادی کوردستان (PAK) و پارتی کۆمەنیستی کوردستان (KKP).  پارتی سۆسیالیستی کوردستان (PSK) کە یەکێک لەو پارتانەیە ناوی کوردستانی تێدایە رۆژی یەکشەممە رایگەیاند چەند مانگێکە کار لەسەر نەخشە رێگەی چارەسەرکردنی پرسی کورد لە تورکیا دەکات و رێگەی چارەسەرکردنی خستەڕوو.   مەسعود تەک، سکرتێری پارتی سۆسیالیستی کوردستان بە ئامادەبوونی ئەندامی سەرکردایەتیی پارتەکە، کۆبوونەوەیەکی فراوانی لە ئامەدی باکووری کوردستان رێکخست و نەخشەڕێگەکەیان لەژێر ناوی "چارەسەرکردنی پرسی کورد لە رێگەی سیاسەتی ئاشتی و دیموکراسی" بڵاوکردەوە و جەختیان لەوە کردەوە کە بۆ ئامادەکردنی نەخشە رێگەکە قسەیان لەگەڵ هاووڵاتیی ئاسایی، پیاوانی کار، سیاسەتڤان، چالاکڤان، نوێنەرانی سەندیکاکان، مامۆستا، قوتابی و تەواوی چین و توێژەکانی کۆمەڵگە کردووە و دیدوبۆچوونیان وەرگرتوون و هەربۆیە چالاکییەکەیان چەند مانگێکی خایاندووە.   لە نەخشە رێگەکەدا جەخت لەسەر چەند خاڵێک کراوەتەوە، وەک سیاسەتی نکۆڵیکردن، دانانی قەییووم، تووندوتیژی، کێشەی خوێندن بە زمانی کوردی، جیاکاری، نادادپەروەری، گوشاری سیاسی، بێبەشکردن لە مافەکان، هەژاری، پرسە دەستوورییەکان، مێژوو، جوگرافیا، چەمکەکانی کورد و کوردستان، ئازادیی، یەکسانی، مافی مرۆڤ، مافی ژن، ئاشتی، پێکەوەژیان، لێکتێگەیشتن.   مەسعود تەک، سکرتێری گشتیی پەسەکە دوای دیدارێکی لەگەڵ سەرۆک بارزانی، رۆژی ١١ی کانوونی دووەمی ٢٠٢٢ بووە میوانی بوڵتەنێکی تۆڕی میدیایی رووداو و لەبارەی کۆبوونەوەیان لەگەڵ شاندی جەهەپە گوتی: "بە جەهەپەمان گوت داواکارییەکانی ئێمە نەتەوەیی و دیموکراتی و سەرەتایین کە ئەوانیش ناساندنی ناسنامەی کوردی و ناساندنی زمانی کوردی و بەکارهێنانیەتی لە پەروەردە. هەروەها پێدانی ئازادی بەو کۆمەڵە و پارتانەی وشەی کوردستان لە ناوەکانیاندا هەیە".  پارتی سۆسیالیستی کوردستان لە ساڵی ١٩٧٤ لە باکووری کوردستان دامەزراوە. پارتێکی چەپی کوردییە و سیاسەتڤانی کورد کەمال بورکای دامەزرێنەریەتی؛ ٤٢ ساڵ مۆڵەتی فەرمی نەبووە و وەکو رێکخستنێکی سیاسی درێژەی بەکار و چالاکییەکانی داوە؛ لە ساڵی ٢٠١٦ بەفەرمی لەلایەن وەزارەتی ناوخۆی تورکیا مۆڵەتی پێدرا؛ نۆ کۆنگرەی سازکردووە و لە کۆنگرەی حەوتەمدا کەمال بورکای دەستی لەکارکێشایەوە و مەسعود تەک بووە سکرتێری گشتی.