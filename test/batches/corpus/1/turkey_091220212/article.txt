ناوەندی راگەیاندنی هێزەکانی پاراستنی گەل - هەپەگە ئەمڕۆ پێنجشەممە ٩ی کانوونی یەکەمی ٢٠٢١ رایگەیاند، لە رۆژانی ٨ - ٩ی کانوونی یەکەم لە ناوچەی زاپ ئۆپەراسیۆنیان لە دژی سوپای تورکیا کردووە و لە شەڕ و پێکدادان لە نێوان گەریلاکانیان و سەربازانی سوپای تورکیا هەشت سەرباز و ئەفسەری سوپای تورکیا کوژراون و تەرمەکانیشیان کەوتووەتە دەستی گەریلا.  بەگوێرەی راگەیێندراوەکەی هەپەگە، کاژێر ١٤: ٠٠ی رۆژی چوارشەممە ٨ی کانوونی یەکەمی ٢٠٢١ گەریلاکانی پەکەکە لە ئۆپەراسیۆنێکدا کە بە چەکی قورس سەنگەرەکانی سوپای تورکیایان لە گردی شەهید مونزو کردووەتە ئامانج، لە پێنج قۆڵەوە هێرشیان کردووەتەوە سەر گردەکە و ئۆپەراسیۆنەکەش تاوەکو کاژێر ٠١: ٠٠ی بەرەبەیانی ئەمڕۆ پێنجشەممە بەردەوام بووە.  هەپەگە دەڵێت:  "هەشت سەرباز و ئەفسەری سوپای تورکیا کوژراون و تەرمەکانیان کەوتووەتە دەستی گەریلا، هەروەها دوو سەنگەر خاپوورکراون. دەستیش بەسەر دوو چەکی  M - ١٦، یەک بۆمباهاوێر، یەک BKC و ژمارەیەکی زۆر تەقەمەنی و کەلوپەلی سەربازیدا گیراوە".   وەزارەتی بەرگریی تورکیا ئەمڕۆ پێنجشەممە لە هەژماری خۆی لە تویتەر تەنیا کوژرانی سێ سەربازی لە ناوچەی ئۆپەراسیۆنی "پەنجە برووسک" راگەیاندووە.  لەلایەکی دیکەوە ناوەندی راگەیاندنی هێزەکانی پاراستنی گەل، گیانلەدەستدانی ئەو هەشت گەریلایەی پشتڕاستکردەوە، کە پێشتر وەزارەتی ناوخۆی تورکیا رایگەیاندبوو، لە چوارچێوەی ئۆپەراسیۆنی "ئەرەن زستان - ٦ " لە پارێزگای دێرسم "کوژراون".  ئۆپەراسیۆنی "ئەرەن زستان - ٦ " لە سنووری پارێزگای دێرسم لە رۆژی ١١ی تشرینی دووەمی ٢٠٢١ ـەوە دەستیپێکردووەو تائێستاش بەردەوامە.