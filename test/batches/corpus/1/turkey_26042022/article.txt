بزاڤی یەکگرتووی شۆڕشی گەلان کە گرووپێکی سەر بە پەکەکەیە لە راگەیێندراوێکدا کە رۆژی دووشەممە ٢٥ ـی نیسانی ٢٠٢٢ بڵاویکردووەتەوە، تەقینەوەکەی ٢٠ ـی نیسان لە پارێزگای بورسا کە پاسی گواستنەوەی فەرمانبەرانی زیندانی بورسای کردە ئامانج و تەقینەوەکەی شاری ئیستەنبووڵ لە ٢١ ـی نیسان لە بەردەم وەقفی تیرهاوێژیی بیلال ئەردۆغان کوڕی رەجەب تەیب ئەردۆغانی سەرۆککۆماری تورکیای لە ئەستۆگرت.   تەقینەوەی یەکەم بەیانی رۆژی چوارشەممە ٢٠ ـی نیسانی ٢٠٢٢، لە پارێزگای بورسا لە شەقامی پیشەسازی لەسەر رێگەی مودانیا لە نزیک گەڕەکی یەنی کارامان روویدا. بۆمبێک بە پاسی گواستنەوەی فەرمانبەرانی زیندانی بورسادا تەقییەوە کە ٣٠ فەرمانبەری لە نێودابوون، بەوهۆیەوە پۆلیسێک کوژرا و حەوت فەرمانبەریش برینداربوون.   بزاڤی یەکگرتووی شۆڕشی گەلان لە راگەیێندراوەکەدا لەبارەی بە ئامانجکردنی پاسی گواستنەوەی فەرمانبەرانی زیندانی بورسا کە کوژراوێک و حەوت برینداری لێکەوتەوە ئاماژە بەوە دەکات، "هۆشدارییەک بوو بۆ بەڕێوەبەر و پاسەوانانی زیندانەکە و کاربەدەستانی پزیشکی دادیی کە واژۆ لەسەر راپۆرتی کوشتنی زیندانییەکان دەکەن. "   تەقینەوەی دووەم بەیانی رۆژی پێنجشەممە ٢١ ـی نیسانی ٢٠٢٢، لە شەقامی گازی تۆپاڵ لە گەڕەکی حوڕییەت لە ناوچەی گازی عوسمان پاشای ئیستەنبووڵ لە بەردەم باڵەخانەی وەقفی لاوانی تورکیا - TUGVA کە وەقفی تیرهاوێژیی بیلال ئەردۆغان کوڕی رەجەب تەیب ئەردۆغانی سەرۆککۆماری تورکیایە روویدا، بەهۆی تەقینەوەکەوە پەنجەرەکانی باڵەخانەکە شکان و رووکاری دەرەوەی باڵەخانەکە زیانی بەرکەوت.   سلێمان سۆیلو، وەزیری ناوخۆی تورکیا هەینی رابردوو ٢٢ ـی نیسانی ٢٠٢٢، لە کاتی بەشداریکردنی لە بەرنامەیەکی تەلەفزیۆنیدا رایگەیاند، "لە ئەنجامی لێکۆڵینەوەکاندا ئەنجامدەرانی هەردوو تەقینەوەکەی بورسا و ئیستەنبووڵمان دەستنیشانکردووە. تەقینەوەکان لەلایەن دوو رێکخراو ئەنجامدراون کە بریکاری لاوەکی پەکەکەن. "   سلێمان سۆیلو ئاماژەی بەوەش دەکات، تەقینەوەکەی ئیستەنبووڵ لەلایەن "پارتی کۆمەڵگەی شۆڕشگێڕ - هێزی ئازادی یەکگرتوو" لە رێگەی بۆمبێكی دەستکردی تەوقیتکراو ئەنجامدراوە. تەقینەوەکەی بورساش لەلایەن "پارتی مارکسی - لینینی کۆمۆنیست - MLKP " لە رێگەی بۆمبێکی دەستی کە لە دوورەوە تەقیندراوەتەوە.   بزاڤی یەکگرتووی شۆڕشی گەلان (HBDH) رێکخراوێکی چەترە کە بە پەکەکەوە لە ١٠ پارت و رێکخراو پێکهاتوون. رۆژی ١٢ ـی ئاداری ٢٠١٦ لە کۆنگرەیەکی رۆژنامەڤانیدا کە لە قەندیل بەڕێوەچوو، دامەزراندنی خۆی راگەیاند.   لە کۆنگرە رۆژنامەڤانییەکەدا دوران کاڵکان، ئەندامی کۆمیتەی بەڕێوەبەری پەکەکە ئاماژەی بەوە کرد، هێز و چالاکییەکانی خۆیان "لە دژی دەسەڵاتی ئاکپارتی و دەوڵەتی تورکیا یەکخستووە. " دوای گوتارەکەی دوران کاڵکان راگەیێندراوی هاوبەش بە زمانی تورکی و کوردی لە کۆنگرە رۆژنامەڤانییەکەدا خوێندرایەوە.