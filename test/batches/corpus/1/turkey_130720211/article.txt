بزووتنەوەی تاڵیبان لەژێر ناونیشانی "پەیامێكی كراوە لەلایەن میرنیشینی ئیسلامیی لە ئەفغانستان بۆ سوپای توركیا" تێیدا ستایشی پەیوەندییەكانی ئەفغانستان دەكات لەگەڵ توركیا و بە وڵاتێكی موسڵمان ناوی دەبات و هیوای ئەوەش دەخوازێت پەیوەندییەكانیان پتەو بێت، بەڵام نابێت بەهیچ شێوەیەك و لەژێر هەر بیانوویەكدا سوپای توركیا لە ئەفغانستان بمێنێتەوە.  بزووتنەوەی تاڵیبان، کە نزیکەی ٨٥ % ی خاکی ئەفغانستانی کۆنتڕۆڵکردووە، هۆشداری دەداتە تورکیا و دەڵێت مانەوەی هێزەكانی توركیا لە ئەفغانستان گرژی لە پەیوەندییەكان دروست دەكات و دوژمنایەتی سەرهەڵدەدات.   تورکیا لەچوارچێوەی ناتۆ نزیکەی ٥٠٠ سەربازی لە ئەفغانستانە، کە بڕیارە بۆ ماوەی ٦ ساڵ لەو وڵاتە بمێننەوە.  بزووتنەوەی تاڵیبان دەڵێت مانەوەی سەربازانی تورکیا لە ئەفغانستان پێچەوانەی رێککەوتنی دۆحەی قەتەرە کە بزووتنەوەکە لەگەڵ حکومەتی ئەمریکا واژۆی کردووە.  لە مانگی شوباتی ساڵی ٢٠٢٠، ئیدارەی ترەمپ و بزووتنەوەی تاڵیبان لە دەوحەی قەتەر رێککەوتنێکیان واژۆکرد و تێیدا ئەمریکا و هێزەکانی دیکەی ئەندامی رێکخراوی ناتۆ، بڕياریاندا بە کشانەوەی هێزەکانیان لە ئەفغانستان، لەبەرامبەردا تاڵیبان بەڵێنیدا بە وەستاندنی هێرشە چەکدارییەکانی بۆ سەر سوپای ئەمریکا و ناتۆ. هەروەها تێکەڵبوونی بە پرۆسەی ئاشتی لەگەڵ حکومەتی ئەفغانستان.  دەقی پەیامە هەشت خاڵییەکەی تاڵیبان بۆ توركیا:   یەكەم: میرنیشینی ئیسلامی لە ئەفغانستان و گەلی ئەفغان پەیوەندییەكی مێژوویی و كولتووری و ئاینی و لەگەڵ گەلی موسڵمانی توركیا هەیە و درێژە بە پەیوەندییەكانمان دەدەین و كار بۆ پتەوكردنیشی دەكەین. بەڵام مانەوەی هێزەكان لەژێر ناونیشانی داگیركاری، بەشێوەیەكی نەرێنی كاریگەری دەخاتە سەر ئەم پەیوەندییە بەهێزە و رق و كینە لەنێوان گەلانی هەردوو وڵات دروست دەكات و هەردوو لایەن زیانمان بەردەكەوێت.   دووەم: بڕیارەكەی بەرپرسانی توركیا دروست نییە. پێشێلكارییەكی زەق و ناڕەوایە بۆ سەروەریی وڵات و یەكپارچەیی خاكی ئەفغانستان و زیان بە بەرژەوەندییە نیشتمانییەكانمان دەگەیێنێت. ئەم بڕیارە كە دەبێتە مایەی نیگەرانی و تێكچوونی پەیوەندییەكانی هەردوو گەلی موسڵمانی ئەفغانی و تورك بەتووندترین شێوە سەركۆنە دەكەین. بەهۆی ئەوەی زیان بەهەردوو وڵات دەگەیێنێت، داوا لە بەرپرسانی توركیا دەكەین لە بڕیارەكەیان پاشگەزبنەوە.   سێیەم: مانەوەی هەر هێزێكی بیانی لەژێر هەر ناوێك و بەهەر بیانوویەك بێت قبووڵكراو نییە و بەهێزی داگیركار هەژماری دەكەین و مامەڵەی لەگەڵدا دەكەین. بەپشت بەستن بە فتوای ٥١٠٠ زانای ئاینی، كە لە ساڵی ٢٠٠١ داویانە، رووبەڕووی هێزی داگیركەر دەبینەوە و جیهاد رادەگەیێنین.   چوارەم: داوا لە گەلی موسڵمانی توركیا و سیاسەتڤانە داناكانیان لە دژی بڕیاری بەرپرسە باڵاكانی وڵاتەكەیان بوەستنەوە. چونكە ئەم بڕیارە نە لە سوودی توركیایە نە لە سوودی ئەفغانستان، بەپێچەوانەوە دەبێتە مایەی كێشە و ناكۆكی و هەڵكشانی گرژییەكان.   پێنجەم: سیاسەتی ئێمە رەفتار و مامەڵە و پەیوەندیی باشە لەگەڵ سەرجەم وڵاتانی جیهان. دەست لەكاروباری ناوخۆی كەس وەرنادەین و رێگەش بە كەس نادەین دەست لە كاروباری ناوخۆییمان وەربدەن.   شەشەم: داوا لە بەرپرسە باڵاكانی توركیا لە بری دەركردنی ئەم جۆرە بڕیارە، با پێكەوە دەست لەناو دەست كار بكەین بۆ پتەوكردنی پەیوەندییە دۆستانەكەمان و لە رێگەی هاوئاهەنگی بەردەوام، سەختییەكان تێپەڕێنین و چاومان لە بەرژەوەندییە هاوبەشەكانمان بێت و هەڵوێستی باش لە بەرامبەر یەكدی بنوێنین بۆ ئەوەی دۆستایەتییەكەمان تۆكمەتر بكرێت.   حەوتەم: ماوەیەك بوو لەگەڵ بەرپرسانی توركیا لەسەر هێڵ بووین. ئەوان بەڵێنیان پێداین بەبێ رەزامەندی ئێمە بڕیاری لەمشێوەیە نادەن، لەسەر ئەم بنەمایەش زنجیرەیەك كۆبوونەوەمان کرد. كەچی دواتر تاكلایەنانە بڕیاریاندا و بڕیارەكەشیان پێشێلی خودی رێككەوتنەكەی خۆیانە.   هەشتەم: لە ئەگەری چاونەخشاندنەوەی بەرپرسە باڵاكانی دەوڵەتی توركیا بە بڕیارەكەیان و درێژەدانیان بە داگیركاری وڵاتەكەمان، میرنیشینی ئیسلامی لە ئەفغانستان و گەلی ئەفغان وەك ئەركی ئەخلاقی و ویژدانی و ئاینی و نیشتمانی خۆیان هەڵوێستی تووند وەردەگیرێت و دەرەنجامی بڕیارەكەش بڕیاربەدەستانی توركیا بەرپرسیاری یەكەمی هەر جۆرە گرژییەك دەبن. ئۆباڵی هەر رووداوێك دەكەوێتە ئەستۆی ئەو بەرپرسانەی كە ئەم بڕیارە نالۆژیكییەیان داوە.