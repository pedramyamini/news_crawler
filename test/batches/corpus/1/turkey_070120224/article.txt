شەوی رابردوو، ره‌جه‌ب ته‌یب ئەردۆغان، سەرۆککۆماری تورکیا لەمیانی بەشداریکردنی لە "رێورەسمی کردنەوەی بەکۆمەڵ و ناساندنی تەکنەلۆژیا نیشتمانییەکان و وەبەرهێنانی نوێ" لە دامەزراوەکانی کۆمپانیای فڕۆکەوانی و پیشەسازیی بۆشایی ئاسمان لە ناوچەی کاهرامانکازانی ئەنقەرە، گوتارێکی پێشکێش کرد.  لەبارەی سیستمی بەرگریی ئاسمانیی تورکیا، ئه‌ردۆغان گوتی، "سیستمی بەرگریی ئاسمانیی HISARمان دروستکردووە. بەمزووانە SIPER و زیاتر لەوەش دروستدەکەین. ئێمە لەنێو ئەو ١٠ وڵاتەی جیهانداین کە دەتوانین کەشتیی جەنگیی خۆمان دیزاین بكەين، دروستى بكەين و چاکی بکەینەوە. لە بەرهەمهێنانی فڕۆکەی بێفڕۆکەوان، فڕۆکەی بێفڕۆکەوانی چەکدار و فڕۆکەی بێفڕۆکەوانی هێرشبەردا ئیدی لە سێ وڵاته یه‌كه‌مه‌كەداین لەسەر ئاستی جیهان".  سەرۆککۆماری تورکیا راشیگه‌یاندووە، "بودجەی پرۆژەکانی پیشەسازیی بەرگری لە ٥.٥ ملیار دۆلارەوە بۆ ٧٥ ملیار دۆلار و داهاتی ساڵانەی سێکتەرەکە لە یەک ملیار دۆلارەوە بۆ ١٠ ملیار دۆلار بەرزبوونەتەوە".  ئەردۆغان جەختی لەوەش کردووەتەوە، لە سەرجەم ئەو بوارانەی تەکنەلۆژیادا کە هەن و پێویستە لە بواری پیشەسازیی بەگریدابن، گوتی "پشتیوان بە خودا، فڕۆکەی جەنگیی نیشتمانیمان لە ساڵی ٢٠٢٣ دا لە هۆڵی دروستکردن دەردەهێنین و نیشانی هەموو جیهانی دەدەین".  سەرۆککۆماری تورکیا ئاماژەی بەوەش کردووە، "فڕۆکەی جەنگیی نیشتمانیمان لە ٢٠٢٥ دا یەکەم گەشتی تاقیکردنەوەی ئەنجام دەدات و لە ٢٠٢٩ دا وەکو هێزی هێرشبەری هێزە ئاسمانییەکانمان لە ئاسماندا جێگەی خۆی دەگرێت".  سەبارەت بە ناوەندی ئەندازیاریی فڕۆکەی جەنگیی نیشتمانی، ره‌جه‌ب ته‌یب ئەردۆغان ئەوەی خستەڕوو، "ئەم ناوەندە دەبێتە دڵی پرۆژەی فڕۆکەی جەنگیی نیشتمانیمان".  بە گوتەی ئەردۆغان، تورکیا لە پیشەسازیی بەرگریدا ئیدی پێ دەنێتە قۆناخێکەوە کە پلان بۆ دانراوتر و سیستماتیکترە و لەسەر ئاستی مامناوەند و دوورمەودا کار دەکەن، گوتیشی، "پەنا دەبەینە بەر هەستیاریی نیشتمانی له‌و بواره‌دا بۆئەوەی ئەو چەکانەی سەرباز، پۆلیس و جەندرمەکانمان بەکاریدەهێنن، بێ ئەوەی پێویستمان بە کەس بێت، بەرهەمبهێنین".  سەرۆککۆماری تورکیا دەشڵێت، "رێگە نادەین ئەو بەرهەمانەی دەتوانین بەرهەمی بهێنین، لە دەرەوە بهێندرێن. پەرەدان و به‌هێزكردنی پیشەسازیی بەرگریمان به‌رده‌وام ده‌بێت لەوه‌ی له پێشینەی کارەکانمان دەبێت".