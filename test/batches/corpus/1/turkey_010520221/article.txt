بڕیارە مانۆڕە سەربازییەکەی ناتۆ لە رۆژانی ٩ - ٢٠ی ئایاری ٢٠٢٢ لە یۆنان بەڕێوەبچێت. لە رۆژی ١ی نیساندا یۆنان کارنامەی مانۆڕە سەربازییەکەی بڵاوکردەوە، بەڵام وەزارەتی بەرگریی تورکیا تێبینیی لەسەر رێکخستنی تەکنیکی چالاکییەکانی نێو کارنامەکە دەربڕی و ئاماژەی بۆ ئەوە کردووە، یۆنان بابەتێکی تەکنیکی بۆ نێو کارنامەکە زیادکردووە، کە هەڵوێستێکە تورکیا دەکاتە ئامانج بەهۆی بابەتی ناوچە ناکۆکی لەسەرەکانی نێوان ئەم دوو وڵاتە و یۆنان بۆ بەرژەوەندیی تایبەتی خۆی، قۆستوویەتییەوە.   وەزارەتی بەرگریی تورکیا راشیگەیاند، فەرماندەی هێزەکانی ئاسمانیی تورکیا هەڵوێستی بەرامبەر ئەو زیادکردنە وەرگرت، کە بە "ئەنقەست" کراوە. بۆ ئەم مەبەستە نووسراوێکی فەرمیی ئاراستەی یۆنان کرد بەوەی بابەتە زیادکراوەکان "پێشێلکارییە دەرهەق بە یاسای نێودەوڵەتی" و داوایکرد گۆڕانکاریی تێدا بکرێت، بەڵام ئەو داواکارییە لەلایەن یۆنانەوە پەسندنەکرا.  لە بەشێکی دیکەی راگەیێندراوەکەدا هاتووە: "سەرەڕای هەموو دەستپێشخەری و هەوڵەکانی تورکیا بۆ سازان، بەڵام یۆنان بەرگەی بەشداریکردنی دراوسێکەی نەگرت لە مانۆڕەکەدا".   رۆژی ٢٢ی نیسان تورکیا بەفەرمیی ئاگاداری یۆنان کردەوە، کە لە مانۆڕە سەربازییەکەدا دەکشێتەوە، چونکە پێیوایە ئەوەی یۆنان دەیکات تەنیا لە "بەرژەوەندیی سیاسی" کردوویەتی و چالاکییەکانی تایگەر میتی کردووەتە ئامرازێک لە دژی تورکیا.   تورکیا لە ساڵانی ٢٠٠٥ و ٢٠١٥ میوانداریی مانۆڕە سەربازییەکەی کردووە.