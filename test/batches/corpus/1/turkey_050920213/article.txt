خەڵکی گوندەکانی گونیوزو و ئوچتاش زۆرینەی دەنگی "بەڵێ"یان خستە نێو سندوق و بەو جۆرەش جیابوونەوەی خۆیان لە پارێزگای گوموشهانە راگەیاند. پێشتر ئەو دوو گوندە سەر بە شارۆچکەی کورتون بوون، بەڵام لەمەودوا بەشێکن لە شارۆچکەی دۆغانکێنت.  بەیانیی رۆژی یەکشەممە ٥ - ٩ - ٢٠٢١ کاژێر ٠٨: ٠٠ گشتپرسییەکە دەستیپێکرد و کاژێر ١٧: ٠٠ کۆتاییهات.  لە گوندی گونیوزو ٢٧٢ دەنگی بەڵێ بۆ دەرچوون لە پارێزگای گوموشهانە و ١٩٦ دەنگی نەخێر هەبوون، لە گوندی ئوچتاش ٤٧٤ دەنگی بەڵێ بۆ دەرچوون لەو پارێزگایە و ٣٣ دەنگی نەخێریش هەبوون. بەو جۆرە هەردوو گوند ماڵئاواییان لە پارێزگای گوموشهانە کرد.  هەرچەندە تاوەکو ئێستا هیچ راگەیێندراوێکی فەرمی لەلایەن پارێزگاوە بڵاونەکراوەتەوە، بەڵام بەپێی گوتەی خەڵکی ناوچەکە، هاووڵاتییان شێوازی بەڕێوەبردنی پارێزگاکەیان بەدڵ نەبووە و کێشەیان لەگەڵی هەبووە.