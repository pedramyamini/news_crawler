لە هەموو خولەکانی فیستیڤاڵی فیلمی دهۆکدا بەشی تایبەتی میوانی هەیە، بەڵام لێکەوتەکانی گۆڕانکارییەکانی ئەمساڵی ئەفغانستان هاندەربوون بەشی میوان بۆ سینەمای ئەفغانستان بێت.  ئەمیر عەلی، سەرۆکی فیستیڤاڵی فیلمی دهۆک دەڵێت، "کوردستان و ئەفغانستان هەندێک خاڵی هاوبەشیان هەیە، ئەگەر چاو لە نەتەوەی ئەفغان بکەین هەموو ئەو کێشە و چەرمەسەرییانەی بەسەر کورددا هاتووە، بەسەر ئەوانیشدا هاتووە. ئێمە ویستمان لە رێگەی ئەم فیستیڤاڵەوە سینەمای ئەفغانستان بە خەڵک نیشان بدەین کە ئاخۆ داهاتوو فیلمی ئەفغانستان چی لێدێت دوای ئەوەیکە دەسەڵاتێکی نوێ لەو وڵاتەدا هاتووەتە سەرکار".   سدیق بەرمەک، دەرهێنەری بەنێوبانگی ئەفغان، یەکێک لە بەشدارانی فیستیڤاڵەکە دەڵێت، "سینەمای ئەفغانستان بۆ ماوەیەکی درێژ، یان بۆ ماوەیەکی کورت کە تاڵیبان دەسەڵاتیان بە دەستەوە دەبێت، ناتوانێت خۆی بنوێنێت و بەداخەوە هیچ فیلمێک بەرهەم نایەت".  سدیق بەرمەک بە فیلمی "ئوسامەوە" لە فیستیڤاڵی فیلمی دهۆکدا بەشدارە. چیرۆکی کچێک کە لە سەردەمی یەکەم خولی حکومەتی تاڵیبان، پرچی دەبڕێت و خۆی وەک کوڕ نیشان دەدات بۆ ئەوەی بژێویی بنەماڵەکەی دابین بکات. یەکەم فیلمی سینەمایی کە دوای رووخانی یەکەم حکومەتی تاڵیبان بەرهەم هاتووە، فیلمێک بۆ ئەوەی دژوارییەکانی کۆمەڵگەی ئەفغانستان لە سەردەمی تاڵیباندا نیشان بدات. سەردەمێک کە دیسان خەریکە دووبارە دەبێتەوە.  لەو بارەوە سدیق بەرمەک دەڵێت، "فیلەمەکەی من هۆشداریێک بۆ هەموو جیهانە، چیرۆکەکەی چیرۆکی ئێمەیە، بەڵام ئەمە زەنگێکە بۆ هەموو ویژدانە نوستووەکانی جیهان کە لە پێناو بەرژەوەندییەکانیان چاویان لەسەر هەموو ئەمانە دەنوقێنن".  فیلمی حەوا، مریەم و عایشە، بەرهەمی سەحرا کەریمی بەرهەمانی دیکەی بەشداری فیستیڤاڵەکە بوون. لە رێگەی سێ کەسایەتی جیاوازەوە باس لە دۆخی ژنانی ئەفغانستان دەکات. ئەوان سەربە توێژی جیاوازی کۆمەڵگەن، بەڵام چارەنووسێکی هاوشێوەیان هەیە.  فیلمی هەزاران کچی وەک من، چیرۆکێکی راستەقینەی کۆمەڵگەی ئەفغانستان، کە باوکێک دەستدرێژیی دەکاتە سەر کچەکەی، بەڵام ئەو ئەمە ئاشکرا دەکات.  دەرهێنەرەکانی فیلمەکانی ئەفغانستان نەیانتوانی بوو لە فیستیڤاڵەکەدا بەشداریی بکەن، لەبەر دۆخی ژیانیان، کە بەهاتنی تاڵیبان لەگەڵ کێشە و چارەنووسێکی ناڕوون بەرەوڕوون.