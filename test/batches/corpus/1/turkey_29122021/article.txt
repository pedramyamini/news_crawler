ئێوارەی دوێنێ سێشەممە دوو کەسی نەناسراو بە چەک و چەقۆ هێرشیانکردە سەر بارەگای هەدەپە لە ناوچەی باخچەلی ئێڤلەری ئیستەنبووڵ و بەگوتەی ئەندامانی هەدەپە گوتوویانە، "هەمووتان دەکوژین". دوای ئەوەی بە چەقۆ و چەک هەڕەشەیان لە ئەندامانی هەدەپە کردووە و چەند جارێکیش چەقۆیان وەشاندووە، لەلایەن ئەندامانی هەدەپەوە چەک کراون. دواتریش رایانکردووە.   رەمەزان دیشار، یەکێک لەو ئەندامانەی هەدەپە کە لە کاتی هێرشەکەدا لەوێ بووە رایگەیاند: "یەکێکیان هات و گوتی ' دەمەوێ ببمە ئەندام '. ئێمەش چایمان بۆ دانا و قسەمان لەگەڵدا دەکرد. لەناکاو چاکەی پێداکردم و گوتی ' هاتووم بۆ ئەوەی بتانکوژم '.. چەقۆی وەشاند، بەڵام بەهۆی قەمسەڵەکەم چەقۆکە زۆر جەستەمی نەبڕی".  ئەو ئەندامەی هەدەپە دەڵێت: پێکدادان لە نێوان هێرشکارەکان و ئەواندا روویداوە و هێرشکارەکانیان چەک کردووە. گوتیشی، "ئێمە دەمانتوانی ئەو هێرشکارانە هەر بە چەکەکانی خۆیان لە ژوور بکەین، بەڵام خۆمان نەمانویست. ئەوان رایانکرد و چەکەکانیان لای ئێمە مانەوە. ئێمە هەردوو چەکەکەمان رادەستی پۆلیس کرد".  یەکێک لە هێرشکارەکان ناوی محەممەد ئەرەن سویچوو - ە و خەڵکی پارێزگای ریزەیە. لە دوای رووداوەکە لەلایەن پۆلیسەوە دەستگیرکراوە.  لە ماوەی رابردوودا چەند جارێک هێرشکراوەتە سەر بارەگاکانی هەدەپە. ١٧ی حوزەیرانی ٢٠٢١ لە شارۆچکەی کۆناک لە پارێزگای ئیزمیر، کەسێک بە ناوی ئۆنور گەنجەر، بە دەمانچە تەقەی لە بارەگای هەدەپە کرد و دواتر هەڵیکوتایە سەر بارەگاکە و تەقەی لە دەنیز پۆیراز کرد. دەنیز پۆیراز کە ئەو رۆژە لە بارەگای هەدەپە بوو دەستبەجێ گیانی لەدەستدا.