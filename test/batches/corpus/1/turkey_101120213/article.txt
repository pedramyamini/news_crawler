ئەو بەرپرسە باڵایەی پەکەکە کە تورکیا دەڵێت، لە ئۆپەراسیۆنەکەدا "کوژراوە"، ناوی نازلی تاشپینارە و ئەندامی کۆنسەی سەرکردایەتیی پارتی کرێکارانی کوردستان بووە.  بەگوێرەی ئەو زانیارییانەی ئاژانسی حکومەتی تورکیا لە سەرچاوە ئەمنییەکانەوە وەرگیراون، تیمی ئۆپەراسیۆنە تایبەتەکانی (MiT) لە میانی هەوڵەکان بۆ بە ئامانجکردنی بەرپرسە باڵاکانی پەکەکە، دوای چاودێریکردن، شوێنی مانەوەی نازلی تاشپنار، کە لەناو پەکەکە ناوی خوازراوی "ئەمینە ئەرجیەس" بووە، دیاریکردووە و تیمە تایبەتەکە لە ئۆپەراسیۆنێکدا کردوویەتییە ئامانج.  بەپێی زانیارییەکانی میدیای فەرمیی تورکیا، نازلی لە ساڵی ١٩٩٤ دا چووەتە ریزەکانی پەکەکە و لەلایەن عەبدوڵڵا ئۆجەلانەوە مەشقی پێکراوە، لەناو رێکخراوەکەدا چەندین پۆستی هەبووە و لە مەشق و راهێنانی ژنانی ناو رێکخراوەکەدا رۆڵی هەبووە.  تاشپینار دوای ئەنجامدانی چالاکی لە ناوخۆی تورکیا، چووەتە هەرێمی کوردستان و ماوەیەک بەرپرسی گشتیی لقی ژنانی (PAJK) بووە و لەساڵی ٢٠١٩ دا چووەتە ناوەندی بەڕێوەبردنی سەربازیی پەکەکە لە ناوچەی گارە.  تاوەکو ئێستا فەرماندەیی هێزەکانی پاراستنی گەل (هەپەگە)، کە باڵی سەربازیی پارتی کرێکارانی کوردستان (پەکەکە)یە هیچ روونکردنەوەیەکی لەمبارەیەوە بڵاونەکردووەتەوە.   لیستی داواکراوەکانی تیرۆر بەهەمان پۆلین و ستاندەردی نێودەوڵەتیی بەسەر پێنج بەش پۆلین و دابەشکراون، بەپێی ئاستی مەترسییان. پێنج بەشەکەش بەپێی رەنگەکانە پۆلین دەکرێت. ژماره‌ی ئه‌و كه‌سانه‌ی ناویان له لیستی داواکراوانی تیرۆری توركیا هه‌یه ١٠٧٩ کەسە.  له لیستی سووردا ١٣٥ داواکراو هه‌ن، لیستی شین ٨٧، لیستی سه‌وز ٨٢، لیستی پرته‌قاڵی ٩٧ و له لیستی خۆڵەمێشی ٤٩١ داواكراو هەن. له‌وانه‌ش ١٢٨ کەس لە رێكخراوی چه‌پی پەڕگیر، ٥٩٧ پەکەکە، پەیەدە و یەپەگە، ٧٢ داعش و ٨٠ کەسیشیان ئه‌ندامی گرووپی فەتحوڵڵا گولەنن.  تاوه‌كو ئێستا ١٢ كه‌س له لیستی سوور، ١٦ كه‌س له لیستی شین، ٣٠ كه‌س له لیستی سه‌وز، ١٥٦ كه‌س له لیستی خۆڵه‌مێشی، تێكڕا ٢١٤ داواكراو کوژراون و ١٨ كه‌سیان دەستگیرکراون.