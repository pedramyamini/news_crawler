میدحەت سانجار، هاوسەرۆکی هەدەپە دەڵێت، "لە کاتێکدا بەربەستی هەڵبژاردن کەمدەکەنەوە، لەلایەکی دیکەوە گەمە بە سیستەمی هاوپەیمانییەتی دەکەن. هۆکاری گەمەکردنیان بە سیستەمی هاوپەیمانیش ئاشکرایە، جارێکی دیکە سەرباری ئەوەی دەنگیان کەمیکردووە، دەیانەوێ سوودمەندبن".   لە سیستەمی نوێی هەڵبژاردنی تورکیادا چی دەگۆڕێت؟  - کەمکردنەوەی بەربەستی هەڵبژاردن لە ١٠ % بۆ ٧ %.  - نەهێشتنی مەرجی بوونی فراکسیۆن بۆ بەشداریکردن لە پەرلەمان.  - بۆ چوونە پەرلەمان دەنگی بنەڕەتی پارتەکان بەبنەما دەگیرێت.  - پارتە بچووکەکان بە هاوپەیمانیش بچنە پەرلەمان، ئاستەم دەبێت پەرلەمانتاریان هەبێت.  - بەر لە هەڵبژاردن بە شەش مانگ دەبێت لە ٤١ پارێزگادا کۆنگرە بکەن.  - قەدەخەی بانگەشەی هەڵبژاردن سەرۆککۆمار ناگرێتەوە.   - هەڵبژاردنی پێشوەخت ناکرێت، هەڵبژاردن دوای ساڵێک لە جێبەجێکردنی یاساکە دەکرێت.  لە رۆژانی داهاتوودا ئەو پێشنیازانەی ئاکپارتی و مەهەپە لە پەرلەمانی تورکیادا کاری لەسەر دەکرێت و دەخرێنە دەنگدانەوە.   دەوڵەت باخچەلی، سەرۆکی مەهەپە باسی لەوە کرد، "ئەو رەشنووسی یاسایەی پێشکەشمان کردووە، بڕوام وایە لە ماوەیەکی نزیکدا پەسند بکرێت. تکاتان لێ دەکەم، بەشێوەیەکی کارا بەشداری لە دانیشتنەکانی پەرلەماندا بکەن".   گۆڕینی بەندی هەڵبژاردن لە تورکیا نەک تەنیا خواستی ئاکپارتی و مەهەپەی هاوپەیمانیەتی، لە هەمانکاتدا خواستی ئۆپۆزیسیۆنیشە. سەرباری ئەوە پارتەکانی ئۆپۆزیسیۆن بەگومانەوە دەڕواننە ئەو هەنگاوەی ئاکپارتی.