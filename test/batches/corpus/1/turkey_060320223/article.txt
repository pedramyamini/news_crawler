عومەر فارووق گەرگەرلیئۆغڵو، پەرلەمانتاری هەدەپە دەڵێت، "پێنج لیتر رۆنی شل دەزانن بووەتە چەند؟ لەمشەوەوە بووەتە ٢٢٠ لیرە، هاووڵاتییان ئێستا لە مۆڵەکاندا نۆرەیان گرتووە. پار بە ٥٠ لیرە بوو، ئێستا بووەتە ٢٢٠ لیرە. بڕوانن ئێستا لە بازاڕی ئەنقەرە فرۆشتنی رۆنی شل وەستاوە؛ یان بە شێوەیەکی سنووردار دەفرۆشرێت".  وەزیری کشتوکاڵی تورکیا هەوڵدەدات بەشێک لەو نیگەرانییانە بڕەوێنێتەوە کە چەند رۆژێکە لای خەڵکی وڵاتەکەی دروستبوون.  واحید کیریشجی، وەزیری کشتوکاڵی تورکیا رۆژی یەکشەممە ٦ی ئادار لە هەژماری تایبەتی خۆی لە تۆڕی کۆمەڵایەتیی تویتەر رایگەیاند، "ئەو زانیارییانەی لەبارەی نەمانی رۆنی شل لە کۆگاکاندا بڵاوکراونەتەوە راست نین. لە کۆگاکانی وڵاتەکەماندا بڕی پێویست رۆنی شل هەیە. گوێ مەدەنە ئەو بانگەشە بێ بنەمایانە؛ دۆخێک لەئارادا نییە مایەی نیگەرانی بێت".  ساڵانە نزیکەی ملیۆنێک و ٣٥٠ هەزار تۆن رۆنی شل لە تورکیا بەکاردەهێندرێت و نزیکەی ٤٥٠ هەزار تۆنی لە رووسیا و نزیکەی ٧٠ هەزاریشی لە ئۆکرایناوە هاوردە دەکات؛ بەڵام ئێستا بەهۆی شەڕەوە ئەو هەناردەیە راگیراوە و ئەوەش بووەتە هۆی بەرزبوونەوەی نرخەکە.