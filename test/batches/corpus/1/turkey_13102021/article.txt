فەهمی ئاتڵی، هەنگەوان دەڵێت، "لە ماوەی داهاتوودا پشت بە خودا ئەگەر مێشهەنگەکانمان لە رووبەرێکی فراوانتردا بڵاوبکەینەوە بەرهەممان باشتر دەبێت، بەڵام گەڕانەوە بۆ دۆخی جاران ٥ - ١٠ ساڵی دەوێت. لەپاڵ ئەمەدا کاری دیکەش دەکەم، وەکو بڕینی دار و چاندنی زەوی، بەو شێوەیە بژێویی ژیانمان دابین دەکەین".  ئاگری دارستانەکانی هاوینی ئەمساڵ نزیکەی ٢٠٠ هەزار هێکتار زەویی لە دارستانەکانی تورکیا سووتاند، ئەو ناوچە سەوزاییەی لەناوبرد کە سەرنجی گەشتیارانی بەلای خۆیدا رادەکێشا.  مستەفا ئاتڵی ئاماژە بەوە دەکات، "دەمانەوێت رووبەری دارستانەکانمان فراوان بکرێت، هیچی دیکە نییە بتوانرێت بکرێت. خانووی سووتاو نۆژەن ناکرێتەوە، دەتوانرێت مردوو زیندوو بکرێتەوە؟ نەخێر، بەڵام دەکرێت داری نوێ بچێندرێت. نەوەی نوێ بێت، ئەوانەی لەنێوچوون، لە نێوچوون. ئەگەر بەرپرسەکانمان لەم خاڵەدا هاوکاربن، سوپاسگوزاریان دەبین".  تورکیا ٩٢ % ی هەنگوینی سنۆبەری جیهانی بەرهەم دەهێنا. بەر لە سووتانی دارستانەکانی موغڵا ٨٠ % ی هەنگوینی دارسنۆبەر لە تورکیا لەو ناوچەیە بەرهەمدەهات. هەنگەوانان بەهۆی سووتانی دارستانەکان نیگەرانن و پێیانوایە لە ماوەی درێژخایەندا رووبەڕووی گرفتی جیددی دەبنەوە.  وەلی تورک، سەرۆکی کۆمەڵەی هەنگەوانانی موغڵا دەڵێت، "لە ناوچەی مارماریس دەکرێت بڵێین هەنگوین نەماوە. رووبەرێکی بەرفراوان و بەرهەمدارترین شوێنەکان بوونە خۆڵەمێش. بۆ ئەوەی بەرهەمی هەنگوین بگەڕێتەوە دۆخی جارانی و دار سنۆبەرەکان وەکو جاران بن، لانیکەم پێویستمان بە ٥٠ - ٦٠ ساڵە. ئێمە زیانێکی زۆرمان بەرکەوت. بەگوێرەی ئەنجامی لێکۆڵینەوەکان، پێشبینی دەکەین ٣٥ - ٤٠ % ی ئەو دار سنۆبەرانەی هەنگوینیان لێوە بەرهەمدەهات، سووتان و بوونە خۆڵەمێش".  هەنگەوانانی ئەم ناوچەیە کە ساڵانە لە ناوچەی خۆیاندا ٥٠ تۆن هەنگوینی دار سنۆبەریان بەرهەمدەهێنا و هەناردەی وڵاتانیان دەکرد، پێشبینی دەکەن بەرهەمی هەنگوینی ئەمساڵیان ٩٥ % کەم بکات.