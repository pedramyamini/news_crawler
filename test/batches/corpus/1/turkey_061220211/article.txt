وەزارەتی کار و بیمەی کۆمەڵایەتیی تورکیا رایگەیاند: "لە کۆبوونەوەکانی گەڕی شەشەمی واژۆی بەکۆمەڵدا بڕیاری گرنگ لەبارەی فەرمانبەرانەوە درا. زیادبوونێک، کە رێژەکەی لە نێوان ٣٠ % بۆ ٣٥ % دەبێت لە مووچەی فەرمانبەران و خانەنشیناندا کراوە".  لە راگەیێنراوەکەدا باس لەو جیاوازییە کراوە کە فەرمانبەران بەهۆی دابەزینی بەهای لیرەی تورکی و هەڵاوسانەوە لە مووچەکانیان دروستبووە و کاریگەریی نەرێنیی لەسەر دروستکردوون، ئاماژەشکراوە بڕیارەکە هەموو فەرمانبەران و خانەنشینان دەگرێتەوە.  ئەم گشتاندنە لەکاتێکدایە لە ماوەی رابردوودا باس لە زیادکردنی مووچەی پزیشکان لە تورکیا کرا. بەڵام ئێستا وەزارەتی کار و بیمەی کۆمەڵایەتیی تورکیا رایگەیاندووە نەک تەنیا پزیشکان، بەڵکو تەواوی فەرمانبەران لەم بڕیارە سوودمەند دەبن.  فەرمانبەران و کارمەندان بەردەوامن لە ناڕەزایی بەرامبەر بێبەهابوونی مووچەکانیان، بەتایبەتی بەشێکیان دەڵێن مووچەکانیان مانگ لە دوای مانگ کورتدەهێنێت و بەشی بژێویان ناکات. حکومەتی تورکیا بەردەوامە لە کۆبوونەوە لەگەڵ کۆمەڵە و سەندیکاکانی کار.  ئەمڕۆ دووشەممە عەلی یاڵچن، سەرۆکی گشتیی سەندیکای مەمورسەن، کە سەردانی وەزارەتی کار و بیمەی کۆمەڵایەتیی تورکیای کرد، لەبارەی جێبەجێکردنی زیادبوونی مووچەکە رایگەیاند: "بێگومان بەپێی رێککەوتنمان لەگەڵ وەزارەت ئەم زیادبوونە بەشێوەیەک دەکرێت کە ١٥ی کانوونی دووەم کاری لەسەر بکرێت و لە یەکەم مووچەی ساڵی تازەدا بخرێتە سەر هەژماری فەرمانبەران. ئەوەی تاوەکو ئێستا قسەمان لەسەر کردووە بەمجۆرەیە و بۆ جێبەجێکردنیشی ئەوەی لەدەستمان بێت دەیکەین".  هەرچەندە حکومەت بڕیاری زیادکردنی مووچەی داوە بەڵام سەرۆکی گشتیی کۆمەڵەی ساغڵک - سەن کە داکۆکاری کارمەندانی کەرتی تەندروستییە بەردەوامە لە ناڕەزایی و هەڕەشەی مانگرتن دەکەن.  سەمیح دوڕوش، سەرۆکی گشتیی کۆمەڵەی ساغڵک - سەن بە میدیاکانی راگەیاند تەواوی لقەکانی ساغڵک - سەن لە رۆژانی ٦ - ٧ی ئەم مانگە مان لە کارکردن دەگرن و رۆژی پێنجشەممەش لە بەردەم وەزارەتی تەندروستیدا روونکردنەوەیان دەبێت.