سولەیمان سۆیلو، وەزیری ناوخۆی تورکیا رۆژی شەممە ٣٠ ـی تشرینی یەکەمی ٢٠٢١ لە پارێزگای تۆکات رەخنەی تووندی لە ئاکشەنەر گرت بەوەی بەرپەرچی ئەو هاونیشتمانییەی نەداوەتەوە. سۆیلو گوتی، "لە رۆژانی کۆتایی هەفتەدا لە هاکاری، لە تونجەلی لە بەرزایی سێ هەزار پێدا، سەردانی ئەو رۆڵانەمان دەکەین کە ئێشکگرن. دەڕۆینە ناو هاووڵاتیانەوە. هیچ کەسێک لە کاتی گەڕانمان بە ناو هاووڵاتیاندا پەنجەی لە ئێمە رانەوەشاند و نەیتوانی بڵێت ئێرە فڵان شوێنە، یان ئێرە کوردستانە. "  لەکاتێکدا مێراڵ ئاکشەنەر پێشتر لە ساڵانی ٩٠ کاندا ماوەی نزیکەی شەش مانگ وەزیری ناوخۆی تورکیا بووە، پێشتر لەلایەن سولەیمان سۆیلو دەستەواژەی [وەزیری راهێنراو] ی بۆ بەکارهێنرا کە ئەمە ناڕەزایی ئاکشەنەری لێکەوتەوە. ئاکشەنەر لای هاونیشتمانیان لە سێرت باسی لەوەش کرد و رەخنەی لە سۆیلو گرت.  ئەو هاونیشتمانییەی بە ئاکشەنەری گوت "ئێرە کوردستانە" دوای ئازادبوونی قسەی بۆ ماشەڵڵا دەکاک، پەیامنێری رووداو کرد، ئاماژەی بەوە کرد کاتێک لێیان پرسیوە مەبەستی چی بووە و "ئێرە کوێیە؟ " دیسان دووبارەی کردووەتەوە کە "ئێرە کوردستانە. "  سولەیمان سۆیلو کە رووی دەمی لە ئاکشەنەر بوو رایگەیاند، "ناتوانیت بڵێیت لەبەر یەکێتیی ئەم وڵاتە چۆن قسەیەکی وەها دەکەیت؟ ناتوانیت بڵێیت تۆ چۆن هەڵوێستیکی وەها نیشان دەدەیت؟ هەروەک چۆن نەتتوانی بەو ١٠ باڵیۆزە بڵێیت سنوورتان بزانن، بە هەمان شێوە دوێنێ بەرامبەر ئەو کەسەی هێرشی کردە سەر یەکێتیی ئەم وڵاتە، لاڵ بوویت لاڵ! بێدەنگ بوویت و نەتتوانی هیچ بڵێیت، بۆچی؟ حسابی هاوپەیمانییەک دەکەیت بۆ ساڵی ٢٠٢٣؟ "