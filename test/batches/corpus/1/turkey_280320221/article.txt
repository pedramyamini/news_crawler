نوعمان کورتوڵموش، بریکاری سەرۆکی گشتیی ئاکپارتی گوتی، "بەهیچ شێوەیەک سستی نانوێنین. هەڵبژاردنی ٢٠٢٣ لە دەمی شێردایە، ئەمە تەنیا قسە نییە. ٢٠٢٣ پێویستی بە تێکۆشانێكی زەحمەتترە بۆ ئەوەش زەحمەتتر و بەهێزتر تێدەکۆشین".   پارتەکانی ئۆپۆزیسیۆن کۆکن لەسەر گۆڕینی دەسەڵات و سیستمی بەڕێوەبردنی تورکیا، لە بەرامبەر هەوڵەکانی هاوپەیمانیی ئاکپارتی و مەهەپە بۆ گۆڕینی یاسای هەڵبژاردن کە بەربەستی زۆر بۆ پارتە بچووکەکان دروست دەکات، شەش پارتەکەی ئۆپۆزیسیۆن راوێژ دەکەن و بەدوای جێگرەوەدا دەگەڕێن.  عەلی باباجان، سەرۆکی پارتی پێشکەوتن و دیموکراسی باس لەوە دەکات، "پێمان ناوەتە قۆناخی هەڵبژاردنەوە. هەڵبژاردن لەوانەیە دەستبەجێ بکرێت لە مانگی ئایار یان حوزەیرانی ئەمساڵ. لەوانەیە هەڵبژاردنی پێشوەختە بکرێت لە تشرینی یەکەم یان تشرینی دووەم. لەوانەشە لە کاتی خۆیدا بکرێت لە ئایار یان حوزەیرانی ساڵی داهاتوو. ئەوە نازانین، بەڵام هەڵبژاردن نزیکە".  دەوڵەت باخچەلی، سەرۆکی مەهەپە کە لەگەڵ ئاکپارتی هاوپەیمانیی جمهووریان پێکهیناوە و دەڵێت، "پارتی بزووتنەوەی نەتەوەیی (مەهەپە) بۆ هەڵبژاردنەکانی حوزەیرانی ٢٠٢٣، بۆ ئەوەی ژمارەی پەرلەمانتارانی لە پەرلەمان زیاتر بکات و هاوپەیمانیی جمهوور زۆرینەی کورسییەکان بباتەوە تا بتوانێ دەستوور بگۆڕێت. "  دەوڵەت باخچەلی ئاماژە بەوەش دەکات، "بۆ ئەوەی بەڕێز رەجەب تەیب ئەردۆغان سەرلەنوێ و بە جیاوازییەکەی زیاتر وەک سەرۆککۆمار هەڵبژێردرێتەوە، هاوپەیمانیی جمهوور هەوڵێکی نائاسایی دەخاتەگەڕ".   نزیکەی دوو دەیەیە ئاکپارتی لە گۆڕەپانی سیاسیی تورکیادا هێزی یەکەمە، ئێستا لەگەڵ مەهەپەی هاوپەیمانیی زۆرینەی پەرلەمانیان لەدەستدایە. سەرباری هەوڵەکانیان، بەڵام دیار نییە لە هەڵبژاردنی داهاتوودا ئۆپۆزیسیۆن دەتوانێت کۆتایی بە دەسەڵاتی ئاکپارتی بهێنێت یان نا.