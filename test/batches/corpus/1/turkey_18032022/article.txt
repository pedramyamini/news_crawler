زەینەل ئابارۆک، تۆمەتباری سەرەکیی بێسەروشوێنکردنی گوڵستان دۆکو دوای نیوەڕۆی رۆژی پێنجشەممە ١٧ی ئاداری ٢٠٢٢ لە شارۆچکەی ئاڵانیا سەربە پارێزگای ئانتاڵیا لە چوارچێوەی لێکۆڵینەوەکانی ئەو دۆسیەیە دەستبەسەرکرا و ئێوارەی هەمان رۆژ دوای وەرگرتنی گوتەکانی لەلایەن داواکاری گشتیی دێرسم لە رێگەی سیستەمی دەنگ و رەنگ، بە مەرجی دادی ئازادکرا.   گوڵستان دۆکوی تەمەن ٢١ ساڵ لە ٥ی کانوونی دووەمی ٢٠٢٠ ـەوە دوای ئەوەی لە بەشی ناوخۆیی زانکۆی دێرسم چووەتە دەرەوە، بێسەروشوێنە. کەس و کاری گوڵستان، زەینەل ئابارۆکی هاوڕێی کچەکەیان بە تۆمەتبار دەزانن، کە بە رەچەڵەک رووسییە و زڕباوکەکەی لە دێرسیم پۆلیسە.   لە ماوەی رابردوودا بە مەبەستی گەڕان بەدوای تەرمەکەیدا، بە فەرمانی وەزیری ناوخۆ، ئاوی بەنداوی ئوزونچایر زۆر کەمکرایەوە. بەڵام بەهۆی بێ ئەنجامی هەوڵەکان، پرۆسەی گەڕان لە بەنداوەکەدا بەیەکجاری راگیرا.    خێزانی گوڵستان دۆکو زیاتر لە دوو ساڵە داوای سۆراخی کچەکەیان دەکەن. ئەوان مانگی رابردوو چالاکی مانگرتنیان لە دێرسمی باکووری کوردستانەوە گواستەوە بۆ ئەنقەرەی پایتەختی تورکیا. رۆژی ٢٢ی شوبات لە ئەنقەرە لەگەڵ سەرۆکی جەهەپە و هاوسەرۆکی هەدەپە کۆبوونەوە.   رۆژی ٢٣ی شوبات دایک و باوک و خوشکی گولستان دوای چەند کاژێرێک مانەوە لەبەردەم وەزارەتی داد، لەلایەن تیمەکانی پۆلیسەوە ئابڵوقەدران و دەستبەسەرکران.  ئاسایشی ئەنقەرە رەتیکردەوە ئەو خێزانەیان دەستبەسەرکردبێت و دەڵێت، رێگرییان کردووە لە سازدانی گردبوونەوە لەبەردەم وەزارەتی داد.