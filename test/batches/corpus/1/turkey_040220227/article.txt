عەبدوڵڵا کۆچ، پەرلەمانتاری پارتی دیموکراتی گەلان - هەدەپە دیمەنی خۆپێشاندانی خەڵکی شارۆچکەی بازیدی لە تۆڕی کۆمەڵایەتیی تویتەر بڵاوکردەوە و نووسیویەتی: "دوای گرانبوونی گازی سرووشتی بە رێژەی ٥٠ % و بەرزبوونەوەی نرخی کارەبا بە رێژەی ١٢٥ %، خەڵکی دۆغوبایەزی [بازید] وەکو ناڕەزاییەک بۆ ئەو گرانکردنە زۆرە، رێپێوانی سەرکۆنەکردن ئەنجامدەدەن".  ئۆپۆزیسیۆن ناڕەزایی بەرامبەر گرانبوونی گازی سرووشتیی و کارەبا پیشاندەدات، هەروەها رەخنە لە حکومەت دەگرێت و بە خراپ بەڕێوەبردن تۆمەتباری دەکات.  ئەوە لەکاتێکدایە رەجەب تەیب ئەردۆغان، سەرۆککۆماری تورکیا رۆژی هەینی و لەکاتی گەڕانەوەی لە ئۆکرایناوە وەڵامی پرسیارێکی لە بارەی پێویستیی تورکیا بە گازی سرووشتیی دایەوە و گوتی: "ئێستا ئێمە وەکو تورکیا هیچ کێشەیەکمان لە گازی سرووشتیدا نییە. ئەوانەی بەو جۆرە پیشانیدەدەن کە کێشەمان لەم بوارەدا هەیە، ئەوە تەنیا باری دەروونی گەلەکەمان لەم زستانەدا دەشێوێنن. "  لە سەرەتای مانگی تشرینی دووەمی ٢٠٢١ رێژەی ٤٨ % باج خرایە سەر گازی سرووشتی بۆ هاوبەشانی کەرتی پیشەسازیی و رێژەی ٤٦ % یش باج خرایە سەر هاوبەشانی بەرهەمهێنەرانی کارەبا.  سەرەتا باجی سەر ئەو گازە سرووشتییەی دەدرێتە ماڵان وەکو خۆی مایەوە و بەهای هەر ١٠٠٠ پێ سێجا لە گازی سرووشتیی ماڵان بە یەک هەزار و ٤٨٨ لیرە جێگیرکرا، بەڵام لە کۆتاییەکانی ٢٠٢١ و سەرەتای ٢٠٢٢ گرانبوونەکە پسوولەی خزمەتگوزاریی ماڵانیشی گرتەوە کە ئەوە ناڕەزایی بەدوای خۆیدا هێنا.