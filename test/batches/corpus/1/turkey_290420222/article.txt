کاژێر ٠٩: ٠٠ی بەیانی ئەمڕۆ هەینی ٢٩ی نیسانی ٢٠٢٢ دانیشتنەکەی دادگە لەسەر ئەو دۆسیەیە لە دادگەی سزا قورسەکانی ئیزمیر دەستیپێکرد.   ساروهان ئۆڵوچ، بریکاری سەرۆکی فراکسیۆنی هەدەپە بەر لە دەستپێکردنی دانیشتنەکەی دادگە لە کۆنگرەیەکی رۆژنامەڤانیدا لەبەردەم دادگەی ئیزمیر رایگەیاند: "کوشتنی دەنیز پۆیراز، تاوانێكی کەسی نییە، بەڵکو لەلایەن چەتە تاریکەکانی نێو دەوڵەتی تورکیا پلانی بۆ داڕێژراوە، هاوشێوەی هێرشەکانی دیکەی کە کراونەتە سەر پارتەکەیان".    ئۆنور گەنجەری تەمەن ٢٧ ساڵ رۆژی ١٧ی حوزەیرانی ٢٠٢١ کاژێر ١١: ٠٥ خولەک لە شارۆچکەی کۆناک چووە نێو  بارەگای هەدەپە و تەقەی لە دەنیز پۆیراز کرد، کە دایکی لە بارەگای هەدەپەی ئیزمیر خزمەتگوزار بوو و رۆژی هێرشەکە لە شوێنی دایکی چووبووە سەر کار.   ئۆنور گەنجەر، دوای رووداوەکە لەلایەن تیمەکانی پۆلیسەوە دەستبەسەرکرا، لە لێکۆڵینەوەی پۆلیسدا گوتی، ئامانجی ئەوە بووە چەند کەسێک بکوژێت و ئەگەر کەسی دیکە لە ژوورەوە بووایە تەقەی لە ئەوانیش دەکرد.   ئەو رووداوە کاردانەوەی پارتە سیاسییەکانی تورکیای لێکەوتەوە. میتحەت سانجار، هاوسەرۆکی هەدەپە لە کۆنگرەیەکی رۆژنامەڤانیدا کە لە ئەنقەرەی پایتەختی تورکیا ئەنجامیدا، حکومەت و سەرۆککۆماری تورکیای تۆمەتبارکرد.  هاوسەرۆکی هەدەپە گوتی: "بڕیاربوو بە بەشداری ٤٠ کەس کۆبوونەوەیەک لەو بارەگایەی پارتەکەمان بکرێت، بەڵام لە دوایین ساتەکاندا کۆبوونەوەکە دواخرا؛ ئامانجی بکوژەکە ئەنجامدانی کۆمەڵکوژی بووە".   ئۆنور گەنجەر، بکوژی دەنیز پۆیراز لە سەرەتاکانی ٢٠٢٠ وەک کارمەندی تەندروستی چووەتە منبج لە سووریا و لە مانگی نیسانی ٢٠٢١ دەستی لەکارکێشاوەتەوە. رۆژێک دوای ئەنجامدانی هێرشەکە لە ١٨ی حوزەیراندا خرایە زیندانەوە.