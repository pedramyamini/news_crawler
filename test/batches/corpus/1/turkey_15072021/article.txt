هەوڵی کودەتاکە شکستی هێنا، بەهۆی دەستوەردانی سەرباز و پلەدارەکانی لایەنگری ئەردۆغان، ئەوکاتیش سەرۆککۆماری تورکیا لە تەلەڤزیۆن و لە شاشەی مۆبایلەوە داوای لە خەڵك کرد بڕژێنە سەر شەقام و پشتیوانی بکەن، ئاماری فەرمی دەریخست لەو هەوڵی کودەتایە جگە لە بەشێکی کودەتاچییەکان ٢٥٠ کەس کوژران و زیاتر لە ٢٠٠٠ کەس برینداربوون.  کاژێر ١١ ـی شەوی ١٥ ـی تەممووز، بینالی یڵدرم، سەرۆکوەزیرانی ئەوکاتی تورکیا ئاشکرایکرد هەوڵێک هەیە بۆ کودەتا بەسەر حکومەتدا، پاش ئەوەی پردی بەناوبانگی بۆسفیورس کە دواتر ناونرا پردی شەهیدان لەلایەن سەربازانەوە داخرا، پێش نیوەی شەویش گرووپێکی سەربازی کە خۆیان ناونابوو "ئەنجوومەنی ئاشتی بۆ تورکیا" رێکارەکانی هەوڵەکەیان ئاشکرا کرد و قەدەخەی هاتووچۆیان راگەیاند، سەرباز رژانە سەر شەقام لە ئیستەنبووڵ و ئەنقەرە، پاشان سوپای تورکیا رایگەیاند: "دەسەڵات لە وڵاتدا بە تەواوی دەستی بەسەردا گیرا"، دواتر فڕۆکەی جەنگی و هەلیکۆپتەر بە ئاسمانی ئەنقەرەدا دەسووڕانەوە، لە ئیستەنبووڵیش ئەو رێگە سەرەکییانەی دەچوونەوە گۆڕەپانی تاکسیم لەلایەن هێزی ئەمنییەوە داخران.  دوای ئەو رووداوانە رەجەب تەیب ئەردۆغان، سەرۆککۆماری تورکیا لە مارماریسەوە لە موغڵا کە بۆ پشوو وەرگرتن سەردانی ئەو ناوچەیەی کردبوو، داوای لە خەڵك کرد رووبەڕووی کودەتا ببنەوە، ئەو لە رێگەی مۆبایل و لە تەلەڤزیۆنەوە رایگەیاند: "بەشێکی بچووکی سوپا هەوڵی کودەتایان دا و گوتی "من زۆر دڵنیام کودەتاچییەکان سەرناکەون. " بەڵێنیشی دا ئەو کودەتاچییانە  "باجی قورس" بدەن، ئەوکات باراک ئۆباما، سەرۆکی ئەمریکا داوای لە خەڵکی تورکیا کرد پشتیوانی حکومەتی هەڵبژێردراوی وڵاتەکەیان بکەن.   شەڕ لە ئەنقەرە و ئیستەنبووڵ و پشێوی گەیشتە ئاستێک چەندین دەیە بوو لە تورکیا رووداوی هاوشێوە رووینەداوە، لەو شەڕەدا فڕۆکەی جەنگی و تانک بەکارهاتن، یاخیبووان لە حکومەت و لایەنگرانیان لە نێو سوپا رووبەڕووی یەکدی بوونەوە، دەیان هەزار کەسیش لە هەردوو شاردا رژانە سەر شەقام بۆ پشتیوانی لە حکومەت، فڕۆکە جەنگییەکانی تورکیا لە ئاسمانی ئەنقەرە چەند شوێنێکی ستراتیژیان بۆردوومان کرد لەوانە باڵەخانەی پەرلەمان کە تێیدا تانکی لێ جێگیر کرابوو، لە ئیستەنبووڵیش سەربازان ئەوانەی پشتیوانی کودەتاکەیان دەکرد تەقەیان لە خەڵك کرد، بەڵام ژمارەیەکی زۆری خەڵك بە ئاڵای تورکیاوە دژی ئەو کەسانە وەستانەوە و تانکەکانیان لەدەستیان دەرهێنان و درووشمیان گوتەوە، دەنگی تەقینەوە و بۆمب و بۆردوومانیش تاوەکو بەرەبەیانی رۆژی ١٦ ـی تەممووز لە ناوەڕاستی ئەنقەرە و ئیستەنبووڵیش دەبیسترا، فڕۆکەیەکی جەنگی بۆمبێکی لە نزیک کۆشکی سەرۆکایەتی فڕێدایە خوارەوە و فڕۆکەی F - ١٦ ـش تانکی چەکدارەکانی لەنزیک کۆشکەکە بۆردوومان کرد.  ئەردۆغان دوای ئەو رووداوانە گەڕایەوە ئیستەنبووڵ و لە فڕۆکەخانەی ئەتاتورک لەکاتێکدا ژمارەیەکی زۆری خەڵک چاوەڕێیان دەکرد بە خەڵکی گوت: "کودەتاچییەکان بە خیانەتکردن تۆمەتبارن. "  ئەردۆغان لایەنگرانی فەتحوڵڵا گیولەن، رێبەری بزووتنەوەی خزمەتی بە هەوڵی کودەتاکە تۆمەتبار کرد. گیولەن و ئەردۆغان دۆستی دوێنێ و دووژمنی ئەمڕۆن، گیولەن ئێستا لە ئەمریکا نیشتەجێیە لە نێوخۆی تورکیا لایەنگری زۆری هەبوون لە نێو کۆمەڵگە لە میدیا و پۆلیس و دادگاکانیشدا، سەرەڕای تۆمەتبارکردنی بەڵام ئەو بە تووندی سەرکۆنەی هەوڵی کودەتاکەی کرد، ئەردۆغان دوای گەڕانەوەی بۆ ئیستەنبووڵ رایگەیاند: "زانیاریان داومەتێ پاش گەڕانەوەم ئەو هوتێلەی لە مارماریس تێیدا دەمامەوە بۆردوومان کراوە. "  ئەو ستایشی خەڵکی تورکیاشی کرد بە رژانە سەرشەقام و چوون بۆ گۆڕەپانی تاکسیم بۆ شکستهێنان بە هەوڵی کودەتاکە، پاشان سەرۆکوەزیرانی تورکیا فەرمانی دەرکرد ئەو فڕۆکانە بخرێنە خوارەو کە بەدەستی کودەتاچییەکانەوە بوو، دوای ئەوە سەرەتاکانی شکستی کودەتاکە دەرکەوتن، فەرماندە باڵاکانی سوپای تورکیا خۆیان بە دوور دەگرت لەو هەوڵەی کودەتاکە، دەیان سەرباز و چەکداریش خۆیان رادەستی هێزە ئەمنییەکان کرد لەسەر پردی بۆسفیورس لە ئیستەنبووڵ کە لەوێوە کودەتاچییەکان تەقەیان لە خەڵك دەکرد.  لە نێوەڕاستی رۆژی ١٦ ـی تەممووز، حکومەتی تورکیا رایگەیاند: "هەوڵی کودەتاکە شکستی هێناوە" دۆخەکە بە تەواوی کۆنتڕۆڵکراوە. " بەڵام ئەردۆغان داوای لە خەڵك کرد لە شەقام بمێننەوە و رێگە لە پشێوی زیاتر بگیرێت، هەمان شەو هەزاران کەس لە دانیشتووانی ئەنقەرە و ئیستەنبووڵ رژانە سەر شەقام و ئاهەنگیان گێڕا بە بۆنەی شکستی کودەتاکە، دواتر ئەردۆغان داوای لە ئەمریکا کرد فەتحوڵا گیولەن رادەست بکاتەوە.  دوای ئەو هەوڵی کودەتاکە، بەرپرسانی تورکیا هەڵمەتێکی فراوانیان لەسەرانسەری تورکیا دەستپێکرد بۆ گرتنی لایەنگرانی گیولەن و پشتیوانانی هەوڵی کودەتا، لەوکاتەوە دەیان هەزار کەس دەستگیرکراون.  داڕشتنەوەی پەیکەری سیاسەت و دەسەڵاتی تورکیا   پاش شکستی هەوڵی کودەتاکەی تورکیا، حکومەتی تورکیا دەستیکرد بە داڕشتنەوەی سیاسەت و دەسەڵات، پەیوەندیشی لەگەڵ دەرەوە گۆڕا، لەو ٦ ساڵەدا زۆر شت روویانداوە.  لە کاتی کودەتاکەدا ٢٥٠ کەس کوژران و زیاتر لە ٢ هەزار کەسیش لە یەک شەودا برینداربوون، دوو رۆژ دواتر سەتان جەنەڕاڵ، فەرماندەی سەربازی، دادوەر و بەرپرس لەکارەکانیان دوورخرانەوە و دەستگیرکران، ئەو گۆڕانکاریی و دەستگیرکردنەی خەڵك، پۆلیس و سیستەمی پەروەردە و بازرگان و میدیاکاریشی گرتەوە، کورد و رێکخراوە ناحکومییەکانیش لێی بێبەش نەبوون، لە ماوەی ئەو ٥ ساڵەدا دەیان هەزار کەس دەستگیرکراون و نزیکەی ١٤٠ هەزار کەس لەکارەکانیان دوورخراونەتەوە یان سڕکراون لە کەرتی گشتی و زانکۆکاندا، دەیان کەناڵ و پەخشی میدیایی داخران.  رەجەب تەییب ئەردۆغان، سەرۆککۆماری تورکیا دوای ئەوەی لە نیسانی ٢٠١٧ گشتپرسی بۆ هەمواری دەستوور کرد، بووە خاوەنی دەسەڵاتێکی بەهێزتر و لە سیستەمی پەرلەمانییەوە بەرەو سەرۆکایەتی هەنگاوی نا، لە گشتپرسییەکەدا کە بە جیاوازیی کەم هەمواری دەستوور سەرکەوت، دەسەڵاتی زیاتر درایە سەرۆککۆمار.  ناڕەزایانی دەسەڵاتی ئەردۆغان ئەو هەنگاوەیان بە" تاکڕەوی" لەدەسەڵاتدا ناوبرد، سەرۆککۆماری تورکیا لە حوزەیرانی ٢٠١٨ لە هەڵبژاردنی سەرۆکایەتیدا سەرکەوت و ئاکپارتی بە رەگ و ریشەی ئیسلامییەوە زۆربەی کورسییەکانی پەرلەمانی بردەوە، لەگەڵیشیدا پشتیوانیی لایەنی نەتەوە پەرستی بەدەستهێنا لەسەروویانەوە مەهەپە.  بەڵام هێندەی پێنەچوو ئاکپارتی لە هەڵبژاردنی شارەوانییەکاندا کە لە ٣١ ـی ئاداری ٢٠١٩ دا بەڕێوەچوو گورزێکی بەرکەوت، لەگەڵ ئەوەی ئاکپارتی زۆربەی شارەوانییەکانی تورکیای بەدەستهێنا، هەردوو گەورە شارەوانیی ئەنقەرە و ئیستەنبووڵی لەدەستدا، ئەردۆغان ئەوکات ئەنجامەکانی رەتکردنەوە هەڵبژاردن لە ئیستەنبووڵ دووبارە کرایەوە، ئەکرەم ئیمامئۆغڵو بەربژێری پارتی گەلی کۆماری گەورەترین پارتی ئۆپۆزیسیۆنی تورکیا دووبارە سەرکەوت و بووە سەرۆکی گەورە شارەوانیی ئیستەنبووڵ.  سەرۆککۆماری تورکیا بەردەوام بوو لە فراوانکردنی دەسەڵاتەکانی، یاسایەک کە بەناوی "پاسەوانانی شەو" لە حوزەیرانی ٢٠٢٠ لە پەرلەمان پەسندکرا مشتومڕی زۆری دروستکرد، بەپێی یاساکە پۆلیس لە ناوچەکاندا لە شەودا گەڕانیان هەبوو، ناڕەزایان لە دەسەڵاتەکانی ئەردۆغان، تۆمەتباریان کرد بەوەی هەوڵی دروستکردنی میلیشیا دەدات.   چەند هەفتەیەک دواتر پارێزەران دەستیان بە خۆپێشاندان کرد وەکو ناڕەزایەتی بەرامبەر پلانی حکومەت لە هەڵتەکاندن و هەڵوەشاندنەوەی سەندیکاکان، پارێزەران پرۆژەیاساکەی پەرلەمانیان لەوبارەوە بە بێدەنگکردنی پارێزەران و بە سیاسیی کردنی کارەکانیان ناوبرد.  کۆنترۆڵ و بێدەنگکردنی تۆڕە کۆمەڵایەتییەکان   تورکیا لە تۆڕە کۆمەڵایەتییەکانیش لە کۆتاییەکانی تەمموزی رابردوو هەڵمەتێکی فراوانی دەستپێکرد، ئەوەش بەپێی یاسایەک کە گرووپەکانی مافی مرۆڤ ئاگادار دەکاتەوە لە چاودێریکردنیان لە چالاکییەکانیان لە تۆڕە کۆمەڵایەتییەکاندا.  جگە لەوەش چالاکیی مەدەنیش گورزی بەرکەوت، لە کانوونی دووەمی ساڵی رابردوو دادگا رایگەیاند، دەستگیرکردنی عوسمان کاڤالا یەکێک لە دیارترین چالاکڤانانی مەدەنی کارێکی یاسایی بووە، ئەوەش پاش سێ ساڵ لە دەستبەسەرکردنی، سەرەڕای ئەو ناڕەزایەتییەی هەبوو لە ئاستی نێودەوڵەتیدا لەبەرامبەر دەستگیرکردنی، چیرۆکی کاڤالا و سەلاحەدین دەمیرتاش هاوسەرۆکی پێشووتری پارتی دیموکراتی گەلان هەدەپە هاوشێوەیە، ئەویش لە ٢٠١٦ وە لە گرتووخانەی ئیدرنە زیندانیکراوە. دەمیرتاش دەنگێکی دیاری ناڕازی بوو لە سیاسەتی تورکیا، تاوەکو ئێستاش لەگەڵ چەندین پەرلەمانتار و بەرپرسی دیکەی هەدەپە لە زینداندایە.  پاش ئەو رووداوانە لە ٩ ـی ئاداری ئەمساڵ تورکیا لە پەیماننامەی ئیستەنبووڵ کشایەوە کە یەکەم پەیماننامەی نێودەوڵەتی بوو بۆ رێگری لە تووندوتیژی دژی ژنان.  لە دوا هەوڵیشدا کە زۆر کەس بە دوایین دادگایی گەورەی ئەو پرسەی ناودەبەن، دادگەی ئەنقەرە لە ٧ ـی نیساندا  ٣٢ سەربازی بە سزای بەندکردنی هەتا هەتایی سزادا، بەگوێرەی زانیاریی هەندێک بەرپرس و سەرچاوە، دادگەکە لەو ٥ ساڵەدا ٤٥٠٠ کەسی حوکم داوە، ٣ هەزار لەو حوکمدراوانە سزای هەتا هەتاییان بەسەردا سەپێنراوە.