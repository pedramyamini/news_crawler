ساڵی ٢٠١٩ ئۆکراینا شەش درۆنی بایراکتەر، دوو درۆنی چاودێری و سێ پشکنەری زەوینی لە تورکیا کڕی، تێچووی گرێبەستەکە ٦٩ ملیۆن دۆلار بوو. هەروەها تەممووزی ٢٠٢١ درۆنێکی جۆری TB - ٢ لەلایەن تورکیاوە رادەستی هێزی دەریایی ئۆکراینا کرا.       ئەوەی لە ڤیدیۆکەدا یەکێک لە کاروانە سەربازییەکانی رووسیایە کە لە نزیک شاری کیێڤ لەلایەن درۆنێکی تورکییەوە کراوەتە ئامانج. فەرماندە سەربازییەکانی ئۆکراینا دەڵێن درۆنە شەڕکەرەکانی تورکیا، بەشێویەکی کاریگەر ئەو ئامانجانەیان پێکاوە.  بەشێک لە سیاسییەکانی تورکیا رەخنە لە حکومەت دەگرن بانگەشەی ئەوەدەکەن، درۆنەکانی تورکیا هاندەرن بۆ شەڕ، بانگەشەی دەسەڵاتی تورکیاش تەواو بە پێچەوانەیە.     ئیبراهیم ئایدەمیر، پەرلەمانتاری ئاکپارتی دەڵێت، "دەڵێن فڕۆکەی بێفڕۆکەوان و فڕۆکەی بێفڕۆکەوانە شەڕکەرەکان با نەفرۆشرێن. بۆچی؟ گوایە شەڕ سەرەنجڕاکێش دەکات و زەمینەسازی بۆ شەڕ دەکات، ئەمە گوتەی ئەوانە. کەچی راستییەکەی فڕۆکەی بێفڕۆکەوانە شەڕکەرەکانمان بۆ گەلانی چەوساوە، بوونە هیوا".   سەلچووک بایراکتاری زاوای رەجەب تەیب ئەردۆغان، سەرۆککۆماری تورکیا کە بە داهێنەری ئەم پیشەسازییەی تورکیا ناسراوە، دەڵێ، بەو فڕۆکەی بێفڕۆکەوانانەی بەرهەمهیاندەهێنن، لە گۆڕەپانی شەڕدا شۆڕشێکی نوێ بەرپا دەکەن.   سەلچووک بایراکتار، بەڕێوەبەری تەکنەلۆژیی کۆمپانیای بایکار دەڵێت، "با ئەوەش بڵێم، وەک خاڵێک لە مێژوودا تۆمار بکرێت، هاوشێوەی ئەو ڤیدیۆیەم کە لە ٢٠٠٥ تۆمارم کرد، ئەم فڕۆکە بێفڕۆکەوانە بایکار بایراکتار TB - ٣ ئەگەر رۆژێک بەکاربهێنرێ، لە مێژووی جەنگدا شۆرش بەرپا دەکات هاوڕێیان".