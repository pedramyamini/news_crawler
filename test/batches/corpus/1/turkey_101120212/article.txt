ئەحمەد داودئۆغڵو، سەرۆکی گشتیی پارتی ئاییندە لە گرتەیەکی ڤیدیۆییدا کە لە تۆڕە کۆمەڵایەتییەکاندا بڵاویکردووەتەوە، هەڵسەنگاندنی بۆ گوتەکانی دەوڵەت باخچەلی، سەرۆکی گشتیی پارتی بزووتنەوەی نەتەوەیی (مەهەپە) کرد و گوتی، "ئەگەر مەهەپە هاوبەشی هاوپەیمانیی جمهوورییش بێت، بەڵام لەڕووی بەرپرسیارێتی و کارکردنیەوە ئۆپۆزیسیۆنە. بەڕێز باخچەلی لە گوتاری کۆبوونەوەی فراکسیۆنی پارتەکەیدا ئۆپۆزیسیۆنبوونی خۆی راگەیاندووە. باخچەلی لە دۆخێکی وادایە ئەگەر بیەوێت هێز بەکاربێنێت، دەبێتە دەسەڵات، بەڵام لە ئەرکی بەرپرسیارێتیدا دەبێتە ئۆپۆزیسیۆن".  سەرۆکی پارتی ئاییندە ئاماژەی بەوەش کردووە، هەفتەی رابردوو ئاکپارتی ئاگادارکردبووەوە، راشیگەیاند، "ئێستا دووبارە ئاگادارتان دەکەمەوە. بەڕێز باخچەلی قۆناخی یەکەمی بڕی. جیاوازییەکی لە نێوان هاوپەیمانی جمهوور و ئاکپارتی خستەڕوو و خۆی لە بەرپرسیارێتی لادا".  داودئۆغڵو هەروەها ئەوەشی خستووەتەڕوو کە مەهەپە، ئاکپارتی لەگەڵ هەڵەکانی بە تەنیا جێدەهێڵێت و هەموو ئەمانەش لە کاتی هەڵبژاردندا وەکو کارت بەرامبەر ئاکپارتی بەکاردەهێنێت.  لەگەڵ ئاگادارکردنەوەی ئاکپارتی، داودئۆغڵو رووی کردە دەوڵەت باخچەلی و بە پێویستی زانی بڕیارێکی یەکلاکەرەوە بدات و هێڵی خۆی دیاریبکات.  ئاکپارتی و مەهەپە لە ساڵی ٢٠١٨ هاوپەیمانییەکیان بەناوی "جمهوور" پێکهێنا و بەیەکەوە بەشدارییان لە هەڵبژاردنە پەرلەمانییەکەی ساڵی ٢٠١٨ و هەڵبژاردنی شارەوانییەکان لە ساڵی ٢٠١٩ دا کرد.