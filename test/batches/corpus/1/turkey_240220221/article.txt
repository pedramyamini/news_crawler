لە راگەیێندراوی وەزارەتی دەرەوەی تورکیادا هاتووە، "بۆ ئەو هاووڵاتییانەمان کە لە ئۆکراینا دەژین، ئێستا ئاسمانی ئۆکراینا داخراوە. هەربۆیە لەم کاتەدا لە ماڵەکانتان یاخود لە شوێنێکی ئەمنیدا بمێننەوە و خۆتان لە دەرچوون و گەشت بەدووربگرن. بۆ ئەوانەی دەیانەوێت لە وڵاتەکە دەربچن، ئێمە هاوکار دەبین".  هەروەها لە بەشێکی دیکەی راگەیێندراوەکەدا ئاماژە بەوە کراوە، هاووڵاتییانی تورکیا دەتوانن لە کاتی پێویستدا پەیوەندی بە نوێنەرایەتیی وڵاتەکەیان لە ئۆکراینا بکەن.  بەیانیی رۆژی پێنجشەممە ڤلادیمیر پووتین، سەرۆکی رووسیا لە گوتارێکی تەلەڤزیۆنیدا هێرشی سەربازیی بۆسەر ئۆکراینا راگەیاند و گوتی، بەرپرسیارێتیی خوێنڕشتن دەکەوێتە ئەستۆی "رژێمی" ئۆکراینا. پووتین ئەمریکا و هاوپەیمانەکانی بە پشتگوێخستنی داواکارییەکانی رووسیا تۆمەتباکرد کە داوای دەکرد ئۆکراینا نەبێتە ئەندام لە ناتۆ؛ هاوکات گەرەنتیی هەڕەشە ئەمنییەکانی مۆسکۆ بکات.  پووتین گوتیشی، ئامانج لە ئۆپەراسیۆنە سەربازییەکەی رووسیا بۆ ئەوەیە دڵنیاببنەوە کە "ئۆکراینا" لە چەک دادەماڵن.  سەرۆکی رووسیا داوای لە هەموو ئۆکراینییەکان کرد، ئەوانەی چەکیان هەڵگرتووە، دەتوانن لە رێوشوێنی سەلامەتدا ناوچەکانی جەنگ بەجێبهێڵن.