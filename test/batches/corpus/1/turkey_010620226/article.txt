رەجەب تەیب ئەردۆغان، سەرۆککۆماری تورکیا رایگەیاند، "بەدرێژایی سنوورەکانی باشوورمان، بەقووڵایی ٣٠ کیلۆمەتر لە بڕیاری دامەزراندنی ناوچەی ئارامدا، قۆناخێکی نوێ دەگرینەبەر. تەل رەفعەت و منبج لە تیرۆریستان پاک دەکەینەوە. دواتر قۆناخ بە قۆناخ لە ناوچەکانی دیکە هەمان کار دەکەین. لەم هەنگاوە رەوایە ئەمنییەی تورکیادا بۆمان دەردەکەوێت کێ پشتیوانمان دەبێ و کێ رێگری دەکات. "  تورکیا لەسەر ئاستی باڵادا ماوەیەکە پێداگری لە نیگەرانییە ئەمنییەکان دەکات و دەڵێن لە رۆژئاوا هەڕەشە دەکرێتە سەر ئاسایشی نیشتمانییان. بۆ ئەمەش رۆژی ٢٧ی ئایار، ئەنجوومەنی ئاسایشی نیشتمانی شەش کاژێر کۆبووەوە و بە راشکاوانە رایانگەیاند، درێژەدان بە ئۆپەراسیۆن و ئەنجامدانی ئۆپەراسیۆنی نوێ له باشووری سنووره‌كان پێویستیی ئاسایشی نیشتمانییە.  بەڵام ئەمریکا هەڵوێستێکی دیکەی هەیە و پێیوایە ئەنجامدانی ئۆپەراسیۆنێکی نوێ لە رۆژئاوای کوردستان، دۆخە سەقامگیرەکەی دەسەڵاتی کورد و هەسەدەی هاوپەیمانیان کە کاراترینە لە بەرەنگاربوونەوەی داعش، رووبەڕووی پشێوی دەبێتەوە.    لەو بارەوە ئەنتۆنی بلینکن، وەزیری دەرەوەی ئەمریکا رایگەیاند، "هەر هەڵکشانێک لە باکووری سووریا، شتێکە کە ئێمە دژایەتیی دەکەین و ئێمە پشتیوانی لە بەردەوامیدان بە ئاگربەستی ئێستا دەکەین. ئەو نیگەرانییەی کە ئێمە هەمانە ئەوەیە کە هەر هێرشێکی نوێ دەبێتە هۆی تێکدانی سەقامگیریی هەرێمی، هەروەها دەرفەت بۆ لایەنە شەڕانگێزەکان دەرەخسێنێت بۆ ئەوەی سەقامگیری بۆ مەرامەکانی خۆیان بقۆزنەوە. ئێمە بەردەوامین لە شەڕی دژی داعش بە شێوەیەکی کاریگەر لە رێگەی هاوبەشەکانمانەوە لە نێو سووریادا و نامانەوێت هیچ شتێک مەترسی بخاتە سەر هەوڵەکانی هێشتنەوەی داعش لەو سندووقەی کە خستوومانەتە نێوی. "  هاوکات فەرماندەیی هێزەکانی هەسەدە زیاتر لە جارێک رایانگەیاند، دەستەوەستان نابن لە بەرامبەر هەر کردەوەیەکی سەربازیی کە تورکیا خاکی رۆژئاوا بکاتە ئامانج و رووبەڕوویان دەبنەوە.   سوپای تورکیا سێ ئۆپەراسیۆنی سەربازیی بەناوەکانی قەڵغانی فورات، چڵە زەیتوون و کانی ئاشتی لە باکووری سووریا و رۆژئاوای کوردستان کردووە و دەستی بەسەر ژمارەیەکی زۆر لە ناوچە سنوورییەکاندا گرتووە.