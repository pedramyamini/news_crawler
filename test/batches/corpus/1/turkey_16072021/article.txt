عومەر فاروق گەرگەرلیئۆغڵو پەرلەمانتاری پێشووی هەدەپە ئەمڕۆ هەینی ١٦ی تەمموزی ٢٠٢١، لە هەژماری تایبەتی خۆی لە تویتەر نووسیویەتی، "بۆ گەڕاندنەوەی مافی پەرلەمانتاریم ئەمڕۆ بڕیاری دادگا دەخوێنرێتەوە. کاژێر ١٤: ٣٠ دوای خوێندنەوەی بڕیارەکە دەگەڕێمەوە بۆ هۆڵی پەرلەمانی تورکیا. کەس بە ناحەق ئەو مافەی پێ زەوت ناکرێ کە گەل پێی داوە، ئەوەی سەرکەوتووە ئیرادەی گەلە".     لە چەند رۆژی رابردوودا بڕیاری دادگای سزا قورسەکانی کۆجائەلی لەبارەی بێتاوانی عومەر فاروق گەرگەرلیئۆغڵو، پەرلەمانتاری پێشووی هەدەپە پێشکەش بە سەرۆکایەتی پەرلەمانی تورکیا کرا. بە خوێندنەوەی بڕیارەکە لە پەرلەمانی تورکیا جارێکی دیکە مافی پەرلەمانتارێتی بەو پەرلەمانتارەی هەدەپە دەدرێتەوە.    عومەر فاروق گەرگەرلیئۆغڵو پەرلەمانتاری پێشووی هەدەپە رۆژی چوارشەممە ١٤ی تەمموزی ٢٠٢١ لە هەژماری تایبەتی خۆی لە تویتەر رایگەیاند: "ئێستا تۆپەکە لە گۆڕەپانی سەرۆکایەتی پەرلەمانە. ئومێدەوارم ١٤ رۆژ دواخستن لە جێبەجێکردنی بڕیارەکە لەوە زیاتر درێژ نەکرێتەوە و کۆتایی بە زنجیرەی نادادپەروەری دێت".    عومەر فاروق گەرگەرلیئۆغڵو بەرلەوەی لەسەر لیستی هەدەپە لە بازنەی کۆجائەلیی ببێتە پەرلەمانتار، بەهۆی بڵاوکردنەوەی پۆستێک لە تۆڕەکۆمەڵایەتییەکاندا رۆژی ٢١ی شوباتی ٢٠١٨ بە تۆمەتی پڕوپاگەندەکردن بۆ پەکەکە و کەجەکە لەلایەن دووەمین دادگای سزا قورسەکانی کۆجائەلی سزای زیندانیکردنی بۆ دەرکرابوو.  ئەم بڕیارەی دادگای کۆجائەلی دوای ئەوەی لەلایەن سێیەمین هۆبەی سزای دادگای هەرێمیی ئیستەنبووڵ بە بڕیارێکی یاسایی گونجاو پەسندکرا، بەمەبەستی تێهەڵچوونەوە رەوانەی دادگای باڵا کرا و  ١٦ ەمین هۆبەی سزای دادگای باڵاش بڕیاری ٢ ساڵ و ٦ مانگ زیندانیکردنی گەرگەرلیئۆغڵوی پەسندکرد.   رۆژی چوارشەممە ١٧ی ئاداری ٢٠٢١ دوای خوێندنەوەی بڕیاری دادگا لە پەرلەمان، پارێزبەندی لەسەر عومەر فاروق گەرگەرلیئۆغڵو هەڵگیرا و مافی پەرلەمانتاری لێ وەرگیرایەوە.   دوای بڕیارەکە گەرگەرلیئۆغڵو، باڵەخانەی پەرلەمانی جێنەهێشت و لە هۆڵی فراکسیۆنی پارتەکەی لە پەرلەمان مایەوە. لەسەر راسپاردەی داواکاری گشتیی کۆماری و بە پاساوی کردنەوەی دۆسیەیەکی نوێی لێکۆڵینەوە، کاژێر ٦: ٣٠ خولەکی ٢١ی ئادار لە پەرلەمان دەستبەسەرکرا و هەمان رۆژ دوای ئەوەی گوتەی لێوەرگیرا، ئازادکرا. دواتر لە ٢ی نیسانی ٢٠٢١ دەستگیرکرا و خرایە زیندانەوە.   پارێزەرانی گەرگەرلیئۆغڵو تانەیان لە بڕیارەکەی دووەمین دادگای سزا قورسەکانی کۆجائەلی دا.   دادگای دەستووریی تورکیا رۆژی ١ی تەمموزی ٢٠٢١ بریارەکەی ٢ یەمین دادگای سزا قورسەکانی کۆجائەلی  بە پێشێلکردنی ماف و ئازادیی تاک ناوبرد و بڕیاری هەڵوەشاندنەوەی حوکمەکەی دەرکرد، بەڵام هەمان رۆژ گەرگەرلیئۆغڵو ئازاد نەکرا.   دوای ئەوەی دووەمین دادگای سزا قورسەکانی کۆجائەلی بە پشتبەستن بە بڕیارەکەی دادگای دەستوور، بڕیاری ئازادکردنی دەرکرد، عومەر فارووق گەرگەرلیئۆغڵو رۆژی ٦ی تەمموز لە گرتووخانەی سینجانی ئەنقەرە هاتەدەرەوە.