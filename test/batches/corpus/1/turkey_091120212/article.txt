ناوەندی لێکۆڵینەوەی ئاکسۆی کە لێکۆڵینەوە و راپرسییەکانی لە باکووری کوردستان و تورکیا بڵاودەکاتەوە، ئەنجامی دوایین لێکۆڵینەوەی خۆی بڵاوکردەوە کە ماوەی ٤٤ هەفتە کاری لەسەرکراوە. بەپێی ئەنجامەکە ٧٦ % ی خەڵک پێیانوایە دۆخی تورکیا بەرەو خراپی دەڕوات. لە بەرامبەردا ٩.١ % ی بەشداربووان دەڵێن، تورکیا بەرەو باشتر دەڕوات.   لەبارەی هەڵبژاردنەوە ١٤.٢ % ی بەشداربووان دوودڵن لەوەی دەنگ بە کێ بدەن، ناوەندی لێکۆڵینەوەی ئاکسۆی رایگەیاندووە، ئەگەر بەپێی هاوکێشە و بە شێوەیەکی دادپەروەرانە دەنگی دوودڵەکان بەسەر پارتەکاندا دابەشبکرێت، ئاکپارتی ٣٠.٧ %، جەهەپە ٢٨.٣ %، ئیی پارتی ١٤.١ %، هەدەپە ٩.٧ % ی دەنگەکان بەدەستدەهێنن.   بەپێی ئەم ئەنجامە، هاوپەیمانیی جمهوور (ئاکپارتی و مەهەپە) ٣٩.٤ % ی دەنگەکان و هاوپەیمانیی میللەت (جەهەپە و ئیی پارتی) ٤٢.٤ % ی دەنگەکان دێنێت.  پارتی پێشکەوتن و دیموکراسی (دەڤا) ٢.٦ % و پارتی ئاییندە ١.١ % ی دەنگەکان دێنن.  ئەمە لەکاتێکدایە ناوەندی لێکۆڵینەوەی ئاکسۆی بڵاویکردووەتەوە ٦١.٤ % ی دەنگدەرانی ئاکپارتی و ٦٠.٨ % ی دەنگدەرانی مەهەپە پێیانوایە دۆخی تورکیا بەرەو خراپتر دەچێت.  گفتوگۆکانی هەڵبژاردنی پێشوەخت ناوبەناو لە تورکیا دەبنە جێی مشتومڕ. هەرچەندە بەپێی رۆژمێری دامەزراوەی باڵای هەڵبژاردنەکانی تورکیا تاوەکو حوزەیرانی ٢٠٢٣ هیچ هەڵبژاردنێک بەرێوەناچێت، بەڵام ئۆپۆزیسیۆن بەردەوام گوشار لەسەر حکومەتی ئاکپارتی دروستدەکەن و بە پێویستی دەزانن تورکیا بەرەو هەڵبژاردنێکی پێشوەخت هەنگاوبنێت.