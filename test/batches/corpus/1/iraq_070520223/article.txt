ئۆزەر سەنجار، سەرۆکی کۆمپانیای میترۆپۆڵ لە هەژماری تایبەتی خۆی لە تویتەر بڵاویکردەوە: "ئەمجارە راپرسییەکمان لەبارەی خراپی دۆخی ئابووریی و بژێوی ژیانی هاووڵاتییان لەژێر رۆشنایی هەڵاوسانی بازاڕ و زیادبوونی باج و گرانیی نرخی کاڵاکان ئەنجامداوە".   لە راپرسییەکەدا پرسیار لە هاووڵاتی کراوە: ئایا متمانەت بە رەجەب تەیب ئەردۆغان و سەرکردەکانی دەسەڵات و ئۆپۆزیسیۆن هەیە قەیرانی دارایی و ئابووریی تورکیا چارەسەر بکەن؟ "   ئۆزەر سانجار ئەنجامی راپرسییەکەی بڵاوکردووەتەوە و دەڵێت: " ٥٩.٠ % ـی بەشداربووان رایانگەیاندووە کە متمانەیان بە ئەردۆغان نەماوە و پێیان وانییە بتوانێت قەیرانی دارایی و ئابووریی تورکیا چارەسەر بکات. ٣٩.١ % ـی بەشداربووانیش لەوباوەڕەدان ئەردۆغان ئەو توانایەی هەیە قەیرانی ئابووریی چارەسەر بکات. هەروەها ١.٩ % ـی بەشداربووانیش وەڵامیان نەداوەتەوە".   لەبارەی ئۆپۆزیسیۆنیش، ٧٧.٦ % ـی بەشداربووان پێیانوایە سەرکردەکانی ئۆپۆزیسیۆن دەتوانن قەیرانی ئابووری و دارایی چارەسەر بکەن و لە بەرامبەردا ٢٠ % ـی بەشداربووان پێیانوایە سەرکردەکانی ئۆپۆزیسیۆنیش ناتوانن قەیرانەکە چارەسەر بکەن و ٢.٤ % ـی بەشداربووانیش وەڵامیان نەداوەتەوە.   سەرۆکی کۆمپانیای میترۆپۆڵ راشیگەیاند، راپرسییەکە لە ٢٤ پارێزگای تورکیا ئەنجامدراوە و پرسیار لە سێ هەزار و ٦٥٠ کەس کراوە.