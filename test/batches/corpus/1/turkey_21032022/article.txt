رۆژی یەکشەممە ٢٠ی ئاداری ٢٠٢٢ لە گۆڕەپانی یەنی کاپی لە ئیستەنبووڵ ئاهەنگێکی گەورەی نەورۆز بەڕێوەچوو. ئاهەنگی نەورۆز لە ئیستەنبووڵ لە کاژێر ١٢: ٣٠ی نیوەڕۆ دەستیپێکرد و کاژێر ١٦: ٣٠ کۆتاییهات. هەزاران کەس لە ئاهەنگەکە بەشداربوون و تێیدا میدحەت سانجار، هاوسەرۆکی هەدەپە گوتارێکی پێشکێشکرد.  لەمیانی ئاهەنگەکەدا، هێزە ئەمنییەکانی تورکیا ٨٣ بەشداربوویان دەستگیرکرد.  پارێزگای ئیستەنبووڵ سەبارەت بە دەستگیرکردنی ٨٣ کەسەکە روونکردنەوەیەکی بڵاوکردەوە و رایگەیاند، ئاهەنگی بەرز راگرتنی جەژنی نەورۆز لەلایەن هەدەپەوە بەڕێوەچوو، لە کاتی دیاریکراوی خۆیدا ئەنجامدرا. ئاماژەی بەوەش کردووە، هەر لە ئاهەنگەکەدا ٨٣ کەس دەستگیرکراون کە پێشێلی یاسای ژمارە ٢٩١١ی خۆپێشاندان و گردبوونەوە جەماوەرییەکانیان کردبوو و پێچەوانەی یاساکە مامەڵەیان کردبوو.  لە راگەیێندراوەکەدا باس لەوەش کراوە، دوو لە دەستگیرکراوەکان پێشتر لەلایەن دادگەوە داواکراو بوون.  بەهۆی خراپیی کەشوهەوا و بەفربارین و دابەزینی پلەی گەرما، پارێزگای ئیستەنبووڵ مۆڵەتی دوو کاژێری دابوو بۆ سازکردنی ئاهەنگی نەورۆز لەو شارەدا.