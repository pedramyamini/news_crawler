لە نووسراوەکەدا هاتووە، بەپێی ماددەی ٥٠ ـی "سنووری خێرایی" یاسای هاتووچۆی رێگەوبان، زۆرترین و کەمترین سنووری خێرایی دیاریکراوە. بەوپێیە نابێت خێرایی تۆتۆمبێل لەسەر رێگە سەرەکییە دوو ئاراستەکانی نێوان شارەکاندا ٩٠ کیلۆمەتر لە کاژێرێکدا زیاتر بێت، لەسەر جووتسایدەکانیشدا نابێت زیاتر لە ١١٠ کیلۆمەتر لە کاژێرێکدا بێت، لەسەر رێگە سەرەکییەکانیشدا نابێت ١٢٠ کیلۆمەتر لە کاژێرێکدا زیاتر بێت.  جگە لەوەش ئاماژە بەوە كراوە كە بە لەبەرچاوگرتنی ستانداردەکانی رێگەوبان و بۆچوونی وەزارەتی گواستنەوە، وەزارەتی ناوخۆ دەسەڵاتی ئەوەی هەیە سنووری خێرایی بۆ ئۆتۆمبێل تاوەکو ٢٠ كیلۆمەتر لە كاژێرێكدا لەسەر رێگەکان لە دەرەوەی شارەکان زیاد بکات.  لەو چوارچێوەیەدا بە رەزامەندیی وەزارەتی گواستنەوە و ژێرخان لە یەکی تەمووزەوە، سنووری نوێی خێرایی لەسەر رێگە سەرەکییەکان بۆ ئۆتۆمبێلەکان جێبەجێدەکرێت.  جگە لەوەش سنووردارکردنی خێرایی لەسەر ئەو رێگە سەرەکییانەی کە لە قۆناخی دروستکردندان یان بڕیارە تازە دیزاین بکرێن، ١٤٠ کیلۆمەتر دەبێت لە کاژێرێکدا. لە چوارچێوەی داواکارییە نوێکەدا، کارەکان لەسەر دانانی نیشانەکانی هاتووچۆ لەسەر رێگە سەرەکییەکان بەردەوامن. وەزیری ناوخۆی تورکیا رۆژی پێنجی ئایاری رابردوو رایگەیاندبوو، سنووری خێرایی زیاد دەکرێت.  وەزارەتی ناوخۆ دەسەڵاتی ئەوەی هەیە ٢٠ كیلۆمەتری دیکە لە كاژێرێكدا بۆ زۆرترین خێرایی لەسەر رێگەکان کە لە قۆناخی دروستکردندان یان بڕیارە تازە دیزاین بکرێن، زیاد بکات.