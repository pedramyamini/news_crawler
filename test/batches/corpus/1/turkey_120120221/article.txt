بەپێی راگەیێنراوی بەڕێوەبەرایەتیی ئاسایشی ئیستەنبووڵ، رۆژی دووشەممە ١٠ - ٠١ - ٢٠٢٢ هاووڵاتییەکی سووری بە ناوی (ن، ی، ن) لە گەڕەکی یەنیدۆغان بە چەقۆ لێیدراوە و دوای ئەوەی گەیێنراوەتە نەخۆشخانە گیانیلەدەستداوە.   دوای رووداوەکە تیمەکانی ئاسایش بەدواداچوونیان بۆ دەستپێکرد و لەڕێی کامێرای چاودێرییەوە چەند سەرەداوێکیان دەستکەوت و ژمارەیەک گومانلێکراویان دەستگیرکرد.  کەسێکی ئەفغانی بەناوی (ئا، ن) کە بەگوتەی پۆلیس بە چەقۆ لەو سوورییەی داوە، هەروەها حەوت کەسی دیکە کە دووانی دیکەش خەڵکی ئەفغانستانن، دەستگیرکران. ئاسایش رایگەیاندووە کە (ئا، ن) نۆ تاوانی دیکەی لەسەر بووە. هێشتا روون نییە دەستگیرکراوانی دیکەش خەڵکی کوێن.  ئاسایشی ئیستەنبووڵ ئاماژەی بەوەش کردووە، لێکۆڵینەوە لەگەڵ تۆمەتباران بەردەوامە.