ئەردۆغان لە کاتی رێوڕەسمی کردنەوەی ناوچە پیشەسازییە پیشەییەکان، کە لە کۆشکی بێشتەپە بەڕێوەچوو چەند بەڵێنێکی بە گەنجان بە گشتی و دەرچووانی بەشە پیشەییەکان دا و رایگەیاند کارەکانی پێدانی بڕەپارەیەک کە سێیەکی کەمترین بڕە مووچەیە بۆ قوتابیانی بەشە پیشەییەکان تەواوبوون.  ئەردۆغان هەروەها گوتی: "تاوەکو کۆتایی ساڵ ئامانجمانە ملیۆنێک گەنج لە ناوەندە پیشەییەکاندا بخەینە سەر کار. هەروەها ئامانجمانە ئەو قوتابیانەی ئێستا لەکاتی خوێندندان، بتوانن لانیکەم مانگانە بتوانن کەمترین بڕەمووچە بەدەستبهێنن".  لە تورکیادا کەمترین مووچە بریتییە لە ٤ هەزار و ٢٥٣ لیرە، کە دەکاتە نزیکەی ٣٠٥ دۆلار.  ئەو قسانەی ئەردۆغان لە کاتێکدان تورکیا بە دۆخێکی ناجێگیری ئابووریدا تێپەڕدەبێت. ئۆپۆزسیۆن ئەم ناجێگیرییە وەکو کارتێکی گوشار بەرامبەر حکومەت بەکاردەهێنێت. پارتەکانی ئۆپۆزیسیۆن داوای هەڵبژاردنی پێشوەخت دەکەن، بەڵام حکومەت رەتیدەکاتەوە و پێداگرە لەسەر ئەوەی هەڵبژاردن لەکاتی دیاریکراوی خۆیدا؛ واتا حوزەیرانی ٢٠٢٣ بکرێت.