بەرنامەکە لەسەر دوو ئافرەت بوو کە داوای چەند مافێکی خۆیانیان دەکرد و بەشێک لە خزمانیان وەکو شایەتحاڵ لە رێگەی تەلەفۆنەوە بەشدارییان لە بەرنامەکەدا دەکرد. بەشێکیان پشتیوانیان لە دوو کچەکە دەکرد و بەشێکیشیان تۆمەتباریان دەکردن.   پووری دوو میوانەکە بەناوی تورکان تاشچی لە پەیوەندییەکی تەلەفۆنیدا راستەوخۆ قسەی کرد. سەرەتا رەخنەی لە کچەکان گرت و گوتی کە پێویست ناکات بۆ وەرگرتنی مافەکانیان بڕۆنە سەر شاشەی تەلەڤزیۆنەکان و دواتر بە زمانی کوردی قسەیکرد. بەڵام کەناڵەکە قسەکانی پچڕاند و نەیدایە پەخش.  یەکێک لە کچەکان گوتی، "ئاساییە با قسە بکات"، بەڵام پێشکێشکارەکە رەتی کردەوە و گوتی، "نەخێر نەخێر، پێویستە هەموومان تێبگەین، پەیوەندییەکەی خاتوو تورکان بپچڕێنن. ئەو ناتوانێ سووکایەتی بە کچەکان بکات و ناتوانێ وەها قسە بکات. من کەمێک لە زمانی کوردی تێدەگەم.. بە هیچ شێوەیەک نابێت. با لەگەڵ پووری قسە بکەن. با بە رێکوپێکی بە تورکی قسە بکات، هەموومان تێدەگەین، ئێرە کۆماری تورکیایە. خۆ ئێمە زمانی رۆژهەڵاتی (رۆژهەڵاتی تورکیا؛ باکووری کوردستان) نازانین، خۆ ئەگەر بیزانین قسەی پێ دەکەین".  ئەم هەڵسوکەوتەی کەناڵەکە بەرامبەر ئەو ژنە کوردە لە تۆڕە کۆمەڵایەتییەکان کاردانەوەی بەدوای خۆیدا هێنا. بەتایبەتی بەشێکی زۆر لە کوردانی باکووری کوردستان و تورکیا رەخنەی تووندیان لەو پێشکێشکارە (دیدەم ئارسڵان) گرتووە و نووسیویانە، "دیدەم خۆی کوردە، شوورەییە بۆی کە سووکایەتیی بە زمانی کوردی کردووە. "  بەشێکیش لە بەشداربووانی تۆڕەکۆمەڵایەتییەکان بەرگری لە دیدەم دەکەن و دەڵێن، ئەو پێشکێشکارە تەنیا ئامانجی ئەوە بووە کە هەموو بینەران لە گفتوگۆکان تێبگەن نەک سووکایەتی بە زمانی کوردی بکات.