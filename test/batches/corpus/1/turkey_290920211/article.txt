مستەفا دەستیجی، سەرۆکی پارتی یەکێتیی مەزن دەڵێت، "لە جەهەپە و هەموو ئەو پارتە سیاسییانە دەپرسم کە دەڵێن کێشەی کورد هەیە، باشە ئەگەر کێشەیەکی وەها هەیە، کە بە بۆچوونی ئێمە نییە، ئەم کێشەیە چییە؟ هاوکات تا ئەو کاتەی دۆسیەی داخستنی هەدەپە بڕیاری لەسەر دەدرێت، داوا دەکەم تەواوی ئەرکەکانی هەدەپە بە بریکاری سەرۆکی پەرلەمانیشەوە هەڵبپەسێردێن".  بەڵام ژمارەیەک لە پارتەکانی دیکە بۆچوونێکی جیاوازیان هەیە. جەهەپە کە گەورەترین پارتی ئۆپۆزیسیۆنە دەڵێ، لەگەڵ هەدەپە کێشەی کورد چارەسەردەکەن.  سەرۆکی پارتی دیموکراسی و پێشکەوتنیش ئاماژە بەوە دەکات، کێشەی کورد هەیە و دەبێت دانیشی پێدا بنرێت بۆ ئەوەی چارەسەربکرێت، هاوکات رەخنە لە رەجەب تەیب ئەردۆغان، سەرۆککۆماری تورکیاش دەگرێت بەوەی لە بابەتی پرسی کورددا زوو زوو بۆچوونی دەگۆڕێت و لێدوانی پێچەوانە دەدات.  عەلی باباجان، سەرۆکی گشتیی پارتی دیموکراسی و پێشکەوتن دەڵێت، "ئەگەر لەو شارانەی زۆرینە کوردن، سەرۆکی شارەوانی لابدرێت و قەییوم لە شوێنەکەی دابنرێت کەواتە پرسێک هەیە. ئەگەر لە ٢٠٢١ هێشتا زمانی دایک جێگەی باس و گفتوگۆ بێت؛ ئەگەر ساڵانە تەنیا چەند مامۆستایەکی زمانی کوردی دابمەزرێن؛ ئەگەر ئێوە ناو لەو کێشەیە نەنێن ناتوانن چارەسەری بکەن، هاورێیان. ناوی ئەم پرسە کێشەی کوردە، هاوڕێیان".  رۆژی ٢٧ی ئەیلوولی ٢٠٢١ پارتی دیموکراتی گەلان - هەدەپە لە ئەنقەرە بە ئامادەبوونی هاوسەرۆکانی نەخشەڕێگەیەکی بەناوی "با پێکەوە سەربکەوین" راگەیاند.   نەخشەڕێگەکە ١١ خاڵە و لە بەشێکیدا باس لە دانانی قەییوم و دەسەڵاتی دادوەری دەکات؛ هەدەپە داوای چارەسەری دیموکراسییانەی پرسی کورد لە تورکیا دەکات و دەڵێت، دەبێت پەرلەمان لەو بوارەدا رۆڵ بگێڕێت.   هەدەپە کە لەلایەن داواکاری گشتیی تورکیاوە سکاڵانامەی لەسەر تۆمارکراوە و هەوڵی داخستنی دەدرێت، سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو، ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان، ٦٧ کورسیی بەدەستهێنا.