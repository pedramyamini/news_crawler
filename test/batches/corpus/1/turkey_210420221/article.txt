کڵچدارئۆغڵو، کە سەرۆکی گەورەترین پارتی ئۆپۆزیسیۆنە لە پەرلەمانی تورکیا، ئەمڕۆ پێنجشەممە ٢١ی نیسان ٢٠٢٢ لە هەژماری تایبەتی خۆی لە تویتەر رایگەیاند، پێشتر رامگەیاندبوو بەهۆی ئەو باجە زۆرەی دەخرێتە سەر وزەوە، پارەی کارەبا نادەم، ئەمەش بۆ ئەوەی ببمە دەنگی ئەو خێزان و منداڵانەی ئەم وڵاتە کە لە تاریکیدا ماونەتەوە.  کڵچدارئۆغڵو ئاماژەی بەوەدا، لە ماوەی سێ ساڵی رابردوودا لە تورکیا بە رێژەی زیاتر لە  ٤٠٠ % باج خراوەتە سەر وزە و نزیکەی چوار ملیۆن هاوبەش کارەبایان لەسەر بڕاوە.  سەرۆکی جەهەپە دەڵێت، هەڵوێستی لەبارەی نەدانی پارەی کارەبا بانگەوازێک نییە بۆ گوێڕایەڵنەبوونی خەڵکی سڤیل، بۆ ئەوەیەتی ببێتە دەنگی ئەو خێزان و منداڵانەی لە وڵاتەکەیدا لە تاریکیدا ماونەتەوە.