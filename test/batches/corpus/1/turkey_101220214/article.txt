سلێمان سۆیڵو، وەزیری ناوخۆی تورکیا قسەی بۆ رۆژنامەڤانانی وڵاتەکەی کرد و باسی لەوە کرد کە لە میانی سەردانەکەی رەجەب تەیب ئەردۆغان، سەرۆککۆماری تورکیا، بۆ قەتەر و کۆبوونەوەی لەگەڵ تەمیم بن حەمەد ئال سانی، میری قەتەر، لەسەر ئەوە رێککەوتوون کە سێ هەزار کارمەندی هێزەکانی پۆلیسی تورکیا بەشداریی پاراستنی ئاسایشی مۆندیالی ٢٠٢٢ بکەن.  سۆیڵو گوتیشی: "دەتوانین کەمێک ئەم ژمارەیە زیاد بکەین. بۆ ئەمەش گفتوگۆ و پەیوەندییەکانی نێوان سەرۆککۆماری تورکیا و میری قەتەر بەردەوامن. تا ئێستاش لە زۆر بواردا مەشق و راهێنان ئەنجامدراوە کە بریتین لە مەشق پێکردنی هێزە ئەمنییەکانیان و چوونی هێزەکانی تورکیا بۆ قەتەر و مەشقپێکردنی هێزەکانی ئەو وڵاتە. بەردەوامیش دەبین لەم مەشقانە".  رۆژی ٠٧ - ١٠ - ٢٠٢١، حکومەتی قەتەر نامەی "نیازی دەوڵەت" پێشکەشی ئەنقەرە کرد بۆ دەربڕینی رەزامەندیی تورکیا بەمەبەستی "هاوکاریی بۆ بەجێگەیاندنی چالاکییە مەزنەکان" و ئەنقەرەش ئەم داوایەی قەتەر کردە رەشنووسی پرۆژەیاسایەک و پێشکەشی پەرلەمانی کرد بۆ ئەوەی دەسەڵاتی پێ بدات لە چوارچێوەی ئەنجوومەنی باڵای هاریکاری و هاوئاهەنگیی تورکیا - قەتەر وەک بابەتێکی نوێ بیخاتە واری جێبەجێ کردنەوە.  نامەی نیازی دەوڵەت کە لەلایەن قەتەرەوە پێشکەشکراوە، داوا لە تورکیا دەکات هێزی پۆلیس بنێرێت بۆ ئەوەی ئەرکی پاراستنی ئاسایشی مۆندیالی ٢٠٢٢ی قەتەر لە ئەستۆ بگرێت.  رەشنووسی پرۆژەیاساکە رۆژی ١٢ - ١١ - ٢٠٢١، رەوانەی پەرلەمانی تورکیا کرا و رۆژێک دواتر لەلایەن ئەنجوومەنی گشتیی پەرلەمانی تورکیاوە خرایە دەنگدان و پەسندکرا.   بەپێی ئەو پرۆژەیاسایە، پۆلیسی تورکیا بەفەرمی ئەرکی پاراستنی مۆندیالەکە لە پاڵ هێزێکی تایبەتی پۆلیسی ناوخۆی قەتەر کە ماوەی دوو ساڵە لەلایەن هێزەکانی پۆلیسی کۆماندۆی تورکیاوە مەشق و راهێنانیان پێ دەکرێت، ئەم ئەرکە بەڕێوەدەبەن.