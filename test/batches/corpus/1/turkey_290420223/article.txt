رەجەب تەیب ئەردۆغان، سەرۆککۆماری تورکیا، کە بەسەردانێكی دوو رۆژی لە سعودیەیە، ئەمڕۆ هەینی ٢٩ی نیسانی ٢٠٢٢ بە یاوەری شاندی یاوەری چووە مەککە و عومرەی کرد.  ئەردۆغان لە چوارچێوەی سەردانەکەیدا بۆ سعودیە لە کۆشکی سەلام لەلایەن سەلمان بن عەبدولعەزیز، شای سعودیە پێشوازی لێکرا. دواتر لەگەڵ محەممەد بن سەلمان، شازادەی جێنشین کۆبووەوە.    سەرۆککۆماری تورکیا ئێوارەی رۆژی چوارشەممە ٢٨ی نیسانی ٢٠٢٢ لەسەر بانگهێشتیی فەرمیی سەلمان بن عەبدولعەزیز شای سعودیە، بە یاوەری ئەمینە ئەردۆغانی هاوژینی و بە سەرۆکایەتیی شاندێکی باڵای وڵاتەکەی، کە پێکهاتوون لە ئیبراهیم کاڵن، گوتەبێژی سەرۆکایەتیی کۆمار، خولوسی ئاکار، وەزیری بەرگری، سلێمان سۆیلو وەزیرنی ناوخۆ، محەممەد مووش، وەزیری بازرگانی، بەکر بۆزداغ، وەزیری داد، فەخرەدین کۆجا، وەزیری تەندروستی، نورەدین نەباتی، وەزیری گەنجینە و دارایی، محەممەد نووری ئەرسۆی، وەزیری کولتوور و گەشتوگوزار، بینالی یڵدرم بریکاری سەرۆکی ئاکپارتی، هاکان فیدان، سەرۆکی دەزگای میت، فەخرەدین ئاڵتوون، سەرۆکی نووسینگەی پەیوەندییەکانی سەرۆکایەتی کۆمار بەرەو جددە بەڕێکەوت.     ئەمە یەکەمین سەردانی فەرمیی ئەردۆغانە بۆ سعودیە، لە دوای رووداوی کوشتنی جەمال خاشوقچی رۆژنامەڤانی سعودی و نووسه‌ری رۆژنامه‌ی واشنتن پۆست لە رۆژی ٢ی تشرینی یەکەمی ٢٠١٨، لەنێو باڵەخانەی کونسوڵخانەی سعودیە لە ئیستەنبووڵ.