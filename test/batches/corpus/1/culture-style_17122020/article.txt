هەفتەکانی پێشوو، فەزڵ شاکر سەرقاڵی بڵاوکردنەوەی دوو گۆرانی نوێی خۆی بوو، بەناونیشانەکانی ' ئیبقا قابلنی ' لەگەڵ ' للحین عایش '، بەڵام دادگای سەربازیی لوبنان بە دوو تۆمەتی جیاواز سزاکانی بەسەردا سەپاند.  دادگا لوبنانییەکە، بە سەرۆکایەتی عەمید مونیر شحادە، سزاکانی بەسەر شاکردا سەپاند لە تۆمەتی یەکەمدا ناوبراوی بە ١٥ ساڵ بەندکردن سزادا بەهۆی "بەشداریکردن لە کاری تیرۆریستی تاوانکارانە و پێشکێشکردنی خزمەتگوزاری لۆجیستی لە کارە تیرۆریستییەکاندا، کە تیرۆریستەکان ئەنجامیانداوە".  تۆمەتی دووەمی ئاراستەکراوی فەزڵ شاکر، بەندکردنیەتی بۆ ماوەی ٧ ساڵ، لەگەڵ بێبەشکردنی لە مافە مەدەنییەکانی، هەروەها پێبژاردنی ٥ ملیۆن لیرەی لوبنانی (٣٣٠٥ دۆلار)، ئەمەش بەتۆمەتی پشتگیریکردنی "گرووپی چەکداریی شێخ ئەحمەد ئەسیر"، لەگەڵ پارە خەرجکردن لە ئەندامانی ئەو گرووپە و دەستەبەرکردنی پارەی چەک و تەقەمەنی بۆیان.  ئەوە یەکەمجار نییە فەزڵ شاکر  سزا دەدرێت. پێشتر لە ٢٠١٦ دا، شاکر بە ٥ ساڵ بەبەندکردن سزادرا، لەگەڵ پێبژاردنی بڕی ٥٠٠ هەزار لیرەی لوبنانی، بەتۆمەتی "هێرشکردنە سەر دەوڵەتیکی دراوسێی برا"، دادگاکە ئەوکات رایگەیاند شاکر لە چاوپێکەوتنێکی تەلەڤزیۆنیدا لێدوانیداوە کە، "دەبێتە هۆی تێکدانی پەیوەندییەکانی لوبنان بە دەوڵەتێکی عەرەبی و نانەوەی پشێوی و پەلاماردانی ناوبانگی دامەزراوەی سەربازی".  ساڵی ٢٠١٧، دادگا سزایەکی دیکەی بۆ شاکر بڕییەوە بە بەندکردنی بۆ ماوەی ١٥ ساڵ.  فەزڵ شاکر یەکێکە لە بەناوبانگترین گۆرانیبێژانی لوبنانی، لەسەرەتای دوو هەزاردا ئەستێرەی ئەو درەوشایەوە و هەوادارێکی زۆری لەسەر ئاستی دونیا بەدەستهێنا. بەڵام ساڵی ٢٠١١ وەرچەرخانی گەورە لە ژیانی ئەودا روویدا، دوای ئەوەی لە گردبوونەوەیەکی رێکخراوی ئەحمەد ئەسیر لە ناوەڕاستی بەیرووت دەرکەوت. دواتر لە ساڵی ٢٠١٣ دا پەیوەندی خۆی بە گرووپەکەوە بەفەرمی راگەیاند و وازهێنانی یەکجاری لە گۆرانیگوتن ئاشکراکرد، ردێنێکی درێژی بەردایەوە و نکوڵی لە رابردووی هونەریی خۆیکرد.  شاکر لە گرتەیەکی ڤیدیۆییدا دەرکەوت، کە داوای جیهادی دەکرد لە سووریا، لەپێناو بەرگرتن لە میلیشیاکانی حیزبوڵڵا، کە پشتگیری دەسەڵاتی حکومەتی سووریایان دەکرد. فەزڵ شاکر بووە چەکداری رێکخراوەکە و لە نێو خاکی لوبناندا، بەشداری پێکدادانی گرووپەکەی کرد لە دژی حیزبوڵڵا. سەرەتای کێشەکانی لەگەڵ دەسەڵاتی یاسایی لوبناندا سەریهەڵدا، دوای ئەوەی تۆمەتبارکرا بەبەشداریکردن لە پێکدادانی لایەنگرانی ئەسیر و سوپای لوبناندا، کە بووە هۆی کوژرانی ١٨ سەرباز و ١١ چەکدار.  شاکر ساڵی ٢٠١٨، جارێکی دیکە روویکردەوە گۆڕەپانی هونەری و ردێنی تاشی و دەستیکردەوە بەگۆرانیگوتن. بەڵام دادگای لوبنان سووربوو لەسەر سزادانی بەهۆی ئەو تۆمەتانەی ئاراستەی ئەویکردبوو، بەهۆی کارکردن لەگەڵ گرووپە تیرۆریستییەکاندا.