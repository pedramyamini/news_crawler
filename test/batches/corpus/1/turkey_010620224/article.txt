دانیشتنەکەی دادگە کاژێر ١١: ٣٠ ـی ئەمڕۆ چوارشەممە ١ ـی حوزەیرانی ٢٠٢٢، لە حەوتەمین دادگەی تاوانی ئەنادۆڵی ئیستەنبووڵ دەستیپێکرد.  چاوەڕواندەکرا دادگە بریاری کۆتایی لەبارەی دۆسیەکە بدات، بەڵام دادگە بڕیاری کۆتایی نەدا و دانیشتنەکەی بۆ ٢١ ـی ئەیلولی داهاتوو دواخست.   ئەکرەم ئیمامئۆغڵو دوای ئەوەی دەستەی باڵای هەڵبژاردنەکانی تورکیا ئەنجامی هەڵبژاردنەکانی ٣١ ـی ئاداری ٢٠١٩ ـی شارەوانییەکانی تورکیا هەڵوەشاندەوە رایگەیاند، "دەسەڵات ئەو هەڵبژاردنەی لەڕێگەی ساختەکارییەوە نەبردەوە، دەیەوێ بەبڕیاری دەستەی باڵای هەڵبژاردن لەڕێگەی هەڵوەشاندنەوەی ئەنجامی هەڵبژاردن بیباتەوە". بەهۆی ئەو گوتانەوە سکاڵای یاسایی لەسەر ئیمامئۆغڵو تۆمارکرا.   ئیمامئۆغڵو لە هەڵبژاردنی شارەوانییەکانی تورکیا کە ساڵی ٢٠١٩ بەڕێوەچوو، بەربژێری هاوپەیمانیی میللەت بوو کە جەهەپە و ئیی پارتی پێکیانهێنا و هەدەپەش پشتیوانی کرد. دوای ٢٥ ساڵ بە پشتیوانیی کورد گەورە شارەوانیی ئیستەنبووڵی لە ژێر دەستی ئاکپارتی دەرهێنا.  ئیمامئۆغڵو دوای سەرکەوتنی لە هەڵبژارنەکانی ٣١ ـی ئاداری ٢٠١٩ دا تەنیا ١٨ رۆژ سەرۆکی گەورە شارەوانیی ئیستەنبووڵ بوو و دواتر قەییوومی بۆ دانرا و بەبڕیاری دەستەی باڵای هەڵبژاردنەکانی تورکیا هەڵبژاردنی شارەوانییەکانی ئیستەنبووڵ دووبارە کرانەوە.   ئیمامئۆغڵو رۆژی ٢٣ ـی حوزەیرانی ٢٠١٩، بە بەدەستهێنانی ٨٠٦ هەزار و ٤٢٦ دەنگ، لە بینالی یڵدرمی رکابەری کە بەربژێری ئاکپارتی بوو، بردەوە و لە ماوەی سێ مانگدا بۆ دووەمجار وەک سەرۆکی گەورە شارەوانیی ئیستەنبووڵ هەڵبژێردرایەوە.