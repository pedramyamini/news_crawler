سەرۆکی گشتیی جەهەپە دەڵێ، ئەگەر دەسەڵات بگرنەدەست، لە ماوەی دوو ساڵدا کێشەی پەنابەرانی سووریا لەنێوخۆی وڵاتەکەیاندا چارەسەر دەکەن.   کەمال کڵچدارئۆغڵو، سەرۆکی جەهەپە دەڵێت، "پێش هەموو شتێک پەیوەندییەکانمان لەگەڵ سووریا چارەسەردەکەین. باڵیۆزخانەکەمان دەکەینەوە. نەژادپەرستی ناکەین؛ سوورییەکان خزمی ئێمەن، بەڵام ئەوان لەو خاکەی لێی لەدایکبوون بەختەوەر دەبن. برا سوورییەکانمان بە ئارامی دەگەڕێنینەوە بۆ وڵاتی خۆیان. پشت بە خودا کە بووینە دەسەڵاتدار، بابەتی سووریا، پرسی سووریا و کێشەی سوورییەکان لە ماوەی دوو ساڵدا چارەسەر دەکەین".    دوای دەستپێکردنی شەڕی ناوخۆی سووریا لە ٢٠١١، سەتان هەزار کەس لە خەڵکی ئەو وڵاتە چوونە نێو تورکیا. ئەو پەنابەرە سوورییانەی لە تورکیا دەمێننەوە ژمارەیان زیاتر لە سێ ملیۆن و ٦٠٠ هەزار کەسە.   ئەو پەنابەرانە ٩٨.٥ % یان لە شارەکان و ١.٥ % ەکەی دیکەیان لە کەمپەکاندا نیشتەجێن و بەشێكی زۆریشیان وەک چینی کرێکاری تورکیا و بە رۆژانەی ٥٠ - ٦٠ لیرە کار دەکەن کە دەکاتە ٦ بۆ ٧ دۆلار.   کەمال کڵچدارئۆغڵو ئەوەشی گوت، "لە بەشێکی پارێزگاکانماندا ژمارەی پەنابەرانی سووری لە ژمارەی دانیشتووانی پارێزگاکە زیاترە. گلەیی زۆر هەیە. ئەو کەسانەی گوزەرانیان باش نییە و بێکارن، گلەیی لە پەنابەرە سوورییەکان دەکەن. لە قۆناخی داهاتوودا لەوانەیە رووبەڕووی کێشەی جددیتر ببینەوە و دەبێت ئەم کێشەیە چارەسەر بکەین، ئەوان پێیان چارەسەر نەکرا، هێز و توانای چارەسەرکردنیان نییە، بەڵام ئێمە چارەسەری دەکەین. "  تاوەکو ئێستا یەکێتیی ئەوروپا زیاد لە شەش ملیار دۆلاری وەک یارمەتی پێشکێشی پەنابەرانی سووری نێو تورکیا کردووە، بەڵام ئەنقەرە رەخنەی لێدەگرێت و پێیوایە ئەو بارە قورسەی پەنابەران بە شێوەیەکی دادپەروەرانە دابەشنەکراوە.  موراد کوروم، وەزیری ژینگە و باژێرڤانی تورکیا دەڵێت، "تورکیا بەردەوام باوەشی بۆ برا سوورییەکانمان کردووەتە کە بەهۆی شەڕەوە مافخوراون و زیانیان بەرکەتووە. لەم ماوەیەدا بۆ بەهێزکردنی ژێرخانی شارەکانمان و دابینکردنی پێداویستییەکانیان زیاتر لە ٤٠ ملیار لیرەی خەرج کردووە. لە بەرامبەردا ئەو هاوکارییانەی لە دامەزراوە نێودەوڵەتییەکان پێمانگەیشتووە لەسەر ئاستی وڵاتاندا نادادپەروەرانە بووە. "   بەشێکی زۆری پەنابەرانی سووریا بە هیوای گەڕانەوە بۆ زێدی خۆیان و بەهۆی پەیوەندیی کۆمەڵایەتیی نێوانیان لەو پارێزگایانەی تورکیا و باکووری کوردستان نیشتەجێبوون کە هاوسنوورن لەگەڵ رۆژئاوای کوردستان و سووریا.   بەگوێرەی داتاکانی وەزارەتی ناوخۆی تورکیا تاوەکو ئێستا ١١٠ هەزار پەنابەری سووریی وڵاتینامەی تورکیایان وەرگرتووە کە ٥٣ هەزاریان کەسی پێگەیشتوون و ٥٧ هەزاریان منداڵن.