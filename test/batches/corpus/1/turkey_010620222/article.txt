رۆژی ١٢ - ٥ - ٢٠٢٢، دادگەی ٣ ـی سزاقورسەکانی ئیستەنبووڵ، سزای چوار ساڵ و ١١ مانگ و ٢٠ رۆژی بۆ کافتانجیئۆغڵو پەسندکرد. ئەوە کاردانەوەی زۆری پارتەکانی ئۆپۆزیسیۆنی لێکەوتەوە. هەروەها دادگەی ٣٧ مینی سزاقورسەکانی ئیستەنبووڵ سزاکەی بەسەر کافتانجیئۆغڵودا سەپاند.  کافتانجیئۆغڵو رۆژی سێشەممە ٣١ - ٥ - ٢٠٢٢ بە مەبەستی مامەڵەی خۆڕادەستکردن سەردانی خانەی دادی چاغڵایانی لە ئیستەنبووڵ کرد. دواتریش بە مەبەستی راییکردنی کارەکانی سەردانی گرتووخانەی سیلیڤریی کرد و لەوێش بە مەرج ئازادکرا.   کافتانجیئۆغڵو بەهۆی چەند تویتێک کە ساڵی ٢٠١٩ بڵاویکردوونەتەوە تۆمەتبارکراوە کە گوایە سووکایەتیی بە ئەردۆغان و دەوڵەت کردووە. هەروەها لە پێنج دۆسیەی دیکەدا هەمان تۆمەتی دراوەتە پاڵ و سکاڵای لەسەر تۆمارکراوە.  کافتانجیئۆغڵو کە سزای چوار ساڵ و ١١ مانگ و ٢٠ رۆژی بەسەردا سەپێنراوە، دوای مانەوەی چوار کاژێر، بە مەرجی "خرانە ژێر چاودێری" ئازادکرا. بەپێی یاسای سزادانی تورکیا ئەو کەسەی سزای کەمتر لە پێنج ساڵی بۆ دەردەچێت، رێکار هەیە بۆ ئەوەی نەچێتە زیندان و بە مەرجی جۆراوجۆر ئازاد بکرێت.  کافتانجیئۆغڵو لەلایەن جەماوەری جەهەپە بە درووشم و هوتافەوە پێشوازیی لێکرا. ئەو قسەی بۆ خەڵکەکە کرد و بە پێویستی زانی هەموو چین و توێژەکانی کۆمەڵگە بێ جیاوازی لە بیرو بۆچوون، ئایین، ناسنامە و پیشە کاربکەن لە دژی ئەو سیستمەی تورکیا.  ئەمە لەکاتێکدایە ئەمڕۆ چوارشەممە دادگەی ئیستەنبووڵ لەبارەی ئەکرەم ئیمامئۆغڵو، سەرۆکی گەورەشارەوانیی ئیستەنبووڵ دانیشتنێک سازدەکات و بڕیاری لەسەر دۆسیەکەی دەدات.   ئیمامئۆغڵو بە تۆمەتی بێڕێزیکردن بە ئەندامانی دەستەی باڵای هەڵبژاردنەکانی تورکیا، داوای چوار ساڵ و مانگێک زیندانیکردن و قەدەخەکردنی لە سیاسەت دەکرێت. کافتانجیئۆغڵو داوای لە جەماوەری پارتەکەی کرد لەکاتی بڕیاری دادگە  لە بەردەم دادگەکە ئامادەبن.