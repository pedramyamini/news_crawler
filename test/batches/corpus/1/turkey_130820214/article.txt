وەزارەتی بەرگریی تورکیا لە ماوەی دوو رۆژدا ٤٣٩ هاووڵاتیی لە سەربانی باڵەخانە و خانووەکانەوە لە مردن رزگارکردووە و بە هێلیکۆپتەری سەربازیی هاووڵاتییەکانی گواستووەتەوە بۆ شوێنێکی ئارام.   لەسەر زەویش تیمەکانی فریاگوزاری و جەندرمە ئەو خەڵکانەیان رزگارکردووە کە گیریان خواردبوو.   سلێمان سۆیڵو، وەزیری ناوخۆی تورکیا دەڵێت، "ئەوەی تاوەکو ئێستا بینیومە، مەترسیدارترین لافاو بووە؛ چ لە رووی هێزە کاولکارییەکەیەوە و چ لە رووی مەترسییەکەیەوە بۆسەر گیانی هەمووان".   رەجەب تەیب ئەردۆغان، سەرۆککۆماری تورکیاش هەر سێ شاری کاستامۆنو، سینۆپ و بارتنی وه‌ك "ناوچه‌ی كاریگه‌ر بۆ سه‌ر ته‌واوی ژیان" ناوبرد و رایگەیاند، "وڵاتەکەمان هاوشێوەی چەندین وڵاتی دیکەی ئەم جیهانە رووبەڕووی کارەساتی سرووشتیی جیاواز دەبێتەوە. بۆیە دەستبەجێ قۆڵمان هەڵماڵی. ناتوانین ئه‌و كه‌سانه بهێنینه‌وه ژیان كه گیانیان له‌ده‌ستداوه، به‌ڵام حکومەت له ده‌ره‌وه‌ی ئه‌وه توانای قه‌ره‌بووكردنه‌وه‌ی هه‌موو زیانه‌كانی هه‌یه. لەو ناوچانەی لافاو لێیداون هەموو رێکارێکی وەک پشتیوانی پێدانی قەرز و دواخستنی باجمان گرتوەتەبەر".   بەهۆی لافاوە دوو رۆژییەکەی هەرێمی دەریای رەشەوە، ژێرخانی سێ شاری هەرێمەکە لە کارەبا و ئاوی خواردنەوە و رێگەوبان و بواری تەندروستی و گازی سرووشتی زیانی بەرچاوی بەرکەوتووە.   سەتان ئۆتۆمبێل و فرۆشگە و ماڵی هاووڵاتیانیش ژێرئاوکەوتن. ئەم لافاوە دوای ئەوە هات کە بۆ ماوەی ١٣ رۆژ لە ١٥٧ دارستانی تورکیا ئاگر کەوتبووەوە و بووە هۆی سووتانی نزیکەی ٢٠٠ هەزار هێکتار زەوی.