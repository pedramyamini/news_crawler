مەولود چاوشئۆغڵو لە دوای کۆبوونەوەی هەڵسەنگاندنی سیاسەتی دەرەوە بۆ ساڵی ٢٠٢١، کە لە وەزارەتەکەی ئەنجامیدا، وەڵامی پرسیاری رۆژنامەنووسانی دایەوە و لەبارەی کۆبوونەوەی تورکیا و ئەرمینیا گوتی: '' بەدڵنیاییەوە لەمەودوا نوێنەرانی تایبەتمان سەرەتا بە تەلەفۆن قسە دەکەن، دەبێت ئەوان وادە و شوێنی کۆبوونەوەی رووبەڕوو دیاری بکەن. بەپێی تێڕوانینی ئێمە، یەکەم کۆبوونەوە لە مۆسکۆ دەکرێت کە ئەرمینیا ویستی لەسەرە. جگە لە کۆبوونەوەی یەکەم ئێمە ئارەزوومەندی ئەوەین دیدارەکان راستەوخۆ بن. ئێمە نوێنەری تایبەتمان دانا بۆ ئەوەی راستەوخۆ گفتوگۆ بکەن".  مەولود چاوشئۆغڵو باسی لەوە کرد لە پرۆسەی ئاساییکردنەوەی پەیوەندییەکانی لەگەڵ ئەرمینیا گرنگە راوێژ لەگەڵ ئازەربایجان بکرێت و رایگەیاند: '' هیوادارم ئەرمینیا بەردەوام بێت لەسەر ئەو رێچکەیە. پەیامەکانی ئەرمینیا ئەرێنییە، بەڵام دەمانەوێت هەنگاوی کردەیی ببینین. دەتوانین سێقۆڵیش هەنگاو بنێین ''.  مەولود چاوشئۆغڵو، وەزیری دەرەوەی تورکیا گوتیشی: '' ئەمڕۆ قۆناخێکی نوێ دەستی پێکرد. پێویستە لە چوارچێوەی ئەو پرۆسەیەدا هەنگاوی نوێ بنرێت بۆ ئاساییکردنەوەی پەیوەندییەکان".  چاوشئۆغڵو راشیگەیاند ئەوە گرنگ دەبێت بۆ سەقامگیریی، ئاشتی و خۆشگوزەرانیی قەوقاز، لەبەرئەوە لێرەدا نوێنەرە تایبەتەکان بیروڕا ئاڵوگۆڕ دەکەن لەبارەی نەخشەڕێگەیەک سەبارەت بە کۆبوونەوەی یەکەم.  هەرێمی ناگۆرنۆقەرەباخ، ئەو ناوچەیەی ناکۆکیی مێژوویی لە نێوان ئازەرییەکان و ئەرمەنەکان دروستکردووە، ماوەی نزیکەی سێ دەیە لەژێر کۆنترۆڵی ئەرمینیادا بوو. رۆژی ٢٧ی ئەیلوولی ٢٠٢٠ شەڕ و ئاڵۆزی لەنێوان ئەو دوو وڵاتە لەسەر ئەو ناوچەیە دەستیپێکرد، ئازەربایجان بەشێکی زۆری ناوچەکەی کۆنترۆڵکرد.  رۆژی ١٠ی تشرینی دووەمی ٢٠٢٠ بە نێوەندگیریی رووسیا، ئاگربەست لەنێوان ئازەربایجان و ئەرمینیا راگەیێنرا. لە ماوەی رابردوودا چەند جارێک باس لە دەستپێکردنی گفتوگۆی دەستپێکردنەوەی ئاشتی لە قەرەباخ کراوە. بەتایبەتی رووسیا کە رۆڵی لە نێوەندگیریدا هەبوو و هۆکارێک بوو بۆ وەستاندنی شەڕەکە.