بەڕێوەبەرایەتیی ئاسایشی ئامەد رایگەیاند، "لە چوارچێوەی ئەو لێکۆڵینەوەی کە لەلایەن داواکاری گشتیی کۆماریی ئامەدەوە دەستی پێکراوە، بەتۆمەتی بەشداریکردن لە ٢١ کردەوەی جیاواز لەسەر رێنمایی پەکەکە کە بانگەشەی بۆ رێکخراوەکەی لێکەوتووەتەوە، فەرمانی دەستگیرکردن بۆ سێڤال گولمەز بەرپرسی رێکخستنەکانی ئامەدی پارتی هەرێمە دیموکراتەکان DBP دەرچوو".  بەگوێرەی راگەیێندراوەکە، لە ئەنجامی گەڕان و پشکنینی تیمەکان لە بارەگای لقی رێکخستنەکانی (DBP) لە پارێزگاکە و ماڵی سێڤال گولمەز، دەست بەسەر کتێب، گۆڤار، لافیتەی رێکخراوەیی، دروشم و چەندین بەڵگەی دیکەدا گیراوە.  ئەو بەڵگانەی کە دەستیان بەسەردا گیران بەمەبەستی لێکۆڵینەوە رەوانەی ئاسایش کران.