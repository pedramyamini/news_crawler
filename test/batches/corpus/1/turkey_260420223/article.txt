یوکسەل کارامان، سەرۆکی داواکاری گشتیی کۆماریی لە ئەنقەرە، کە یەکێکە لەو دادوەرانەی سەرپەرشتیی کەیسی لێکۆڵینەوەی "تیرۆر" سەبارەت بە کەجەکە / پەکەکە بوو، رۆژی ٧ی کانوونی دووەمی ٢٠٢٠، داوایەکی یاسایی لە دژی سەڵاحەددین دەمیرتاش تۆمارکرد بەهۆی ئەوەی دەمیرتاش لە یەکێک لە پرۆسەکانی دادگاییکردنیدا، ناوی کارامانی ئاشکرا کردبوو کە سەرپەرشتیی ئەم کەیسە دەکات. لە کاتێکدا بەرپرسانی لێکۆڵینەوە لە پرسی "تیرۆر" ناویان ئاشکرا ناکرێت.   یوکسەل کارامان لە سکاڵاکەیدا گوتبووی، دەمیرتاش بە ئەنقەست ناوی هێناوە و ئەو زانیارییە نهێنییەی ئاشکراکردووە کە سەرپەرشتیی ئەم کەیسە هەستیارە دەکات و مەبەست لەم کارەی دەمیرتاش بۆ ئەوەیە کە بکرێتە ئامانجی رێکخستنە نهێنییەکانی پەکەکە. بۆیە لە دۆسیەی سکاڵانامەکەیدا تۆمەت "بەئاشکراکردنی ناوی کارمەندی دەوڵەت بۆ ئەوەی بکرێنە ئامانجی گرووپی تیرۆریست و هۆکاربوون بۆ مەترسیی خستنە سەر گیانی کارمەندانی دەوڵەت" خستبووە پاڵ دەمیرتاش.   یوکسەل کارامان لەم کەیسەدا داوای هەشت ساڵ زیندانیکردنی بۆ سەڵاحەددین دەمیرتاش کردبوو، بەڵام رۆژی ٢٨ی ئایاری ٢٠٢١، دوای چوار دانیشتنی دادگاییکردنی لەلایەن ٢٥ مین دادگای سزا قورسەکان ئەنقەرە، سزای دوو ساڵ و شەش مانگ زیندانیی بەسەر دەمیرتاش سەپاندبوو. پارێزەرانی دەمیرتاش تانەیان لە بڕیاری دادگاکە دا و داوای تانەکەیان بۆ دادگای هەرێمیی لە ئەنقەرە بەرزکردەوە.   دادگای ناوبراو دوای دووجار دواخستنی دانیشتنی دادگاکە بەهۆی پێشهاتەکانی دادگاییکردنی کەیسی رووداوەکانی کۆبانێ، دواجار رۆژی ٢٥ی نیسانی ٢٠٢٢ تانەی پارێزەرانی سەڵاحەددین دەمیرتاش پەسندکرد و بڕیاری ٢٥ مین دادگای سزا قورسەکانی لەبارەی دوو ساڵ و شەش مانگ زیندانیکردن هەڵوەشاندەوە و پاساوی دادگاکە بەوەی لێدوانەکانی دەمیرتاش هەڕەشەی بۆ سەر گیانی سەرۆکی داواکاری گشتیی دروست نەکردووە و نەکراوەتە ئامانجی "گرووپە تیرۆریستەکان" پەسند نەکرد، بەمەش سزای دوو ساڵ و شەش مانگ زیندانیکردنی دەمیرتاش لەم کەیسەدا هەڵوەشایەوە.