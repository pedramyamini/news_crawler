دەیڤد هەنت، کۆنسوڵی گشتیی بەریتانیا لە هەولێر  لە هەژماری خۆی لە تویتەر وێنەی هەرسێ خواردنەکانی بڵاوکردووەتەوە، لە کۆمێنتدا بۆیان نووسیوە ئەی کوا برنج و فاسۆلیا، لە کۆمێنتی دیکە خەڵک سەرنجی بۆ پاچە و بریانی رادەکێشن، ئەویش بەڵێندەدات تاقیان بکاتەوە.  دەیڤد ھەنت، لە سێیەمین رۆژی گەیشتنی بە ھەرێمی کوردستانی عێراق و دەستبەکاربوونی وەک کونسوڵی گشتی بەریتانیا سەردانی چایخانەی مەچکۆی  کرد و نانی بەیانی لەوێ خوارد.  دەیڤد هەنت لەگەڵ دەستبەکاربوونی لە مانگی ئەیلوولی ئەمساڵ پاڵپشتی بەریتانیای بۆ پێشمەرگە دووپاتکردەوە، بەریتانیا ٣.٥ ملیۆن پاوەند بۆ مەشق و راهێنان بە هێزەکانی پێشمەرگە و هێزە ئەمنییەکانی عێراق دابینکردووە، ئەمە جیا لەوەی لە ٢٠١٤ ەوە لە چوارچێوەی هاوپەیمانی نێودەوڵەتی دژی داعش لە زەوی و لە ئاسمان پشتیوانی پێشمەرگەیە لە شەڕی دژی داعش.  دەیڤ هەنت لە مانگی ئەیلوولی ئەمساڵ بووە کۆنسوڵی گشتی نوێی بەریتانیا و جێگەی جەیمس تۆرنتۆنی گرتەوە.  هەنت ٢٠ ساڵ ئەزموونی لە کاری دیپلۆماسی هەیە، لە ٢٠٠١ پەیوەندی بە ئۆفیسی دەرەوە و گەشەپێدانی حکومەتی بەریتانیا کردووە، تاوەکو ٢٠٠٣ سەرۆکی بەشی ویلایەتە یەکگرتووەکان و ئەمریکای باکوور بوو لە ئۆفیسەکە. لە ٢٠٠٣ تاوەکو ٢٠٠٤ سەرۆکی یەکەی سزاکان بوو تایبەت بە نەتەوەیەکگرتووەکان. لە ٢٠٠٥ تاوەکو ٢٠٠٨ کۆنسوڵی گشتیی بەریتانیا بوو لە زەگرەبی پایتەختی کڕواتیا. لە ٢٠٠٨ بووە جێگری سەرۆکی بەشی گرژییەکان لە ئۆفیسی دەرەوە و گەشەپێدانی حکومەتی بەریتانیا.  دەیڤد هەنت، هاوسەرگیری لەگەڵ سارا هەنت کردووە و باوکی دوو منداڵە (کوڕێک و کچێک).