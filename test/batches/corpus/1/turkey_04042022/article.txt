لە پرۆگرامێکی تایبەتی تەلەڤزیۆنیدا پرسیار لە ئۆزگور ئۆزەل، سەرۆکی فراکسیۆنی جەهەپە کرا، کە: ئایا جەهەپە، هەدەپە بە پاشکۆی پەکەکە دەبینێت؟ گوتی: "وەڵامی ئەم پرسیارە داواکارانی گشتی وەکو کۆماری تورکیا دەیدەنەوە. لەو کاتەی دەچنە هەڵبژاردن زووتر داواکاری پێشکێش دەکەن. هەدەپەش وەکو ئەوانەی دیکە داواکاری پێشکێشدەکات و دەوڵەت دوای لێکۆڵینەوە کاغەزی سپییان پێدەدات. جا ئەوکاتە پارتەکانی دیکەی نێو پەرلەمان چەندە رەوان، هەدەپەش ئەوەندە رەوایە".  ئۆزەل هەروەها رووی دەمی کردە حکومەت و گوتی، ئەگەر دەڵێن هەدەپە هەر پەکەکەیە، کەواتە بۆچی لەکاتی هەڵبژاردندا رێپێدانیان بۆ دەکەن؟ هەروەها رەتیشیکردەوە جەهەپە لەبەر هیچ لایەنێکی دیکە پەیوەندی لەگەڵ هەدەپە بپچڕێنێت.  بریکاری سەرۆکی فراکسیۆنی جەهەپە لەبارەی گوشارەکانی دەوڵەت لەسەر هەدەپە گوتی: "جاران دەیانگوت ئەوانە لەبری مانەوەیان لە شاخ، با بێن سیاسەت بکەن. جا ئەگەر ئێستا ئەو پارتەی سیاسەت دەکات، پێی بڵێیت تۆ رێکخراوی تیرۆرستییت و لەوێشەوە ئاراستەیەکی وەهایان بۆ دیاری بکەیت، ئەوە هیچ سوودێکی بۆ تورکیا نابێت. بەڵکو پێویستە ئەو پارتە لە چوارچێوەی سیاسەتدا بهێڵدرێتەوە و بە خەڵک بگوترێت، کە دەتوانن دەنگ بە هەموو پارتێک بدەن".  ئەم گوتانەی ئۆزگور ئۆزەل لەکاتێکدایە کە هەوڵەکانی داخستنی هەدەپە درێژەیان هەیە. ئێستا هەدەپە لە قۆناخی بەرگری لە خۆکردندایە و چەند تۆمەتێکی لەسەرە کە یەکێک لەوانە "بانگەشەکردن بۆ پەکەکە"یە.