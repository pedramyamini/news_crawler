میدیاکانی تورکیا بڵاویانکردەوە، دوو دۆسیەی تاوان لە دژی پەروین بوڵدان، هاوسەرۆکی هەدەپە، سێ دۆسیەی تاوان لە دژی موراد ساڕیساچ پەرلەمانتاری وان، هەروەها دۆسیەیەک لە دژی هەر یەک لە بەردان ئۆزتورک پەرلەمانتاری ئاگری، عەلیجان ئۆنلو پەرلەمانتاری دێرسم، عومەر ئۆجەلان پەرلەمانتاری رووها، رەمزیە تۆسون پەرلەمانتاری ئامەد، سەزایی تەمەللی پەرلەمانتاری وان، دێرسم داغ پەرلەمانتاری ئامەد، ئیمام تاشچیئەر پەرلەمانتاری ئامەد، فەلەکناس ئوجا پەرلەمانتاری ئێلیە، فاتمە کورتوڵان پەرلەمانتاری مەرسین، سدیق تاش پەرلەمانتاری سێرت، ساڵیحە ئایدەنیز پەرلەمانتاری ئامەد یەکە تۆمارکراوە.   بەپێی رێکارەکان، مستەفا شەنتۆپ، سەرۆکی پەرلەمانی تورکیا، دۆسیەکانی تاوان ئاراستەی فەرمانگەی لێکۆڵینەوەی پەرلەمان دەکات بۆ بەدواداچوون لە نەبوونی کەموکورتی لە دۆسیەکان و دواتر ئاراستەی لیژنە پەیوەندیدارەکان دەکات و دوای پەسەندکردنیان، لە رێگەی دەستەی سەرۆکایەتییەوە دەخرێتە بەرنامەی خشتەی کاری ئەنجوومەنی گشتیی بۆ ئەوەن دەنگی لەسەر بدرێت.   بەگوێرەی ئامارەکانی وەزارەتی دادی تورکیا، لە ٢٧ ـەمین خولی پەرلەمانی ئەم وڵاتەدا، هەزار و ٢٤٦ دۆسیەی تاوان بۆ وەرگرتنەوەی متمانە و لێسەندنەوەی پارێزبەندی دژی پەرلەمانتاران پێشکێشی سەرۆکایەتیی پەرلەمان کراون. لەم ژمارەیەدا ٩٣٢ دۆسیە لە دژی پەرلەمانتارانی هەدەپە تۆمارکراون. دوو پەرلەمانتاری هەدەپەش متمانەیان لێسەندراوەتەوە.