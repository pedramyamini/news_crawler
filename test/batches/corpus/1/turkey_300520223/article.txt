رۆژی دووشەممە ٣٠ - ٠٥ - ٢٠٢٢ رەجەب تەیب ئەردۆغان، سەرۆککۆماری تورکیا و ڤلادیمیر پووتین، سەرۆکی رووسیا، بە تەلەفۆن قسەیان کرد و چەند پرسێکیان تاوتوێ کرد.  هەڕەشەکانی ئەمدواییەی ره‌جەب ته‌یب ئەردۆغان لەبارەی هێرشکردنە سەر رۆژئاوای کوردستان لە پەیوەندییە تەلەفۆنییەکەدا باسی لێوە کراوە. ئەردۆغان لەمبارەیەوە یەکینەکانی پاراستنی گەل (یەپەگە)ی بە "تیرۆریست" ناوبردووە و بە پووتینی گوتووە: "پەکەکە / یەپەگە لە سووریا بەردەوامە لە پەلامارە تیرۆریستییەکانی بۆ سەر مەدەنییەکانی تورکیا و سووریا. ناوچەیەکی داماڵدراو لە تیرۆر بە قووڵایی ٣٠ کیلۆمەتر لەسەر سنووری توركیاوه کە لە لێکتێگەیشتنی تشرینی یەکەمی ٢٠١٩ ھەیە، نه‌تواندراوه دروستبكرێت. هەر بۆیە ناچارین ئەوێ بکەینە ناوچەیەکی پارێزراو".  بەپێی راگەیێنراوی فەرمانگەی پەیوەندییەکانی سەرۆکایەتیی کۆماری تورکیا، لە پەیوەندییە تەلەفۆنییەکەدا ئەردۆغان و پووتین پرسە ناوچەییەکان لەسەروویانەوە پەیوەندییە دووقۆڵییەکان و جەنگی ئۆکراینا - رووسیایان تاوتوێکردووە.  ئەردۆغان بە پێویستی زانیوە لە کورتترین ماوەدا ھەنگاو بۆ سەرلەنوێ بنیاتنانەوەی زەمینەی ئاشتی لە نێوان رووسیا و ئۆکراینا بنرێت و کاریگەرییە نەرێنییەکانی جەنگ بۆ نزمترین ئاست داببەزێنرێت و متمانە دروستبکرێت.  سەرۆککۆماری تورکیا هەروەها گوتوویەتی: "ئەگەر ھەردوولا لەسەر پره‌نسیپ رێکبکەون، ئەوا ئامادەن لەگەڵ رووسیا و ئۆکراینا و نەتەوەیەکگرتووەکان لە ئیستەنبووڵ کۆببنەوە و تورکیا رۆڵی چاودێری ببینێت".  هەرچەندە تاوەکو ئێستا چەند جارێک بەرپرسانی مۆسکۆ و کییڤ لە ئاستە جیاوازەکان دیدار و گفتوگۆیان کردووە و تورکیاش چەند جارێک دەستپێشخەریی لەمبارەیەوە هەبووە، بەڵام هێشتا جەنگ بەردەوامە.