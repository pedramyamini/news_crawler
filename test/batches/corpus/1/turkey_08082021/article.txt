بەپێی زانیارییەکانی بەکر پاکدەمیرلی، وەزیری ژینگە و دارستانی تورکیا لە کۆی ٢٢٣ ئاگری دارستانەکان ٢١٧ ئاگر کۆنترۆڵکراون، ئاگری شەش دارستانیش هێشتا بەردەوامە، دارستانەکانی "کۆیجەگیز، کاڤاکلیدەرە، میلاس، یەتەگان، جینە لە باشووری رۆژئاوای پارێزگای موغڵا بەردەوامە، هەروەها ئاگری دارستانی سوتجولەر لە پارێزگای ئیسپارتا بە هەمان شێوە کۆنترۆڵ نەکراوە، ئەو ئاگرەی تاوەکو ئێستا هەشت کەسی کوشتووە و هەزاران هێکتار زەویی سووتاندووە، زیاتر لە هەمووان ئەرکی تیمەکانی بەرگریی شارستانی قورس کردووە، بە رۆژ و شەو لە ئەرکدان و هەوڵی کوژاندنەوەی ئاگرەکە دەدەن.   یوسف دۆغان گورەر، جێگری بەڕێوەبەری بەشی ئەوروپای بەرگریی شارستانی ئیستەنبووڵ دەڵێت، "ماوەی حەوت رۆژە لێرە کارەکانمان بۆ کوژاندنەوەی ئاگرەکان بەردەوامە، لە ناوچەی میلاس، ئەرکی ئێمە ئەوەیە رێگەنەدەین ئاگرەکە بگاتە گوندەکان بە گشتی، لەگەڵ کەمکردنەوەی ئاستی وێرانبوونی گوندەکان، جگە لەوەش پشتیوانیی هەوڵی کوژاندنەوەی ئاگری دارستانەکانیش دەکەین. "  ئاگری دارستانەکانی میلاس جگە لە زیانی گیانی و ماددیی زۆر، بووەتە هۆی لەنێوچوونی ژمارەیەکی زۆر ئاژەڵ لەنێو دارستانەکان، لەو ناوچانەی لە هاویندا دەبنە رووگەی سەتان هەزار گەشتیار لە سەرانسەری جیهانەوە.  تورکیا بە ١٦ فڕۆکەی گەورە، ٩ فڕۆکەی بێفڕۆکەوان، ٥٧ هێلیکۆپتەر، ٨٥٠ تانکەر، ٥ هەزار و ٢٥٠ کەس لە تیمی بەرگریی شارستانی هەوڵی کۆنترۆڵکردنی ئاگرەکە دەدات، تەنیا لە ناوچەی ئالانیای باشووری ئەنتاڵیا ئاگر ١٠٧ ماڵی سووتاندووە. جگە لەوەش تیمی بەرگریی شارستانی دەڵێت، ترس لەوە نەماوە ئاگر بگاتە ناوەندی وزەی ناوچەی کەرەم کۆی و ئەو شوێنە پارێزراوە   یوسف دۆغان گورەر ئاماژەی بەوەشکرد، "لە ناوچەی تورکەڤلەری بووین، کاتێک ئاگر خەریک بوو بگاتە ناوەندی وزەی کەرەمکۆی، ئێمە رێگەنادەین ئاگرەکە بگاتە ئەو گوندە، رێگە لەوە دەگرین ئاگر بگاتە ماڵی خەڵک و ئەو ناوچەیە، چونکە ئەو ماڵ و شوێنە هەموو شتێکە بۆ خەڵک، بەڵام لە کاتێکدا کار دەکەین فەرمانی چۆڵکردن دەرکراوە بۆ کارمەندانی بنکەکە و خەڵکی ناوچەکە، خانووەکانی ناوچەکەمان پاراستن، پاشان لەلایەن ناوەندی قەیرانەکانەوە داوامان لێکرا کورەکەی ناوەندە سارد بکەینەوە و بیکوژێنینەوە، لە کاژێر ٠٣: ٤٥ خولەکی ئەو شەوە چووینە نێو ناوەندەکەی وزەکە و دەستمان کرد بە پرۆسەی ساردکردنەوە لە چەندین شوێنی ناوەندەکە. "  خەڵک  لە تورکیا لە قەیرانی هاوشێوەدا لەوانەش بوومەلەرزە بە خێرایی کۆدەبنەوە و هاوکاریی تیمەکان دەکەن، بەڵام رۆژی هەینی رەجەب تەیب ئەردۆغان، سەرۆککۆماری تورکیا رایگەیاند، "چیدیکە رێگە بە خەڵک نادرێت و پێویستە تەنیا تیمی بەرگریی شارستانی و کەسانی رێگەپێدراو ئاگرەکان کۆنترۆڵ بکەن. "  بەرپرسانی ئەوروپا گۆڕانی کەشوهەوا بە هۆکاری یەکەمی ژمارەیەکی زۆری ئاگری دارستانەکان لە باشووری ئەوروپاوە لە ئیتاڵیاوە بۆ بەلکان لەوێشەوە بۆ یۆنان و تورکیا دەگەڕێننەوە.