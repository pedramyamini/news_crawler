کاوە فەقیهزادە، ئاوازدانەرێکی رۆژهەڵاتی کوردستانە لە دوو کتێبدا کە تۆڕی میدیایی رووداو سپۆنسەری کردوون بە نێوەکانی (نەوا و جوانی ژیان و جوانی بەهاری موکریان)، چەند ئاوازێکی فۆلکلۆری ناوچەی موکریانی بە سەنتوور ژەنیوە.  کولتوور و فۆلکلۆری هەموو نەتەوەیەک دەرخەری ئاستی فەرهەنگیی و رۆشنبیری گەلەکەیە لە سەردەمانی رابردوودا، کاوە فەقیهزادە لە پێشەکی کتێبەکەیدا باسی گرنگیی فۆلکلۆر دەکات و دەنووسێت: "هەروەک دەزانین رێگەی ئازادبوونی هەر گەلێک لە زنجیری دەستبەسری و چارەڕەشی بە پشتیوانی کولتوور و فەرهەنگێکی پتەو خۆش دەکرێت".  لە ئەوروپا هایدن، چایکۆڤسکی و بارتوک لە ناوە دیارەکانی زیندووکردنەوەی فۆلکلۆری گەلەکەیانن، هەروەها لە کوردستان مەزهەری خالقی، هۆشەنگ کامکار، موجتەبا میرزادە و حوسێن یوسفزەمانی هەوڵێکی زۆریان داوە بۆ پاراستنی بەشێک لە بەرهەمە فۆلکلۆرییەکان.  کاوە فەقیهزادە لە بەشێکی دیکەی کتێبەکەیدا ئاماژە بە کولتووری کوردی دەکات و دەنووسێت: "ئەگەر باسی کوردستان بکەین و لەسەر بابەتی مۆسیقا بدوێین زۆر باش لەوە تێدەگەین کە رەوتی بەرەوپێشچوون لە بواری زانستی جیهانی لەو بەشە لە وڵاتی ئێمە، ئەوەندە بەرچاو نییە کە شیاوی ئەو گەنجینەیەی کورد بێ".  ئەو ئاوازدانەرەی رۆژهەڵاتی کوردستان تاوەکو ئێستا ١١ بەرهەمی چاپکراوی هەیە لە بواری فۆلکلۆری کوردی، کە دیارترینیان کتێبی چۆڵەچرایە بە سپۆنسەری تۆڕی میدیایی رووداو.  فەقیهزادە لە کتێبی چۆڵەچرا هەندێک ئاوازی فۆلکلۆری حەمەدی بەیتان، خلەزەردی، رەسوول شیرمۆخ، حەمەدی ئاغا، عەلی کەردار، قالەشین، عەزیزی کەریمەسوور و حەسەن خاڵەندی بەمەبەستی پاراستنیان لە فەوتان و لەنێوچوون لەسەر نۆتەی میوزیکی نووسیوەتەوە.