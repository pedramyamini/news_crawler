ئەحمەد دادوئۆغڵو، سەرۆکی پارتی ئایندە رۆژی دووشەممە ٩ ـی ئایاری ٢٠٢٢ لە پارێزگای مێرسینی تورکیا سەبارەت بە مشتومڕەکانی ناوخۆی تورکیا لە پرسی کۆچبەراندا رایگەیاند، لە تورکیا هەوڵی دروستکردنی ژینگەیەک دەدرێت کە هۆکاربێت بۆ تەقینەوەیەکی کۆمەڵایەتی، لەڕێگەی دژایەتیکردنی کۆچبەران هەوڵی دروستکردنی کەشێك دەدرێت کە ژینگەی هەڵبژاردن تێکبدات.  ئەحمەد دادوئۆغڵو لە وەڵامی پرسیاری کۆبوونەوەی شەش پارتەکەی ئۆپۆزیسیۆن کە بڕیارە ٢٩ ـی ئایار بەڕێوەبچێت ئاماژەی بەوەدا، کۆبوونەوەی ئەو شەش پارتە یەکێکە لە گرنگترین پێشهاتەکان لە مێژووی ٧٠ ساڵەی دیموکراسی لە تورکیا.  دادوئۆغڵو گوتی، ئەم مانگە بۆ یەکەمینجار بە چوار کۆمیسیۆن کۆدەبینەوە. یەکێکیان کۆمیسیۆنی ئاسایشی هەڵبژاردنە کە یەکەمین کۆبوونەوەیان بەر لە جەژنی رەمەزان ئەنجامدابوو و کۆبوونەوەی دووەمیشان لە چەند رۆژی داهاتوودا دەکەن. دووەمیان ئەو کۆمیسیۆنەیە کە ئامانج و بنەما سەرەکییەکانی ئەو شەش پارتە لە دەقێکدا کۆدەکاتەوە. سێیەمیان کۆبوونەوەی گرووپی کارە سەبارەت بە دەستنیشانکردنی ئەو گۆڕانکارییە دەستوورییانەی لە کاتی گۆڕینی سیستەمی بەڕێوەبردن لە تورکیا لە کۆمارییەوە بۆ سیستەمی پەرلەمانی دەبێت بکرێن. چوارەمیان سەربەخۆیی بانکی ناوەندییە کە لە کۆبوونەوەکەی مانگی رابردووماندا گفتوگۆمان لەسەر کرد و بۆ ئەو مەبەستەش کۆمیسیۆنی چوارەممان پێکهێنا.    سەرۆکی پارتی ئایندە ئاماژەی بەوەدا، ئەو چوار کۆمیسیۆنە ئەنجامی ئامادەکارییەکانیان دەکەنە راپۆرت و پێشکێشی ئەو کۆبوونەوەیەی دەکەن رۆژی ٢٩ ـی ئایار دەکرێت.