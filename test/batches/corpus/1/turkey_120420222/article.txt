دادگەی باڵای تورکیا، لیستێکی نوێی حیزب و لایەنە سیاسییەکانی تورکیای بڵاوکردەوە و ناوی چوار حیزبی لە لیستەکەدا سڕیوەتەوە، بەهۆی بوونی پاشگری "کوردستان" بە ناوی حیزبەکانەوە.  حیزبەکان بریتین لە "پارتی دیموکراتی کوردستان - تورکیا (PDK - T)، پارتی سۆسیالیستی کوردستان (PSK)، پارتی ئازادی کوردستان (PAK) و پارتی کۆمۆنیستی کوردستان (KKP). "   رۆژی ١٠ ـی نیسانی ٢٠٢٢، پارتی سۆسیالیستی کوردستان رایگەیاندبوو، ئەوان نەخشەڕێیەکیان بۆ چارەسەرکردنی پرسی کورد لە تورکیا ئامادەکردووە و رێگەکانی چارەسەر پێشنیاز دەکەن.  مەسعود تەک، سکرتێری پارتی سۆسیالیستی کوردستان (PSK) بە ئامادەبوونی بەرپرسانی حیزبەکەی لە شاری ئامەدی باکووری کوردستان، کۆبوونەوەیەکی رێکخست، نەخشەڕێیەک بە ناوی (چارەسەرکردنی پرسی کورد لە تورکیا بە رێگەی سیاسەتی ئاشتی و دیموکراتی) رادەگەیێنن. هەروەها ئاشکرایکرد کە بۆ ئامادەکردنی ئەو نەخشەڕێیە را و پێشنیازی سەرجەم چین و توێژ و پێکهاتەکان وەرگیراوە و چەند مانگێکە کار لەسەر ئەو نەخشەڕێیە دەکەن.  لە نەخشەڕێیەکەی پارتی سۆسیالیستی کوردستان (PSK)دا جەخت لەسەر ئەم پرسانە کراونەتەوە، "سیاسەتی تواندنەوەی نەتەوەیی، دانانی قەیووم، تووندوتیژی، گرفتی خوێندن بە زمانی کوردی، نادادی، گوشاری سیاسی، هەژاری، ئازادی، یەکسانی، مافی مرۆڤ، مافی ئافرەت، ئاشتی، پێکەوەژیان، پێناسەی کورد و کوردستان. "