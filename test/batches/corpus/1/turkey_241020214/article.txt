رەجەب تەیب ئەردۆغان، سەرۆککۆماری تورکیا رایگەیاند، "لەولاوە هەڵدەستن و دادەنیشن، کاڤاڵا، کاڤاڵا! کاڤاڵا، کاڤاڵا! ئەو کاڤاڵایەی باسیدەکەن لقی تورکیای سۆرۆسە. ١٠ باڵیۆز لەبەر ئەو، سەردانی وەزارەتی دەرەوە دەکەن. ئەمە چ بێ تەربێتییەکە؟ ئێوە ئێرە بە چی دەزانن؟ ئێرە تورکیایە، تورکیا. ئێرە وەکو ئەوەی تێیگەیشتوون وڵاتێکی هۆزی نییە. ئێرە تورکیای بەناوبانگە. ئێوە لێرە ناتوانن بچنە وەزارەتی دەرەوە و رێنوێنی بدەن. منیش رێنوێنیی پێویستم بە وەزیری دەرەوەمان دا. پێمگوت پێویستە چی بکات. گوتم چی زووە دەبێت ئەوانە بە پیاوە نەخوازراوەکان رابگەیێنن. ئەوانە دەبێت تورکیا بناسن و لێی تێبگەن. ئەو رۆژەی لە تورکیا نەگەیشتن، دەبێت بڕۆن".  پارتەکانی ئۆپۆزیسیۆن بە تووندی رەخنە لەم هەڵوێستەی ئەردۆغان دەگرن. کەمال کڵچدارئۆغڵو، سەرۆکی جەهەپە لە تویتێکدا نووسیویەتی، "ئەو کەسە ئەم وڵاتە بەرەو هەڵدێر دەبات، ئەمجارەش فەرمانی داوە ئەو ١٠ باڵیۆزە بە پیاوە نەخوازراوەکان ناو ببرێن. بە روونی دەیڵیم؛ هۆکاری ئەم هەڵسوکەوتانە پاراستنی بەرژەوەندیی نیشتمانی نییە، بەڵکو لە هەوڵی ئەوەدایە فاکتەری دەستکرد بۆ فەوتاندنی ئابووریی وڵات دروست بکات. وەرە سەیرێکی خوانی خەڵک بکە! "  ئەحمەد داودئۆغڵو , سەرۆکی پارتی ئاییندە رووداوەکە بە "گەورەترین قەیرانی دیبپلۆماسی" لە مێژووری تورکیا ناودەبات و لە تویتێکدا نووسیویەتی، "ناوبردنی ئەو ١٠ باڵیۆزە بە پیاوە نەخوازراوەکان نە پەیوەندیی بە عوسمان کاڤاڵا و نە بە سەربەخۆیی دەسەڵاتی دادوەرییەوە هەیە. ئەگەر وا بووایە قەشە برونسۆن بە تەلەفۆنێكی ترەمپ و دەنیز یوجەل لەسەر داوای مێرکڵ ئازاد نەدەکران".  لە چەند رۆژی رابردوودا باڵیۆزانی ١٠ وڵات لە ئەنقەرە داوایان لە حکومەتی تورکیا کرد ئەو بڕیارە جێبەجێ بکات، کە لەلایەن دادگای مافی مرۆڤی ئەوروپا بۆ ئازادکردنی عوسمان کاڤاڵا بازرگان و چالاکڤانی تورک دەرکراوە.  عوسمان کاڤاڵا نزیکەی چوار ساڵە بە تۆمەتی سپۆنسەرکردنی خۆپێشاندەرانی رووداوەکانی پارکی گەزی و هەوڵی کودەتا شکستخواردووەکەی ١٥ی تەممووزی ٢٠١٦ خراوەتە زیندانەوە، بەڵام تاوەکو ئێستا هیچ تۆمەتێکی بەسەردا ساخ نەبووەتەوە.