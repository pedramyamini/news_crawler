یەحیا ئوستون، راوێژکاری میدیایی هێڵی ئاسمانیی تورکیا ئەمڕۆ سێشەممە ٢٥ی کانوونی دووەمی ٢٠٢٢ لە هەژماری تایبەتی خۆی لە تویتەر رایگەیاند: "لە ئیستەنبووڵ سەرجەم گەشتە ئاسمانییەکانی فڕۆکەخانەی ئیستەنبووڵ و فڕۆکەخانەی سەبیحەگۆکچەن تاوەکو کاژێر ٠٠: ٠٠ی ٢٦ی کانوونی دووەم رادەگیرێت".   یەحیا ئوستون ئاماژەی بەوەداوە هەوڵەکان بەردەوامن بۆ چارەسەرکردنی کێشەی هاتووچۆ لەبەردەم گەشتە ئاسمانییەکان و تەواوکردنی ئامادەکارییەکان بۆ دەستپێکردنەوەی گەشتەکان.   ئەمە لە کاتێکدایە پێشتر پارێزگای ئیستەنبووڵ رایگەیاندبوو، تاوەکو کاژێر ١٣: ٠٠ی ئەمڕۆ سەرجەم گەشتە ئاسمانییەکان فڕۆکەخانەکانی ئیستەنبووڵ بەهۆی بەفربارینەوە هەڵپەسێردراون.   پارێزگاری ئیستەنبووڵ رایگەیاند، بەهۆی شەپۆلی چڕی بەفربارین، سەرجەم رێگە سەرەکییەکانی ئیستەنبووڵ داخراون و جگە لە هاتووچۆی گشتی، هاتووچۆی سەرجەم ئۆتۆمبێلە تایبەتەکان قەدەخەکراوە.   بەڕێوەبەرایەتیی گشتیی کەشناسی تورکیا پێشبینی دەکات، بەفربارین لە ئیستەنبووڵ کاریگەریی زیاتر دەبێت و پلەکانی گەرما بە کاتی شەو بۆ شەش پلەی ژێر سفری سەدی دادەبەزێت و بەکاتی رۆژ دوو پلەی ژێر سفری سەدی دەبێت. هاوکات ئاستی بینین بەهۆی تەمومژەوە تاوەکو ١٠ مەتر دادەبەزێت.