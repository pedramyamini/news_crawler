رۆژی پێنجشەممە ٥ی ئابی ٢٠٢١ بەهۆی کەوتنەوەی ئاگر لە دارستانەکانی شارۆچکەی میلاسی سەر بە پارێزگای موغڵا چوار کەس دەستبەسەر کران. دوای ئەنجامدانی لێکۆڵینەوە سێ لە دەستبەسەرکراوەکان بە بڕیاری دادگە خرانە زیندانەوە.  هەمان رۆژ هەر لە پارێزگای موغڵا، بەهۆی کەوتنەوەی ئاگر لە دارستانەکانی شارۆچکەی بۆدروم لە چوارچێوەی لێکۆڵینەوەکانی داواکاری گشتیی بۆدرومدا سێ کەس دەستبەسەر کران.  لە ئەنجامی لێکۆڵینەوەکاندا دەرکەوت کە ئەو سێ گومانلێکراوە لەنێو ئۆتۆمبێلەکەیانەوە جگەرەیان فڕێداوەتە دەرەوە و بەو هۆیەوە ئاگر لە دارستانەکانی بۆدروم کەوتووەتەوە.  دوای کۆتاییهاتنی لێکۆڵینەوەکان لە فەرماندەیی جەندرمە، سێ دەستبەسەرکراوەکە درانە دادگە و دواتر بە بڕیاری دادگە خرانە زیندانەوە.