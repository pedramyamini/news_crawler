لە دوای ئەو شەپۆلە بەفربارینەی ئەم دواییە لە باشووری کوردستان، یەکێک لە گۆرانییە کوردییەکان بەناوی "هێدی باژۆ" لە تۆڕە کۆمەڵایەتییەکاندا دەنگیداوەتەوە، هەرچەند خۆی نێوەڕۆکێکی تراژیدیی هەیە، بەڵام بەشێک لە بەکارهێنەرانی تۆڕە کۆمەڵایەتییەکان، بەتایبەتیش لە تیکتۆک بۆ بابەتی کۆمیدی بەکاریدەهێنن.  د. عەلی تەتەر، پارێزگاری دهۆک کە دکتۆرای لە مێژوو هەیە لە روونکردنەوەیەکدا کە بۆ رووداوی ناردووە نووسیویەتی، لە ساڵی ١٧٩١ دەوڵەتی عوسمانی بڕیاردەدات هۆزی ملان لە وێرانشاری باکووری کوردستان کۆمەڵکوژ بکات، دەروێشی عەبدی کە گەورەی هۆزی شەرقی ئێزدییەکان بوو، هاوکاریی هۆزی ملان دەکات.  وەکو پارێزگاری دهۆک باسی دەکات، لەشکری عوسمانی بە سەرکردایەتیی سلێمان پاشا ئال شاوی هێرشەکەیان ئەنجامدا کە لە کۆمەڵێک هۆزی تورکمان و عەرەب پێکهاتبوو و، لەو کۆمەڵکوژییەدا دەروێشی عەبدی و ژمارەیەک سوارچاکی کوردی موسڵمان و ئێزدی دەکوژرێن. گۆرانی "هێدی باژۆ" چیرۆکی ئەو کۆمەڵکوژییە دەگێڕێتەوە.  لە دوای بڵاوبوونەوەی ئەو بەشە کورتەی لاوکەکە، وەک ناڕەزایەتییەک بەشێک لە رۆشنبیر و نووسەر و چالاکڤانان، تەواوی لاوکەکەیان بڵاوکردەوە و تیشکیان خستووەتەوە سەر نێوەڕۆکەکەی، بۆ ئەوەی بە مەبەستی دیکە بەکارنەهێندرێت، لەوانەش دروستکردنی ڤیدیۆی پێکەنیناوی.  ئەو لاواندنەوەیە لەلایەن چەند هونەرمەندێکی کوردی ئێزدی گوتراوە، یەکێک لەوانە ئەلیاس نەدیرە، کە بە دەنگی ئەو لە تۆڕە کۆمەڵایەتییەکاندا بڵاوکراوەتەوە.  لەبارەی چیرۆکی پشت گۆرانییەکەوە، چەند لێکدانەوە و بیروڕای جیاواز هەن. عەبۆ شێخ، هونەرمەندێکی کوردی ئێزدییە بە تۆڕی میدیایی رووداوی راگەیاند، ئەو بەرهەمە هونەرییە بۆ ناوچەی شنگال دەگەڕێتەوە و تیشک دەخاتە سەر کۆمەڵکوژیی ئێزدییەکان.  د. ئادەم بێدار وتارێکی لە پۆرتاڵی رووداو بەناونیشانی "چیرۆکى راستەقینەى ' هێدى باژۆ ' " بڵاوکردەوە، تێیدا بەدواداچوونی بۆ سەرچاوەی گۆرانییەکە کردووە، لە بەشێکی وتارەکەیدا ئاماژە بەوە دەکات، لەگەڵ (شێخ مەڕوان، خەلەف حەجى حەمەد و شوکر خدر دخی) لەبارەی چیرۆکی ئەو گۆرانیەوە قسەی کردووە، ئەوان کارى رژدییان لەسەر فۆلکلۆر و گۆرانیى فۆلکلۆرى شنگال کردووە، پشتڕاستیان کردووەتەوە کە نێوەڕۆکى ئەو گۆرانییە باسى هیچ یەکێک لەو کۆمەڵکوژییانە ناکات، کە بەسەر کوردانى ئێزدیدا هاتووە، لەبەر ئەوە بەستنەوەى گۆرانییەکە بە کوردانى ئێزدى "هەڵەیەکى مێژووییە".