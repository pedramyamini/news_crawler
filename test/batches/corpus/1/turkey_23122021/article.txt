شەوی رابردوو ٢٢ی کانوونی یەکەمی ٢٠٢١ رەجەب تەیب ئەردۆغان، سەرۆککۆماری تورکیا لە کۆشکی سەرۆکایەتی کۆمار لە ئەنقەرە، پێشوازی لە رەوەندەی جووی مووسەوی لە تورکیا و ئەندامانی هاوپەیمانی حاخامی وڵاتانی ئیسلام کرد.   رەجەب تەیب ئەردۆغان رایگەیاند، پەیوەندییەکانی تورکیا - ئیسرائیل بۆ سەقامگیری و ئاسایشی ناوچەکە گرنگە و ئامادەن بۆ پێشخستنی هاوئاهەنگی نێوانیان لەگەڵ ئیسرائیل.   ئەردۆغان ئاماژەی بەوەکرد "پێویستە هاوئاهەنگبین لە بەرەنگاربوونەوەی دوژمنایەتیکردنی ئیسلام کە بە تایبەتی لە وڵاتانی رۆژئاوادا زیادیکردووە، هەروەها دژە سامییەت و دژایەتیکردنی کەسانی بیانی کە لە هەڵکشاندایە".  سەرۆککۆماری تورکیا گوتی: "توکیا لە سەرەتای ساڵی ٢٠٢١ وە لە هەوڵدا بووە بۆ باشکردنی پەیوەندییەکانی لەگەڵ وڵاتانی رۆژئاوا و رۆژهەڵاتی ناوەڕاست و ئیسرائیل یەکێک لەو وڵاتانە بووە".  ماوەیەک بەر لە ئێستا ئەردۆغان پەیوەندی تەلەفۆنیی لەگەڵ سەرۆک و سەرۆکوەزیرانی ئیسرائیل ئەنجامدا.  کودەتاکەی میسر و کاردانەوەی تووندی تورکیا، پەیوەندییەکانی ئەنقەرە و ئیخوانی موسلمین، شەڕی سووریا، گەمارۆی سەر قەتەر، لەو خاڵە سەرەکییانە بوون کە لە ماوەی رابردوودا رێخۆشکەربوون بۆ تیکچوونی پەیوەندییەکانی تورکیا لەگەڵ بەشێک لە وڵاتانی ناوچەکە.