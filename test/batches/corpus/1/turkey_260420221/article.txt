رۆژی ٢٥ - ٠٤ - ٢٠٢٢ دادگەی ١٣ ـی سزا قورسەکانی ئیستەنبووڵ لە کەیسی خۆپێشاندانەکانی گەزی، سزای بەندکردنی هەتاهەتایی بەسەر بازرگانی تورک عوسمان کاڤاڵادا سەپاند.  وەزارەتی دەرەوەی ئەمریکا لەبارەی بڕیاری دادگەی سزا قورسەکانی ئیستەنبووڵ کە لە دۆسیەی خۆپێشاندانەکانی پارکی گەزی ئیستەنبووڵ سزای زیندانیکردنی هەتاهەتایی بەسەر بازرگانی تورک عوسمان کاڤاڵادا سەپاند، راگەیێندراوێکی بڵاوکردەوە.   لە راگەیێندراوەکەدا ئاماژە بەوە دەکات، "کاڤاڵا بە شێوەیەکی نادادپەروەرانە و پێچەوانەی بنەماکانی مافی مرۆڤ، ئازادییە بنەڕەتییەکان و سەروەری یاسا سزای بۆ بڕاوەتەوە. داوا لە تورکیا دەکەین عوسمان کاڤاڵا ئازاد بکات. زۆر نیگەرانین بەو گوشارانەی لەلایەن دەسەڵاتی دادوەرییەوە دەخرێنەسەر پێشەنگەکانی رێکخراوی مەدەنی، راگەیاندن، سیاسەت و ئابووری لە تورکیا.     ئەنالینا بێربۆک، وەزیری دەرەوەی ئەڵمانیاش رایگەیاند، "پێویستە دەستبەجێ عوسمان کاڤاڵا ئازادبکرێت و بڕیارەکانی پێشووی دادگای مافی مرۆڤی ئەوروپای لەبارەی ئازادکرانی عوسمان کاڤاڵاوە بیرهێنایەوە داوای لە تورکیا کرد پابەندی بڕیارەکانی پێشووی دادگای مافی مرۆڤی ئەوروپا بێت. "   رێکخراوی لێبووردنی نێودەوڵەتیش دەڵێت، بڕیاری دادگەی ئیستەنبووڵ لەبارەی عوسمان کاڤاڵا گورزێکە لە داد و مافی مرۆڤ وەشێندراوە. رێکخراوی چاودێری مافی مرۆڤیش دەڵێت، "پێمانوایە بڕیارەکە نەک لە دادگا، بەڵکو لە کۆشکی سەرۆکایەتیی کۆماری تورکیا دەرکراوە. "