ئەردۆغان ناوی یەپەگە و پەکەکەی هێنا و بەشێوەیەکی ناڕاستەوخۆ زەنگی دەستپێکردنی ئۆپەراسیۆنی سەربازیی بۆ سەر ناوچەکە لێدا.  ئەردۆغان گوتی: ""ئیدی ئاراممان نەماوە. پێداگرین لەسەر ئەوەی ئەو هەڕەشانەی لەوێوە سەرچاوە دەگرن یان لەگەڵ ئەو هێزانەی لەوێدان، خۆمان لەناویان ببەین. لەگەڵ دوایین هێرش بۆ سەر پۆلیسەکانمان و دنەدانی سەر خاکەکەمان ئیدی جامەکە لەسەری رژاوە. لە کەمترین ماوەدا بۆ چارەسەرکردنی ئەم کێشەیە هەنگاوی پێویست دەنێین".  ئەمە لەکاتێکدایە تاوەکو ئێستا یەکینەکانی پاراستنی گەل (یەپەگە) بە فەرمی ئەو هێرشە مووشەکییەی لە ئەستۆ نەگرتووە.  تورکیا ئابی ٢٠١٦ بە بیانووی ئەوەی هەڕەشە لەسەر سنوورەکانی باشووری وڵاتەکەی هەیە، سوپای ناردە نێو خاکی سووریا و بە هاوکاریی بەشێک لەو گرووپانەی ئۆپۆزیسیۆنی سووریا کە ئەنقەرە پشتیوانییان دەکات، جەرابلوس، ئەلباب، راعی و ئەعزازی کۆنترۆڵکردن. تورکیا رایگەیاند بە مەبەستی وەستاندنی جموجووڵەکانی داعش لەو ناوچانە سوپای ناردووە.   هەروەها لە ٢٠ی کانوونی دووەمی ٢٠١٨ هێرشی تورکیا و گرووپە چەکدارە سوورییە هاوپەیمانەکانی بۆ سەر هەرێمی عەفرین لە ژێر ناوی "ئۆپەراسیۆنی چڵە زەیتوون" دەستیپێکرد. دوای ٥٨ رۆژ بەرگریی لە ١٨ی ئاداری هەمان ساڵ ناوەندی شاری عەفرین لە لایەن سوپای تورکیا و گرووپە چەکدارەکانەوە کۆنترۆڵکرا.   تورکیا هەروەها ١٢ی تشرینی یەکەمی ٢٠١٩ لە ئۆپەراسیۆنێک بە ناوی '' کانی ئاشتی '' بۆ سەر گرێسپی و سەرێکانیی رۆژاوای کوردستان ئەو دوو ناوچەیەشی خستە ژێر رکێفی خۆیەوە. لەکاتێکدا پێشتر لە ژێر کۆنترۆڵی هێزەکانی سووریای دیموکرات (هەسەدە) بوو.  هەرچەندە تورکیا ئەوکاتە رایگەیاند کە ئەو ناوچانە رادەستی خەڵکەکەی دەکاتەوە، بەڵام تاوەکو ئێستا سەرباز و پۆلیسی هەر لەو ناوچانەن و دەرنەچوون.