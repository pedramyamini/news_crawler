خەلیل گونەش ساڵی ١٩٩٣ لە تەمەنی ٢٣ ساڵیدا بە تۆمەتی ئەندامێتی پەکەکە سزای زیندانیکردنی هەتاهەتایی بەسەردا سەپێنرا، ساڵێکی مابوو وادەی سزاکەی کۆتایی بێت و ئازاد بکرێت. ماوەی شەش مانگ بوو لە گرتووخانەکەدا کەرەنتین کرابوو. رۆژی چوارشەممە ١٥ی کانوونی یەکەمی ٢٠٢١ بەهۆی شێرپەنجەی ئێسک لە گرتووخانەی ئامەد گیانیلەدەستدا.   گوڵگونەش خوشکی خەلیل گونەش بە میدیاکارانی راگەیاند، رۆژی چوارشەممە کاژێر ١١: ٠٠ی پێشنیوەڕۆ لە بەڕێوەبەرایەتی گرتووخانەی ئامەدەوە تەلەفۆنیان بۆ کراوە، ئاگاداریان کردوونەتەوە کە خەلیل گونەشی براگەورەیان بە نەخۆشی گیانیلەدەستداوە.   گوڵگونەش ئاماژەی بەوەشدا، رۆژێک پێشتر تەلەفۆنیان بۆ گرتووخانەی ئامەد کردووە. بەڕێوەبەرایەتیی گرتووخانەکە پێی گوتوون خەلیل گونەش دۆخی باشە و هیچ کێشەیەکی تەندروستیی نییە.     تەرمی خەلیل گونەش رۆژی چوارشەممە لە ئامەدەوە گوازرایەوە بۆ شاری ئادانا، ئەمڕۆ پێنجشەممە ١٩ - ١٢ - ٢٠٢١ لە رێوڕەسمێکی جەماوەریدا بە ئامادەبوونی پەرلەمانتار و بەرپرسانی هەدەپە، دەبەپە و کۆمەڵەی هاوسۆزی و هاوکاریکردنی خێزانی زیندانییانی ئادانای ئاکدەنیز، لە گۆڕستانی بووروک بەخاک دەسپێردرێت.   بەرەبەیانی رۆژی چوارشەممە ١٥ی کانوونی یەکەمی ٢٠٢١ عەبدولڕەزاق شویوری تەمەن ٥٦ ساڵ، کە لە ساڵی ١٩٩٣ ـەوە بەتۆمەتی ئەندامییەتی پەکەکە لە پارێزگای موغڵای تورکیا دەستگیرکرا و سزای زیندانیکردنی هەتاهەتایی بەسەردا سەپێنرابوو، لە گرتووخانەی شاکران لە ئیزمیر گیانیلەدەستدا.   عەبدولڕەزاق شویور نەخۆشی رەبۆی هەبوو، سێ مانگ پێش ئێستاش دەرکەوتووە کە تووشی نەخۆشی شێرپەنجەی سییەکان بووە، بەڵام چارەسەری پزیشکیی بۆ نەکراوە. عەبدولڕەزاق شویور ١٤ مانگی مابوو سزاکەی تەواو بکات و ئازاد بکرێت.   پارێزەرانی دۆسیەی عەبدوڵڕەزاق پێشتر لە دادگەی مافی مرۆڤی ئەوروپا تانەیان لە بڕیاری دادگەی تورکیا دابوو. دادگەی مافی مرۆڤی ئەوروپا ساڵی ٢٠٠٦ بڕیاری پێشێلکردنی مافی عەبدولڕەزاق شویوری پەسەندکردوە، داوای کردبوو لەلایەن دادگەیەکی سەربەخۆ و بێلایەن سەرلەنوێ دادگایی بکرێتەوە.