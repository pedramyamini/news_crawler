دانیشتنەکەی دادگە کاژێر ١٠: ٠٠ی بەیانی ئەمڕۆ سێشەممە ٢٩ی ئاداری ٢٠٢٢ بە ئامادەبوونی ژمارەیەک لە پارێزەرانی دۆسیەکە و ژمارەیەک لە سیاسەتڤانە گیراوەکان لە زیندانی سینجانی ئەنقەرە دەستپێدەکات. ئەو سیاسەتڤانانەش کە لە زیندانەکانی دیکەدا گیراون، لە رێگەی سیستەمی دەنگ و رەنگ بەشداری لە دانیشتنەکەدا دەکەن.   لە دانیشتنەکەی رۆژی دووشەممە ٢٨ی ئادار سەرنجێکی سەرەکیی لەسەر بەختیار چۆلاک، سەرۆکی پێشووی دەستەی دادوەرانی دۆسیەی رووداوەکانی کۆبانێ بوو، کە ماوەیەک بەر لە ئێستا دەستی لەکارکێشایەوە و ئێستا دەستبەسەرکراوە.   سەڵاحەدین دەمیرتاش هاوسەرۆکی پێشووتری هەدەپە لەگەڵ ژمارەیەکی زیندانی سیاسی دیکەدا لە هۆڵی دانیشتنەکە ئامادەبوون و چەند زیندانییەکی دیکەش بە رێگەی سیستەمی دەنگ و رەنگ بەشداری دانیشتنەکەیان کرد.   دەمیرتاش گوتی، دەستەی دادوەری کە ئێستا پرۆسەی دادگاییکردنی ئەم دۆسیەیە بەڕێوەدەبات جێگەی گومانە و نازانین چۆن پەیوەندییەکیان لەگەڵ بەختیار چۆلاکدا هەیە، پێویستە لێکۆڵینەوەیان لەگەڵدا بکرێ. ئاماژەی بەوەشدا سەرۆکی دادگا بەشێوەیەکی روون ئاراستەی گوتەکانی سکاڵاکاران و گەواهیدەران دەدات و بەلارێیان دەبات.   سەڵاحەدین دەمیرتاش، داوای لە دەستەی دادوەرانی دۆسیەی رووداوەکانی کۆبانێ کرد، "شکۆ"ی خۆیان بپارێزن و لە دۆسیەکە بکشێنەوە و بە دادوەرانی دۆسیەکەی گوت: "ئێوە ناتوانن پرۆسەی دادگاییکردنمان بەڕێوەببەن.   سەرۆکی دادگا داوای لە دەمیرتاش کرد رێز لە دادگا بگرێ، بە دەمیرتاشی گوت: "نیگەران مەبە، سەرجەم ئەو راپۆرتانەت بۆ رەوانە دەکەم کە لەبارەی بەختیار چۆلاک سەرۆکی پێشووی دەستەی دادوەرانی دۆسیەی رووداوەکانی کۆبانێ ئامادەکراون". لە بەرامبەردا دەمیرتاش گوتی، "نیگەران نیم، بەڵام بیسەلمێنن کە درۆ ناکەن".   بەختیار چۆلاک لە سەرەتای دەستپێکردنی دۆسیەی رووداوەکانی کۆبانێدا سەرۆکی دەستەی دادوەرانی دۆسیەکە بوو و واژۆی لەسەر سکاڵانامەی دۆسیەی رووداوەکانی کۆبانێ کرد.  بەختیار چۆلاک کاژێر ١١: ٥٠ خولەکی رۆژی ٢٣ی ئاداری ٢٠٢٢ لە چوارچێوەی ئۆپەراسیۆنێکی هێزە ئەمنییەکانی تورکیا بۆ سەر رێکخراوێکی نایاسایی کە ناویان لە خۆیان ناوە "ئاتادەدەلەر" لە شاری ئەنقەرە دەستبەسەرکرا.   لە دۆسیەی رووداوەکانی کۆبانێ کە تاوەکو ئێستا بەردەوامە، بە سەڵاحەدین دەمیرتاش و فیگەن یوکسەکداغ، هاوسەرۆکانی پێشووتری هەدەپەوە ١٠٨ ئەندام و بەرپرسی هەدەپە دادگایی دەکرێن و ٢٢ کەسیان ئێستا لە زیندانن.  رووداوەکانی کۆبانێ کە لە رۆژانی ٦ - ٨ی تشرینی یەکەمی ٢٠١٤ روویاندا، وەک پاساوێکی سەرەکی بۆ هەوڵەکانی داخستنی هەدەپە ئاماژەیان بۆ دەکرێت.   دوای ئەوەی داعش لە ساڵی ٢٠١٤ دا هێرشیکردە سەر کۆبانێ، هەدەپە و ژمارەیەک لە پارتە کوردییەکانی دیکەی باکووری کوردستان داوایان لە حکومەتی ئەو کاتەی تورکیا کرد رێگە بە ناردنی چەک و هاوکاری دیکەی سەربازیی لە تورکیاوە بۆ شەڕڤانان بدات، بەڵام ئەنقەرە رەتیکردەوە.   لە چەند شارێکی باکووری کوردستان خۆپێشاندان دەستیپێکرد، حکومەتیش بۆ هێورکردنەوەی گرژییەکان قەدەخەی هاتووچۆی راگەیاند.  گرژییەکان زیادبوون و لە ئەنجامدا ٤٦ سڤیل و پۆلیس کوژران، ٦٨٢ کەس لە خۆپێشاندەران و پۆلیس برینداربوون، ٣٢٣ کەس دەستگیرکران و هەزار و ١١٣ باڵەخانە سووتێندران.   حکومەتی تورکیا رۆژی ٤ی کانوونی دووەمی ٢٠١٦ ئۆپەراسیۆنێكی بەرفراوانی بۆسەر هەدەپە دەستپێکرد و هاوسەرۆکان و ژمارەیەکی زۆر لە پەرلەمانتاری ئەو پارتە دەستبەسەرکران و دواتر بە بڕیاری دادگە خرانە زیندانەوە.  داواکاری گشتیی لە دۆسیەی رووداوەکانی کۆبانێ داوای ١٩ هەزار و ٦٨٠ ساڵ زیندانی بۆ ١٠٨ ئەندام و بەرپرسی هەدەپە و زیندانی هەمیشەیی بۆ ٣٨ لەو تۆمەتبارانە دەکات کە لەو دۆسیەیەدا دادگایی دەکرێن.   تاوەکو ئێستا لە دۆسیەی رووداوەکانی کۆبانێ ٨ سیاسەتڤان بە مەرج ئازادکراون.  یەکەم دانیشتنی دادگە لەسەر ئەو دۆسیەیە دوای تێپەڕبوونی ٦ ساڵ بەسەر رووداوەکاندا و رۆژی ٢٦ی نیسانی رابردوو لە  ٢٢ مین دادگای سزا قورسەکانی سینجان لە ئەنقەرە بەڕێوەچوو.  هەدەپە کە لەلایەن داواکاری گشتیی تورکیاوە سکاڵانامەی لەسەر تۆمارکراوە و هەوڵی داخستنی دەدرێت، سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو، ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان، ٦٧ کورسیی بەدەستهێنا و ئێستا خاوەن ٥٨ کورسییە.