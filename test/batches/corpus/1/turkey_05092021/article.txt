بەگوێرەی ئامارەکانی وەزارەتی بازرگانی و ئەنجوومەنی ھەناردەکارانی تورکیا، لە ماوەی نێوان مانگی کانوونی دووەم - ئابی ٢٠٢١ هەناردەی تورکیا بۆ وڵاتانی دراوسێی (بولگاریا، ئێران، عێراق، جۆرجیا، سووریا و یۆنان) بەراورد بە هەمان وادەی ساڵی رابردوو ٣٤.٥ % زیادیکردووە و بە بڕی ١٢.٥ ملیار دۆلار کاڵای هەناردەی ئەو وڵاتانە کردووە.   لەو ماوەیەدا زۆرترین هەناردەی تورکیا بە بڕی ٥ ملیار و ٣٠٥ ملیۆن و ٦٤٧ ھەزار دۆلار بۆ هەرێمی کوردستان و عێراق بووە.    بەگوێرەی داتاکان ئاستی ھەناردەی تورکیا لە مانگی ئابی ئەمساڵ بە گشتیی بە بەراورد لەگەڵ هەمان وادە لە ساڵی رابردوو بە رێژەی ٥٢ % زیادیکردووە و بووەتە ١٨.٩ ملیار دۆلار.  هەروەها کۆی هەناردەی تورکیا لە ماوەی نێوان مانگی کانوونی دووەم - ئابی ٢٠٢١ بەراورد بە هەمان وادەی ساڵی پار ٣٧ % زیادیکردووە و گەیشتووەتە ١٤٠.٢ ملیار دۆلار.   لە هەشت مانگی یەکەمی ئەمساڵدا زۆرترین بەرھەمی ھەناردەکراوی تورکیا بۆ وڵاتانی دراوسێی بەرھەمی کیمیايی بووە، لەو کەرتەدا بەبڕی ٢ ملیار و ١٣٤ ملیۆن و ٣٩٧ ھەزار دۆلار ھەناردە بۆ ٦ وڵاتی دراوسێی کراوە.