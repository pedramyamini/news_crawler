دوای ئەوەی رۆژی ٦ی حوزەیرانی ٢٠٢١، ئەنجوومەنی گشتیی دادگای دەستووری تورکیا بۆ جاری سێیەم کۆبووەوە بۆ گفتوگۆکردن لەبارەی ئەو تۆمەتنامەیەی بەکر شاهین، سەرۆکی داواکاری گشتیی کۆماریی تورکیا لە ئەنقەرە لە دژی هەدەپە و بۆ داخستنی پێشکێشی کردبوون، ئەنجوومەنەکە تۆمەتنامەکەی پەسندکرد.  ئەنجوومەنی گشتیی دادگای دەستووری تورکیا رۆژی ٢١ی حوزەیران دەستبەکاربوو بۆ لێکۆڵینەوە لەبارەی پرسی داخستنی هەدەپە. دواجار دادگاکە دوێنێ شەممە ١٠ی تەممووزی ٢٠٢١، لە رێگەی نووسراوێکی فەرمییەوە بە هەدەپەی راگەیاند تۆمەتنامەی سەرۆکایەتیی داواکاری گشتیی کۆماریی تورکیا لە ئەنقەرە لەبارەی داخستنی هەدەپە پەسندکردووە و داوای لە هەدەپە کرد لە ماوەی ٦٠ رۆژدا بەرگریی لە خۆی بکات و رێکارە یاسایی و دەستوورییەکان بەگوێرەی پێوەر و ستاندەردی کاری دادگای دەستووری بگرێتەبەر.   دادگای دەستووری تورکیا لەگەڵ نووسراوەکەدا ٧٠ دۆسیەی ٨٠٥ لاپەڕەیی هاوپێچ کردووە، بۆ ئەوەی مافناس و پارێزەرانی هەدەپە دەستبەکاربن بۆ بەرگریکردن لە خۆیان. هەروەها داوای لە هەدەپە کرد تیمی بەرگریکار بناسێنێت و ناوی پارێزەرانی بۆ بنێرێت.   ئەنجوومەنی گشتیی دادگای دەستووری تورکیا لە رێککەوتی ٣١ی ئادار و ١٦ی نیسان دووجار تۆمەتنامەی داخستنی هەدەپەی رەتکردەوە، ئەویش بەهۆی هەبوونی کەموکوڕی لە دۆسیەکاندا. دواجار رۆژی ٦ی حوزەیران بۆ جاری سێیەم کۆبووەوە و تۆمەتنامەکەی پەسندکرد.   بەپێی رێکارەکان، دادگای دەستووری تورکیا لەماوەی ئەم ٦٠ رۆژەدا چاوەڕێی هەدەپە دەکات بۆ ئەوەی بەرگری لەخۆی بکات. دوای ئەم قۆناخە، دادنووسی دادگاکە تەواوی بەڵگە و زانیارییەکان کۆدەکاتەوە و لەبارەیەوە راپۆرتێکی دیکە ئامادە دەکات.   دواتر راپۆرتەکە دەدرێتە ئەندامانی دادگای باڵای دەستووری. سەرۆکی دادگاکە رۆژێک بۆ کۆبوونەوە دیاری دەکات، لەو کۆبوونەوەیەدا ئەندامانی دادگای باڵای دەستووری راوبۆچوونی خۆیان سەبارەت بە داخستنی هەدەپە دەخەنەڕوو.  داخستن یاخود بڕینی بەشە بودجەی پارتەکە پێویستی بە دەنگی ١٠ ئەندام لە کۆی ١٥ ئەندامی لیژنەی دادگای باڵای دەستووری هەیە. دواتر بڕیاری کۆتایی بە هەدەپە رادەگەیێندرێت و لە رۆژنامەی فەرمیشدا بڵاودەکرێتەوە.    لە ماوەی رابردوودا پارتی بزووتنەوەی نەتەوەیی "مەهەپە" گوشاری زۆری لەسەر ئاکپارتیی هاوپەیمانی کردووە، بۆ ئەوەی کار لەسەر داخستنی هەدەپە بکەن.  پارتی دیموکراتی گەلان - هەدەپە سێیەمین گەورە فراکسیۆنی پەرلەمانی تورکیایە. لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو، ١١.٧ % ی دەنگەکانی بەدەستهێنا و لە کۆی ٦٠٠ کورسیی پەرلەمان، ٦٧ کورسی بردەوە. بەڵام متمانە لە سێ پەرلەمانتاری وەرگیرایەوە و ژمارەیەک پەرلەمانتاریش لە فراکسیۆنەکە دەرچوون. ئێستا خاوەنی ٥٧ کورسییە.