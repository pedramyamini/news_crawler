رۆژی ١ - ٤ - ٢٠٢٢ بەکر بۆزداغ، وەزیری دادی تورکیا لەمبارەیەوە گوتی: "رۆژی ٢٣ی ئادار لەسەر راسپاردەی سەرۆکایەتیی داواکاری گشتیی کۆماریی لە ئەنقەرە و بەفەرمانی دادگای سزا قورسەکان، فەرمانی دەستگیرکردن بۆ سەمرا گوزەل دەرچوو، بەڵام ئەو هێزەی راسپێردرابوون بۆ جێبەجێکردنی فەرمانەکە پێیان راگەیاندین، کە لە ناونیشانە فەرمیی و نافەرمییەکانیدا نەدۆزراوەتەوە و کەس زانیاری لەبارەی خۆشاردنەوە نەداوە و هیچ زانیارییەک نییە".  بۆزداغ راشیگەیاند، لە دەروازە سنوورییەکان و فڕۆکەخانەکاندا نەچووەتە دەرەوەی وڵات و بە وردیی چاودێری دەکرێت بۆ ئەوەی دەستگیر بکرێت و رادەستی دادگا بکرێت.   هەروەها ئیسماعیل چاتاکڵی، یاریدەدەری وەزیری نێوخۆ و گوتەبێژی وەزارەت دەڵێت: "بەدوایدا دەگەڕێین، بەڵام تاوەکو ئێستا نەماندۆزیوەتەوە. زانیاریی جۆراوجۆر لەمبارەیەوە هەن، بەڵام دوای ئەوەی دڵنیابووین ئینجا بڵاوی دەکەینەوە".  رۆژی ١ی ئاداری ٢٠٢٢، بە زۆرینەی دەنگی پەرلەمانتاران، لە کۆبوونەوەی ئەنجوومەنی گشتیی پەرلەمانی تورکیادا پارێزبەندیی لە سەمرا گوزەل پەرلەمانتاری ئامەد - ی فراکسیۆنی هەدەپە هەڵگرت و متمانەی لێسەندرایەوە.   سەمرا گوزەل پەرلەمانتاری ئامەدی فراکسیۆنی هەدەپە، کە تۆمەتەکانی ئەندامبوون و بانگەشەکردن بۆ پەکەکە - ی خرابووە پاڵ، لە کۆبوونەوەی ئەنجوومەنی گشتیی پەرلەمانی تورکیا بە ٣١٣ دەنگی بەڵێ لە بەرامبەر ٥٢ دەنگی نەخێر، بڕیاردرا بەلێسەندنەوەی متمانە لێی.  رۆژی ١٦ی کانوونی یەکەمی ٢٠٢١، چەندین وێنەی سەمرا گوزەل لەگەڵ گەریلایەکی پەکەکە بەناوی ڤۆڵکان بۆرا لە تۆڕە کۆمەڵایەتییەکان بڵاوکرایەوە، بەمەش رۆژی ١١ی کانوونی دووەمی ٢٠٢٢، لەسەر داوای سەرۆکایەتیی داواکاری گشتیی ئەنقەرە، دۆسیەیەک لە دژی سەمرا گوزەل، لە رێگەی وەزارەتی داد، پێشکێشی سەرۆکایەتیی پەرلەمانی تورکیا کرا و داوای هەڵگرتنی پارێزبەندیی و لێسەندنەوەی متمانە کرد بۆ دادگاییکردنی. پەرلەمانی تورکیاش رۆژی ١ی شوباتی ٢٠٢٢ کۆمسیۆنی لێکۆڵینەوەی پێکهێنا.   ڤۆلکان بۆرا، ئەو گەریلایەی پەکەکە کە وێنەی لەگەڵ سەمرا گوزەل گرتووە، لە ئۆپەراسیۆنێکی هێزی ئاسمانیی تورکیا بۆ سەر گەریلاکانی پەکەکە، لە ساڵی ٢٠١٧ گیانی لەدەستدابوو و تەرمەکەی کەوتبووە دەست هێزەکانی تورکیا. له ئه‌نجامی پشكنینی مۆبایلەکەیدا ئەو وێنانە دۆزراونەتەوە، کە لە مانگی کانوونی یەکەمی ٢٠٢١ تۆڕە کۆمەڵایەتییەکانی لە تورکیا و باکووری کوردستان تەنی.