سەزەن ئاکسوو، لە راگەیێندراوێکدا سەرەتا سوپاسی هەموو ئەو کەسانەی کرد کە لە ماوەی رابردوودا پاڵپشتییان کردووە و ئاماژەی بەوەدا، "وەک دەزانن بابەتەکە من نیم، بابەتەکە وڵاتە. لەوەتەی خۆم دەناسم لە دۆخە جیاوازەکانی مرۆڤایەتی دەڕوانم و لە رێگەی هۆنراوەکانمەوە گوزارشتیان لێ دەکەم".   ئاکسوو لە راگەیێندراوەکەیدا تێکستی ئەو گۆرانییەی بڵاوکردەوە، کە رۆژی هەینی بە ناونیشانی "نێچیرڤان" نووسیویەتی، کە ئەمەی خوارەوە تێکستەیە:  کاتێک دەڵێم من، من هەموو کەسێکم.   سەزەن ئاکسوو، ئەستێرەی ناوداری تورکیا ماوەی چەند رۆژێکە بەهۆی گۆرانییەک کە لە ٢٠١٧ دا تۆماریکردووە، لە کۆپلەیەکی گۆرانییەکەدا دەڵێت: "سڵاو بکەن لەو حەوا و ئادەمە جاهیلە"، بە پاساوی ئەوەی بێڕێزی بە ئادەم و حەوا کردووە، بووەتە رۆژڤی سیاسییەکان لە تورکیا. گرتنەبەری رێکاری یاسایی بەرامبەر ئەو هونەرمەندە کاردانەوەی زۆری لێکەوتووەتەوە.   رەجەب تەیب ئەردۆغان، سەرۆککۆماری تورکیا دوای نوێژی هەینی لە ئیستەنبووڵ بەبێ ئەوەی ناوی ئەو هونەرمەندە بهێنێت، گوتی ئەو زمانانە دەبڕن کە بە خراپ باسی ئادەم و حەوا دەکەن.   ئەردۆغان گوتی: "حەزرەتی ئادەم دروودی خودای لەسەر بێت، کەس بۆی نییە زماندرێژی بەرامبەر بکات. کە کاتی خۆی هات، ئەرکی سەرشانمانە ئەو زمانە درێژانە ببڕین. کەس بۆی نییە زماندرێژی بەرامبەر حەواش بکات. دانانی سنوورێک بۆ ئەو کەسانەش ئەرکی ئێمەیە".  ئەم گۆرانییەی سەزەن ئاکسوو، لە ماوەی چەند رۆژی رابردوودا دوای ئەوەی بووە رۆژەڤ لە تورکیا، بووەتە یەکێک لەو گۆرانییەی زۆرترین کەس تەماشای کردووە و ژمارەی بینەرانی لە یوتیوب لە چوار ملیۆن نزیکبووەتەوە.