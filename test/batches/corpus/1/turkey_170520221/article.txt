له‌دوای كۆبوونه‌وه‌ی نێوانیان له كۆشكی سه‌رۆكایه‌تی كۆماری توركیا له ناوچه‌ی به‌شته‌په‌ی ئه‌نقه‌ره، ره‌جه‌ب ته‌یب ئه‌ردۆغان، سه‌رۆکكۆماری توركیا و سه‌رۆکكۆماری جه‌زائیر کۆنفرانسێکی رۆژنامه‌وانیی هاوبه‌شیان سازكرد.  ئەردۆغان باسی لە دەرچوونی یۆنان لە ناتۆ کرد و بە رەخنەوە باسی گەڕانەوەی ئەو وڵاتە بۆ رێکخراوەکە کرد و ئاماژەی کرد کە موسڵمان دوو جار لە هەمان کون مار پێیەوەنادات.   هەروەها سوێدی بە "لانەی تیرۆرستان" ناوبرد و گوتی: "تیرۆرستان دەبەنە پەرلەمان و دەرفەتی قسەکردنیان پێدەدەن. بانگهێشتنامەی تایبەتیان بۆ دەردەکەن. هەتا لە نێو پەرلەمانەکەیاندا لایەنگرانی پەکەکە هەن. باشە ئێمە متمانە بە چیی ئەوان بکەین".  لەبارەی سەردانی بەرپرسانی ئەو دوو وڵاتە (سوێد و فینلاند) لە دووشەممەی داهاتوودا بۆ تورکیا، ئەردۆغان گوتی: "گوایە رۆژی دووشەممە دێنە تورکیا. ئایا بۆ ئەوە دێن قایلمان بکەن؟ ببەخشن، با خۆیان ماندوو نەکەن. به‌ر له هه‌موو شتێك ناڵێین بەڵێ بۆ بە ئەندامبوونی ئەوانەی سزایان به‌سه‌ر توركیادا سه‌پاندووه، بەتایبەتی ئەندامبوون لە رێکخراوێکی ئەمنی. چونکە ئەگەر بڵێین بەڵێ، ئەوکات ناتۆ لە رێکخراوێکی ئەمنی دەردەچێت و دەبێتە شوێنی کۆبوونەوەی نوێنەرانی تیرۆرستان".  سەرۆککۆماری تورکیا رەتیکردەوە سازش لەسەر ئەو بابەتە بکەن و ئاماژەیکرد کە هەمان هەڵەی رابردوو ناکەنەوە.  ساروهان ئۆڵوچ، گوتەبێژی هەدەپە لە کۆنفرانسێکی رۆژنامەڤانی لە پەرلەمانی تورکیا رەخنەی لە هەڵوێستی ئاکپارتی گرت بەوەی بابەتی ناتۆش بە کوردەوە گرێدەدات.  گوتەبێژی هەدەپە گوتی: "خۆتان ماڵتان لە شووشەیە و بەرد لە خەڵک دەگرن. باشە ئەگەر ئەندامێکی دیکەی ناتۆ بوونی پەیوەندییەکانی ئەم دەسەڵاتە لەگەڵ رێکخراوەکانی وەکو نوسرە، داعش، ئەلقاعیدە، تەحریر شام بخاتە رۆژەڤ و بەڵگە بخاتەڕوو، چیتان بەسەر دێت؟ ".  ئۆڵوچ جەختیکردەوە ئاکپارتی تاوەکو ئێستا بە هەڵە سیاسەتی دەرەوەی بەڕێوەبردووە و پێشنیازیشی کرد بەردەوام نەبن لەسەر ئەم جۆرە سیاسەتکردنە.  ئۆلوچ گوتی: "ئەم دەسەڵاتە لە هەر کوێیەکی جیهان کوردێک هەبێت، لەسەر خۆی کردوویەتیە ئەرک کە دوژمنایەتیی بکات. جا ئەوە لە سوێد بێت یان فینلاند، یاخود فەرەنسا، هۆڵەندا، ژاپۆن، چین، ئوسترالیا هیچ جیاوازی نییە. ئەمڕۆ تێگەیشتنێک لای دەسەڵات هەیە کە لەسەر بنەمای دوژمنایەتیکردنی کورد بنیاتنراوە. بەڕاستی دۆخی ئەم دەسەڵاتە مایەی خەمبارییە و ناخهەژێنە کە تەنانەت لە بابەتی ئەندامبوون لە ناتۆشدا، گفتوگۆکە هەر لەسەر کورد چڕدەکاتەوە  جگە لە رووسیا کە دژی ئەندامبوونی فینلەند و سوێدە لە ناتۆ، تورکیا تێبینی لەسەر ئەندامبوونی ئەو دوو وڵاتە لە هاوپەیمانییە سەربازییەکەدا هەیە، بە پاساوی ئەوەی کە پشتگیری لە پەکەکە دەکەن.