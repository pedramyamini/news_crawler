ئەمڕۆ سێشەممە ١٩ی تشرینی یەکەمی ٢٠٢١ باڵیۆزی وڵاتانی ئەڵمانیا، ئەمریکا، دانیمارک، فینلاند، فەرەنسا، هۆڵەندا، سوێد، کەنەدا، نەرویج و نیوزلاند کە بانگهێشت کراون، دەچنە وەزارەتی دەرەوەی تورکیا.   باڵیۆزی ئەو ١٠ وڵاتە، رۆژی دووشەممە ١٨ی تشرینی یەکەم بەبۆنەی تێپەڕبوونی چوار ساڵ بەسەر زیندانیکردنی عوسمان کاڤاڵا لە راگەیێندراوێکی هاوبەشدا رەخنەیان لە سیستەمی دادی تورکیا گرت و داوایان لە تورکیا کرد بڕیاری دادگای مافی مرۆڤی ئەوروپا لەبارەی ئازادکردنی کاڤاڵا جێبەجێ بکات.   باڵیۆزخانەی ئەمریکا لە ئەنقەرە رۆژی دووشەممە ١٨ی تشرینی یەکەم لە هەژماری تایبەتی خۆی لە تویتەر رایگەیاند، باڵیۆزی ئەمریکا لەگەڵ باڵیۆزی نۆ وڵاتی دیکە بانگهێشتی وەزارەتی دەرەوەی تورکیا کراون.   دوای بڵاوبوونەوەی ئەو هەواڵە، ئاژانسی فەرمیی تورکیا رایگەیاند باڵیۆزی ١٠ وڵات بەهۆی لێدوانەکانیان سەبارەت بە دۆسیەی عوسمان کاڤالا بانگهێشتی وەزارەتی دەرەوە کراون.   سلێمان سۆیلو، وەزیری ناوخۆی تورکیا رۆژی دووشەممە ١٨ی تشرینی یەکەم لە هەژماری تایبەتی خۆی لە تویتەر رایگەیاند، کۆماری تورکیا: "دەوڵەتێکی دیموکراتە و یاسا تێیدا سەروەرە". جێگەی قبوڵکردن نییە باڵیۆزان پێشنیاز لەبارەی دۆسیەیەک بکەن، کە هێشتا بەردەوامە.    عەبدولحەمید گول، وەزیری دادی تورکیاش ئاماژەی بەوەدا، دیپلۆماتکاران ئەرکە لەسەریان پابەندبن بە یاساکانی ئەو دەوڵەتەی کاری تێدا دەکەن. بەگوێرەی دەستووری تورکیا هیچ باڵیۆزێک بۆی نییە ئامۆژگاری و پێشنیاز بداتە دادگاکانمان.   عوسمان کاڤاڵا بزنسمان و چالاکڤانی تورک لە ساڵی ٢٠١٧ ـەوە بەتۆمەتی '' رۆڵگێڕان لە هەوڵی کودەتا شکستخواردووەکەی ١٥ی تەمموزی ٢٠١٦، ھاندان بۆ ئاژاوەگێڕی و دژایەتیکردنی دەسەڵات و سپۆنسەرکردنی خۆپیشاندەرانی رووداوەکانی پارکی گەزی '' خراوەتە زیندانەوە.   هەرچەندە تاوەکو ئێستا هیچ کام لەو تۆمەتانەی بەسەردا ساخ نەبووەتەوە و چەندینجار دادگای مافی مرۆڤی ئەوروپا بڕیاری ئازادکردنی بۆ دەرکردووە، کەچی ھێشتا لە زیندانە.   لە ماوەی رابردوودا هەر یەک لە ئەڵمانیا و فەرەنسا داوایان لە تورکیا کرد پابەندی بڕیاری دادگای مافی مرۆڤی ئەوروپا بێت و هەرچی زووە کاڤاڵا ئازاد بکات.   ئورسولا ڤۆن دێرڵاین، سەرۆکی کۆمسیۆنی یەکێتیی ئەوروپا رۆژی ٥ی نیسانی ٢٠٢١ دوای کۆبوونەوەی لەگەڵ سەرۆککۆماری تورکیا لە کۆنگرەیەکی رۆژنامەڤانیدا لە ئەنقەرە رایگەیاند گوتی: "مافی مرۆڤ دانوستاندنی لەسەر ناکرێت و بڕیارەکانی دادگای مافی مرۆڤی ئەوروپا لەبارەی دەمیرتاش و کاڤاڵا روونن. تورکیا وەکو ئەندامێکی دامەزرێنەری کۆنسەی ئەوروپا، گرنگە پابەندی بڕیارەکانی دادگای مافی مرۆڤی ئەوروپا ببێت".  جگە لە وڵاتانی ئەوروپا، ئەمریکاش لە مانگی شوباتی ئەمساڵ داوای دەستبەجێ ئازادکردنی عوسمان کاڤالای کردبوو.  تێد رایس، گوتەبێژی وەزارەتی دەرەوەی ئەمریکا لە راگەیێندراوێکی نووسراودا لە رۆژی ١٠ - ٢ - ٢٠٢١ رایگەیاند پێویستە ئەنقەرە رێز لە بڕیارەکانی دادگای مافی مرۆڤی ئەوروپا بگرێت و دەستبەجێ عوسمان کاڤاڵا ئازاد بکات.   گوتەبێژی وەزارەتی دەرەوەی ئەمریکا داوای لە تورکیا کرد، پابەند بێت بە بڕیارەکەی دادگای مافی مرۆڤی ئەوروپا و بەشێوەیەکی شەفاف و دادپەروەرانە و لە چوارچێوەی پابەندییە نێودەوڵەتییەکانیدا بڕیارێکی خێرا بدات.    وەزارەتی دەرەوەی تورکیا دەستبەجێ وەڵامی داواکاریییەکەی وەزارەتی دەرەوەی ئەمریکای دایەوە و رایگەیاند کەس بۆی نییە فەرمان بە دادگاکانی تورکیا بکات.  حامی ئاکسۆی، گوتەبێژی وەزارەتی دەرەوەی تورکیا رۆژی ١١ی شوباتی ٢٠٢١ لە راگەیێنراوێکدا رایگەیاند: "لە ٢٨ی تەمموزی ٢٠٢٠ دا وەڵامی داواکاری وەزارەتی دەرەوەی ئەمریکامان داوەتەوە لەبارەی ئازادکردنی عوسمان کاڤاڵا. "   حامی ئاکسۆی گوتی: "تورکیا دەوڵەتی یاسایە و هیچ کەس و دەوڵەتێک بۆ نییە لەبارەی قۆناخەکانی دادگاییکردندا فەرمان بە دادگاکانی تورکیا بکات".     وەزارەتی دەرەوەی ئەمریکا لە سەردەمی ئیدارەی ترەمپیش لە تەمموزی ٢٠٢٠ دا داوای لە تورکیا کرد کاڤاڵا ئازاد بکات، لە بەرامبەردا وەزارەتی دەرەوەی تورکیا رایگەیاند، ئەمریکا بۆی نییە فەرمان بداتە دادگاکانی تورکیا.  تورکیا ١٨ی ئایاری ١٩٥٤ واژۆی لەسەر بەڵێننامەی مافی مرۆڤی ئەوروپا کردووە و خستوویەتییە بڕگەی ٩٠ی دەستووری وڵاتەکەیەوە. بەپێی ئەو واژۆیە و دەستووری وڵاتەکەی، تورکیا دەبێت بڕیارەکانی دادگەی مافی مرۆڤی ئەوروپا وەکو خۆیان جێبەجێ بکات.