هەریەک لە کەمال کڵچدارئۆغڵو، سەرۆکی جەهەپە. مەرال ئاکشەنەر، سەرۆکی ئیی پارتی. ئەحمەد داودئۆغڵو، سەرۆکی پارتی ئایندە. عەلی باباجان، سەرۆکی پارتی دیموکراسی و پێشکەوتن. تەمەل کارامۆڵڵائۆغڵو، سەرۆکی پارتی سەعادەت و گولتەکین ئویساڵ، سەرۆکی پارتی دیموکرات لە بارەگای سەرەکیی پارتی ئایندە کۆبوونەوە.  کۆبوونەوەکە دوای نانخواردن کاژێر ١٧: ٠٠ بە سەرۆکایەتیی ئەحمەد داودئۆغڵو بەشێوەی داخراو بەڕووی میدیاکان بەڕێوەچوو. چاوەڕێدەکرێت پرسەکانی دامەزراندنی سیستمی پەرلەمانی، هەڵبژاردنی داهاتوو، فراوانکردنی بازنەی هاوپەیمانیی میللەت، چارەسەرکردنی قەیرانە سەرەکییەکانی تورکیا باسیان لێوەکرابێت.   رۆژی ١٢ ـی شوباتی ٢٠٢٢، یەکەم کۆبوونەوەی سەرۆکی شەش پارتەکەی ئۆپۆزیسیۆن بە سەرۆکایەتیی کەمال کڵچدارئۆغڵو لە ئەنقەرە بەڕێوەچوو. کۆبوونەوەی دووەمیش رۆژی ٢٧ ـی شوباتی ٢٠٢٢ لە بارەگای ئیستەنبووڵی پارتی سەعادەت بە سەرپەرشتیی تەمەل کارامۆڵڵائۆغڵو بەڕێوەچوو. سەرۆکی ئەو پارتانە رۆژی ٢٧ ـی ئاداری ٢٠٢٢ لە ئەنقەرە بە سەرپەرشتی عەلی باباجان، سەرۆکی پارتی دیموکراسی و پێشکەوتن کۆبوونەوە. رۆژی ٢٤ ـی نیسانی ٢٠٢٢ یش کۆبوونەوەی چوارەم بە سەرۆکایەتیی گولتەکین ئویساڵ، سەرۆکی پارتی دیموکرات لە ئەنقەرە بەڕێوەچوو.   بەپێی پرۆگرامی کۆبوونەوەکە، راپۆرتی لیژنە هاوبەشەکەی هەر شەش پارت لە بواری سیاسی، ئابووری، ئاسایشی هەڵبژاردن دەخوێندرێتەوە؛ هەڵسەنگاندن بۆ بازنەی جەماوەریی شەش پارتەکەی ئۆپۆزیسیۆن دەکرێت.   ئەم کۆبوونەوانە بێ بەشداری هەدەپە بەڕێوەدەچن، لەکاتێکدا هەدەپە یەکێکە لە پارتە ئۆپۆزیسیۆنەکانی تورکیا و خاوەن جەماوەرێکی زۆرە. لە دوایین هەڵبژاردنی شارەوانییەکانی تورکیادا کە ٢٠١٩ بەڕێوەچوو، هەدەپە پشتیوانی لە جەهەپە کرد و گەورەشارەوانییەکانی وەکو ئیستەنبووڵ، ئەنقەرە، ئەنتاڵیا و چەندین شارەوانیی دیکەی گرنگ لە ئاکپارتی وەرگیرانەوە.  هەدەپە بۆ ئەم هەڵبژاردنە زووتر هۆشداریی دایە تەواوی پارتەکان بەوەی هیچ هاوپەیمانییەکی نافەرمیی پەسند ناکات و لە ئەگەری نەبوونی رێککەوتنی واژۆکراودا پشتیوانیی هیچ لایەنێک ناکات.