سلێمان کایناک، ئەندامی ئەنجوومەنی بەڕێوەبردنی ژووری پزیشکانی ئیزمیر بە میدیاکانی تورکیای رایگەیاند، لە کانوونی دووەمی ئەمساڵدا ١٩٧ پزیشک بەمەبەستی چوون بۆ دەرەوەی تورکیا سەردانیان کردوون. ئەو ژمارەیە لە ٢٠٢٢ دا دەگاتە یەک هەزار و ٥٠٠ کەس.   پزیشک و کارمەندانی تەندروستی بەهۆی گوشار و رووبەڕووبوونەوەی تووندوتیژی لەلایەن کەسوکاری نەخۆشەوە، هەروەها کەمی مووچە و خراپی هەل و مەرجی ژیانیان تورکیا جێدەهێڵن.   سلێمان کایناک دەڵێ، زۆربەی پزیشکەکان بەرەو ئەڵمانیا کۆچ دەکەن، چونکە لە ئەڵمانیا پزیشکان لەسەریەک زیاتر لە ١٢ کاژێر کار ناکەن و ٢٠ خولەک جارێک نەخۆش دەبینن، بەڵام لە تورکیا پزیشکێک ٣٦ کاژێر لەسەریەک کار دەکات و جاری وا هەیە پێنج خولەک جارێک نەخۆشێک دەبینێت.   بەگوێرەی داتاکانی ژووری پزیشکانی تورکیا لە پێنج ساڵی رابردوودا چوار هەزار و ٥٨٣ پزیشک لە تورکیا و باکووری کوردستان کۆچیان کردووە. لە ١٠ ساڵی رابردوودا کۆچی پزیشکان و کارمەندانی تەندروستی لە تورکیا ٢٢ هێندە زیادیکردووە. لەکاتێکدا لە ٢٠١٢ دا ٥٩ پزیشک لە تورکیا کۆچیان کردبوو، ئەو ژمارەیە لە ساڵی ٢٠٢١ دا گەیشتووەتە یەک هەزار و ٣٢١ پزیشک.