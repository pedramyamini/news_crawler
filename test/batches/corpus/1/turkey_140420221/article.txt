ئەو پەنابەرە شەڕی کردبوو و دواتر رێگەی گرتبوو، گوتبووی، "ئەوەی خۆی بە پیاو دەزانێت با بێتە بەردەمم"، هەر بۆیە ببووە رۆژەڤی تورکیا.  ئیستەنبووڵ بەتایبەتیش ناوچەکانی فاتیح و ئەسەنیورت زۆرترین پەنابەری سووری لێ نیشتەجێن. زوو زوو شەڕ و گرژی لەنێوان سووری و تورک دروستدەبێت. ئەو رووداوە گرژیی نێوان حکومەت و ئۆپۆزیسیۆنی لەبارەی پەنابەران تووندتر کرد.  کەمال کڵچدارئۆغڵو، سەرۆکی گشتیی جەهەپە دەڵێت، "ئایا ناسنامەی پێشووی پەنابەرانتان لەبەردەستدایە؟ بەڕاستی دەیانناسن؟ وەزارەتی نێوخۆ لیستێک دەنێرێت و دەڵێ ئەمانە بکەنە هاووڵاتیی تورکیا. قسەم لەگەڵ یەکێک کرد گوتی ئێمەش نایانناسین، هەوڵی دۆزینەوە ژمارە تەلەفۆنیان دەدەین و بانگهێشتی دەکەین. بەشێکیان داواشیان نەکردووە، زمانی تورکیش نازانن، بەڵام پێماندەڵێن وڵاتینامەیان پێبدەن".  سولەیمان سۆیڵو، وەزیری نێوخۆی تورکیا رایگەیاند ٤٩٠ هەزار بیانی کە بە قاچاخ چوونەتە تورکیا، دیپۆرت کراونەتەوە، ١٧٠ هەزار لەوانە پەنابەری سووری بوون. سۆیڵو هەروەها بە تووندی وەڵامی کڵچدارئۆغڵوی دایەوە.  سولەیمان سۆیڵو لە وەڵامی کڵچدارئۆغڵو گوتی، "زانیاریی کڵچدارئۆغڵو لە بابەتی کۆچ لە ئاستی نەزانیدایە. هەر رۆژێک قسەیەک دەکەن. رۆژێک دەڵێی وڵاتینامە بەو پەنابەرانە دەدەم. رۆژێک دەڵێی لەگەڵ ئەسەد رێکدەکەوم. رۆژێک دەڵێی هەموویان دەنێرمەوە".  بەپێی ئامارە فەرمییەکان سێ ملیۆن و ٧٠٠ پەنابەری سووری، یەک ملیۆن و ٧٠٠ هەزار پەنابەری وڵاتانی دیکە لە تورکیا دەژین.