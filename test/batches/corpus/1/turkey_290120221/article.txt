بەگوێرەی بڕیارێک کە بەرەبەیانی ئەمڕۆ شەممە ٢٩ی کانوونی دووەمی ٢٠٢٢ بە واژۆی رەجەب تەیب ئەردۆغان لە رۆژنامەی فەرمی تورکیا بڵاوکراوەتەوە، ئەرهان چەتینکایا وەک سەرۆکی نوێی دەستەی ئاماری تورکیا دەستبەکار دەبێت.   ئابووریی تورکیا لە چەند هەفتەی رابردوودا یەکێك لە گەورەترین داکشانەکانی لە بەهای دراوی نیشتمانی لە مێژووی خۆیدا تۆمار کرد.    لەو قۆناخەدا ئەو داتایانەی لەلایەن دەستەی ئاماری تورکیا لەبارەی هەڵاوسان بڵاوکرانەوە، مشتومڕی زۆری لێکەوتەوە، چونکە جیاوازییەکی زۆر هەبوو لە نێوان ئەو داتایانەی دەستەی ئاماری تورکیا بڵاوی دەکردنەوە لەگەڵ ئەو داتایانەی لەلایەن دامەزراوە جێگرەوەکان بڵاودەکرانەوە؛ ئەو جیاوازییەش سەرنجی خەڵک بوو و بێ متمانەیی بەرامبەر بەو دامەزراوە فەرمییە زیاد کرد.   دەستەی ئاماری تورکیا رۆژی دووشەممە ٣ی کانوونی دووەمی ٢٠٢٢، قەبارەی هەڵاوسانی مانگی کانوونی یەکەمی ساڵی ٢٠٢١ی بڵاوکردەوە و رایگەیاند، لە کانوونی یەکەمدا بەراورد بە هەمان کات لە ساڵی ٢٠٢٠ دا هەڵاوسان بە رێژەی ١٣.٥٨ % بەرزبووەتەوە و هەڵاوسانی ساڵانەش گەیشتووەتە ٣٦.٠٨ %، بەڵام "گرووپی لێکۆڵینەوەی هەڵاوسانENAG " هەمان رۆژ رایگەیاند، هەڵاوسان لە کانوونی یەکەمی ٢٠٢١ دا بە رێژەی ١٩.٣٥ % و هەڵاوسانی ساڵانەش بۆ ٨٢.٨١ % بەرزبووەتەوە.