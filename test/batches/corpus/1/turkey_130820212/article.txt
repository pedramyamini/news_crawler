فەرمانگەی کارەساتە سرووشتییەکان و دۆخی لەناکاو "ئافاد" بەیانیی ئەمڕۆ هەینی ١٣ی ئابی ٢٠٢١ رایگەیاند، لە پارێزگای کاستامۆنو ژمارەی مردن بەهۆی لافاو بۆ ٢٥ کەس بەرزبووەتەوە و لە پارێزگای سینۆپ ٢ کەسی دیکە گیانیان لەدەستداوە، لە پارێزگای بارتن ٢ کەس بێسەروشوێنن و هەوڵەکانی گەڕان بۆ دۆزینەوەی ئەو ٢ کەسە بەردەوامن. ئەو کەسانەی هەواڵی بێسەروشوێنبوونیان بە فەرمی تۆمارکراوە ژمارەیان زیاتر لە ١٠٠ کەسن.   کەشناسیی تورکیا رۆژی پێنجشەممە هۆشداریی دا بەوەی، رۆژی هەینی ١٣ی ئاب و شەممەی داهاتوو شەپۆلێکی نوێی بارانبارین هەمان ئەو ناوچەیە دەگرێتەوە.   رۆژی چوارشەممە ١١ی ئابی ٢٠٢١ لە پێنج شاری تورکیادا لافاو هەستا و زیانی زۆری بەدوای خۆیدا هێنا. لافاو لە چەند شارۆچکەیەکی پارێزگاکانی سامسون، کارابوک، بارتن، سینۆپ و کاستامۆنو دروستبوو. بە گشتی چەندین ئۆتۆمبیل و کەرەستەی لەگەڵ خۆی برد و زیانی بە ژمارەیەکی زۆر خانوو و باڵەخانە گەیاند.  بەهۆی لافاوەوە لە چەند شوێنێکی ئەو ٥ پارێزگایەدا رۆچوونی زەوی روویدا و چەند رێگەیەکی سەرەکیش بەڕووی هاتووچۆدا داخران و ژمارەیەک خانووبەرە ژێرئاوکەوتن.