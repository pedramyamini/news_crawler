کۆبوونەوەکە بە بەشداری هەریەک لە کەمال کڵچدارئۆغڵو، سەرۆکی جەهەپە، مەراڵ ئاکشەنەر، سەرۆکی ئیی پارتی، تەمەل کارامۆڵڵائۆغڵو، سەرۆکی پارتی سەعادەت، گولتەکین ئویساڵ، سەرۆکی پارتی دیموکرات، عەلی باباجان، سەرۆکی پارتی پێشکەوتن و دیموکراسیی و ئەحمەد داودئۆغڵو، سەرۆکی پارتی ئاییندە لە ئەنقەرەی پایتەختی تورکیا دەبێت.   نوێنەرانی ئەو شەش پارتە سیاسییە لە کۆتاییەکانی کانوونی یەکەمی ٢٠٢١ دا دوای ئەنجامدانی چەند کۆبوونەوەیەکی هاوبەش، پێشنیاز و تێڕوانینی پارتەکانیان لە رەشنووسێکی ٢٢ لاپەڕەییدا کۆکردەوە و ئەو کۆبوونەوەیەش کە ئەمڕۆ شەممە بەڕێوە دەچێت یەکەمین کۆبوونەوەی سەرۆکی پارتەکانە لەسەر ئەو پرسە.  بەگوێرەی ئەو زانیارییانەی لە میدیاکانی تورکیادا بڵاوکراونەتەوە، لە رەشنووسەکەدا لایەنەکان رێککەوتوون لەسەر ئەوەی دەسەڵاتەکانی ئێستای سەرۆککۆمار بدرێتە سەرۆکوەزیران و حکومەت، سەرۆککۆمار حەوت ساڵ لە دەسەڵات بێت و  کەسێک تەنیا یەک خول مافی ئەوەی هەبێت سەرۆککۆماربێت، هەروەها بەربەستی هەڵبژاردن لە ١٠ % بۆ ٣ % کەمبکرێتەوە.   چاوەڕوان دەکرێت لە کۆبوونەوەکەدا باس لە چۆنیەتی هاوپەیمانیی نێوان پارتەکان بۆ هەڵبژاردنە گشتییەکانی داهاتوو لە تورکیا و دەستنیشانکردنی بەربژێری سەرۆککۆمار بکرێت، لەگەڵ دەستنیشانکردنی پلان و میکانیزمێکی گونجاو بۆ گۆڕینی سیستمی بەڕێوەبردن لە سەرۆکایەتییەوە بۆ سیستمێكی پەرلەمانیی بەهێز.  پرسی فراوانکردنی هاوپەیمانیی میللەت بەشێک دەبێت لە مژاری کۆبوونەوەکە بۆ ئەوەی بە فەرمیی هەریەک لە پارتی ئایندە و پارتی دێڤا بچنە ژێر سێبەری هاوپەیمانییەکە.   بۆ ئەوەی ئەو پارتانە بتوانن رەشنووسەکەیان جێبەجێبکەن بۆ گۆڕینی سیستمی بەڕێوەبردن لە سەرۆکایەتییەوە بۆ پەرلەمانی، دەبێت سەرەتا لە هەڵبژاردنی داهاتوودا سەرکەوتن بەدەستبهێنن و زۆرینەی پەرلەمانیان هەبێت.