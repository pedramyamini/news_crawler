بەگوێرەی بەرنامە راگەیێندراوەکەی سەرۆکی جەهەپە، کڵچدارئۆغڵو ئێوارەی رۆژی ٩ی ئادار دەگاتە ئامەد و رۆژی دواتر پێنجشەممە ١٠ی ئادار، دەست بە دیدار و کۆبوونەوەکانی دەکات. کاژێر ١٠: ٣٠ی بەیانیی سەردانی سوور - ی ئامەد دەکات و لەگەڵ پیشەوەران کۆدەبێتەوە. کاژێر ١١: ٠٠ی پێشنیوەڕۆ لە دیڤان هۆتێل لەگەڵ بازرگانان و موختارانی ئامەد کۆدەبێتەوە. کاژێر ١٦: ٠٠ لە خوانی ئێوارەدا لەگەڵ سەرمایەدارانی ئەم شارە کۆدەبێتەوە، کاژێر ١٨: ٠٠ی هەمان رۆژ هەر لە دیڤان هۆتێل کۆبوونەوەیەکی فراوان لەگەڵ گەنجانی شارەکە دەکات.   کاژێر ٠٨: ٣٠ی بەیانی رۆژی هەینی ١١ی ئادار، کەمال کڵچدارئۆغڵو لە پلازا هۆتێل لەگەڵ کەسایەتییە کۆمەڵایەتییەکانی شارەکە کۆدەبێتەوە و کاژێر ١٠: ٠٠ی بەیانیش لە میتانی هۆتێل لەگەڵ سەرۆک و ئەندامانی ناوەندیی لێکۆڵینەوە و توێژینەوەی دیجلە کۆدەبێتەوە.   چاوەڕوان دەکرا هەفتەی رابردوو کەمال کڵچدارئۆغڵو سەردانی ئامەد بکات، بەڵام بەهۆی خراپی کەشوهەواوە گەشتەکەی دواخست. کڵچدارئۆغڵو لەبارەی ئامانجی سەردانەکەی رایگەیاندبوو: "لەچوارچێوەی هەڵمەتی گەردنئازادی، سەردانی هەموو شار و شارۆچکەیەک دەکەین، لەگەڵ هەموو چین و توێژەکانی کۆمەڵگە کۆدەبینەوە و لەنزیکەوە گوێ لە کێشەکانیان و رێنماییەکانیان بۆ چارەسەرکردن دەگرین".  راشیگەیاندبوو، بۆ پڕکردنەوەی ئەو بۆشاییانەی لەنێوان پێکهاتەکاندا روویداوە و روودەدات لە نێوان تورک، کورد، عەلەوی، سوننی و پێکهاتەکانی دیکە و بەتایبەتی ئەو لایەنانەی کە بەقۆستنەوەی ئەم بۆشاییە سیاسەت دەکەن و کێشەکان قووڵتر دەکەن و جیاکاری لەنێوانیاندا دروست دەکەن، ئێمە هاتووین بۆ گەرەنتیکردنی ماف و خواستەکانی ئەمڕۆ و داهاتوویان بۆ ئەوەی نەوەکانی داهاتوومان بەهەمان ئەو رێچکە هەڵەیەدا نەکەون، کە ئەمڕۆ دەسەڵات و لایەنە هاوبەشەکانی دەیکەن.