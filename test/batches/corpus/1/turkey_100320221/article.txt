ئەمڕۆ ١٠ - ٠٣ - ٢٠٢٢ کۆبوونەوەکان لە پەراوێزی کۆڕبەندەکە دەستیان پێکرد، سبەینێش بە گوتاری ره‌جه‌ب ته‌یب ئەردۆغان، سەرۆککۆماری توركیا و مەولود چاوشئۆغڵو، وەزیری دەرەوەی وڵاتەکە سێ پانێڵی جیاواز رێک دەخرێن.  ئەوانەی ئەمساڵ لە هەرێمی کوردستان و عێراقەوە بەشداری کۆڕبەندەکە دەکەن بریتین لە: نێچیرڤان بارزانی، سەرۆکی هەرێمی کوردستان، هەروەها فوئاد حوسێن، وەزیری دەرەوەی عێراق وەکو نوێنەری وڵاتەکە و هێمن لهۆنی، بەڕێوەبەر لە تۆڕی میدیایی رووداو و بەڕێوەبەری رووداو دیجیتاڵ.  لەو بارەوە هێمن لهۆنی دەڵێت، "خۆشحاڵم یەکێک دەبم لەو کەسایەتییانەی ئەمساڵ لە عێراقەوە وەک میوانی سەرەکیی لە کۆڕبەندی دیپلۆماسیی ئەنتاڵیا بەشداری دەکەم".  لە پەراوێزی کۆڕبەندەکەدا چەندین کۆبوونەوەی گرنگ ئەنجام دەدرێن. گرنگترینیان کۆبوونەوەی سێرگی لاڤرۆڤ، وەزیری دەرەوەی رووسیا لەگەڵ دمیترۆ کولێبا، وەزیری دەرەوەی ئۆکراینایە کە کاژێر ١١: ٠٠ ـی رۆژی پێنجشەممە بە ئامادەبوونی مەولود چاوشئۆغلو، وەزیری دەرەوەی تورکیا دەستی پێکرد.  لەو بارەوە هێمن لهۆنی لە فەیسبووکی خۆی ئاماژەی بەوە داوە، "لەم کاتی جەنگەدا دیپلۆماسی لە هەموو کات زیاتر پێویستە بۆ پاراستنی مرۆڤایەتی. هەموو چاوەکانیش لەسەر ئەنتاڵیا دەبن بۆ کۆبوونەوەی وەزیرانی دەرەوەی رووسیا و ئۆکرانیا. ئەگەر کۆبوونەوەکە سەرکەوتوو بێ، سەرۆکی رووسیا و ئۆکرانیاش کۆدەبنەوە. بە هیوای کۆتایهاتنی جەنگ و سەرکەوتنی دیپلۆماسی".  هێمن لهۆنی پێشتر چەند جارێک بەشداریی کۆڕبەندی داڤۆسی لە سویسرا کردووە کە یەکێکە لە گرنگترین کۆڕبەندە دیپلۆماسییەکان لە ئاستی جیهاندا و سەتان سەرۆک، سەرۆکوەزیران، وەزیر و سەرکردەی جیهانی بەشداری تێدا دەکەن.  هەروەها لە ساڵی ٢٠١٨ لە دوبەی وەکو بەڕێوەبەری پۆڕتاڵی رووداو لەلایەن رێکخراوی وان ئیفراوە خەڵاتی باشترین سۆشیاڵ میدیای لە رۆژهەڵاتی نێوەڕاستی پێ بەخشرا. وان ئیفرا تۆڕێکی گەورەی جیهانییە و لە سێ هەزار کۆمپانیای میدیایی و تەکنەلۆژی پێکهاتووە کە ٨٠ دامەزراوەی بڵاوکردنەوە ئەندامن تێیدا، کە نوێنەرایەتیی ١٨ هەزار دەزگا لە ١٢٠ وڵاتەوە دەکەن.  کۆڕبەندی دیپلۆماسیی ئەنتاڵیا لە تویتەری خۆی رایگەیاند، دیپلۆمات، شارەزا و بیرمەندان لەبارەی بابەتی فرەجۆری نێودەوڵەتی لە ژێر درووشمی "بونیاتنانەوەی دیپلۆماسی" قسەدەکەن.  مژارەکانی سەرەکییەکانی کۆڕبەندی دیپلۆماسیی ئەنتاڵیا بریتین لە: هەژاری، ئاوارەبوون، گۆڕانی کەشوهەوا و هەڕەشەی گرووپە چەکدارەکان.  كۆڕبه‌ندەکە ساڵی رابردوو له‌ژێر ناوی "دیپلۆماسیی تازه‌گه‌ر: قۆناخی نوێ و دیدگا نوێیه‌كان" به‌ڕێوه‌چوو، ئه‌مساڵیش له‌ژێر ناوی "بونیاتنانه‌وه‌ی دیپلۆماسی" سازده‌كرێت. ئه‌مساڵیش سیاسه‌تمه‌داران، مامۆستایانی زانكۆ، بیرمه‌ندان، دیپلۆماتكاران و خاوه‌نكاران له‌میانی كۆڕبه‌نده‌كه‌دا به‌یه‌ك ده‌گه‌ن و تاوتوێی پرسه ناوچه‌یی و نێوده‌وڵه‌تییه‌كان ده‌كرێت.