دوای ئەوەی لیژنەی پلان و بودجەی پەرلەمانی تورکیا، رەشنووسی بودجەی گشتیی ساڵی دارایی ٢٠٢٢ی تورکیای پەسندکرد و پێشکەشی ئەنجوومەنی گشتیی کرد، دوێنێ دووشەممە ٦ی کانوونی یەکەم، کۆبوونەوەی تاوتوێکردنی سەرجەم بڕگەکانی بودجە بەڕێوەچوو.   به‌گوێره‌ی ره‌شنووسی بودجه‌ی گشتیی ساڵی دارایی ٢٠٢٢، كۆی گشتیی داهاته‌كانی توركیا ١ ترلیۆن و ٤٧٢ ملیار و ٥٨٣ ملیۆن لیره‌یه، كه ده‌كاته (١٠٦ ملیار و ٤٣٨ ملیۆن و ٩٧٧ هه‌زار دۆلاری ئەمریکی). رەشنووسی بوودجه‌ی خه‌مڵێندراویش بۆ خه‌رجییه‌كانی ساڵی ٢٠٢٢ ده‌گاته ١ ترلیۆن و ٧٥٠ ملیار و ٩٥٧ ملیۆن لیره، كه ده‌كاته (١٢٦ ملیار و ٥٥٩ ملیۆن و ٧٧٥ هه‌زار دۆلاری ئەمریکی). به‌مه‌ش ٢٧٨ ملیار و ٣٧٤ ملیۆن لیره، كه ده‌كاته (٢٠ ملیار و ١٢١ ملیۆن دۆلار) كورتهێنانی ده‌بێت.   لە دەستپێکی کۆبوونەوەکەدا، فوئاد ئۆکتای، یاریدەدەری سەرۆککۆماری تورکیا گوتارێکی پێشکەشکرد و تیشکی خستە سەر داهات، خەرجی، کورتهێنانی بودجە و پلانی حکومەت بۆ زیادکردنی داهات، وەبەرهێنان و کارکردن بۆ گەشەی ئابووری، و هەنگاونان بۆ چارەسەرکردنی کێشە دارایی و ئابوورییەکانی وڵات. هاوکات رەخنەی تووندی لە ئۆپۆزیسیۆن گرت بەهۆی دژایەتیکردنی بەردەوامیان بۆ بابەتی بودجە.   گوتارەکەی فوئاد ئۆکتای گرژی لێکەوتەوە. سەرۆکی فراکسیۆنەکانی ئۆپۆزیسیۆن یەک بەدوای یەک قسەیان کرد و سەرجەمیان رەخنەیان لە یاریدەدەری سەرۆککۆمار و تەواوی پرۆسەی داڕشتنی بودجەی ساڵی نوێ گرت.  دواتر پەرلەمانتارانی دەسەڵات و ئۆپۆزیسیۆن دۆزی رەخنەگرتنیان گەیاندە ئاستی بێڕێزیکردن، جنێودان و هاوارکردن بە رووی یەکدیدا و تۆمەتی جیاجیایان ئاڕاستەی یەکدی کرد.   کۆبوونەوەکانی پەسندکردنی بودجەی وەزارەتەکان و دەنگدان بە کۆی گشتیی بودجەکە نزیکەی ١٠ رۆژی دیکە دەخایێنێت.