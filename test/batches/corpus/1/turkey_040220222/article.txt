بەپێی راگەیێندراوێک، کە لە لایه‌ن وەزارەتی دەرەوەی تورکیاوە بڵاوکراوەتەوە، "لە چوارچێوەی پرۆسەی ئاساییکردنەوەی پەیوەندییەکانی نێوان تورکیا و ئەرمینیا، کۆبوونەوە یەک لەدوای یەکەکانی نێوان نێرده تایبەته‌كانی ھەردوو وڵات باڵیۆز سەردار کڵچ و روبێن روبینیان، جێگری سەرۆکی پەرلەمانی ئەرمینیا، لە ٢٤ی شوبات لە ڤیەننا بەڕێوەدەچێت".  یەکەم کۆبوونەوەی نێوان کڵچ و روبینیان، لە چوارچێوەی ئاساییکردنەوەی پەیوەندییەکانی نێوان هه‌ردوو وڵات، لە ١٤ی کانوونی دووەم لە مۆسکۆی پایتەختی رووسیا کرا.  رۆژی چوارشەممە ٢ی شوباتی ٢٠٢٢، یەکەم گەشتی فڕۆکەوانیی نێوان ئیستەنبووڵ - یەریڤان دەستیپێکرد. رۆژی دواتریش گەشتی پێچەوانە لە نێوان یەریڤان و ئیستەنبووڵ دەستیپێکرد. بەرپرسانی فڕۆکەوانیی سڤیلی هەردوو وڵات جەخت لەوە دەکەنەوە قۆناخی یەکەمی گەشتە ئاسمانییەکانیان هەفتانە سێ گەشت دەبێت و لە داهاتوو زیاتر دەکرێت.     رۆژی ٢٨ی کانوونی دووەمی ٢٠٢٢، مەولود چاوشئۆغڵو وه‌زیری ده‌ره‌وه‌ی توركیا ئاشکرایکرد، ئارارات میرزۆیان وه‌زیری ده‌ره‌وه‌ی ئه‌رمینیا، و روبه‌ن روبینیان نوێنه‌ری تایبه‌تی ئه‌رمینیا بۆ دانوستاندنی ئاساییکردنەوەی پەیوەندییەکانی تورکیا - ئەرمینیا، به‌شداریی له كۆڕبه‌ندی دیپلۆماسیی ئانتاڵیادا ده‌كه‌ن، کە بڕیارە لە مانگی ئاداری ئەمساڵ بکرێت.  چاوشئۆغڵو باسی لەوەشکرد، یه‌كێكیان له‌وانه‌ی دواجار بانگهێشتمان كرد، نیكۆڵ پاشینیان سه‌رۆكوه‌زیرانی ئه‌رمینیایە و گوتی له‌وانه‌یه به‌شداریی بكات. خۆشحاڵ ده‌بین به‌وه، چونكه نوێنه‌رانی ئازه‌ربایجانیش دێن. با لێره بیروبۆچوونی خۆیان به ئازه‌ربایجانییه‌كان بڵێن. ئه‌مه هه‌نگاوێكیش ده‌بێت بۆ نیشاندانی نیازپاكی زیاتر".  رۆژی هەینی ١٤ی کانوونی دووەمی ٢٠٢٢، سەردار کڵچ، نوێنەری تایبەتی تورکیا بۆ کاروباری ئەرمینیا، و روبێن روبینیان نوێنەری تایبەتی ئەرمینیا، بۆ گفتوگۆکردن لەسەر ئاساییکردنەوەی پەیوەندییەکانی نێوان تورکیا و ئەرمینیا، لە مۆسکۆی پایتەختی رووسیا کۆبوونەوە.  ساڵی ١٩٩٣ لە جەنگێکی خوێناویدا ئەرمینیا هەرێمی قەرەباخی لە ئازەربایجان کۆنترۆڵکرد. بەهۆیەوە تورکیا سەرجەم پەیوەندییەکانی لەگەڵ ئەرمینیا کۆتایی پێهێنا. ساڵی ٢٠٠٩ هەردوو وڵات هەوڵی ئاساییکردنەوەی پەیوەندییەکانیاندا، بەڵام تورکیا بەهۆی ناڕەزایەتیی ئازەربایجان، پاشگەز بووەوە. لەم ماوەیەدا بەردەوام لە پلاتفۆرمە نێودەوڵەتییەکاندا بە تووندی دژایەتیی یەکدیان دەکرد.   سەرباری ئەوەی چەندین جار لەلایەن نەتەوە یەکگرتووەکان و چەند وڵاتێکی دیکەوە هەوڵی نێوەندگیری درا، بەڵام بەهۆی مەرجی ئەرمینیا بۆ دانپێنانی تورکیا بە ئەنجامدانی کۆمەڵکوژی دژی ئەرمەنەکان، پەیوەندییەکان ئاسایی نەدەبوونەوە. ئەمجارەش رووسیا  هەوڵی ئاشتکردنەوە و ئاساییکردنەوەی پەیوەندییەکانی نێوان هەردوو وڵات بەبێ بوونی هیچ مەرجێکی پێشوەختە، دەدات.