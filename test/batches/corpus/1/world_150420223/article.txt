هاووڵاتیانی سووری دانیشتووی تورکیا لەو بارەوە دەڵێن، ئەگەر دۆخی سووریا باش بێت، خۆیان پێیان خۆشە بگەڕێنەوە زێدی خۆیان.   سەعید کەرمی، پەنابەرێکی سووری دانیشتووی تورکیایە و دەڵێت، "ماوەی ١٠ ساڵە لە تورکیا نیشتەجێین، سوپاسیان دەکەین و خودا پاداشتیان بداتەوە. رەنگە یەک بۆ دوو ساڵی دیکە بگەڕێینەوە. بەدڵنیاییەوە ئەگەر دۆخەکە ئاسایی ببێتەوە، هەموومان حەز بە وڵاتی خۆمان دەکەین و دەگەڕێینەوە. "  کەمال کڵچدارئۆغڵۆ، سەرۆکی گشتیی پارتی گەلی کۆماری - جەهەپە دەڵێت، "ئاکپارتی نەک تەنیا نایەوێت پەنابەرە سوورییەکان بنێرێتەوە، بەڵکو مەبەستییەتی وڵاتینامەیان پێبدات بۆئەوەی ئەوانیش لە هەڵبژاردنی ساڵی داهاتوودا دەنگی پێبدەن. "   بەڵام سولەیمان سۆیلو، وەزیری ناوخۆی تورکیا باس لەوە دەکات، ئەوەی پێویست بووبێت کردوویانە، تاوەکو ئێستاش ١٧٠ هەزار پەنابەری سووری گەڕێندراونەتەوە وڵاتی خۆیان.   یوسف مەحموود پەنابەرێکی دیکەی سووری دانیشتووی تورکیا گوتی، "دۆخەکە بەراورد بە سووریا زۆر باشترە. لە سووریا جەنگ هەیە و هەربۆیە ناتوانین بگەڕێینەوە سووریا. لێرەش ژیان سەختە. لە ٢٠١٥ ـەوە لە تورکیا نیشتەجێم و هیچ کاتێک دۆخی ئابووریم باش نەبووە. "  بە گوێرەی ئاماری وەزارەتی ناوخۆی تورکیا، لە سەرانسەری ئەو وڵاتەدا ٣ ملیۆن و ٧٣٦ هەزار و ٩١ هاووڵاتی سووری هەن کە ٤.٢٣ % ـی کۆی ژمارەی دانیشتووانی تورکیا پێکدەهێنن. ١٩٣ هەزار و ٢٩٣ کەسیان وڵاتینامەی تورکیایان پێدراوە.