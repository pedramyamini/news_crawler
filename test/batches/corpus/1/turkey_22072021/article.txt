بەگوێرەی راگەیێندراوەکەی وەزارەتی ناوخۆی تورکیا، لە چوارچێوەی ئۆپەراسیۆنی ئەرەن - ١٥ کە لە چیای کارتڤین لە ئاگری بەڕێوە دەچێت، سێ گەریلای پەکەکە کە یەکێکیان بەرپرسی ئەرزەڕۆم بووە، گیانی لەدەستداوە.   هیچ زانیارییەک لەبارەی ناسنامەی "بەرپرسەکەی ئەرزەڕۆم"ی پەکەکەوە بڵاونەکراوەتەوە؛ هەروەها ناوەندی راگەیاندن و چاپەمەنییەکانی هێزەکانی پاراستنی گەل - هەپەگەش روونکردنەوەی لەبارەی گیانلەدەستدانی ئەم گەریلانە نەبووە.   وەزارەتی ناوخۆی تورکیا ساڵانە "ستراتیژییەتی بەرەنگاربوونەوەی تیرۆر" دادەڕێژێت و بە ئۆپەراسیۆنی زستانە ناوی دەبات.   ئۆپەراسیۆنی زستانەی ئەمساڵ دژی گەریلاکانی پەکەکە رۆژی ١١ی کانوونی دووەمی ٢٠٢١ بەناوی زنجیرە ئۆپەراسیۆنەکانی "ئەرەن" دەستیپێکرد.   تاوەکو ئێستا زنجیرە ئۆپەراسیۆنەکانی "ئەرەن" بە ١٥ قۆناخ تێپەڕیوون. هەر قۆناخێکی ئۆپەراسیۆنەکە نزیکەی هەزار سەرباز تێیدا بەشداردەبێت.   لە ساڵی ٢٠١٧ ەوە ژووری ئۆپه‌راسیۆنه‌كانی سەر بە وه‌زاره‌تی ناوخۆی توركیا، پێنج جۆر زنجیرە ئۆپەراسیۆنی ئەمنی و سەربازی لە باکووری کوردستان بەناوەکانی "شکێنەر، تەڵە، هەورە برووسکە، باگۆک و ئەرەن" دژی گەریلاکانی پەکەکە لە زۆربەی ناوچە شاخاوییەکان و دوورەدەستەکان لە باکووری کوردستان ئەنجامداوە.