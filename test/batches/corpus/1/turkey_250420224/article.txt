فڕۆکەکە لە شەقامی ساریگوڵی ناوچەی باغڵارباشی قەزای عوسمان غازی سەر بە پارێزگای بورسە لە باکووری رۆژئاوای تورکیا کەوتە خوارەوە. بەپێی زانیارییە سەرەتاییەکان فڕۆکەکە فڕۆکەوان و خوێندکارێکی بەشی فڕۆکەوانیی تێدابووە و هەردووکیان گیانیان لەدەستداوە.   ئەو فڕۆکەیە کە تاوەکو ئێستا بە وردی هۆکاری کەوتنەخوارەوەی دیارنەکراوە، کەوتە نێو کۆڵانێک و گڕیگرت. فڕۆکەکە زیانی بە پێنج ئۆتۆمبیل گەیاندووە.  دوای رووداوەکە ژمارەیەک لە تیمەکانی پۆلیس، ئاگرکوژێنەوە، ئافاد و تەندروستیی رەوانەی شوێنەکە کران. ساتی گڕگرتن و تەقینەوەی ئەو فڕۆکەیە لەلایەن هاووڵاتیانەوە تۆمارکرا و ڤیدیۆکەی بڵاوکرایەوە.   فەخرەدین کۆجا، وەزیری تەندروستیی تورکیا لە هەژماری تایبەتیی خۆی تویتەردا رایگەیاندووە فڕۆکەکە لە گەڕەکی باغڵارباشی لە بورسە کەوتووەتە خوارەوە و دوو کەس لە نێویدا گیانیان لەدەستداوە.