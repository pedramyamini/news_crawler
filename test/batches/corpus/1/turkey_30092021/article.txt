رەجەب تەیب ئەردۆغان سەرۆککۆماری تورکیا لەدوای کۆبوونەوە لەگەڵ پووتین و لەکاتی گەڕانەوەی لە رووسیا لە نێو فڕۆکەدا وەڵامی پرسیاری رۆژنامەڤانانی دایەوە.  سەرۆککۆماری تورکیا لە وەڵامی پرسیاری "ئەمریکا لە ئەفغانستان کشایەوە. چاوەڕوانی چ هەنگاوێک لە واشنتن دەکەن لە سووریا؟ گوتی "کەمێک پێش ئێستا باسی ناوێکم کرد (مەکگۆرک)، لە راستیدا ئەوە ناوێکە کە پاڵپشتیی تیرۆر دەکات. ئەم کابرایە وەک بەڕێوەبەری یەپەگە / پەیەدە وایە. هەڵبەت ئەم گوتەیەی من بەشێوەیەکی جدیی کەسانێک ناڕەحەت دەکات. ئەمە دەزانین. بەڵام ئەو کەسێکە دەست لەناو دەست و شان بە شانی رێکخراوە تیرۆریستییەکان دەسووڕێتەوە. لە ناوچەیەکدا کە من لە دژی تیرۆریستان تێدەکۆشم، شان بە شان سووڕانەوەی لەگەڵ ئەوانەدا بەشێوەیەکی جدیی ناڕەحەتم دەکات. ئێستا تێکەڵبوونی لەگەڵ رێکخراوەکانی تیرۆر، پێکەوەبوونیان، خۆی لە خۆیدا گوزارشت لە پێگەی ئەو دەکات.   ئەردۆغان هەروەها جەخت لەوە دەکاتەوە کە "زوو یان درەنگ پێویستە ئەمریکا لەوێ بکشێتەوە و ناوچەکە بۆ گەلی سووریا جێبهێڵدرێ".     سەرۆککۆماری تورکیا پێشتریش لە میانی سەردانەکەیدا بۆ ئەمریکا لە هەڤپەیڤینێكی تایبەتدا لەگەڵ میدیایەکی ئەمریکی ئاماژەی بەوەدا، پێویستە ئەمریکا لە سووریا و لە عێراقیش دەربچێ، هاوشێوەی دەرچوونیان لە ئەفغانستان.   ئەردۆغان لەبارەی هەڵوێستی ئەمریکا و پاڵپشتییەکانی بۆ هێزەکانی سووریای دیموکرات لە سووریا گوتی، "ئێمە خۆمان بڕیار لەسەر ئەوە دەدەین کە لە رۆژهەڵاتی نێوەڕاستدا چیدەکەین. تەنیا شتێک دەڵێم؛ ئەمریکا وڵاتێکی ناتۆیە و تورکیاش وڵاتێکی ناتۆیە. ئایا ئەمریکا لەگەڵ رێکخراوە تیرۆریستییەکانی وەک پەکەکە، پەیەدە و یەپەگە کاردەکات یان لەگەڵ تورکیا کە لە ناتۆ بەیەکەوەین؟ پێویستە ئەمریکا بڕیاری ئەوە بدات. من پێشنیازی دووەمیان دەکەم".