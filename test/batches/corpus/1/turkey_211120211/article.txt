کەمال کڵچدارئۆغڵو، سەرۆکی گشتیی پارتی گەلی کۆماری (جەهەپە) دەڵێت: "دەسەڵاتی کۆشک بە تەواوەتی عەقڵی لەدەستداوە و بە خێرایی وڵات بەرەو هەڵدێر دەبات. بەڕێوەبەری بانکی ناوەندی کە ئەردۆغانی تاکڕەوە، لە دوایین هەڵمەتەکانیدا بەردەوامە لە بێبەهاکردنی لیرەی تورکی. دۆلار ١١ لیرەی تێپەڕاند و کەسیش نازانێ لەمە زیاتر بۆ کوێ دەڕوات! بەڵام ئێمە بەم دۆخە رانایەین".  ئاکپارتی ١٩ ساڵە حکومەت بەڕێوەدەبات، ئەمە درێژترین مانەوەی پارتێکە لە دەسەڵات لە مێژووی کۆمارییدا. بەرپرسانی ئاکپارتی رەخنە لە ئۆپۆزیسیۆن دەگرن و دەڵین؛ هیچ پرۆژە و چارەسەرێکیان نییە. بەرپرسانی ئۆپۆزیسیۆن دەڵێن چارەسەر لە هەڵبژاردندایە، بەڵام ئاکپارتی پێداگرە لەسەر ئەوەی لە ٢٠٢٣ دا هەڵبژاردن بکرێت.  عەبدولحەمید گول، وەزیری دادی تورکیا دەڵێت: "لەکاتێکدا بەرەو ٢٠٢٣ دەڕۆین، ئۆپۆزیسیۆن یەک کێشەی هەیە. هیچ پرۆژەیەکی نوێی بۆ باشترکردنی دۆخی وڵات نییە. ئێمە جگە لە دژایەتی تەیب ئەردۆغان و ئاکپارتی هیچ دیدگەیەک و پرۆژەیەکیان لێ نابینین. بەڵام هەرچییەک بکەن، سەرکەوتووی ئەم هەڵبژاردنە گەلەکەمان دەبێت".   مێراڵ ئاکشەنەر، سەرۆکی ئیی پارتی کە هاوپەیمانی جەهەپەیە دەڵێ چارەسەر لای خۆیانە و تەنیا پشتیوانیی خەڵکیان پێویستە.  مێراڵ ئاکشەنەر، سەرۆکی ئیی پارتی دەڵێت: "گوێمان لە گەلەکەمان گرت. گرفتەکان دەزانین و چارەسەریشمان ئامادەیە. پێش هەموو شتێک تورکیا لەم سیستمە رزگاردەکەین کە گرانی هێناوە. لەڕێی سیستمێکی باشکراو و بەهێزکراوی پەرلەمانیەوە ویستی گەل دەگەڕێنینەوە".  پارتی بزووتنەوەی نەتەوەیی (مەهەپە) کە هاوپەیمانی ئاکپارتییە دەستی بە کۆبوونەوەی جەماوەری کردووە و لە بەرامبەر ناڕەزایی خەڵک بۆ ئەو قەیرانە ئابوورییەی تورکیا تێیکەوتووە، باس لە دەستکەوتەکانی رابردوو و شەڕی پەکەکە دەکات.  یاشار یڵدرم، یاریدەدەری سەرۆکی گشتیی مەهەپە دەڵێت: "تورکیا بووەتە وڵاتێکی پڕ لە ئاسایش، بەڵام نیگەرانیی ئێمە لە سیاسەتڤانانی خۆمانە، ئێمە رێکخراوە تیرۆرستییەکانمان بەرەو دەرەوەی سنوورەکان پاڵ پێوەنا، لە سووریا و عێراق. ئێستا یەکێتی و پێکەوەبوون سوودی هەیە. بە پێچەوانەوە تووشی کێشە دەبین".  هەرچەندە ئاکپارتی لەڕووی خزمەتگوزارییەوە پێشکەوتنی زۆری هێناوەتە ئاراوە، بەڵام قەیرانی ئابووری و دابەزینی بەهای لیرە لەلایەک و ناردنی سەرباز بۆ دەرەوەی وڵات لەلایەکی دیکە، گوشاری زۆری بۆ دروستکردووە.