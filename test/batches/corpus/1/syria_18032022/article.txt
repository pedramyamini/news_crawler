لە ١٨ ـی ئاداری ٢٠١٨ شاری عەفرین و چەند ناوچەیەکی دەوروبەری لە رۆژئاوای کوردستان لەلایەن هێزەکانی تورکیا و گرووپە چەکدارە سوورییەکان، کە تورکیا پاڵپشتیان دەکات داگیرکرا. لە ماوەی ٤ ساڵی رابردوودا لە عەفریندا گۆڕانکاری گەورە روویانداوە، ئەو گرووپە چەکدارانە لەو کاتەوە دەستیانداوەتە تاڵانکردنی شارەکە، کوشتن و رفاندنی خەڵک، گۆڕینی دیمۆگرافیا و چەندین تاوانی دیکە.  سەرەڕای پڕۆتستۆکردنی تاوانی داگیرکردنی عەفرین لەلایەن نەتەوە یەکگرتووەکان و حیزبە کوردییەکان، بەڵام عەفرین هێشتا بەدەست زوڵم و زۆری داگیرکاری دەناڵێنێت.  زەکەریا حوسەری، لێکۆلەر و شرۆڤەکار گوتی، "بەبۆنەی ساڵی چوارەمی داگیرکردنی عەفرین، پێویستە ئێمە بزانین کە ئەو پلانە لە نێوان تورکیا، ئێران، رووسیا و بە ئاگاداری سووریا ئەنجامدراوە. پێویستە ئەوەش بزانین تاوەکو ئێستا کوشتن، دزی و تاڵانکاریی بەردەوامە. "    لە ماوەی چوار ساڵی رابردوودا بەهۆی بۆردوومان و تۆپبارانی سوپای تورکیا و کار و کردەوەکانی گرووپە چەکدارەکان، نزیکەی ٧٠٠ کەسی سڤیل کوژراون. ٧,٤٠٠ کەس رفێندراون، تاوەکو ئێستا چارەنووسی نیوەی ئەو رفێندراوانە دیار نییە. ٦٨ قوتابخانە وێران بوون، ٢٨ ناوچەی شوێنەواری لە نێوبراون. ١٥ مەزارگەی ئاینی و ژمارەیەک گۆڕستان تێکدراون، هەروەها ١,٣٠٠,٠٠٠ داری بەردار و بێ بەر بڕدراون.  لە ٢٠ ـی کانوونی دووەمی ٢٠١٨ سوپای تورکیا و گرووپە چەکدارەکانی سووریا کە تورکیا پاڵپشتیان دەکات، ئۆپەراسیۆنێکیان بەناوی چڵە زەیتوون بۆ سەر شاری عەفرین دەستپێکرد، دوای زیاتر لە دوو مانگ بەرگریی شەڕڤانانی هەسەدە، دەستیان بەسەر شارەکەدا گرت.  بەهۆی ئەو ئۆپەراسیۆنەوە بە سەتان هەزار هاونیشتمانی کورد ئاوارە بوون. دواتر عەرەب و تورکمانی هاوردە لە شوێنیان نیشتەجێ کران.