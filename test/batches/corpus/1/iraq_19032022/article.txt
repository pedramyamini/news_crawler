رۆژدا شەنسەس، خوشکی هونەرمەند چیا شەنسەس کە خۆیشی هونەرمەندێکی ناسراوە لە هەژماری تایبەتی خۆی لە تۆڕی کۆمەڵایەتی تویتەر تۆمارێکی ڤیدیۆیی بڵاوکردەوە و تێیدا ئاماژەی بەوەدا، "بەبێ ئاشکراکردنی هیچ هۆکارێک، تیمەکانی پۆلیسی ئیستەنبووڵ بەرەبەیاینی زوو هەڵیانکوتاوەتە سەر ماڵی براکەی و بردوویانە. "   رۆژدا شەنسەس دەڵێت، لە بارەی براکەیەوە زانیارییان پێناگات و رێگە نادەن پارێزەران دیداری لەگەڵدا ئەنجامبدن. هەروەها باسی لەوەش کردووە، براکەی تەنیا سەرقاڵی کارە هونەرییەکانی خۆی بووە و هیواخوازە لە ماوەیەکی نزیکدا ئەم "نادادپەروەرییە" کۆتایی بێت و چیا شەنسەسی برای ئازاد بکرێ.   چیا شەنسەس خەڵکی گوندی توتن سەر بە شارۆچکەی میسرج ـە لە پارێزگای سێرتی باکووری کوردستان و ساڵانیکی زۆرە لە شاری ئیستەنبووڵ دەژی. شەنسەس گۆرانیبێژی سەرەکی گرووپی "کۆما گولێن خەرزان" ـە کە ساڵی ١٩٨٩ لە ئیستەنبووڵ دامەزراوە و لە ١٩٩٢ دا بووەتە بەشێک لە ناوەندی کولتووری میزۆپۆتامیا لە ئیستەنبووڵ.    ناوەندی کولتووری میزۆپۆتامیا لە چەندین شاری باکووری کوردستان و تورکیا و ئەوروپا کۆنسێرتیان سازداوە، هەروەها چەندین ئەلبووم و کلیپی بە زمانی کوردی تۆمار کردووە.