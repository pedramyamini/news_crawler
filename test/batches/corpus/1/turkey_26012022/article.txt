نالەباریی کەشوهەوای ئیستەنبووڵ کاریگەریی کردووەتە سەر کەشی سیاسی لە تورکیا و گرژیی نێوان دەسەڵات و ئۆپۆزیسیۆنی چڕکردووەتەوە. ئاکپارتی گەورە شارەوانی ئیستەنبووڵ تۆمەتبار دەکات.  مستەفا ڤارانک، وەزیری پیشەسازی و تەکنۆلۆژی دەڵێت، "بڕوانن، ئەم میللەتە گەورەترین شاری تورکیای ئەمانەتی ئێوە کرد. بەردەوام پاساو دەهێننەوە بەوەی رێگریتان لێ دەکرێت بەوەی خزمەتی شارەکە بکەن، لە شاشەی تەلەڤیزیۆنەکانەوە بینیمان لە ئیستەنبووڵ چی روویدا. بە ملیۆنان ئیستەنبووڵی لە ناوجەرگەی ئیستەنبووڵدا گیریانخوارد. ئایا رشتنی خوێ بەسەر رێگەوبانەکانیش لەلایەن ئێمەوە رێگریی لێ کرا؟ بێگومان نەخێر".  پارتی گەلی کۆماری - جەهەپە کە نزیکەی سێ ساڵە گەورە شارەوانیی ئیستەنبووڵ بەڕێوەدەبات، تۆمەتەکان رەتدەکاتەوە و دەڵێت، لەو دۆخەی لە فڕۆکەخانەی ئیستەنبووڵ دەگوزەرێت، دەسەڵات بەرپرسیارە.  فایق ئۆزتراک، گوتەبێژی جەهەپە رایگەیاند، "زانایان و پسپۆڕان لەبارەی شوێنی سێیەمین فڕۆکەخانەی ئیستەنبووڵ هۆشداریی زۆریان دابوو، بەوەی لەوانەیە بەهۆی نالەباریی کەشوهەواوە ماوەیەکی زۆر دابخرێت. وەڵامی دەسەڵات چی بوو؟ گوتیان، ئەڵمانیا ئیرەییمان پێ دەبات بۆیە ئەم قسانەیان پێ دەکات. ئێستا بە کردەوە دەیبینین کە کێ ئیرەیی بە چی دەبات. دوێنێ لە سێیەمین فڕۆکەخانەدا، بنمیچی بەشی کارگۆ داڕما، فڕۆکەکان نەفڕین و ژمارەیەکی زۆری گەشتەکان هەڵوەشێندرانەوە".  گەورە شارەوانییەکانی ئیستەنبووڵ و ئەنقەرە، کە پاش ٢٥ ساڵ بەڕێوەبردنیان لەلایەن ئاکپارتییەوە، لە هەڵبژاردنەکانی شارەوانیی ئاداری ٢٠١٩ دا، بە پاڵپشتیی دەنگی کورد کەوتنە دەست جەهەپە، ئەو شارەوانییانە ماوەیەکی زۆرە لەلایەن ئاکپارتی و حکومەتەکەیەوە رووبەڕووی رەخنەی تووند دەبنەوە. جەهەپە دەڵێت، ئاکپارتی دۆڕاندنی ئەو گەورە شارەوانییانەی هێشتا پێ هەرس نەکراوە، بۆیە دەیانکاتە ئامانج.