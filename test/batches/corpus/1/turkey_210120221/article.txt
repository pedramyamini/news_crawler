عەلی باباجان لە تویتێکدا لە هەژماری خۆیدا لە تویتەر، نووسیوویەتی "وادەی هەڵبژاردنی زمانی بژاردەی خوێندن تاوەکو ٧ی شوبات درێژکرایەوە. لە ٢٠١٢ ـەوە خوێندن بەزمان و دیالێکتە زیندووەکانمان خستە نێو سیستەمی پەروەردە و فێرکردن. پشتیوانی تەواوی هەڵمەتی هاندان و پاڵپشتیکردن لە خوێندنی زمانی کوردی دەکەم لە چوارچێوەی وانەی بژاردە".   باباجان لە کۆتایی تویتەکەیدا هەردوو هاشتاگی # KurdîHilbijêre # DersaKurdî بڵاوکردەوە.   وەزارەتی پەروەردەی تورکیا رۆژی پێنجشەممە ٢٠ی کانوونی دووەمی ٢٠٢٢ رایگەیاند، بەهۆی نالەباری کەشوهەواوە، قوتابیان ناتوانن بچن بۆ قوتابخانە، بەوهۆیەوە و لەسەر بنەمای ئەو داواکارییانەش کە ئاراستەیان کراون، بڕیاریان داوە وادەی دەستنیشانکردنی وانەی بژاردە کە رۆژی هەینی ٢١ی کانوونی دووەمی ٢٠٢٢ کۆتایی دەهات، تاوەکو کاژێر ١٧: ٠٠ی رۆژی ٧ی شوباتی داهاتوو درێژبکەنەوە.      خوێندنی زمان و شێوەزارەکان لە سیستەمی وەزارەتی پەروەردەی تورکیا لە چوارچێوەی وانەی بژاردە لە ساڵی ٢٠١٢ ـەوە کاری پێدەکرێت. وەزارەتەکە ساڵانە وادەیەک دیاری دەکات بۆ باوانی قوتابیان بۆ ئەوەی بەویستی خۆیان وانەی بژاردە هەڵبژێرن. زمانی کوردیش بە هەردوو شێوەزاری کرمانجی و زازاکی لە وانە هەڵبژێردراوەکاندان و بۆ دەستپێکی وەرزی یەکەمی ساڵی خوێندنی ٢٠٢١ - ٢٠٢٢.  فۆڕمی خوێندن بەزمانی بژاردە لە قوتابخانەکان پڕ دەکرێنەوە و بەشێک لە قوتابخانەکانیش بەشێوەی ئۆنلاین فۆڕمەکانیان خستووەتە بەردەستی باوانی قوتابیان.   بەگوێرەی سیستەمی خوێندن لە وانەی بژاردە، ئەگەر ١٠ قوتابی داوای خوێندن بە هەر زمانێکی بژاردە بکەن، پۆلێکی تایبەتیان بۆ دەکرێتەوە. هەرچەندە واژۆی باوانی قوتابی زیاد بکات، هێندەی دیکە پۆلی خوێندنیان بۆ دەکرێتەوە.   بەگوێرەی ئامارەکانی وەزارەتی پەروەردەی تورکیا، لە ساڵی خوێندنی ٢٠١٥ - ٢٠١٦ لە تورکیا و باکووری کوردستان ٧٧ هەزار و ٩٣١ قوتابی وانەی بژاردەی زمانی کوردیان هەڵبژاردبوو. لەم ژمارەیەدا ٧٠ هەزار و ٦١٦ قوتابی وانەی شێوەزاری کرمانجی و ٦ هەزار و ٣١٥ قوتابیش وانەی شێوەزاری زازاکییان هەڵبژاردبووە.   لە تورکیا و باکووری کوردستاندا ملیۆنێک و ١٤٨ هەزار مامۆستا هەن؛ ٧٩ یان مامۆستای زمانی کوردین. لە ساڵی ٢٠١٨ دا تەنیا ٣ مامۆستای زمانی کوردی دامەزرێندران، ساڵی ٢٠١٩ مامۆستای زمانی کوردی دانەمەزرێندراوە، ساڵی ٢٠٢٠ تەنیا ١ مامۆستای زمانی کوردی دامەزرێندرا و ساڵی ٢٠٢١ یش ٣ مامۆستای زمانی کوردی دامەزرێندران و کۆی گشتیی ٧٩ مامۆستای زمانی کوردی دامەزرێندراو هەن.   ئەمە لە کاتێکدایە لە ساڵی ٢٠٢١ ـەوە بەشی کوردی لە زانکۆکانی ئارتوکڵو لە مێردین، زانکۆی ئاڵپئەرسڵان لە مووش، زانکۆی چەولیگ و زانکۆی مونزور لە دێرسم کراوەتەوە، ساڵی ٢٠١٧ ەش هەمان بەش لە زانکۆی یوزونجوییڵ لە وان کراوەتەوە. تاوەکو ئێستا ١٥٠٠ خوێندکار لەو بەشانە دەرچوون.