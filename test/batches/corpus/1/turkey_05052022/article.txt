بەگوێرەی راگەیێندراوی پارێزگای ئیستەنبووڵ، ئێوارەی رۆژی چوارشەممە ٤ ـی ئایاری ٢٠٢٢ لە شەقامی ئیستیقلال و کۆڵانەکانی دەوروبەری لە ناوچەی بەیئۆغڵو لە ئەنجامی پشکنینی تیمەکانی پۆلیس ١٢٠ کۆچبەری نایاسایی دەستگیرکراون و بەمەبەستی دیپۆرتکردنەوەیان رەوانەی ناوەندی گەڕاندنەوەی کۆچبەرانی ئیستەنبووڵ کراون.   بەردەوامبوونی هاتنی کۆچبەرانی نایاسایی بۆ تورکیا ماوەیەکە بووەتە مژارێکی گەرمی نێوان دەسەڵات و پارتەکانی ئۆپۆزیسیۆن لەو وڵاتەدا.  پارێزگای ئیستەنبووڵ رۆژی چوارشەممە لە راگەیێندراوێکدا ئاماژەی بەوەدا، لە شاری ئیستەنبووڵ یەک ملیۆن و ٣٠٥ هەزار و ٣٠٧ کۆچبەر بە شێوەیەکی یاسایی دەمێننەوە.   لە راگەیێندراوەکەدا ئاماژە بەوە دراوە، لە یەکی کانوونی دووەم - سێی ئایاری ٢٠٢٢، واتا لە ماوەی سێ مانگدا رێکاری یاسایی بەرامبەر ٢٥ هەزار و ٦٤٤ کۆچبەری نایاسایی گیراوەتەبەر. لەو ژمارەیە نزیکەی نۆ هەزاریان دیپۆرتکراونەتەوە و ١٢ هەزار و ٦٨٤ کۆچبەریش بە مەبەستی دیپۆرتکردنەوەیان رەوانەی ناوەندکانی گەڕاندنەوەی کۆچبەران لە پارێزگاکان کراون.