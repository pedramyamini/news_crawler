سەرۆککۆماری تورکیا، کە پێشتر باسی لەوە کردبوو لە پەرلەمانی قوبرسی تورکیادا مزگێنییەک دەدات، گوتی: "لە ناوچەی مەتەهان ٥٠٠ دۆنم زەویمان بۆ دروستکردنی کۆشکی کۆماری تەرخانکردووە. با کۆشکەکە و باخچەیەکی گەل لەوێدا دروستبکەین".  ئەمە لەکاتێکدایە ئەو مزگێنییە میدیاکان و تەنانەت یۆنان، یەکێتیی ئەوروپا و ئەمریکاشی بەخۆیەوە سەرقاڵکردبوو.   پەرلەمانتارانی هەریەک لە پارتی تورکی کۆماری و پارتی دیموکراتی کۆمەڵگەی قوبرس بایکۆتی گوتارەکەی ئەردۆغانیان کرد و لە هۆڵی پەرلەمانی قوبرسی باکووردا ئامادە نەبوون.   ئەردۆغان جەختیکردەوە کە زوو یان درەنگ، دەبێت دوو دەوڵەتی هاوتا لە دورگەی قوبرس دابمەزرێت، ئینجا کێشەکە چارەسەر دەبێت. ئەمە لەکاتیکدایە ئەم پێشنیازەی تورکیا چەندین جار لەلایەن نەتەوە یەکگرتووەکان، یەکێتیی ئەوروپا و یۆنانەوە رەتکراوەتەوە.   ئەردۆغان گوتی: "وەکو کۆماری تورکیا، بەتایبەتی لەگەڵ کۆماری تورکی باکووری قوبرسدا لە هاوئاهەنگیدا دەبین و سیاسەتی چارەسەرکردن پەیڕەو دەکەین. باشە لایەنی بەرامبەر بیر لە شتێکی وەها دەکەنەوە؟ یان هەنگاوێکی وەها دەنێن؟ سەرەڕای هەوڵە بنیاتنەرەکانی لایەنی تورکی، ماوەی زیاتر لە ٥٠ ساڵە دانوستاندنە بەردەوامەکان بەهۆی ئەوەی لایەنی رۆم رەتیدەکاتەوە ئارامی و بەختەوەریی ئەم دوورگەیە بە شێوەیەکی یەکسان لەگەڵ تورکەکانی قوبرس دابەشبکات، کە خاوەنی رەسەنی ئێرەن، ئەمەش وایکردووە دانوستاندنەکان بە ئەنجامێک نەگەن".  حکومەتی ئەسینا سوورە لەسەر ئەوەی تاکە چارەسەر یەکگرتنەوەی هەردوو بەشەکەی قوبرسە، نەک دامەزراندنی دوو دەوڵەت.