ئەردۆغان لەمبارەیەوە گوتی: "ئەوانەی کۆچ بەرەو وڵاتەکەمان جا عێراقی، ئەفغانی، سووری یان ئێرانی هیچ جیاوازییان نییە، ئێمە خاوەندارییان دەکەین. ئێمە لە کولتوورێکەوە هاتووین کە دەزانێت توانای موهاجیربوون و ئەنساربوون چییە".  ئەردۆغان هەروەها وەڵامی کەمال کڵچدارئۆغڵو، سەرۆکی گشتیی جەهەپەی دایەوە کە لەم بابەتەدا رەخنەی تووند لە حکومەت دەگرێت. ئەردۆغان گوتی: "ئەو برایانەمان کە لە سووریاوە لە دەست شەڕ دەرچوون و هاتوونەتە وڵاتەکەمان، تا دوایین سات خاوەندارییان دەکەین، مستەر کەمال! ئێوە هەر چییەک دەڵێن بیڵێن، ئەمە هەڵوێستمانە. ئێمە ئەو خانووانەش هەر بۆ ئەم بابەتە دروستدەکەین. هەرکاتێک خۆیان ویستیان دەتوانن بگەڕێنەوە وڵاتەکەیان، بەڵام ئێمە هەرگیز ئەوان لەم خاکە دەرناکەین".  بەگوێرەی داتاکانی کۆمەڵەی پەنابەرانی تورکیا، لە ٢١ی نیسانی ٢٠٢٢ دا ژمارەی پەنابەرانی سووری لە تورکیا نزیکەی سێ ملیۆن و ٨٠٠ هەزار کەس بووە و لە سەری ساڵیشەوە زیاتر لە ٢٥ هەزار سووری چوونەتە ئەو وڵاتە. ٩٨.٧ % ی سوورییەکان لە شارەکاندا نیشتەجێ بوون و تەنیا ١.٤ % یان لە کەمپەکاندا دەمێننەوە.  بەگوێرەی دوایین راپرسیی کۆمپانیای ئۆپتیمار، ٢١ % ی خەڵک لە تورکیا دەڵێن رقیان لە سوورییەکان دەبێتەوە. لەبارەی هۆیەکانی ئەو رقەوە، ٣٨.٢ % یان دەڵێن، مافیان زەوتکردوون و ٦٩.٢ % یان دەڵێن، دەرفەتی کارکردنیان کەم دەکەنەوە، هەروەها ٢٩.٢ % یان دەڵێن، دەرفەتی کارکردنیان سنووردار کردوون، ١٨.٨ % یان نیگەرانن لەوەی کە بۆ هەمیشە بمێننەوە، ١٣.٦ % ش دەڵێن لە پەنابەری سووری دەترسن، کۆی گشتییش ٥١.٦ % ی بەشداربووانی راپرسییەکە دەڵێن، لەگەڵ سوورییەکاندا هەست بە ئاسایش ناکەن، ئەوانەیشی دەڵێن هەست بە ئاسایش دەکەن، رێژەیان تەنیا ٣.٦ % ـە.