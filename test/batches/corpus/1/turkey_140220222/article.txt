ئەردۆغان لەسەر بانگهێشتی محەممەد بن زاید ئالنهەیان، جێنیشی ئەبوزەبی بە مەبەستی ئەنجامدانی چەند کۆبوونەوەیەک رۆژانی ١٤ و ١٥ی شوبات لە ئیمارات دەبێت.  ئەردۆغان بەر لە بەڕێکەوتنی بۆ ئیمارات لە فڕۆکەخانەی ئەتاتورک لە کۆنگرەیەکی رۆژنامەوانیدا، وەڵامی پرسیاری میدیاکارانی دایەوە و رایگەیاند: "بێگومان ئێمە تەنیا تاوتوێی پەیوەندییەکانی نێوان ئیماراتی عەرەبی و تورکیا ناکەین، باس لە پێشهاتەکانی ناوچەکەش دەکەین کە لە سەرووی هەمووشیانەوە دۆخی رووسیا و ئۆکراینایە. ئەمانەش دەخەینە سەر مێزی گفتوگۆ، هەروەها باس لەوەش دەکەین، ئاخۆ لەم بابەتەدا دەتوانین چ هەنگاوێک بنێین".   هەریەک لە مەولود چاوشئۆغڵو، وەزیری دەرەوە، سولەیمان سۆیڵو، وەزیری ناوخۆ، نورەددین نەباتی، وەزیری گەنجینە و دارایی، مەهمەت مووش، وەزیری بازرگانی، مستەفا ڤەرەناک وەزیری پیشەسازیی و تەکنەلۆژیا، عادل قەرەئیسماعیلئۆغڵو، وەزیری گواستنەوە و ژێرخان، محەممەد نوری ئەرسۆی، وەزیری کولتوور و گەشتوگوزار، عومەر چەلیک، جێگری سەرۆکی گشتیی و گوتەبێژی ئاکپارتی، فەخرەددین ئاڵتون، سەرۆکی فەرمانگەی پەیوەندییەکان لە سەرۆکایەتیی کۆماری تورکیا و ئیبراهیم کاڵن، گوتەبێژی سەرۆکایەتی کۆمار، لەم سەردانەدا یاوەری ئەردۆغان دەکەن.  هەر لەمیانی پرۆگرامی سەردانەکەی ئەردۆغان و شاندی یاوەری، بەرنامە بۆ ئەوە داندراوە واژۆ لەسەر چەند رێککەوتننامە و لێکێگەیشتنێکی گرنگی نێوان تورکیا و ئیمارات بکرێت.  رەجەب تەیب ئەردۆغان لە درێژەی سەردانەکەیدا رۆژی ١٥ی شوبات، بەشداری لە رێوڕەسمی کردنەوەی "EXPO ٢٠٢٠ Dubai"دا دەکات.