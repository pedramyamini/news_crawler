ئومێد خۆشناو، پارێزگاری هەولێر هەفتەی رابردوو سەردانی شاری ئامەدی باکووری کوردستانی کرد، بۆ بەشداری لە فێستیڤاڵێکی خواردن و گەشتیاری، لە پەراوێزی فێستیڤاڵەکەدا، ئەلبوومێکی وێنەی بە دیاری بەخشییە ژمارەیەک لە بەرپرسانی شارەکە، لە نێویشیاندا پارێزگاری ئامەد، ئەوەش ژمارەیەک تورکی نەتەوەپەرستی تووڕەکرد کە پێیانوایە نەدەبوو پارێزگاری ئامەد دیارییەکەی وەرگرتبا، چونکە ناوی کوردستانی لەسەربووە.  محەممەد شەریف ئایدن، سەرۆکی لقی ئامەدی رێکخستنەکانی ئاکپارتی، لەو بارەیەوە لە وەڵامی پەیامنێری رووداودا گوتی: "وشەی کوردستان، بەتایبەتی لەلایەن ئێمەوە، هەوڵێک نییە بۆ ئەوەی ئەو وشەیە بەکارنەهێنین، چونکە ئیدارەکەی ئەوێ، ئێمە پێیدەڵێن ئیدارەی کورد لە باکووری عێراق، ئێمە لەگەڵ ئەو وشەیەدا هیچ کێشەیەکمان نییە. ئێمە لەگەڵ براکانمان لە عێراق هیچ کێشەیەکمان نییە. هیچ کاتێکیش لە هەوڵێکی تایبەتدا نەبووینە بۆ بەکارهێنان یان بەکارنەهێنانی ئەو وشەیە".  پێلین گوندەش، مامۆستای زانکۆ لە ئیستەنبووڵ پەرلەمانتارێکی پێشووی پارتی داد و گەشەپێدان (ئاکەپە) نکوڵی لە هەبوونی کوردستان دەکات و وەرگرتنی دیارییەکە بە "ئابڕووچوون" ناودەبات.  لە تویتێکدا بە بەکارهێنانی ناوی تورکیی شاری ئامەد، نووسیویەتی: "ناونیشانی ئەو پەرتووکەی کە پارێزگاری دیاربەکر وەریگرت مایەی قبووڵکردن نییە! هیچ وڵاتێک بە ناوی کوردستان نییە! پارێزگاری ئازیز، تۆ پارێزگاری کۆماری تورکیای. من بە بیرت دێنمەوە! ئەمە ئابڕووچوونە! هیوادارم وێنەکە فۆتۆشۆپ بێت! داوادەکەم لێکۆڵینەوەی پێویست بکرێت! چۆن دەوێریت وا بکەیت! "  مەلیس ئەسڵان، بەکارهێنەرێکی دیکەی تویتەرە کە بە راشکاوی خۆی بە "تورکی نەتەوەپەرست" ناودەبات، رەخنە لە پارێزگاری ئامەد دەگرێت لە بەرامبەر وەرگرتنی دیارییەکە "بە زەردەخەنەوە"، دەشڵێت پێویست بوو ئەلبوومەکەی فڕێدابایە ژێر پێی ئومێد خۆشناو و پێی گوتبان کە "ئەمە کۆماری تورکیایە و لێرە بڕۆنە دەرەوە. "  هەر سەبارەت بەو ئەلبوومەی ناوی کوردستانی لەسەر بوو، محەممەد شەریف ئایدن گوتی: "لەبارەی ئەو پەرتووکەی بەخشرایە پارێزگاری دیاربەکر لەلایەن پارێزگاری هەولێرەوە، لە تۆڕەکۆمەڵایەتییەکاندا هەوڵێک بۆ سەرکۆنەکردنی پارێزگارەکەمان درا، ئێمەش لە رێگەی تۆڕە کۆمەڵایەتییەکانەوە تێڕوانینی خۆمان خستەڕوو. ئەو پەرتووکە ئەلبوومێکی وێنە بوو لەبارەی گەشتیاری ئەوێ. پەرتووکێکی کولتووری بوو باسی کولتووری ئەو ناوچەیەی دەکرد، بەڵام بەداخەوە هەوڵدرا بە ئاراستەی جیاوازدا ببردرێ و رۆژەڤێکی جیازوازی لێ دروستبکرێ. ئێمە دژی ئەوەین، ئەمە هەڵسەنگاندنێکی چەوت و هەڵوێستێکی هەڵەیە".  لە میدیای تورکیا دەنگۆیەک بڵاوبووەتەوە، باس لە دیدار نێوان شاندێکی حکومەتی تورکیا و عەبدوڵڵا ئۆجەلان رێبەری زیندانیکراوی پەکەکە لە دوورگەی ئیمراڵی دەکەن، سەرۆکی لقی ئامەدی رێکخستنەکانی ئاکپارتی، لەو بارەیەوە گوتی: "دیدار لەگەڵ ئۆجەلاندا لەلایەن حکومەت! لە رێگەی ئۆرگانە پەیوەندیدارەکانەوە ئەنجام دەدرێ یان نا؟ ئێمە نازانین. لەم بابەتانەدا ناتوانین وەڵام بدەینەوە".   ئومێد خۆشناو لە پێشانگاکەی ئامەد داوای لە والی ئامەد کرد، گەشتی راستەوخۆی نێوان ئامەد و تورکیا دەستپێبکاتەوە، سەبارەت بە دەستپێکردنەوەی گەشتەکان، محەممەد شەریف ئایدن، گوتی: "نەک تەنیا بۆ هەولێر، خۆزگە بۆ وڵاتانی دیکەش لێرەوە گەشتی راستەوخۆ ئەنجامبدرێ و بە پێچەوانەوە. ئەو گەشتە راستەوخۆیانەی بۆ چەند شارێکی ئەڵمانیا ئەنجامدراون، درەنجامی باشیان هەبووە، هەم لە ئەڵمانیا و هەم لە دیاربەکر. خۆزگە لێرەوە بۆ هەموو شوێنێکی ئەوروپا، بۆ هەولێر، بۆ تاران و باکۆ گەشتی راستەوخۆ دەکران، ئێمە گرنگی بەوە دەدەین".