ئەمڕۆ دووشەممە ١٠ ـی کانوونی دووەمی ٢٠٢٢ هەریەک لە عیسا کۆک و فاتیح تەمەل، ئازاد کران. ئەوان رۆژی یەکشەممە بە تۆمەتی هێرشکردنە سەر سێ گەنجی کورد لە ئەنقەرە دەستگیرکرابوون.   بەگوێرەی میدیای تورکیا، ئەو دوو کەسە رۆژی یەکشەممە ٩ ـی کانوونی دووەمی ٢٠٢٢ لە رێگەی مۆبایلەوە ئەندامانی ئەو گرووپەیان کۆکردووەتەوە کە لەبەر دەرگەی کۆلێژی یاسای زانکۆی ئەنقەرە هێرشیان کردە سەر سێ گەنجی کورد بە ناوەکانی (ک. م، د. ئ، و م. ئ).  یەکێك لەو گەنجە کوردانە کە ناوی "ک. یە. " قاچی بە چەقۆ بریندارکرا و گوێزرایەوە نەخۆشخانە و لە نەخۆشخانە چارەسەریان بۆ کرد. دوو گەنجەکەی دیکەش کە ناویان "د. ئو. " و "م. ئو. " بە سووکی بریندارکران.    دوای ئەوەی تیمەکانی پۆلیس گەیشتە شوێنی رووداوەکە، گرووپە هێرشکەرەکە و دوو گەنجە کوردەکە دەستبەسەرکران و لێکۆڵینەوە لە رووداوەکە دەستی پێکرد.   گەنجە کوردەکان بە تۆمەتی هیرشکردنە سەریان، سکاڵایان لەسەر عیسا کۆک و فاتیح تەمەل تۆمارکرد، بەڵام ئەمڕۆ دوای کۆتاییهاتنی لێکۆڵینەوەکان بە بڕیاری داواکاری گشتیی ئەنقەرە ئەو دوو کەسە ئازاد کران.   بەگوێرەی ئەو زانیارییانەی لە میدیای تورکیا بڵاوکراونەتەوە، لە چوارچێوەی لێکۆڵینەوەکانی پۆلیسدا یەکێک لەو گەنجە کوردانە بە ناوی "م. ئو. " گوتوویەتی، "لە زانکۆی دیجلە خوێندکاری خوێندنی باڵام و براکەم خوێندکاری زانکۆی ئیستەنبووڵە. هاتین بۆ ئەنقەرە. بۆ سەردانکردنی هاوڕێیەکمان لە گەڕەکی کۆلاژ بەڕێوەبووین و دوو کەس کە دواتر لە ناوەندی پۆلیس زانیم ناویان عیسا کۆک و فاتیح تەمەلە رێگەیان لێ گرتین و پێیان گوتین تەماشای چی دەکەن؟ دواتر ئەو دوو کەسە بە چەقۆ هێرشیان کردە سەرمان. ئێمەش هەڵاتین، دواتر پێمان گەیشتن و بە چەقۆ قاچی چەپی یەکێکمانیان بریندار کرد".    "م. ئو. " گوتوویەتی، دوای ئەوەی هاوڕێکەیان بریندار دەبێت جارێكی دیکە هەڵدێن، بەڵام ئەمجارەیان بە گرووپێکی ٢٠ - ٢٥ کەسی رێگەیان لێدەگرن و هێرش دەکەنە سەریان