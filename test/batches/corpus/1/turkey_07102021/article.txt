دەزگای باڵای رادیۆ و تەلەڤزیۆنەکانی تورکیا لە هەژماری فەرمی خۆی لە تۆڕی کۆمەڵایەتی تویتەر رایگەیاند، "لە چوارچێوەی یاسای ژمارە ٦١١٢ لێکۆڵینەوە لە دامەزراوەی فۆکس دەستیپێکردووە بەهۆی گوتە و قسەکانی باشاک دەمیرتاش لە پرۆگرامێكی تایبەتی ئەو کەناڵەدا".   ئەم بڕیارەی دەزگای باڵای رادیۆ و تەلەڤزیۆنەکانی تورکیا دوای ئەوە هات کە هەمزە داغ، یاریدەدەری سەرۆکی گشتیی ئاکپارتی دوای بڵابوونەوەی پرۆگرامەکە کەناڵەکەی کردە ئامانج.   باشاک دەمیرتاش، هاوژینی سەڵاحەدین دەمیرتاش، هاوسەرۆکی پێشووتری پارتی دیموکراتی گەلان - هەدەپە، رۆژی چوارشەممە ٦ی کانوونی یەکەمی ٢٠٢١ میوانی پرۆگرامێكی تایبەتی کەناڵی فۆکس بوو. لە پرۆگرامەکەدا باسی دۆخی سەڵاحەدین دەمیرتاشی هاوژینی کرد کە نزیکەی ٥ ساڵە لە زیندانە.  باشاک دەمیرتاش گوتی: "دەمیرتاش لەپێناوی دیموکراسی لە ژوورەوەیە، ئەگەرنا بابەتێکی شەخسی نییە. سەڵاحەدین هیچ کاتێک نەیگوتووە من پەشیمانم لەوەی کردوومە و ئەگەر لە دەرەوە بوومایە وەها دەبوو، هەرگیز ئەمانەی نەگوتووە. منیش نەمگوتووە و بنەماڵەکەشمان شتی وەهایان نەگوتووە. لە تورکیا وەهایە. ئەگەر کورد بیت و ئۆپۆزیسیۆن بیت، دەبێت قوربانی بدەیت. بەداخەوە کە وەهایە، خۆزگە ئەمە وا نەبووایە".   سەلاحەددین دەمیرتاش لە چوارچێوەی '' لێکۆڵینەوەکانی تیرۆر '' لە ٤ی تشرینی دووەمی ٢٠١٦ ەوە لە گرتووخانەی ئەدیرنە زیندانیکراوە. ئەمە لەکاتێکدایە بەپێی بڕیاری دادگای مافی مرۆڤی ئەوروپا دەبوو ئازاد بکرایە.