گەشتەکانی شەمەندەفەرەکە پێشتر بەهۆی رێکارەکانی کۆرۆناوە راگیرابوو. لەگەڵ دەستپێکردنەوەیدا، گەشتیاران هەرزوو تکتیان بڕیوە بۆ ئەوەی لە گەشتەکەی بێبەش نەبن، نرخی هەر تکتێکی گەشتیاری لە نێوان ٧٥ بۆ ٩٠ دۆلار دەبێت. ئەوەی ئەو شەمەندەفەرە جیادەکاتەوە ئەوەیە کە ناوەوەی وەکو کافێ و رێستۆرانت وایە و بە درێژایی گەشتەکە ئاهەنگی تێدا دەکرێت.  زولان نوور کۆمورجو، سەرنشینی شەمەندەفەرەکەیە و دەڵێت، "لە گرووپەکەماندا، من ئەو کەسە بووم کە بەڕاستی ویستم ئەم گەشتە بکەم. دایکم بەبۆنەی رۆژی لەدایکبوونم تکتێکی پێبەخشیم، ئەمە ئاسان نەبوو چونکە ژمارەی کورسییەکان زۆر سنووردارە و هەرزوو دەگیرێن. بۆیە کە ئێستا لێرەین، دڵنیام گەشتێکی خۆش دەبێت بۆ من و خێزانەکەم. "   شەمەندەفەرەکە لە چەند شوێنێک دەوەستێت و گەشتیارانی نێو شەمەندەفەرەکەش پشوویەک لە رێگا دوور و درێژەکەیان وەردەگرن و چێژ لە دیمەنی رێگەکان دەبینن، لە هەندێک شوێن بۆ ماوەی سێ کاژێر شەمەندەفەرەکە دەوەسێت و دواتر گەشتەکەی بەرەو ئەنقەرە دەستپێدەکاتەوە.    یۆروک گریس، سەرنشینێکی دیکەیە و گوتی، "بەر لەم گەشتە، لە تۆڕە کۆمەڵایەتییەکان بۆی گەڕاین و بینیمان چۆن ئەوانەی پێش ئێمە گەشتیانکردووە و خۆیان رێکخستووە، چونکە بەڕاستی ٣٦ کاژێری گەشتکردن هەر زۆر زۆرە، ئێمە بە درێژایی گەشتەکە بەپێوە نابین. بیرمانکردەوە چۆن ئەم گەشتە بۆ خۆمان خۆش بکەین، بڕیارماندا کابینەکەمان بە مۆم، گوڵ، سانتاکلۆز و داری کریسمس بڕازێنینەوە. "   گەشتەکانی شەمەندەفەرەکە لە کۆتایی مانگی کانوونی یەکەمی ساڵی ٢٠٢١ دەستیانپێکردووەتەوە و بە درێژایی وەرزی بەفربارین، تاوەکو کۆتایی مانگی ئادار هەموو هەفتەیەک دوو جار لە ئەنقەرەوە گەشت دەکات، هەر جارێکیش ٣٢ کاژێر بەڕێوەدەبێت بۆ ئەوەی گەشت بەنێو ئەو ناوچانەدا بکات کە بە بەفر داپۆشراون.  بەشێکی گەشتیاران لەدوای گەیشتینیان بە ئەنقەرە، بە سەما کۆتایی بە گەشتەکەیان دەهێنن.