دانیشتنەکەی دادگە کاژێر ١١: ٣٠ ـی ئەمڕۆ چوارشەممە ١ ـی حوزەیرانی ٢٠٢٢ لە حەوتەمین دادگەی تاوانی ئەنادۆڵی ئیستەنبووڵ بەڕێوەدەچێت، چاوەڕواندەکرێت دادگە بڕیاری کۆتایی لەبارەی دۆسیەکە بدات.   ئەکرەم ئیمامئۆغڵو، دوای ئەوەی دەستەی باڵای هەڵبژاردنەکانی تورکیا ئەنجامی هەڵبژاردنەکانی ٣١ ـی ئاداری ٢٠١٩ ـی شارەوانییەکانی تورکیا هەڵوەشاندەوە، رایگەیاند، "دەسەڵات ئەو هەڵبژاردنەی لەڕێگەی ساختەکارییەوە نەبردەوە، دەیەوێت بەبڕیاری دەستەی باڵای هەڵبژاردن لەڕێگەی هەڵوەشاندنەوەی ئەنجامی هەڵبژاردن بیباتەوە". بەهۆی ئەو گوتانەوە سکاڵای یاسایی لەسەر ئیمامئۆغڵو تۆمارکرا.   ئیمامئۆغڵو لە هەڵبژاردنی شارەوانییەکانی تورکیا کە ساڵی ٢٠١٩ بەڕێوەچوو، بەربژێری هاوپەیمانیی میللەت بوو کە جەهەپە و ئیی پارتی پێکیانهێنا و هەدەپەش پشتیوانی کرد. دوای ٢٥ ساڵ بە پشتیوانیی کورد گەورە شارەوانیی ئیستەنبووڵی لە ژێر دەستی ئاکپارتی دەرهێنا.  ئیمامئۆغڵو دوای سەرکەوتنی لە هەڵبژارنەکانی ٣١ ـی ئاداری ٢٠١٩ دا تەنیا ١٨ رۆژ سەرۆکی گەورە شارەوانی ئیستەنبووڵ بوو و دواتر قەییوومی بۆ دانرا و بەبڕیاری دەستەی باڵای هەڵبژاردنەکانی تورکیا هەڵبژاردنی شارەوانییەکانی ئیستەنبووڵ دووبارە کرانەوە.   ئیمامئۆغڵو رۆژی ٢٣ ـی حوزەیرانی ٢٠١٩ بە بەدەستهێنانی ٨٠٦ هەزار و ٤٢٦ دەنگ، لە بینالی یڵدرمی رکابەری کە بەربژێری ئاکپارتی بوو، بردەوە و لە ماوەی سێ مانگدا بۆ دووەمجار وەکو سەرۆکی گەورە شارەوانیی ئیستەنبووڵ هەڵبژێردرایەوە.