پرۆسەی دادگاییکردنی تۆمەتبارانی کوشتنی خێزانە کوردەکەی کۆنیا شەوی رابردوو ٢٠ی تشرینی یەکەمی ٢٠٢١ بەڕێوەچوو. دادگە بڕیاری حەوت جار زیندانیکردنی هەمیشەیی بەسەر تاوانبار محەممەد ئاڵتووندا سەپاندووە.  بە بڕیاری دادگە، ئیبراهیم ئاڵتوون، باوکی بکوژەکە و ئیسمیهان ئاڵتوونی دایکی و زەهرا ئاڵتوونی هاوژینی ئازاد کراون.  رۆژی هەینی ٣٠ی تەممووزی ٢٠٢١، حەوت ئەندامی خێزانێکی کورد لە ناوچەی مەرامی شاری کۆنیا لە تورکیا بە دەستڕێژی گوللە کوژران. رۆژی ٤ی ئاب، محەممەد ئاڵتوون، ئەنجامدەری هێرشەکە دەستگیرکرا و رۆژی دواتر خرایە زیندانەوە.  پێش دەستگیرکردنی محەممەد ئاڵتوون، بە بڕیاری دادگە ١٠ تۆمەتباری دیکەی دۆسیەی کوشتنی حەوت ئەندامی خێزانە کوردەکەی کۆنیا خرابوونە زیندانەوە و ٤ی دیکەشیان بە مەرج ئازادکرابوون.  دوای رووداوەکە، بەشێک لە لایەنە ئۆپۆزیسیۆنەکانی تورکیا کاردانەوەی تووندیان هەبوو، ئاکپارتی - یان بە دروستکردنی پشێوی و سیاسەتی رق و کینە و دژایەتیکردنی کورد، تۆمەتبارکرد. دەسەڵاتیش رایگەیاند، ئەو تاوانە هیچ پەیوەندییەکی بە کورد و تورکەوە نییە.  لە کۆنیا ژمارەیەکی زۆر کورد هەن، بەتایبەتی لە باکووری کۆنیادا چەند شارۆچکەیەک هەن کە ژمارەیەکی زۆر کوردیان تێدا دەژین. هەروەها لە ناوەندی کۆنیاش کوردی زۆر هەن کە نزیکەی ٦٠٠ هەزار کەس دەبن؛ سێیەکی دانیشتووانی کۆنیاش کوردن.