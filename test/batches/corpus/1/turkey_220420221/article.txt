دوای ئەنجامدانی نوێژی هەینی، رەجەب تەیب ئەردۆغان، سەرۆککۆماری تورکیا ئەمڕۆ هەینی ٢٢ ـی نیسانی ٢٠٢٢، لە شاری ئیستەنبووڵ وەڵامی پرسیاری رۆژنامەڤانانی دایەوە و رایگەیاند، ئۆپەراسیۆنەکەیان دەبێتە هۆی ئەوەی "پەکەکە رووبەڕووی شکستی گەورە ببێتەوە. " دەشڵێت، "هێزەکانمان سەرکەوتنی گەورەیان بەدەستهێناوە. "   رۆژی دووشەممە ١٨ ـی نیسانی ٢٠٢٢، وەزارەتی بەرگریی تورکیا ئۆپەراسیۆنێکی نوێی بەناوی "چنگ - قوفڵ" لە ناوچەکانی زاپ، ئاڤاشین و مەتین لە هەرێمی کوردستان راگەیاند.   سەرۆککۆماری تورکیا گوتی، ئۆپەراسیۆنەکە بە هەستیارییەوە بەڕێوەدەبردرێت و دوایین ئاماری ئۆپەراسیۆنەکەشی بڵاوکردەوە و ئاماژەی بەوە کرد، تاوەکو ئێستا لە ئۆپەراسیۆنەکەدا ٤٥ گەریلای پەکەکە گیانیان لەدەستداوە و سێ سەربازی سوپای تورکیاش کوژراون.  ئەردۆغان جەختی لەسەر ئەوە کردەوە، هێزە بەشدارەکان لەم ئۆپەراسیۆنە بە بەکارهێنانی باشترین تەکنۆلۆژیای سەربازیی بە مووشەکی زیرەک و تۆپهاوێژە دوورمەوداکانیان پێشڕەوی دەکەن.   هەر ئەمڕۆ هەینی، ناوەندی چاپەمەنیی و راگەیاندنی هەپەگە بڵاویکردەوە، لە ماوەی ٢٤ کاژێری رابردوودا ١٥ سەربازی تورکیا کوژراون، بەو جۆرەش لە دەستپێکی ئۆپەراسیۆنەکەوە ٨٦ سەرباز کوژراون. هەپەگە گیان لەدەستدانی حەوت گەریلایشی بڵاوکردەوە.