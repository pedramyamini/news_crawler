خولوسی ئاکار، وەزیری بەرگریی تورکیا دوای بەشداریکردن لە "کۆبوونەوەی گرووپی راوێژکاری ئەمنی و بەرگری لەبارەی ئۆکراینا" کە لە بنکەی سەربازیی ئاسمانیی ئەمریکا لە شارۆچکەی رامشتاین باشووری رۆژئاوای ئەڵمانیا بەڕێوەچوو، گوتی: "بەنیگەرانییەوە چاودێریی پێشهاتەکان دەکەین. بەپێی ئەو هەواڵانەی گەیشتوون زنجیرەیەک کێشە هەن. هەوڵی نەهێشتنی ئەو کێشانە دەدەین. بەشێوەیەکی گشتی دیالۆگ و نەرمی نواندن گرنگن. پێویستە بە دیدگەیەکی نەرمەوە رێگە بەرەو دیپلۆماسییەت بکەینەوە. بەم جۆرە چارەسەرکردنی کێشەکان بە ئاشتی ئاسانتر دەبێت. دوای هەڵگیرسانی جەنگی نێوان رووسیا و ئۆکراینا، تورکیا تەواوی لایەنەکانی ئاگادار کردووەتەوە لەوەی لە چوارچێوەی رێککەوتننامەی مۆنترودا، رێگە نەداوە هیچ جۆرە کەشتییەکی جەنگی بە گەرووی ئیستەنبووڵدا تێبپەڕێت".  وەزیری بەرگریی تورکیا راشیگەیاند، هەر لەسەرەتاوە رەجەب تەیب ئەردۆغان، سەرۆککۆماری تورکیا و لە ئاستی وەزیرەکانیشدا هەڵوێستێکی روون خراوەتەڕوو، بۆ ئەوەی قەیرانەکە جەنگی لێ نەکەوێتەوە و دوای هەڵگیرسانی جەنگیش بۆ ئەوەی چی زووە ئاگربەست رابگەیێندرێت، تورکیا هەوڵی زۆر جیددی و بەرفراوان دەدا.  خولوسی ئاکار گواستنەوەی خەڵکی سڤیلی بۆ ناوچەی پارێزراو بە گرنگ لەقەڵەمدا و گوتی: "بەردەوامین لە کارەکانمان. لەگەڵ ئەو ژمارە کەمەی هاووڵاتییانمان کە لەوێ ماون بۆ گواستنەوەی سڤیلەکانی دیکەش بەردەوامدەبین لە پشتیوانی گواستنەوەی دەریایی".  خولوسی ئاکار لەبارەی لە چاوەڕوانیدا مانەوەی کەشتییە بازرگانییەکانی تورکیایش لە بەندەرەکانی ئۆکراینا گوتی: "بۆ ئەوەی کەشتییەکان بەشێوەیەکی ئاسایش پارێزراو لە ئۆکرایناوە بەڕێ بکەون، پەیوەندییەکانمان بەردەوامن لەگەڵ لایەنی رووسی و ئۆکراینی".  وەزیری بەرگریی تورکیا، خولوسی ئاکار سەبارەت بە دوو فڕۆکەی جۆری A ٤٠٠ Mی سوپای تورکیا کە دەگوترێت بەمەبەستی گەیاندنی هاوکاری مرۆیی روویان لە ئۆکراینا کردووە، بەڵام بەهۆی داخستنی کایەی ئاسمانی ئەو وڵاتە لەوێ گیریان خواردووە گوتی: "بەردەوامین لە پەیوەندییەکانمان بۆ ئەوەی بەشێوەیەکی ئاسایش پارێزراو بگەڕێنەوە وڵاتەکەمان".  هەروەها ئۆپەراسیۆنی چڕنووک - قوفڵ یەکێکی دیکە بوو لەو بابەتانەی ئاکار قسەی لەبارەوە کرد و رایگەیاند: "رۆژی یەکشەمەی رابردوو، شانبەشانی سوپاسالار و فەرماندەی هێزی زەمینی سەردانی ناوچەکەمان کرد و لە نزیکەوە چاوێری رەوشەکەمان کرد و نوێترین زانیاریمان وەرگرت. هاوڕێیانمان بەورەیەکی بەرزەوە ئەرکەکانیان رادەپەڕێنن. سەرەڕای سەختی و نالەباری کەشوهەوا و هەڵکەوتەی جوگرافیایی ناوچەکە، ئۆپەراسیۆنەکە بەشێوەیەکی سەرکەتوو بەردەوامە. ژمارەیەکی زۆر لە ئەشکەوت و تەقەمەنی دەستکرد لە ناوچەکەدا بوونی هەیە. هەموو ئەمانە هەڕەشە و مەترسییەکی گەورەیان دروست کردووە. سەرەڕای ئەمانە هاوڕێیانمان هەوڵێکی چڕیان دەس پێکردووە بۆ پووچەڵکردنەوەی تەقەمەنییە دەستکردەکان و پاککردنەوەی ئەشکەوتەکان".  وەزیری بەرگریی تورکیا راشیگەیاند، دوێنێ سێشەممە چوار سەربازی تورکیا لەلایەن پەکەکەوە کوژراون. هەروەها ئاماژەی بە گیانلەدەستدانی ٥٧ گەریلا کرد.