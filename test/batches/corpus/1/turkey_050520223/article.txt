دیمەنێک لە تۆڕە کۆمەڵایەتییەکان بڵاوبووەتەوە و تێیدا ژمارەیەک کۆچبەری سووری و ئەفغانی لەبەردەم باڵەخانەیەک کۆبوونەتەوە و وەکو باس دەکرێت، لە کۆڵانێکی ئیستەنبووڵدان لە ناوچەی تەقسیم و گوشاریان خستووەتە سەر ژمارەیەک هاووڵاتیی هاوڕەگەزخواز کە لە باڵەخانەیەکدا نیشتەجێن.  کورتە فیلمی "داگیرکاریی بێدەنگ" کە باسی گۆڕینی دیمۆگرافیای تورکیا دەکات، لە ماوەی کەمتر لە دوو رۆژدا لە یوتیوب زیاتر لە یەک ملیۆن و نیو بینەری هەبووە.  دەرهێنەری فیلمەکە بە تۆمەتی چەواشەکاری و هاندانی رق و کینە لە بەرامبەر کۆچبەرانی سووری ئێوارەی سێشەممە دەستبەسەرکرا و درەنگانێکی شەو ئازاد کرا.  پارێزەری هاندە کاراجاسوو، دەرهێنەری فیلمەکە دەڵێت، "بە هیچ شێوەیەک هانی خەڵکی نەداوە بۆ رق و دووژمنکاری، ئاماژەمان بەمە دا. بە فەرمانی داواکاری گشتی هاندە کاراجاسوو ئازادکرا".  بەگوێرەی دوایین راپرسیی کۆمپانیای ئۆپتیمار، ٢١ % ی خەڵک لە تورکیا دەڵێن رقیان لە سوورییەکان دەبێتەوە. لەبارەی هۆیەکانی ئەو رقەوە، ٣٨.٢ % دەڵێن، مافیان زەوتکردوون و ٦٩.٢ % دەڵێن، دەرفەتی کارکردنیان کەم دەکەنەوە، هەروەها ٢٩.٢ % دەڵێن، دەرفەتی کارکردنیان سنووردار کردوون، ١٨.٨ % نیگەرانن لەوەی کە بۆ هەمیشە بمێننەوە، ١٣.٦ % ش دەڵێن لە پەنابەری سووری دەترسن، کۆی گشتییش ٥١.٦ % ی بەشداربووانی راپرسییەکە دەڵێن، لەگەڵ سوورییەکاندا هەست بە ئاسایش ناکەن، ئەوانەیشی دەڵێن هەست بە ئاسایش دەکەن، رێژەیان تەنیا ٣.٦ % ـە.  بەگوێرەی داتاکانی کۆمەڵەی پەنابەرانی تورکیا، لە ٢١ی نیسانی ٢٠٢٢ دا ژمارەی پەنابەرانی سووری لە تورکیا نزیکەی سێ ملیۆن و ٨٠٠ هەزار کەس بووە و لە سەری ساڵیشەوە زیاتر لە ٢٥ هەزار سووری چوونەتە ئەو وڵاتە. ٩٨.٧ % ی سوورییەکان لە شارەکاندا نیشتەجێ بوون و تەنیا ١.٤ % یان لە کەمپەکاندا دەمێننەوە.