پەروین بوڵدان، هاوسەرۆکی گشتیی هەدەپە رایگەیاند، "سەرۆکی گشتیی شەش پارتی سیاسی کۆبوونەوەیەکیان سازدا. دوای کۆبوونەوەکە لە تۆڕی کۆمەڵایەتیدا قیامەت هەستا و پرسیاری ئەوە کرا کە بۆچی هەدەپە لە نێو ئەو کۆبوونەوەیەدا نییە؟ هەڤاڵانی ئازیز، جەماوەری خۆشەویست؛ ئەوانەی حسابمان بۆ ناکەن، ئێمە زۆر باش دەزانین لە کات و شوێنی خۆیدا حسابیان بۆ نەکەین. "  ئێوارەی رۆژی شەممە ١٢ - ٠٢ - ٢٠٢٢ سەرۆکی پارتەکانی جەهەپە، ئیی پارتی، سەعادەت، پارتی دیموکراسی و پێشکەوتن، پارتی ئایندە و پارتی دیموکرات لەسەر بانگهێشتی کەمال کڵچدارئۆغڵو کۆبوونەوە، ئەو کۆبوونەوەیە ماوەی ٥ کاژێر و ١٥ خولەکی خایاند.   کەمال کڵچدارئۆغڵو، سەرۆکی جەهەپە لە کەناڵێکی تەلەڤزیۆنیی سەر بە پارتەکەیەوە رەتیکردەوە حسابیان بۆ هەدەپە نەکردبێت و گوتی: "ئەگەر ئەمە بکەین کەواتە بڕوامان بە دیموکراسیی نییە، ئەم دیدارانە بەردەوامدەبن و لەگەڵ هەدەپەش کۆدەبینەوە. "  جەهەپە دوای دۆڕاندنی ٨ هەڵبژاردنی پەرلەمانی و شارەوانیی بە ئاکپارتی، لە هەڵبژاردنی شارەوانیی ٢٠١٩ ' دا بە پشتیوانیی هەدەپە گەورەشارەوانییەکانی ئیستەنبووڵ، ئەنقەرە، ئەدەنە، ئەنتاڵیا و چەند شارەوانییەکی لە ئاکپارتی و مەهەپە سەند.   ئێستاش هەم دەسەڵات و هەمیش ئۆپۆزیسیۆن روونە لایان کە هەدەپەی خاوەن شەش ملیۆن دەنگ، یەکلاکەرەوەیە. پەروین بوڵدان ئەمانەی وەبیر ئۆپۆزیسیۆن هێنایەوە.  پەروین بوڵدان باسی لەوەش کرد، "لە نێو ئەو شەش پارتە سیاسییەدا یەکێکیان لابدەن، کۆی دەنگی پارتەکانی دیکە تەنانەت نیوەی دەنگەکانی هەدەپە نییە. جا لەبەر ئەوە هیچ پێویست ناکات لەوێ بین. ئێمە لەڕێگەی خۆمان بەردەوامدەبین هەڤاڵانی ئازیز. رێگەکەمان سێیەمین رێگەیە کە رۆژێک هەموو کەسێک پێویستی پێی دەبێت و ناچار دەبێت و داوای دیدار دەکات. "   بەرپرسانی جەهەپە دەڵێن کۆبوونەوەکە زیاتر لەبارەی سیستمی حوکمڕانی بووە و باس لە بەربژێرکردن و بەشداربوونی ژمارەی پارتەکان لەو هاوپەیمانییەدا نەکراوە.  ئۆزگور ئۆزێل، بریکاری سەرۆکی فراکسیۆنی جەهەپەیە و ئاماژەی بەوە کرد، "ئەوانەی ساڵانێکە ناوبەناو رکابەریی تووندیان کردووە و لە بەرەی دژ رووبەڕووی یەکدی بوونەتەوە کە سەرکردەی پارتە سیاسییە جیاوازەکانن، دوێنێ شەو لە دەوری مێزێکی بازنەییدا کۆبوونەوە. ئەوان بەر لەوەی لە کۆتایی ئەم مانگەدا وردەکاریی نەخشەڕێگەی هاوبەش بۆ تورکیا و میدیا روون بکەنەوە، دوایین دیداریان سازدا. "