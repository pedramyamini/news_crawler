زەهرا دۆغان ئەو کچە هونەرمەندە کوردەیە کە بەهۆی شاکارە هونەرییەکانیەوە سەرنجی تابلۆکێشە بەناوبانگەکانی ئیتاڵیای راکێشاوە.   هەریەکە لە لوکا ماسیمۆ باربێرۆ، بەڕێوەبەری پەیمانگەی کۆمەڵەی جۆرجیۆ جینی لە شاری ڤینیسیا و بات ڤاندەر هایدێ، بەڕێوەبەری مۆزەخانەی مۆدێل و شارستانییەتی شاری بۆلزانۆ هەڵسەنگاندنیان بۆ شاکارە هونەرییەکانی زەهرا دۆغان کردووە و بە پلەی نایاب دەنگیان پێداوە. ئەوان جەختیان لەوە کردووەتەوە، شاکارە هونەرییەکانی ئەو کچە کوردە بە ستاندارد و هاوشێوەی لێهاتوویی و کارامەیی  کارۆل راما، هونەرمەندی بەناوبانگی ئیتاڵی کراون.   بە هاوئاهەنگی لەگەڵ کۆمەڵەی هونەرە جوانەکانی "ساردی پێر ئارتێ" و بە رەزامەندیی ئەو دوو ئەندامەی دەنگیان پێداوە، زەهرا دۆغان خەڵاتی ئارتیسیما (Artissima)ی پێبەخشراوە.   ئەو خەڵاتە لە ساڵی ٢٠١٤ وە لەلایەن کۆمەڵەکانی هونەرە جوانەکانی ئیتاڵیا پەسندکراوە و ساڵانە بە هونەرمەندە خاوەن شاکارە جوانەکان دەبەخشرێت.   زەهرا دۆغان لە ساڵی ١٩٨٩ لە ئامەد لەدایکبووە. دەرچووی کۆلێژی هونەرە جوانەکانی زانکۆی دیجلەیە. لە کاتی راگەیاندنی قەدەخەی هاتوچۆدا زەهرا دۆغان لە شەقامەکانی شارۆچکەی نسێبین لە مێردینی باکووری کوردستان تابلۆی لەسەر دیوارەکان دەکێشا و بەهۆیەوە تۆمەتی ئەندامبوون لە پەکەکەی خرایەپاڵ.   رۆژی ٢٣ی تەممووزی ٢٠١٦ لە مێردین دەستگیرکرا و رۆژی ٩ی کانوونی یەکەمی هەمان ساڵ ئازادکرا. دوای بێتاوانبوونی لەو تۆمەتانەی خرابوونە پاڵی، لە مانگی حوزەیرانی ٢٠١٧ دا بە تۆمەتی ئەندامبوون و پرۆپاگەندەکردن بۆ پەکەکە بۆ ماوەی ٣٣ مانگ لە گرتووخانەی سزا قورسەکانی ئامەد دەستبەسەر کرا و رۆژی ٢٤ی شوباتی ٢٠١٩ ئازادکرا.   زەهرا درێژەی بە کارە هونەرییەکانی دا و تابلۆکانی لە مۆزەخانەی سانتا گیولیا بیچ (Santa Giulia Beach) نمایشکرا و بووە مایەی سەرنجی زۆر هونەرمەندان و هونەردۆستانی ئیتاڵیا.   زەهرا لە ماوەی دوو ساڵدا خەڵاتێکی هونەریی لە ئیستەنبووڵ و شەش خەڵاتی دیکەی هونەریی لە ئیتاڵیا بەدەستهێنا.