لە راپۆرتە ٢٥ لاپەڕەییەکەی دادپزیشکیی تورکیادا، کە لە ٤ی شوباتی ٢٠٢٢ دا ئامادەکراوە و لە ١٥ی شوباتدا لە میدیاکانی ئەو وڵاتەدا بڵاوکراوەتەوە، ئاماژە بەوەکراوە ئایسەل توغڵوک کەموکورتییەکی سووکی لە تێگەیشتن هەیە و دەتوانێت لە زینداندا بمێنێتەوە.    راپۆرتەکەی دادپزیشکیی تورکیا رەوانەی ٢٢ ـیەمین دادگای سزا قورسەکانی ئەنقەرە کراوە. لە ٢٠ لاپەڕەی سەرەتای راپۆرتەکەدا ئاماژە بەو تۆمەتانە کراوە، کە لە چوارچێوەی دۆسیەی رووداوەکانی کۆبانێ دراونەتەپاڵ ئایسەل توغڵوک. تەنیا لە سێ لاپەڕەی کۆتایی راپۆرتەکەدا باس لە دۆخی تەندروستیی توغڵوک کراوە و ئەنجامی پشکنینە پزیشکییەکان خراونەتەڕوو.   ئایسەل توغلوک، لە رۆژی ٢٢ی ئاداری ٢٠٢١ ـەوە دوای پشکنینی لەلایەن پێنج پزیشکی پسپۆڕی جیاواز لە نەخۆشخانەی کۆلێژی پزیشکی زانکۆی کۆجائەلی تورکیا، دەستنیشانکرا کە تووشی نەخۆشیی ئەلزھایمەر (بیرچوونەوە) بووە و ناتوانێت بە تەنیا لە زیندان بمێنێتەوە.  بۆ دواخستنی سزای زیندانیکردنی ئایسەل توغلوک، پەرلەمانتاری پێشووی هەدەپە و ئازادکردنی لە زیندان، لە ئێوارەی ١٤ی کانوونی دووەمی ٢٠٢٢ ـەوە لە رێگەی تۆڕە کۆمەڵایەتییەکانەوە کەمپینێکی کۆکردنەوەی واژۆ دەستیپێکردووە.   ئایسەل توغلوک پەرلەمانتاری پێشووی هەدەپە، ساڵی ١٩٦٥ لە خارپێتی باکووری کوردستان لەدایکبووە. لە ٢٠١٦ ـەوە لە زیندانی کۆجائەلی بەندکراوە و لەسەر دۆسیەی رووداوەکانی کۆبانێ دادگایی دەکرێت.