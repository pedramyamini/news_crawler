مستەفا شەنتۆپ، سەرۆکی پەرلەمانی تورکیا دوای ئەوەی رەشنووسی پرۆژەیاساکەی پێگەیشت، رەتیکردەوە و بەنووسراوی فەرمیی بۆ گارۆ پایلانی گەڕاندەوە و تێیدا ئاماژەی بۆ ئەوە کرد، کە ئەمجۆرە رەشنووسە پێچەوانەی پەیڕەوی ناوخۆی پەرلەمانی تورکیایە و رەتیکردەوە.   بەبۆنەی ١٠٧ مین ساڵیادی کۆمەڵکوژی ئەرمەنەکان کە لە رۆژی ٢٤ی نیسانی ١٩١٥ لە سەردەمی عوسمانییەکان روویداوە، رۆژی ٢٢ی نیسانی ٢٠٢٢، گارۆ پایلان پەرلەمانتاری هەدەپە، کە بەرەچەڵەک ئەرمەنە رەشنووسی پرۆژەیاسایەکی پێشکێشی سەرۆکایەتیی پەرلەمانی تورکیا کرد بۆ ناساندنی کۆمەڵکوژیی ئەرمەنەکان و داوای کردبوو تورکیا دان بەم کۆمەڵکوژییە بنێت.   گارۆ پایلان لە پێشەکیی رەشنووسی پرۆژە یاساکەدا نووسیبووی " ١٠٧ ساڵە نکۆڵی لە کۆمەڵکوژی ئەرمەنەکان دەکرێت لەم وڵاتە، بۆیە تاکە کۆمەڵگە کە بتوانێت برینی کۆمەڵگەی ئەرمەنی ساڕێژ بکات، گەلی تورکیایە. تاکە پەرلەمانیش کە بتوانێت دادپەروەریی بۆ ئەم کارەساتە مەزنە بەدی بکات، پەرلەمانی تورکیایە، بەهۆی ئەوەی ئەم کۆمەڵکوژییە لەم خاکەدا کراوە".   گارۆ پایلان هەروەها نووسیبووی: "گەلی ئەرمەن لە سەردەمی عوسمانیدا پێکهاتەیەکی ئاینی و نەتەوەیی گرنگ بوونە و خاوەن پێگەی تایبەت بوون لە رووی قەبارە و چۆنێتیدا" ئاماژە بۆ ئەوەش دەکات، گرووپێک لە سەرکردە سەربازییەکان کۆمەڵکوژییان کردووە و داوا دەکات، ناوی سەرجەم ئەو سەرکردە سەربازییانە و ئەفسەر پلە باڵاکان، کە ئەنجامدەری کۆمەڵکوژییەکە بوون لە دامەزراوە فەرمییەکان و شەقام و شوێنە گشتییەکاندا بسڕێنەوە.   پێشکێشکردنی رەشنووسی پرۆژەیاساکە کاردانەوەی زۆری لێکەوتەوە. یەکەم کاردانەوە لەلایەن عومەر چەلیک، گوتەبێژی ئاکپارتییەوە هات. لە تویتێکدا ئەم رەشنووسەی بە "بێ ڕەوشتی" ناوبرد و ئاماژەی بۆ ئەوەکرد هیچ کەسێک بەمشێوەیە تۆمەت ناخاتە پاڵ وڵاتەکەی. کەسێک لەژێر گومەزی پەرلەماندا کارێکی وەها بکات، کەسێکی بەدڕەوشتە لە رووی سیاسییەوە.   دوای گوتەبێژی ئاکپارتی، بەکر بۆزداغ، وەزیری دادیش بەرپەرچی داواکارییەکەی گارۆ پایڵان، پەرلەمانتاری هەدەپەی دایەوە، بۆزداغ لە هەژماری فەرمیی خۆی لە تویتەردا نووسیویەتی: "پەرلەمانی تورکیا شوێنی گفتوگۆکردن نییە لەبارەی پێشنیازنامەیەک، کە بوختانە بە گەلەکەمان، باپیرانمان، وڵات و مێژوومان. دروستترین بڕیار ئەوەیە سەرۆکی پەرلەمانمان بەڕێز مستەفا شەنتۆپ ئەو پێشنیازە نەخاتە جێبەجێکردنەوە و وەکو خۆی ئاراستەی پەرلەمانتارە بوختانکارەی بکاتەوە.  لە بەشێکی دیکەی تویتەکەیدا بەکر بۆزداغ ئاماژەیکردووە: "ئەم پێشنیازە بێبەهاکردنی ئاشکرای گەلی تورک، دەوڵەتی کۆماری تورکیا و پەرلەمانی تورکیایە".  وەزیری دادی تورکیا هەروەها سەرکۆنەی هەدەپەی کردووە بەوەی رێگەی بە گارۆ پایڵان داوە پێشنیازێک ئاراستەی سەرۆکایەتی پەرلەمان بکات و داوای ناساندنی کۆمەڵکوژی ئەرمەنەکان بکات.  مەراڵ ئاکشەنەر سەرۆکی ئیی پارتی، دەوڵەت باخچەلی سەرۆکی مەهەپە و بەشێک لە سیاسەتڤانان بە تووندی سەرکۆنەی هەدەپە و گارۆ پایلان کرد بەهۆی ئەم بابەتەوە.   پرۆسەی کۆمەڵکوژیی ئەرمەنەکان لە ساڵی ١٩١٥ تاوەکو ١٩٢٣ لەسەردەمی عوسمانییەکان ئەنجامدرا و بەگوێرەی هەندێک سەرچاوە، یەک ملیۆن و نیو ئەرمەنی کوژران. رۆژی ٢٤ی نیسانی ١٩١٥ رێکخستنە تایبەتەکانی سەر بە کۆمەڵەی ئیتیحاد و تەرەقی هەڵیانکووتایە سەر ماڵی ٢٥٠ رۆشنبیر و کەسایەتیی ئەرمەنی و دوای زیندانیکردنیان، لە هەمان رۆژ هەموویان گوللەباران کران. ئەمە سەرەتای کۆمەڵکوژی ئەرمەنی بوو.   تاوەکو ئێستا ٣٩ حکومەت و پەرلەمانی وڵاتان، کۆمەڵێک رێکخراوی جیهانییش وەک نەتەوە یەکگرتووەکان، پەرلەمانی ئەوروپا، ئەنجوومەنی ئەوروپا، ئەنجوومەنی کەنیسەی جیهانی و رێکخراوی مافی مرۆڤ و ٣٥ کەسایەتیی براوەی خەڵاتی نۆبڵ، کۆمەڵکوژیی ئەرمەنەکانیان "بەجینۆساید" ناساندووە.