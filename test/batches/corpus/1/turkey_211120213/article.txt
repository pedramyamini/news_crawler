پارتی دیموکراتی گەلان - هەدەپە ئەمڕۆ یەکشەممە ٢١ی تشرینی دووەمی ٢٠٢١ لە تویتێکدا لە هەژماری تایبەتی خۆی لە تویتەر رایگەیاند: "لە ١٧ ەمین ساڵرۆژی کوژرانیاندا بەڕێزەوە یادی ئوغور کایماز و ئەحمەد کایمازی باوکی دەکەینەوە. ئەوانەی ١٣ گوللەیان نا بەجەستەی ئوغور کایمازی تەمەن ١٢ ساڵ و ئەو سیستەمەی دادوەریش، کە ئەستۆپاکی بۆ بکوژەکانی کرد، لەیاد ناکەین، لێیخۆش نابین".    تاوەکو ئێستا هیچ کەسێک لە دۆسیەی کوژرانی ئوغور کایماز سزانەدراوە. مەقبوولە کایمازی دایکی دەڵێ، هەتا لە ژیاندا مابێت و دادپەروەری فەراهەم نەکرێت، دەستبەرداری دۆسیەی کوژرانی هاوژین و کوڕەکەی نابێت.   رۆژی ٢١ی تشرینی دووەمی ٢٠٠٤ هێزە ئەمنییەکانی تورکیا لە شارۆچکەی قۆسەری مێردینی باکووری کوردستان بە پاساوی بوونی ژمارەیەک گەریلای پارتی کرێکارانی کوردستان (پەکەکە) لە ماڵەکەیدا، هەڵیانکوتایە سەر ماڵی ئەحمەد کایماز.   هێزە ئەمنییەکان دوای ئەوەی ماڵی کایماز ئابڵووقە دەدەن، لەبەردەم دەرگای ماڵەکەیان دەستڕێژی گوللە لە ئوغور کایماز و ئەحمەد کایمازی باوکی دەکەن.   بەگوێرەی راپۆرتی پزیشکی دادی، ئەحمەد کایماز ٨ گوللە و ئوغور کایمازی کوڕیشی، کە بە دوای باوکیدا بە نەعلەوە دەچێتە بەردەرگا ١٣ گوللەی بەرکەوتووە و بەوهۆیەوە گیانیان لەدەستداوە.   دوای رووداوەکە پارێزگاری ئەوسای مێردین لە راگەیێنراوێکدا ئاماژەی بەوەدا، دوو گەریلای پەکەکە کوژراون، کە ئامادەباشییان دەکرد چالاکی سەربازی بکەن. بەشێک لە میدیاکانی تورکیاش وێنەی ئوغور کایمازی ١٢ ساڵیان لەگەڵ هەواڵەکەدا بڵاوکردەوە و بە "تیرۆریست" ناساندیان.   خێزانی کایماز لە دادگای سزا قورسەکانی مێردین سکاڵایان تۆمارکرد، سەرەتا چوار پۆلیس دادگایی کران. دواتر بە پاساوی ئەمنی، دۆسیەکە لە دادگای سزا قورسەکانی مێردین گوازرایەوە بۆ دادگای ئەسکیشەهیر لە تورکیا.   دادگای ئەسکیشەهیر بە پاساوی "بەرگری لەخۆکردن" ٤ پۆلیسەکەی بەبێ تاوان ناساند و بڕیارەکەی دادگاش بە کۆی دەنگی دادگای باڵای تورکیا پەسندکرا.   پارێزەرانی کۆمەڵەی مافی مرۆڤی مێردین دۆسیەکەیان گواستەوە بۆ دادگای مافی مرۆڤی ئەوروپا. لەو دۆسیەیەدا کە تورکیا بڕیاری بێتاوانی تۆمەتبارەکانی دابوو، دادگای مافی مرۆڤی ئەورووپا لە شوباتی ساڵی ٢٠١٤ دا  بە هۆکاری  "پێشێلکردنی مافی ژیان" سزای بژاردنی بەسەر تورکیادا سەپاند.  وێڕای بڕیاری دادگای مافی مرۆڤی ئەوروپا لەسەر ئەو دۆسیەیە، دادگای دەستووریی تورکیا رەتیکردەوە جارێکی دیکە لێکۆڵینەوە لە رووداوەکە بکات.   پارێزەرانی دۆسیەی ئوغور کایماز لە ٢٠١٩ دا جارێکی دیکە داوایان لە دادگای مافی مرۆڤی ئەوروپا کرد چاودێری جێبەجێنەکردنی بڕیاری دۆسیەی کوژرانی ئوغور کایماز و ئەحمەد کایمازی باوکی بکات، بەڵام لەو رۆژەوە تاوەکو ئێستا هیچ پێشهاتێکی نوێ و گۆڕانکارییەک لە بارەی ئەو دۆسییەیە رووینەداوە.