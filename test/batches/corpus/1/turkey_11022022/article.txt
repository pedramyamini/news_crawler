پرۆفیسۆر دكتۆر سەرکان تۆپاڵئۆغڵو، پزیشکی تایبەتی سەرۆککۆماری تورکیا رایگەیاند، دوای دەرکەوتنی چەند نیشانەیەکی تووشبوون بە ڤایرۆسی کۆرۆنا، وەکو دەنگ کزبوون، لە ٥ی شوباتدا ئەنجامی پشکنینی ره‌جه‌ب ته‌یب ئەردۆغان، پۆزەتیڤ دەرچوو.  پزیشکە تایبەتەکەی ئەردۆغان ئاماژەی بەوەش کردووە، دوای تووشبوونی بە جۆری ئۆمیکرۆنی ڤایرۆسی کۆرۆنا، ئه‌ردۆغان لە ماڵەوە خۆی كه‌رەنتین کرد و لەو ماوەیەدا چاودێری کراوە و رۆژانە پشکنینی بۆ ئەنجامدراوە.  تۆپاڵئۆغڵو گوتیشی، "رۆژانە دوو جار پشکنینی خوێن بۆ ئەردۆغان بۆ ئەنجامدراوە. لەو پشکنینانەش ھیچ کێشەیەک بەدینەکرا. لەڕاستیدا ئەگەر ئاگاداربن، بەڕێز سەرۆککۆمارمان ماوەی ٢ - ٣ رۆژە بەتەواوی بێتاقەتی و نیشانەکانی ڤایرۆسەکەی پێوە دیارنەماوە. خاتوو ئەمینە ئەردۆغان - یش، نیشانەی سووکی پێوە دیارە، ھێشتا ھەوکردنێکی کەم لە کۆئەندامی ھەناسەیدا ماوە".  پزیشکه تایبەته‌كه‌ی سەرۆککۆماری تورکیا ئاشکراشی کرد، ئەنجامی ئەو پشکنینانەی کە لە ماوەی دوو رۆژی رابردوودا بۆ ئەردۆغان ئەنجامدراون، نێگەتیڤ دەرچووە و گوتی، "ئەنجامی پشکنینەکانی PCR کە لە ماوەی دوو رۆژی رابردوودا ئەنجاممان داون، نێگەتیڤ دەرچوون. لەو بڕوایەدام کە بەڕێز سەرۆککۆمار لە ماوەیەکی زۆر نزیکدا، رەنگە سبەی بگەڕێتەوە سەر کاری ئاسایی خۆی".  رۆژی ٥ی شوباتی ٢٠٢٢ ئەمینە ئەردۆغان هاوژینی رەجەب تەیب ئەردۆغان، سەرۆککۆماری تورکیا لە هەژماری تایبەتی خۆی لە تویتەر رایگەیاند، خۆی و هاوژینەکەی تووشی ڤایرۆسی کۆرۆنا بوون.