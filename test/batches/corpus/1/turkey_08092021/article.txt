رۆژی سێشەممە ٧ - ٩ - ٢٠٢١ سێدات ئۆناڵ، یاریدەدەری وەزیری دەرەوەی تورکیا پێشوازیی لە حەمدی لۆزا، یاریدەدەری وەزیری دەرەوەی میسر و شاندی یاوەری کرد.   وەزارەتی دەرەوەی تورکیا لە راگەیێندراوێکدا دەڵێت، هەردوو یاریدەدەری وەزیر باسیان لە پەیوەندییەکانی نێوان وڵاتەکانیان کردووە و بڕیارە ئەمڕۆ چوارشەممە جارێکی دیکە کۆببنەوە.  وەک لە راگەیێندراوەکەی وەزارەتی دەرەوەی تورکیادا هاتووە، لە کۆبوونەوەکەی دوێنێدا جگە لە پرسی پەیوەندییەکانی نێوان ئەنقەرە و قاهیرە، باس لە دۆخی لیبیا، رەوشی عێراق و سووریاش کراوە. بڕیارە سەرنجی سەرەکیی کۆبوونەوەکەی ئەمڕۆش پێشهاتەکانی ناوچەکە بێت.   لە ٦ی ئایاری رابردوویشدا هەردوو کەس لە قاهیرە کۆبوونەوە و باسیان لە پەیوەندییەکانی نێوان وڵاتەکانیان کرد. لە ساڵی ٢٠١٣ ەوە و دوای ئەوەی عەبدولفەتاح سیسی لە رێگەی کودەتایەکەوە دژی ئیخوان موسلمین دەسەڵاتی میسری گرتەدەست، نێوانی ئەنقەرە و قاهیرە تێکچوو.