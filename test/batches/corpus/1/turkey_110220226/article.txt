ئەو پارەیەی لە پسوولەکانی کارەبادا بۆ خاوەن کافێ و رێستۆرانتەکان هاتووەتەوە، لە کرێی دوکانەکانیان زیاترە، ئەوەش ناچاری کردوون دەست بە بەکارهێنانی کارەباوە بگرن و کەمتر بەکاریبهێنن. محەممەد بۆغدای، خاوەنی رێستۆرانتە لە ئیستەنبووڵ و دەڵێت، "بەمشێوەیە بڕوات لەبن دێین، یان ئەوەتا کارەکانمان بچووک دەکەینەوە، یان دایدەخەین و لە ماڵەوە دادەنیشین، هیچ رێگەچارەیەکی دیکەمان نییە. "   جەنگیز سوور، خاوەنی رێستۆرانتە و باس لەوە دەکات، "بێگومان گەورەترین کێشەی ئێستامان کرێ نییە، تێچووی کارەبایە، تێچووی کرێمان وەلاوەنا و کەوتووینەتە خەمی پارەی کارەبا. هەوڵدەدەین کارەبا زۆر بەکارنەهێنین. لە شوێنێکی وەهادا گڵۆپ کەم دادەگیرسێنین، کە ئێوە هاتن، چەند گڵۆپێکمان هەڵکرد. گەرمکەرەوەکان دەکوژێنینەوە. کاتێک کڕیارەکانمان زۆر سەرمایان دەبێت سێ چوار خولەک هەڵیاندەکەین و دواتر دەیکوژێنینەوە، چونکە تێچووی زۆرە. "  لە سەرەتای ئەمساڵەوە لە تورکیا و باکووری کوردستان نرخی کارەبای ماڵان بەڕێژەی ٥٠ % زیادکرا. نرخی ئەو کارەبایەش کە دەدرێت بە دووکانداران، شوێنە پیشەسازی و بازرگانییەکان بەڕێژەی ١٢٧ % زیادکراوە. لە پاڵ ئەو باجەی خراوەتەسەر نرخی کارەبا، باجی سەر گازی سرووشتی، سووتەمەنیی و سەرجەم کەلوپەل و پێداویستییەکان زیادیکردووە. ئەمەش قەیرانی ئابووریی لەو وڵاتە قوڵکردووەتەوە.   سلێمان ئاتڵی، ئەندامی یەکێتیی باڕ و رێستۆرانتەکانی ناوچەی بەیئۆغڵو لە ئیستەنبووڵ ئاماژە بەوە دەکات، "خۆمان بە دۆخێکی سەختدا تێپەڕین، لە کاتی بڵاوبوونەوەی پەتای کۆرۆنادا ١٦ مانگ دوکانەکانمان داخست، بەشێکی رێستۆرانتەکان سوودمەند نەبوون لە پاکێجەکانی هاوکاریی دەوڵەت. ناچاربووین دوکانەکانمان دابخەین، بەشێکیان لەسەرپێ مانەوە، تازە دۆخیان باش دەبوو، ئەمەی بەسەردا هات. "   لە تورکیا و باکووری کوردستان، بەهۆی زیادکردنی باج و گرانبوونی نرخی خواردن و کاڵا، ماوەی چەند رۆژێکە  خۆپشاندان و گردبوونەوەی ناڕەزایی بەڕێوەدەچێت، بەڵام تاوەکو ئێستا حکومەت سوورە لەسەر زیادکردنی باج.