بەگوێرەی ئەو راگەیێندراوەی بەڕێوەبەرایەتیی ئاسایشی مەرسین بڵاویکردەوە، هۆبەی هەواڵگریی و بەرەنگاربوونەوەی تیرۆر بە هاوئاهەنگیی لەگەڵ تیمەکانی دەزگای هەواڵگریی نیشتمانیی (MiT)، بەردەوامن لە ئاشکراکردنی چالاکییەکانی داعش.  وەک لە راگەیێندراوەکەدا هاتووە، لەم چوارچێوەیەشدا بەرەبەیانی ئەمڕۆ چوارشەممە ١٢ی کانوونی دووەمی ٢٠٢٢، لە ناوەندی پارێزگای مەرسین، تیمەکانی هۆبەی هەواڵگری و بەرەنگاربوونەوەی تیرۆر ئۆپەراسیۆنێکی هاوکاتیان بۆ سەر ١٩ ناونیشان کرد.  هەر بەپێی راگەیێندراوەکە، لە ئۆپەراسیۆنەکەدا ٢٠ کەس دەستگیرکران، کە ١٠ کەسیان سووری و ٤ کەسیان عێراقی بوون و لە ریزەکانی رێکخراوی داعش لە سووریا و عێراق، پلەی شەڕکەر و فەرماندەی سەربازییان هەبووە.  لە کاتی ئۆپەراسیۆنەکەدا پشکنین بۆ شوێنی مانەوەی تۆمەتبارەکانیش کرا، دەستیش بەسەر ژمارەیەک ئامێری دیجیتاڵیدا گیرا.  تۆمەتبارەکان دوای پشکنینی تەندروستیی، رەوانەی بەڕێوبەرایەتیی ئاسایش کران و لێکۆڵینەوە لەگەڵیاندا بەردەوامە.