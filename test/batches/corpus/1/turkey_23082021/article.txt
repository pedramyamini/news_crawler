رانا پاتان، چالاکڤان گوتی، "ئەمڕۆ هاتین بۆ ئێرە، بۆئەوەی پیشانی بدەین کە ژنانی ئەفغانستان بە تەنیا نین و پاڵپشتییان بکەین. لەبەر ئەوەی ناچاربووین ببینە ئەو دەنگەی ئەوان ناتوانن بەرزی بکەنەوە. هەموومان پێکەوە پاڵپشتیانین، بۆ ئەوەش بانگ لە سەرجەم رێکخراوەکانی جیهان دەکەین. ئێمەی ژنان دەبێت هەرگیز بە تەنیا رێ نەکەین و هەرگیز تەنیا نەبین".  لە ٢٠ی مانگەوە ئەمە دووەمین جارە لە شاری ئیستەنبووڵ گردبوونەوەی ناڕەزایی رێکخراوەکانی ژنان دژی دەسەڵاتی تاڵیبان بەڕێوەدەچێت. چالاکڤانان و رێکخراوەکانی ژنان سەرکۆنەی تاڵیبان دەکەن و پاڵپشتیی خۆیان بۆ ژنانی ئەفغانستان رادەگەیێنن، کە ئێستا لەژێر حوکمی تاڵیباندا دەژین.  عائیشە ئەریک، چالاکڤان ئاماژەی بەوە کرد، "ئەمڕۆ لە دژی سەندنەوەی مافی ژیان لە ژنانی ئەفغانستان و لەبەر ئەوەی لە رێگەی حوکمی شەریعەتەوە بەڕێوەدەبرێن، لێرەین. لەبەر ئەوەی دژی تاڵیبانین کۆبووینەتەوە. ژنان لەپێناو مافەکانیان تێدەکۆشن، دەمانەوێت پەیامێک بدەین بە جیهان، ژنانی ئەفغانستان تەنیا نین".  ئەو ژنانەی تورکیا رەخنە لە سیاسەتی وڵاتانی یەکێتیی ئەوروپا دەگرن کە سنوورەکانیان بەڕووی کۆچبەرانی ئەفغانیدا داخستووە.  چالاکڤانێک بەناوی فیدان ئاتاسەلیم دەڵێت، "لەم دۆخەی کە ئێستا هەیە، هەمووان دەستیان هەیە و بەرپرسیارن. بەتایبەتی ژمارەیەکی زۆر لە وڵاتانی ئەوروپا کە سنوورەکانیان داخستووە، باشە ئەو خەڵکە بۆ کوێ بڕوات؟ ئێستا لەوێ رادەستی قەدەر کراون، بەڵام کاتێک ویستیان چارەنووسی خۆیان دەستنیشان بکەن، رێگەیان پێ نەدرا. هێزە ئیمپریالییەکان لە کاتێکدا ئەمەیان قبووڵ نەکرد و بۆ داگیرکردنی ئەو ناوچەیە جۆرەها پاساویان دەهێنایەوە، ئێستا کە دەرەنجامەکانی دەبینن، پیادەکردنی داخستنی سنوورەکانیان سیاسەتێکی راست نییە".  لە لایەکی دیکەوە چالاکڤانان و رێکخراوەکانی ژنان لە تورکیا لە پرسی ئەفغانستاندا بەرامبەر بە سیاسەتی وڵاتەکەیان نیگەرانن و پێیان وایە نابێت بە هیچ شێوەیەک حکومەتی تورکیا دان بەو حکومەتەدا بنێت کە تاڵیبان لە ئەفغانستان پێکیدەهێنێت.