ئۆغوز کائان ساڵیجی، یاریدەدەری سەرۆکی جەهەپە بۆ کاروباری رێکخستنەکان، لە هەژماری تایبەتی خۆیدا لە تویتەر بڵاویکردەوە، هۆزێکی دیکەی کوردی لە جۆلەمێرگ دوای دەستلەکارکێشانەوەیان لە ریزەکانی ئاکپارتیی، پەیوەندییان بە ریزەکانی جەهەپەوە کرد.   یاریدەدەری سەرۆکی جەهەپە لە توویتەکەیدا نوسیوویەتی: "بەم بۆنەیەوە، فارس دری، سەرۆکی هۆزی دری و شاندێکی یاوەری، سەردانی ئەنقەرەیان کرد و لە بارەگای سەرەکیی جەهەپە لەلایەن کەمال کڵچدارئۆغڵو پێشوازییان لێکرا".   ناوبراو راشیگەیاند، دێسکی رۆژهەڵات (باکووری کوردستان)ی جەهەپە لە چالاکییەکانی بەردەوامە بۆ فراوانکردنی رێکخستنەکانی جەهەپە لەم ناوچەیەدا و لەماوەی کەمتر لە مانگێکدا دوو هۆزی گەورەی کوردی هاتنە ژێر سێبەری جەهەپە.   لە کۆبوونەوەکەدا، کەمال کڵچدارئۆغڵو میدالیای "شەرەف"ی ئەندامبوونی بە فارس دری بەخشی و خۆشحاڵی خۆی دەربڕی. ناوبراویش ئامادەی هۆزەکەی نیشاندا بۆ خزمەتکردنی جەهەپە و جەختی لەوە کردەوە، کە لە داهاتوویەکی نزیکدا نزیکەی دوو هەزار ئەندامی هۆزەکەیان پەیوەندی بە جەهەپەوە دەکەن.   رۆژی ٢٠ی کانوونی دووەمی ٢٠٢٢، ئەسکەندەر ئەرتووشی، سەرۆکی هۆزی ئەرتووشی لە پارێزگای وان، دوای دەستلەکارکێشانەوەیان لە ئاکپارتی، بە هەزار و ٣٧ ئەندامی هۆزەکەیانەوە پەیوەندییان کرد بە جەهەپە.   لە سەرەتای ئەمساڵدا کەمال کڵچدارئۆغڵو سەرۆکی جەهەپە رایگەیاندبوو، رۆژ بە رۆژ ئەندامانی پارتەکەیان زیاد دەبێت و بەمنزیکانە دەبنە گەورەترین حیزبی سیاسیی تورکیا لە رووی جەماوەرییەوە.