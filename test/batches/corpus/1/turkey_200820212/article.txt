پرۆفیسۆر دکتۆر ئۆزەر سانجار، سەرۆکی کۆمپانیای میترۆپۆڵ MetroPOLL، لە هەژماری تایبەتی خۆی لە تویتەر، ئەنجامی دوایین راپرسی کۆمپانیاکەی بڵاوکردەوە، کە تایبەت بوو بە هەڵبژاردنەکانی تورکیا.   بەگوێرەی ئەنجامی راپرسییەکە؛ ئاکپارتی ٢٩.٣ % ی دەنگەکان دەهێنێت. جەهەپە ١٩ %، ئی پارتی ١٠.٢ %، هەدەپە ٩.٧ %، مەهەپە ٧.٣ %. بەمەش تەنیا ئاکپارتی، جەهەپە و ئیی پارتی لە پەرلەمان فراکسیۆنیان دەبێت. هەدەپە و مەهەپەش بەهۆی ئەوەی بەربەستی ١٠ % ی دەنگەکانیان تێنەپەڕاندووە، لە دەرەوەی پەرلەمان دەمێننەوە.    ئۆزەر سانجار راشیگەیاند، دەنگی خۆڵەمێشی ٨ % و بایکۆتیش ٥.٦ % ە.   لەلایەکی دیکەوە لەسەر ئاستی هەردوو هاوپەیمانە دژ بەیەکەکانی دەسەڵات و ئۆپۆزیسیۆن، هاوپەیمانیی میللەت (جەهەپە و ئیی پارتی) رێژەی ٣٠ % ی دەنگەکان دەهێنێت. لە بەرامبەردا هاوپەیمانیی جمهوور کە بەرەی دەسەڵاتە (ئاکپارتی و مەهەپە) ٣٦.٦ % ی دەنگەکان دەهێنن.   ئەمە لە کاتێکدایە بەگوێرەی یاسای هەڵبژاردنەکان، هەر لایەنێک و هاوپەیمانێتییەک ٥١ % ی دەنگەکان بەدەستنەهێنێت، ناتوانێت دەسەڵات وەربگرێت.   لە زۆربەی راپرسییەکانی پێشوودا هەدەپە هەمیشە دەنگەکانی لە سەرووی ١٠ % بووە، بەڵام مەهەپە هەردەم لە دەرەوەی بازنەی گەیشتن بە پەرلەمان بووە، بۆیە ئێستا باس لە هەوڵێک دەکرێت لەلایەن ئاکپارتی و مەهەپە، بۆ ئەوەی یاسای هەڵبژاردن هەموار بکرێتەوە، بە جۆرێک بەربەستی هەڵبژاردن لە ١٠ % ەوە بۆ ٧ % یان ٥ % کەمبکرێتەوە، بۆ ئەوەی هاوپەیمانەکەی ئاکپارتی بگاتە پەرلەمان.