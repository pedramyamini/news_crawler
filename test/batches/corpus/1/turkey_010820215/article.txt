لە هەژماری تایبەتی سەلاحەدین دەمیرتاش، هاوسەرۆکی پێشووی هەدەپە لە تۆڕی کۆمەڵایەتیی تویتەر بڵاوکراوەتەوە، "داوای بەزەیی خودا بۆ ئەو کەسانەمان دەکەم کە لە کۆنیا دڕندانە کوژران. سەرەخۆشی لە خزمانیان و تەواوی خەڵکەکەمان دەکەم. بەشدارم لەو خەم و پەژارەیە و لە ناخی دڵمەوە هەستی پێدەکەم".  هاوسەرۆکی پێشووی هەدەپە ئاماژەی بەوەش کردووە، هیچ گومانێک لەوەدا نییە کە "ئەنجامدەرانی ئەو کۆمەڵکوژییە بوێری لە زمانی رکوکینە و سیاسەتی جیاکاریی حکومەت وەردەگرن و دواتر ئەو کارە دەکەن".  دەمیرتاش رووی دەمی دەکاتە کورد و تورک و پێیان دەڵێت، "پێشنیازی راشکاوانەی من بۆ تورک و کورد ئەمەیە: دەرفەت بە زمانی کینەئامێز و سیاسەتی جیاکاری مەدەن و لە ئاستیدا ملکەچ مەبن. لە هەر هەلومەرجێکدا بین، با بە ژیری و ئارامی مامەڵە بکەین. با خۆمان رادەستی ویژدان بکەین، نەوەک تووڕەیی".  دەمیرتاش داوا لە خەڵکی باکووری کوردستان و تورکیا دەکات دان بە خۆیاندا بگرن و دەڵێت، بەمنزیکانە ئاشتی، دیموکراسی، یەکسانی، ئازادی و دادپەروەری فەراهەم دەکەن.  ئێوارەی رۆژی هەینی ٣٠ - ٠٧ - ٢٠٢١ لە ناوچەی مەرام لە پارێزگای کۆنیا هێرشکرایە سەر خێزانێکی کورد و حەوت لە ئەندامانی کوژران.  رووداوەکە کاردانەوەی بەدوای خۆیدا هێنا. هەدەپە رووداوەکە بە "نەتەوەپەرستی" ناودەبات و ئاکپارتی بە زەمینەسازیکردنی تۆمەتباردەکات، بەڵام حکومەتی تورکیا رەتیدەکاتەوە بابەتەکە پەیوەندیی بە کوردبوون و تورکبوونەوە هەبێت.