سمۆرەکە لە ژێر دارێکی بڕدراودا دۆزراوەتەوە، سینان بیچەر، دووکاندارەکەی شارۆچکەی قادرلی سەر بە پارێزگای عوسمانییەی تورکیا، ماوەیەکە بەخێوی دەکات و ناوی سمۆرەکەی ناوە "مەحموود" وەک خۆی دەڵێت، چەند جارێک لەدارستان هەوڵی ئازادکردنی داوە بەڵام سمۆرەکە نەڕۆیشتووە و گەڕاوەتەوە لای.  سینان بیچەر، دەڵێت، "هاوڕێیەکم لەکاتی دار بڕیندا سمۆرەیەکی تازە لەدایکبووی دۆزییەوە، بەهۆی ئەوەی زۆر بچووک بوو نەیانتوانی بەخێوی بکەن، لەبەر ئەوەی ئێمە سەر لەو بابەتانە دەردەکەین سمۆرەکەیان پێداین، من خاوەنداریم کرد و ماوەی دوو مانگ شیرم پێیدا. "  بەخێوکردنی سمۆرە کارێکی ئاسان نییە، سینان بیچەر، چەندجارێک هەوڵی داوە سمۆرەکە لە سرووشت جێبهێڵێت بەڵام ئەو دەڵێت، سمۆرەکە لەوەتەی لەدایکبووە سرووشتی نەبینیوە و لەگەڵ ژینگەی مرۆڤ راهاتووە بۆیە نەچووەتەوە بۆ نێو سروشت.  سینان بیچەر، گوتی، "دووجار بیرمان لەوە کردەوە جێیبهێڵین و ئازادی بکەین، لە سرووشت جێماندەهێشت دەهاتەوە بۆ لامان، هەر بۆیە لای خۆم هێشتمەوە و ئێستا بەخێوی دەکەم. "  جگە لە سینان، دووکاندارەکانی دیکەی ناوچەکەش یاریی لەگەڵ سمۆرەکەدا دەکەن و خۆشیاندەوێت. "مەحموود"ی سمۆرە لە ماڵەوەش هاوشێوەی منداڵەکان بەو پەڕی ئازادییەوە هاتووچۆ دەکات.    سینان بیچەر، باسی لەوە کرد، "سمۆرەکە بووەتە ئەندامێکی خێزانەکەمان، بەو جۆرە ژیانی رۆژانەمان لەگەڵیدا بەڕێدەکەین. "  "مەحموود" و سینان هەمیشە لەگەڵ یەکدین و دانابڕێن، ئەو دۆخە وایکردووە بەشێک لە کڕیاران تەنیا بۆ بینینی سمۆرەکە خۆیان بگەیێننە دووکانەکەی سینان.