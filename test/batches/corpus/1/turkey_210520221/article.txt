سلێمان سۆیڵو، وەزیری ناوخۆی تورکیا لەبارەی دوایین دۆخی پەنابەرانی سووریی نیشتەجێ لە تورکیا دوا و رایگەیاند، لە ٢٠١٧ ـەوە، پەنابەرانی سووریی دەگەڕێنەوە وڵاتەکەیان، بەتایبەت بۆ ئەو ناوچانەی کە لەژێر کۆنترۆڵی تورکیادان و ئەمن و ئاسایش تێیدا بەرقەرارە.  سۆیڵو جەختیکردەوە، لەم قۆناخەی ئێستادا، بەشێوەیەکی هەفتانە ٤٠٠ - ٥٠٠ پەنابەری سووریی دەگەڕێنەوە کە خۆیان خەڵکی ناوچەکانی عەزار، باب، جەرابلووس، سەرێ کانی، گرێ سپی و ناوچەکانی دەورووبەرین کە تەواوی ئەو ناوچانە لەژێر کۆنترۆڵی تورکیادان و ئاوەدانکراونەتەوە. بەمەش ژمارەی ئەوانەی خۆبەخشانە گەڕاونەتەوە، بۆ ٥٠٢ هەزار و ٩١١ کەس بەرزبووەتەوە.    روونیکردەوە، بەدرێژایی سنووری ئەو ناوچانە، ١٣ شوێن دەستنیشانکراون کە دەکرێنە یەکەی نیشتەجێبوونی زۆر گونجاو بۆ ئەو پەنابەرە سوورییانە بۆ ئەوەی هانی زیاتر بدرێن بەشێوەیەکی خۆبەخشانە بگەڕێنەوە. لە قۆناخی یەکەمدا بەپێی ئەو پلانەی داڕێژراون، یەکەی نیشتەجێبوون بۆ یەک ملیۆن هاووڵاتیی سووریی دروستدەکرێن کە زۆربەیان لە ئیدلب دەبێت.   سۆیلو باسی لەوەشکرد، تاوەکو ئێستا ٥٧ هەزار و ٥٠٠ خانوو بۆ یەکە نیشتەجێبووەکان دروستکراوە و ٧٧ هەزار و خانووی دیکەش لە ماوەی مانگێکی دیکە تەواو دەبن و ١٠٠ هەزار خانووی دیکەش پلانیان بۆ داڕێژراوە و ژێرخانەکانیان تەواوکراوە و لەم ماوەیەدا دەست بەدروستکردنیان دەکرێت. کۆی گشتی لە قۆناخی یەکەمدا ٢٥٠ هەزار خانوو لە ١٣ یەکەی نیشتەجێبووندا دروست دەکرێت.   لەبارەی نیگەرانییەکان لە زۆربوونی ژمارەی پەنابەرانی سووریی لە ئیستەنبووڵ، وەزیری ناوخۆی تورکیا رایگەیاند، لە ساڵی ٢٠١٩ ـەوە رێگە نەدراوە هیچ پەنابەرێک لە ئیستەنبووڵ نیشتەجێ ببێت، هەر پەنابەرێکیش بەشێوەیەکی نایاسایی مابێتەوە، رێکاری یاسایی لەبارەیەوە گیراوەتەبەر و بەشێکیشیان دیپۆرت کراونەتەوە.   پێشتر وەزیری ناوخۆی تورکیا رایگەیاندبوو، سێ ملیۆن و ٧٦٢ هەزار و ٨٨٩ پەنابەری سووری بەشێوەیەکی کاتیی لە تورکیان کە ٤.٤٤ % ـی دانیشتووانی تورکیا پێکدەهێنن. ٢٠٠ هەزار و ٩٥٠ سووری وڵاتینامەیان وەرگرتووە.