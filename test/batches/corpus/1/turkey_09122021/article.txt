کەمال کڵچدارئۆغڵو، سەرۆکی جەهەپە ئەمڕۆ پێنجشەممە ٩ی کانوونی یەکەمی ٢٠٢١ لە روها، ئەمینە شەنیاشاری لە ئامێز گرت و گوتی: "وێڕای ئەوەی سەرجەم بەڵگەکانی دۆسیەکە بەردەستن، بەڵام کەس ناوێرێ هەنگاوبنێ".   کڵچدارئۆغڵو بە ئەمینە شەنیاشاری گوت: "منیش وەک رۆڵەیەک و وەک برایەکی تۆ چاوم لەسەر ئەو دۆسیەیە دەبێت و لە نزیکەوە چاودێری دەکەم".   ئەمینە شەنیاشار نیشتەجێی شارۆچکەی پرسووسی روهایە؛ بەر لە هەڵبژاردنە گشتییەکانی ٢٤ی حوزەیرانی ٢٠١٨ هاوژینەکەی و دوو کوڕی لەلایەن کەسوکاری ئیبراهیم خەلیل یڵدز، پەرلەمانتارەکەی ئاکپارتییەوە کوژران. ئەو بە تۆمەتی بێڕێزیکردن بەو پەرلەمانتارەی ئاکپارتی دراوەتە دادگا و داوای چوار ساڵ زیندانیکردنی دەکرێت.  رۆژ ١٤ی حوزەیرانی ٢٠١٨ کاتێک ئیبراهیم خەلیل یڵدز لە شارۆچکەی پرسووس بۆ بانگەشەی هەڵبژاردنە گشتییەکانی ٢٤ی حوزەیرانی ٢٠١٨ سەردانی دوکاندارانی کرد، لە دوکانی خێزانی شەنیاشاردا شەڕ و دەمەقاڵێ لەنێوان کەسوکاری ئەو پەرلەمانتارەی ئاکپارتی و ئەندامانی خێزانی شەنیاشار روویدا. لە رووداوەکەدا چوار کەس کوژران، برای ئەو پەرلەمانتارەی ئاکپارتی لە شوێنی رووداوەکە و هاوژین و دوو کوڕی ئەمینە شەنیاشار لە نەخۆشخانە کوژران، هەشت کەسیش لە هەردوولا برینداربوون.   ئەمینە شەنیاشار دەڵێت، کەسوکاری ئەو پەرلەمانتارەی ئاکپارتی هەردوو کوڕەکەی و هاوژینەکەیان لە نەخۆشخانە کوشتووە و هەڵیانکوتاوەتە سەر نەخۆشخانەوە بەڵگەکانیان لەناوبردووە و تۆمارەکانی کامێرای چاودێرییان سڕیوەتەوە.  ئەمینە شەنیاشار ٢٤٨ رۆژە لەبەردەم دادگەی روها مانی گرتووە، بەو هۆیەوە تاوەکو ئێستا لەلایەن هێزەکانی پۆلیسەوە چوار جار دەستبەسەرکراوە. ئەو داوای دادپەروەریی و ئازادکردنی فازل شەنیاشاری کوڕی دەکات کە لە رووداوەکەدا برینداربوو و لە رۆژی ١٧ی حوزەیرانی ٢٠١٨ دەستبەسەرکراوە و زیاتر لە سێ ساڵە لە زیندانە.