بەڕێوەبەری ڤێتێرنەریی شارەوانیی خارپێت دەڵێت، "شەڵتەرەکەمان نزیکەی ٢٠ کیلۆمەتر لە چەقی شارەوە دوورە و لە ناوچەیەکی دوورەدەستە. دەکرێت ئێرە بە هۆتێلێکی پێنج ئەستێرە ببینن. شوێنێکی تەواو سرووشتییە. ئەو شوێنانەی سەگ و پشیلەکانی لێ دەهێڵینەوە تاوەکو بڵێی پاک و خاوێنن. حەوت رۆژی هەفتە بە پاککەرەوەی تایبەت پاک دەکرێنەوە".  شەڵتەرێک کە شەش ساڵ لەمەوبەر لەسەر ٣٠ دۆنم زەوی دامەزراوە، ئەمساڵ بە چەندین تایبەتمەندیی نوێوە درێژە بە کارەکانی دەدات.  بەڕێوەبەری ڤێتێرنەریی شارەوانیی خارپێت ئاماژە بەوە دەکات، "لە ساڵی ٢٠٢٢ ئامانجمان ئەوەیە ئەمبوڵانسی تایبەت بکڕین بۆئەوەی بتوانین چارەسەری ئاژەڵانی بێ خاوەن لە هەمان شوێندا بکەین. لەگەڵ ئەوەشدا بیر لەوە دەکەینەوە کە وەڵامی داواکاریی شارۆچکە و گوندەکان لە کاتی پێویستدا بدەینەوە".  لە شەڵتەرێک سێ ڤێتێرنەر و ٢٠ کارمەند لەسەر ئەرکدان، جگە لە شوێنی مانەوەی کاتیی پشیلە و سەگەکان، شوێنی کەرەنتینەکردنی ئەو ئاژەڵانەش هەیە کە تووشی دەرد و نەخۆشیی دەگمەن دەبن. بەشی چارەسەری سرووشتیش بۆ ئەو ئاژەڵانە هەیە کە تووشی شکان و کێشەی ئێسک دەبن.  ئەو ئاژەڵانەی کێشەی تەندروستییان هەیە جا زگماک بێت یاخود بەهۆی رووداوەوە، دەگوازرێنەوە شەڵتەر و دەخرێنە ژێر چارەسەرەوە. دوای ئەوەی چاکبوونەوە دووبارە دەگەڕێندرێنەوە بۆ سرووشت.  حەسەن حوسەین دۆغان، ڤێتەرنەر دەڵێت، "لە شەڵتەرەکەماندا تاوەکو ئێستا خاوەنداریی ٢٣٠٠ ئاژەڵ کراوە. هەموو ساڵێک زیاتر لە ١٥٠٠ پشیلە و سەگ دەهێندرێنە ئێرە. هەرچەند ئاژەڵەکان لە دۆخی سەختدا بن ئێمە ئەوەی لەدەستمان بێت بۆ هێشتنەوەی ئەوان لە ژیان، ئەنجامی دەدەین. هەروەها تاوەکو ئەو کاتەی دۆخی تەندروستییان بە تەواوەتی چاکنەبێتەوە، پشیلە و سەگەکان رادەستی سرووشت ناکەینەوە".  بەپێی ئامارێکی ماڵپەڕی ڤێری کایناک کە تایبەتە بە ئاژەڵان، ١٠ % ی خێزانەکانی باکووری کوردستان و تورکیا لانیکەم یان سەگ یان پشیلە بەخێودەکەن و گرنگییان پێدەدەن، بە جۆرێک کە پێشبینی دەکرێت زیاتر لە چوار ملیۆن پشیلە و ٢.٥ ملیۆن سەگ لە ماڵەکاندا هەبن.