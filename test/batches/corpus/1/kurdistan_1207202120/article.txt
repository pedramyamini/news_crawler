بەتایبەتی دوای ئەوەی سەدات پەکەر، کە سەرۆکی یەکێک لە گرووپە مافیاییەکانی تورکیایە لە تویتەکانیدا بانگەشەی ئەوە دەکات، دوای هەوڵی کودەتاکە، سلێمان سۆیلو، وەزیری ناوخۆ لەڕێگەی رێکخستنەکانی ئاکپارتییەوە بە هەزاران چەکی بێ مۆڵەت و بە مۆڵەتی لەنێو خەڵکدا بڵاوکردووەتەوە، هەروەها هەڕەشەی زیاتر لە سۆیلو دەکات بەوەی دوای ١٥ی تەممووز نهێنیی زیاتر ئاشکرا دەکات.  ئەحمەد داودئۆغڵو، سەرۆکی پارتی ئاییندە دەڵێت، "هیچ کەسێک لە ئاکپارتی لەبارەی سۆیلو تاوەکو ئەمڕۆ قسەی نەکردووە، بەڵام هەموو هەفتەیەک دەوڵەت باخچەلی بەرگریی لێدەکات. ئەردۆغان سۆیلو لەسەر کار لابدات، هاوپەیمانییەکەی لەگەڵ باخچەلی تێکدەچێت، باخچەلی ئەوە دەزانێت. کاتێک لە پۆستەکەیدا بمێنێتەوە، سەرۆکایەتیی ئەردۆغان سەنگی خۆی لەدەستدەدات، چونکە ناچارە ئەو کەسەی کە ناتوانێت بەرگریی لێ بکات، لە پۆستی وەزیر بیهێڵێتەوە".  شەوی ١٥ی تەممووزی ٢٠١٦ کاتێك هەوڵدرا کودەتا بەسەر حکومەتی ئاکپارتیدا بکرێت، بەتایبەتی لە ئەنقەرە و ئیستەنبووڵ، بەشێک لە سوپا جووڵەی پێ کرا. بۆ یەکەمینجار لە مێژووی کۆماری تورکیا فڕۆکەی جەنگی تەلاری پەرلەمانیان بۆردوومانکرد.  بەگوێرەی ئامارە فەرمییەکان ٢٥١ سڤیل کوژران و نزیکەی ١٥٠٠ کەسی دیکەش برینداربوون. هەوڵەکە لە ماوەی کەمتر لە ١٠ کاژێردا پووچەڵکرایەوە و حکومەت کۆنترۆڵی دۆخەکەی کرد.  بەگوێرەی راپۆرتی وەزارەتی دەرەوەی ئەمریکا کە لە کۆتاییەکانی ساڵی ٢٠٢٠ بڵاوکراوەتەوە، لەدوای هەوڵی کودەتاکەی ١٥ی تەممووز، زیاتر لە ٤٥ هەزار پۆلیس و ١٣٠ هەزار فەرمانبەر لە کارەکانیان دوورخراونەتەوە و ٨٠ هەزار خەڵکی مەدەنی دەستگیرکراون و نزیکەی ١٥٠٠ رێکخراو بە پاساوی تیرۆر و نزیکییان لە گولەنیەکان داخراون.  بەپێی ئەو راپۆرتانەی لە ماڵپەڕی وەزارەتی ناوخۆی تورکیا بڵاوکراونەتەوە، لە ساڵی ٢٠١٤ دا ژمارەی چەکی ونبوو و دزراو بە ١٤ هەزار و ٦٨٢ تۆمارکراوە، ئەو ژمارەیە لە ساڵی ٢٠١٦ دا گەیشتووەتە ١٠٧ هەزار و ٦٢٨، واتە لەدوای هەوڵی کودەتای ١٥ی تەممووز لە تۆمارەکانی تورکیادا ژمارەی چەکی ونبوو و دزراو بە رێژەی ٧.٥ % زیادیکردووە.  حکومەتی تورکیا گولەنییەکانی خستووەتە لیستی تیرۆر و بە ئەنجامدانی هەوڵی کودەتاکە تۆمەتباریان دەکات، بەڵام فەتحوڵڵا گولەن، رابەری گولەنییەکان ئەو تۆمەتانە رەتدەکاتەوە، بەڵام تاوەکو ئێستا رۆژانە بە دەیان کەس بە تۆمەتی ئەندامێتی و پەیوەندییان بە گولەنییەکان دەستگیر دەکرێن و دەستبەسەر دەکرێن.