بەگوێرەی ئەو راگەیێندراوەی لەلایەن وەزارەتی بەرگریی تورکیا بڵاوکراوەتەوە، ئاماژە بە کوژرانی سەربازێکی دیکەی سوپای تورکیا بەناوی نورەددین ئوزون دراوە. وەک لە راگەیێندراوەکەدا هاتووە، لە کاتی ئۆپەراسیۆنی سەربازیی چنگ - قوفڵ، لە ناوچەی زاپ بەهۆی تەقینەوەی بۆمبێکی دەستکردەوە، بەسەختیی برینداربوو.   پارێزگای جۆلەمێرگ لە راگەیێندراوێکدا بڵاویکردەوە، نورەددین ئوزون دوای سێ رۆژ مانەوەی لە نەخۆشخانە، شەوی ٣٠ی نیسانی ٢٠٢٢ گیانی لەدەستداوە.   رۆژی ٢٩ی نیسانی ٢٠٢٢ وەزارەتی بەرگریی تورکیا رایگەیاند، قۆناخی یەکەمی ئۆپەراسیۆنەکەیان "بە سەرکەوتوویی" جێبەجێکردووە. ئەوەش خراوەتەڕوو کە لە ناوچەکانی ئاڤاشین، مەتین و زاپ لە نێو خاکی هەرێمی کوردستان، ئۆپەراسیۆن لە دژی پەکەکە دەستی پێکردووە.  لە بەشێکی دیکەی راگەیێندراوەکەدا هاتووە، لە یەکەم رۆژی ئۆپەراسیۆنەکەوە، کە لە ١٨ی نیسان دەستی پێکردبوو تاوەکو ئەمڕۆ (٢٩ی نیسان) ٣٦٩ تەقەمەنیی و بۆمبی دەستکردی پەکەکە پووچەڵکراونەتەوە، دەست بەسەر ٨١ حەشارگە و ئەشکەوتدا گیراوە. هەروەها دەستگیراوە بەسەر ٩١ چەکی قورس. زیاتر لە ٢٠ هەزار مووشەکهاوێژ و بۆمبهاوێژ و تەقەمەنیی و چەندین ئامێری دیجیتاڵی و کەلوپەلی رۆژانە لەناو ئەشکەوتەکاندا دۆزراونەتەوە.  بەرەبەیانی رۆژی ١٨ ـی نیسانی ٢٠٢٢، ئۆپەراسیۆنی چنگ - قوفڵ لەلایەن سوپای تورکیا لە ناوچەکانی ئاڤاشین، مەتین و زاپ لە نێو خاکی هەرێمی کوردستان لە دژی پەکەکە دەستیپێکرد. وەزارەتی بەرگریی تورکیا گیانلەدەستدانی ٦١ گەریلا و کوژرانی شەش سەربازی سوپای وڵاتەکەی راگەیاندووە. لە بەرامبەردا هەپەگە کوژرانی ٢٣١ سەربازی تورکیا و گیانلەدەستدانی ١٧ گەریلا و پچڕانی پەیوەندیی بە دوو تیمی گەریلا راگەیاندووە.