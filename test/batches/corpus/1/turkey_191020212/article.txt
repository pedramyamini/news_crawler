ئۆپەراسیۆنەکە بەرەبەیانی رۆژی سێشەممە ١٩ی تشرینی یەکەمی ٢٠٢١ لەسەر راسپاردەی داواکاری کۆماریی ئەنقەرە، باڵکئەسیر و ئیزمیر لە بەشێکی زۆری پارێزگاکانی تورکیا و باکووری کوردستان دەستیپێکرد.  لە چوارچێوەی لێكۆڵینه‌وه له دۆسیه‌ی گولەنییەکان داواکاری کۆماریی ئەنقەرە لە ١٨ پارێزگا بڕیاری دەستگیرکردنی ١٢٣ کەس، داواکاری کۆماریی باڵکئەسیر لە ٢٢ پارێزگا بڕیاری دەستگیرکردنی ١٤٦ کەس و داواکاری کۆماریی ئیزمیریش لە ٤١ پارێزگا بڕیاری دەستگیرکردنی بۆ ١٥٨ کەس دەرکردووە.  تیمەکانی دژە تیرۆر لە پارێزگاکانی وان، دێرسم، خارپێت، قەرس، مەڵەتی باکووری کوردستان و ئەنقەرە، ئیستەنبووڵ، ئیزمیر و پارێزگاکانی دیکەی تورکیا هەڵیانکوتایە سەر دەیان ناونیشان و بە دەیان داواکراویان دەستگیرکرد. ئۆپەراسیۆنەکە بۆ دەستگیرکردنی داواکراوەکانی دیکە بەردەوامە.  حکومەتی تورکیا گولەنییەکانی خستووەتە لیستی تیرۆر و بە ئەنجامدانی هەوڵی کودەتاکەی ١٥ی تەممووزی ٢٠١٦ تۆمەتباریان دەکات، ئەمە لە کاتێکدایە گولەنییەکان رەتیدەکەنەوە دەستیان لە هەوڵێکی لەو شێوەیەدا هەبووبێت.  لە تورکیا دوای هەوڵی کودەتا سەربازییە شکستخواردووەکەی ١٥ی تەممووزی ٢٠١٦ وە تاوەکو ئێستا بە هەزاران فەرماندە، سەرباز و قوتابیی قوتابخانە سەربازییەکان بە تۆمەتی ئەوەی پەیوەندییان لەگەڵ گولەنییەکان هەیە، خراونەتە زیندانەوە، یان لەسەر کار لادراون و دوورخراونەتەوە.