زیاتر لە ملیۆنێک کەس لە ئاوارە سوورییەکان تەمەنی دەنگدانیان هەیە، رەجەب تەیب ئەردۆغان، سەرۆککۆماری تورکیا پێشتر گوتبووی، "ئەو کەسانەی ئۆپۆزیسیۆنی سەرەکیی ئەم وڵاتە بەڕێوەدەبەن و کەسانێک کە هاوپەیمانیانن دەڵێن: ئەگەر ئێمە لە هەڵبژاردندا سەربکەوین، کۆچبەران لەم وڵاتەوە دەنێرینەوە وڵاتی خۆیان، بەڵام ئێمە نایاننێرینەوە. "  کەمال کلچدارئۆغڵو، سەرۆکی گشتیی جەهەپە رۆژی سێشەممە لە کۆبوونەوەی فراکسیۆنی حیزبەکەیدا رەخنەی تووندی لەو گوتانەی سەرۆککۆماری تورکیا سەبارەت بە پەنابەرانی سووری نێو وڵاتەکەی گرت کە ئێستا رێژەی ٤.٢٤ % ـی دانیشتووانی تورکیا پێکدەهێنن.  کەمال کلچدارئۆغڵو، سەرۆکی جەهەپە دەڵێت، "سوورییەکان نانێرمەوە؛ برایانی من لە ئاکپارتی و پارتی بزووتنەوەی نەتەوەپەرست، من دەزانم هێندەی من ئێوەش لەمە نیگەرانن".  بەگوێرەی ئاماری وەزارەتی ناوخۆی تورکیا، تاوەکو ئێستا وڵاتینامەی تورکیا بە ١٩٣ هەزار و ٢٩٣ کۆچبەری سووری دراوە. بە گوتەی کڵچدارئۆغڵوش، ئەردۆغان پلانی هەیە وڵاتینامە بداتە ئەو کۆچبەرانەی ماون بۆ ئەوەی لە هەڵبژاردنی داهاتووی تورکیا دەنگ بدەنە پارتەکەی.  کەمال کلچدارئۆغڵو باسی لەوەش کرد، "من نایاننێرمەوە چی واتایەک دەبەخشێت؟ واتا من مافی وڵاتینامەیان پێدەدەم و ئەوانیش لە هەڵبژاردنەکاندا دەنگیان بدەن بە من".  بەگوێرەی ئاماری نەتەوە یەکگرتووەکان، لەسەرەتای ئاڵۆزییەکانی سووریاوە لە ساڵی ٢٠١١ زیاتر لە ١٣ ملیۆن هاووڵاتی ئەو وڵاتە بوونەتە ئاوارە و کۆچبەر.  تورکیا بە ٣ ملیۆن و ٧٤٦ هەزار و ٦٧٤ کەس لە ریزی یەکەمدایە کە زۆرترین کۆچبەری ئەو وڵاتەی لەخۆگرتبێت، لەنێویاندا ملیۆنێک و ٧٧٦ هەزار و ٥٩٩ کەسیان لەژێر ١٨ ساڵییەوەن، هەروەها تەمەنی ملیۆنێک و ٩٧٠ هەزار و ٧٥ کەسیان لە سەروو تەمەنی ١٨ ساڵییەوەیە کە لە تورکیا تەمەنێکە دەتوانن دەنگ بدەن.  ئەم ئامارانە جەهەپەی نیگەران کردووە کە لەگەڵ هاوپەیمانەکانی چاوی لەوەیە دەسەڵات بگرێتە دەست و دەڵێت، کۆچبەرانی سووریی بنێردرێنەوە وڵاتی خۆیان، بەڵام بەشێوەی ئارەزوومەندانە.