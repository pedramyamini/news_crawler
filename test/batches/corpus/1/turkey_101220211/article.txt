ئۆزتورک تورکدۆغان لە کۆنگرەیەکی رۆژنامەڤانیدا رایگەیاند، بەشێکی زۆری پێشێلکارییەکان لەدژی مافەکانی مرۆڤ، لەلایەن هێزە ئەمنییەکانەوە کراون بە تایبە بەرامبەر ئەو کەسانەی دەوڵەت بە نەیاری خۆیانی دەزانێت.  بەپێی راپۆرتی رێکخراوەکە لە ئەنجامی ئۆپەراسیۆنەكانی سوپای توركیا لە هەرێمی كوردستان، سووریا، لیبیادا ٢١٣ كەس كوژراون. تەنیا لە هەرێمی كوردستان ٤٩ سەرباز و ١ گوندپارێز و ٤ سڤیل كوژراون. هەر لەم ئۆپەراسیۆنانەدا ١٧٧ چەكدار كوژراون و ١٥ سەرباز برینداربوون.  لەبارەی دۆخی زیندانیکراوان، هاوسەرۆکی کۆمەڵەی مافی مرۆڤ لە تورکیا رایگەیاند، گۆشەگیری لە گرتووخانەی سزا قورسەکانی ئیمراڵی بەردەوامە و زانیاریی بە پارێزەران و کەسوکاریان نادرێت لەبارەی تەندروستیی زیندانیکراوان.   ئۆزتورک تورکدۆغان ئاماژەی بەوەدا بەهۆی گوێنەدان بەدۆخی تەندروستیی و خراپ مامەڵەكردن و تووندوتیژی و فەرامۆشكردنیان، لە ماوەی ئەم ١١ مانگەدا ٢٢ زیندانی گیانیان لەدەستداوە، لەنێویاندا ٤ كەس خۆیان كوشتووە. ٥٩ رۆژنامەڤانیش لە زیندانییەكاندان. هەروەها ٩١٥ زیندانیكراو سكاڵایان تۆمارکردووە کە ئەشكەنجەدراون، لەنێویاندا ٤٥٠ كەس لە كاتی دەستبەسەری و راگرتنیاندا ئەشكەنجەدراون.  راپۆرتەکەی رێکخراوی مافی مرۆڤ ئاشکرای کردووە. لە ئەنجامی رووبەڕووبوونەوەی خۆپیشاندەراندا ٣ هەزار و ٦٧١ كەس ئەشكەنجەدراون، كە ٢٨ كەسیان منداڵن و ٤٥ كەسیش برینداربوون. هەروەها بەهۆی رق و كینەی نەژادپەرستیی و لە ئەنجامی هێرشكردندا ٩ كەس گیانیان لەدەستداوە و ٢٩ كەس برینداربوون و لەنێو بریندارەكاندا ٩ پەنابەری بیانی هەن. رێگری كراوە لە ئەنجامدانی ٢٩١ خۆپیشاندان و گردبوونەوەی جەماوەری و چالاكیی بایكۆتكردن.     هەر بە گوێرەی راپۆرتەکە، لە ١١ مانگی ئەمساڵەدا، ١٠ كەسی سڤیل بەهۆی تەقەی پۆلیس و سەرباز كوژراون، كە ٤ كەسیان منداڵ بوون و ١٥ سڤیلی دیكەش برینداربوون كە ٦ یان منداڵن. هەروەها لە ئەنجامی تەقینەوەی مین، چوار سڤیل گیانیان لەدەستداوە كە ٢ یان منداڵ بوون و ٥ كەسی دیكەش برینداربوون یەكێكیان منداڵە.   هەر لەماوەی ئەم ١١ مانگەدا تاوەكو ئێستا ٢٩٠ ژن كوژراون و ١ هەزار و ٨٥٣ كرێكار لە كاتی كاركردندا گیانیان لەدەستداوە.