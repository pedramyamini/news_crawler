لە داوانامەکەدا هاتووە: "هەدەپە کە بە کردەیی پشێلی یەکێتیی گەل و وڵاتی کردووە و هەوڵی دابەشکاریی داوە، پێویستە بە تەواوەتی دابخرێت و بەڕێوەبەرانی پارتەکەش دەبێ ماوەی پێنج ساڵ سیاسەتکردنیان بخرێت لێ قەدەخە بکرێت.  ئەم داواکاری و تۆمەتنامەیە ئاراستەی هەدەپە دەکرێت و دواتریش ئەو پارتە بەرگری لەخۆی دەکات. ئینجا دواتر بەکر شاهین روونکردنەوەی زارەکی دەکات و پاشان بەرپرسانی هەدەپەش بەرگری لەخۆکردنی زارەکی پێشکێشدەکەن. لە دوای ئەوە راپۆرتێک ئامادە دەکرێت. دواتریش رۆژێک بۆ کۆبوونەوە لەبارەی [داخستنی هەدەپە] دیاریدەکرێت.   حکومەت زنجیرەیەک تۆمەتی داوەتە پاڵ هەدەپە کە یەکێک لەوانە [هاوکاریکردنی تیرۆر] ە. ئەمە لەکاتێکدا بەرپرسانی هەدەپە لە بەرگرینامەکەیاندا ئەمەیان رەتکردووەتەوە.  کۆمسیۆنی یەکێتی ئەوروپا لە راپۆرتێکیدا لەبارەی تورکیا دەڵێت، ئەو وڵاتە لە بواری مافی مرۆڤ و دیموکراسییدا پاشەکشەی کردووە؛ لەو راپۆرتەدا کە ١٩ی تشرینی یەکەمی ٢٠٢١ لەبارەی تورکیا بڵاوکراوەتەوە، هەوڵەکان بۆ داخستنی هەدەپە وەک نموونە هێنراوەتەوە و ئاماژە بەوە دراوە، پاشەکشەی تورکیا لە بواری مافی مرۆڤ و دیموکراسی درێژەی هەیە، حکومەت لە بەئامانجکردنی پارتەکانی ئۆپۆزیسیۆن بەردەوامە و بە ئاراستەی خۆگونجاندن لەگەڵ یەکێتیی ئەوروپا هەنگاوی نەناوە.  وەزارەتی دەرەوەی تورکیا لە راگەیێندراوێکدا وەڵامی راپۆرتەکەی یەکێتیی ئەوروپای دایەوە و رایگەیاند: "ئەو بانگەشە بێ بنەما و رەخنە ناڕەوایانەی بەشی پێوەرە سیاسییەکان و دادگە و مافە سەرەکییەکان قبووڵ ناکەین".  رۆژی ٦ی حوزەیرانی ٢٠٢١، ئەنجوومەنی گشتیی دادگای دەستووری تورکیا کۆبووەوە بۆ گفتوگۆکردن لەبارەی ئەو تۆمەتنامەیەی بەکر شاهین سەرۆکی داواکاری گشتیی کۆماریی تورکیا لە ئەنقەرە بۆ داخستنی هەدەپە پێشکێشی کردبوون. ئەنجوومەنەکە دوای دووجار رەتکردنەوە، بۆ جاری سێیەم تۆمەتنامەکەی پەسندکرد.  ئەنجوومەنەکە رۆژی ٢١ی حوزەیران دەستبەکاربوو بۆ لێکۆڵینەوە لەبارەی پرسی داخستنی هەدەپە. دواجار دادگاکە رۆژی ١٠ی تەممووزی ٢٠٢١، لە رێگەی نووسراوێکی فەرمییەوە بە هەدەپەی راگەیاند، کە تۆمەتنامەی سەرۆکایەتیی داواکاری گشتیی کۆماریی تورکیا لە ئەنقەرە لەبارەی داخستنی هەدەپە پەسندکردووە و داوای لە هەدەپە کرد لە ماوەی ٦٠ رۆژدا بەرگریی لە خۆیان بکەن و رێکارە یاسایی و دەستوورییەکان بەگوێرەی پێوەر و ستاندەردی کاری دادگای دەستووری بگرنەبەر.   دادگای دەستووری تورکیا لەگەڵ نووسراوەکەدا ٧٠ دۆسیەی ٨٠٥ لاپەڕەی و ١١ فلاش میمۆریان هاوپێچ کردبوو و پێشکێشی هەدەپەیان کرد بۆ ئەوەی مافناس و پارێزەرانیان دەستبەکاربنن بۆ بەرگریکردن لە خۆیان. هەروەها داوای لە هەدەپە کرد تیمی بەرگریکار بناسێنێت و ناوی تیمی پارێزەرانی بۆ بنێرێت.   کۆمسیۆنی یاسایی و مافەکانی مرۆڤی هەدەپەش رۆژی ١١ی ئابی ٢٠٢١، داوایەکی ئاراستەی دادگای دەستووری تورکیا کرد، بۆ ئەوەی مۆڵەتەکەیان بۆ ٣٠ رۆژی دیکە درێژبکرێتەوە و لە ٦٠ رۆژەوە بکرێتە ٩٠ رۆژ. دادگای دەستووریش داواکەی هەدەپەی پەسندکرد و رۆژی ٥ی تشرینی دووەمی دیاریکرد بۆ دانیشتنی دادگا لەبارەی دۆسیەکە.  بەپێی رێکارەکان، دوای یەکەم بەرگریی تیمی هەدەپە، دادنووسی دادگاکە تەواوی بەڵگە و زانیارییەکان کۆدەکاتەوە و لەبارەیەوە راپۆرتێکی دیکە ئامادە دەکات. دواتر راپۆرتەکە دەدرێتە ئەندامانی دادگای باڵای دەستووری. سەرۆکی دادگاکە رۆژێک بۆ کۆبوونەوە دیاری دەکات، لەو کۆبوونەوەیەدا ئەندامانی دادگای باڵای دەستووری راوبۆچوونی خۆیان دەربارەی داخستنی هەدەپە دەخەنەڕوو.  داخستن یاخود بڕینی بەشە بودجەی پارتەکە پێویستی بە بڕیاری ١٠ ئەندام لە کۆی ١٥ ئەندامی لیژنەی دادگای باڵای دەستووری هەیە. دواتر بڕیاری کۆتایی بە هەدەپە رادەگەیێندرێت و لە رۆژنامەی فەرمیشدا بڵاودەکرێتەوە.    لە ماوەی رابردوودا پارتی بزووتنەوەی نەتەوەیی "مەهەپە" گوشاری زۆری لەسەر ئاکپارتیی هاوپەیمانی کرد بۆ ئەوەی کار لەسەر داخستنی هەدەپە بکەن.   هەدەپە سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەمانیدا، کە ساڵی ٢٠١٨ بەڕێوەچوو، ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان، ٦٧ کورسیی بەدەستهێنا، بەڵام متمانە لە دوو پەرلەمانتاری وەرگیرایەوە و ژمارەیەک پەرلەمانتاریش لە فراکسیۆنەکە دەرچوون. ئێستا خاوەنی ٥٨ کورسییە.