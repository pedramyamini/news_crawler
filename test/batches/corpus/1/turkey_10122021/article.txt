ئۆزەر سانجار، سەرۆکی کۆمپانیای میترۆپۆڵ لە هەژماری تایبەتی خۆی لە تویتەر، ئەنجامی دوایین راپرسی کۆمپانیاکەی لەبارەی هەڵبژاردنی پەرلەمانی تورکیا بڵاوکردەوە.  سانجار رایگەیاند، سەرەڕای ئەوەی "هاوپەیمانیی جمهوور" کە لە نێوان ئاکپارتی و مەهەپە پێکهێندراوە، ئامادەکاری دەکات بۆ پێشکێشکردنی پڕۆژەیاسایەک بۆ ئەوەی بەربەستی دەنگدان لە ١٠ % ەوە بۆ ٧ % دابەزێندرێت، بەڵام پارتی بزووتنەوەی میللی (مەهەپە) ئەم بەربەستەش تێناپەڕێنێت، بەهۆی ئەوەی رێژەی دەنگەکانی ئێستا تەنیا ٦.٦ % ە.  بەگوێرەی ئەنجامی راپرسییەکە، ئاکپارتی ٣٤.٣ % ی دەنگەکان، جەهەپە ٢٢.٦ %، ئیی پارتی ١٤.٩ %، هەدەپە ١٢.٨ %، مەهەپە ٦.٦ % ی دەنگەکان بەدەستدەهێنێت. بەمەش تەنیا ئاکپارتی، جەهەپە، ئیی پارتی و هەدەپە لە پەرلەمان دەبن.   ئۆزەر سانجار راشیگەیاند، دەنگی خۆڵەمێشی ٨ % دەبێت ٥.٦ % یش بڕیاریانداوە بەشداری لە هەڵبژاردن نەکەن.   ئەوەی کە پەیوەندی بە هاوپەیمانییەکانەوە هەیە، وەک لە راپرسییەکەدا هاتووە، هاوپەیمانیی میللەت رێژەی ٣٧.٥ % ی دەنگەکان بەدەستدەهێنێنێت؛ لە بەرامبەردا هاوپەیمانیی جمهووریش، کە بەرەی دەسەڵاتە ٤٠.٩ % ی دەنگەکان بەدەستدەهێنێت.   ئەمە لە کاتێکدایە، هەر لایەنێک و هاوپەیمانێتییەک پێویستی بە ٥١ % ی دەنگەکانەکانە، بۆ ئەوەی بتوانێت حکومەت پێکبهێنێت.  بەپێی رۆژژمێری هەڵبژاردن، هەڵبژاردنی پەرلەمانی تورکیا لە ساڵی ٢٠٢٣ دا دەکرێت، بەڵام پارتەکانی ئۆپۆزیسیۆن دەڵێن بەهۆی ئەو رەوشە ئابوورییە ئێستای تورکیا، دەبێت هەڵبژاردنی پێشوەخت بکرێت.