چاوەڕوان دەکرێت ئولاف شوڵتز، راوێژکاری ئەڵمانیا، لەگەڵ رەجەب تەیب ئەردۆغان، سەرۆککۆماری تورکیا، پەیوەندییە دووقۆڵییەکان و بابەتە هەرێمییەکان تاوتوێ بکات.  ئەو سەردانەی ئولاف شوڵتز یەکەم سەردانیێتی بۆ تورکیا، دوای دەستبەکاربوونی وەک راوێژکاری ئەڵمانیا لە هەشتی کانوونی یەکەمی ٢٠٢١.  مێژووی پەیوەندییەکانی نێوان تورکیا و ئەڵمانیا بۆ نزیکەی سەدەیەک لەمەوبەر دەگەڕێتەوە. کاتێک ساڵی ١٩٢٩ کۆنسوڵخانەی ئەڵمانیا لە ئیستەنبووڵ کرایەوە. یەکەم رێککەوتنی بازرگانیی نێوانیشیان لە ساڵی ١٩٣٠ واژۆکرا.   تورکیا پێشوازیی لە جووەکانی ئەڵمانیا کرد لە جەنگیی دووەمی جیهانیی، کە بەهۆی نازییەکانەوە ئەڵمانیایان جێهێشت، بەمەش گرژی کەوتە نێوان هەردوو وڵات.   ساڵی ١٩٦٠ ئەڵمانیا رێککەوتننامەی هێزی کاری لەگەڵ تورکیا واژۆکرد. بەهۆیەوە نزیکەی پێنج ملیۆن هاووڵاتیی تورکیا لەم وڵاتە دەژین. ئاستی ئاڵوگۆڕی بازرگانیی نێوان هەردوو وڵات ساڵانە ٤٢.٨ ملیار دۆلارە.