لە ناوچەی بۆزەڵان لە نزیک بورسا، خەڵک داوای هەڵمەتی زیاتر و خێراتر دەکەن بۆ کوژاندنەوەی ئاگر. شەش رۆژە ئەو ناوچەیە دەسووتێت و تیمەکانی بەرگریی شارستانی نەیانتوانیوە کۆنترۆڵی بکەن.  دورسون کایا، موختاری گوندی بۆزەڵانە و دەڵێت، "ئێستا ئێمە چاوەڕێی سووتانی تەواوی گوندەکەمان دەکەین، ماندووبووین، جەندەرمە پێی گوتین گوندەکە چۆڵکەن، ژن و منداڵ هەمووی چۆڵیان کرد، گوندەکەمان دەسووتێ. "   لە ١٠ رۆژی رابردوودا بوومەلەرزە و لافاو لە باکووری کوردستان، ئاگریش لە چەندین پارێزگای تورکیا زیانێکی زۆریان بە وڵاتەکە گەیاندووە، هەشت کەس بە ئاگری دارستانەکان گیانیان لەدەستداوە، کاریگەرییان لەسەر ٦٠٠ کەس هەبووە و ٥٨ کەسیش بریندارن. لە مارماریس پێنج گوند و ماناڤگاتی ئەنتاڵیاش ١٨ گوند و پێنج گەڕەک چۆڵکراون.  ئیسرا شانڵی، دانیشتووی گوندی بۆزەڵانە و دەڵێت، "سووتا هەموو شت سووتا، فڕۆکە نییە، هێلیکۆپتەر نییە، رێگە نییە بڕۆین چۆن ئەو ئاگرە دەکوژێننەوە چۆن؟ "  لە نێوخۆی تورکیا مشتومڕ دروستبووە لەبارەی ئەوەی ئایا تورکیا پێویستی بە هاوکاریی نێودەوڵەتییە یان خۆی دەتوانێ دۆخەکە کۆنترۆڵ بکات، لەکاتێکدا چەند رۆژێکە بە چوار هەزار و ٨٠٠ کەس لە تیمی بەرگریی شارستانی ئاگرەکە کۆنترۆڵ نەکراوە، ١٦ فڕۆکە کە ٩ یان هێلیکۆپتەرن لە کوژاندنەوەی ٧ ئاگری دارستانەکان بەشدارن، ٨٢٨ ئۆتۆمبێلی ئاگرکوژێنەوە بە هەمان شێوە براونەتە ئەو ناوچانەی دەسووتێن، بەڵام هیچ یەکێک لەوانە دەرەقەتی ئاگرەکان نەهاتوون و هێشتا ئاگرەکە نەکوژێندراوەتەوە.  خەڵک لە ناوچەکانی موغڵا بە تایبەت ئەو ناوچانەی نزیکی ئاگرن، ژیانیان لەسەر کشتوکاڵ، جووتیاری و ئاژەڵداری بوو، بەڵام هیچ شتێکیان نەماوە و هەمووی سووتاو و لەنێوچوون.   سەلچووک شانڵی، دانیشتووی گوندی بۆزەڵانە و باس لەوە دەکات، "دوو مانگام هەبوون، لە گردەکە جێمهێشتن بۆ ئەوەی هیچ نەبێت خۆمان رزگار بکەین، گوتم ئەگەر لە گەوڕەکە بەجێیان بێڵم رەنگە شتێکیان بەسەر بێت، هەندێك شتم هەبوون خستمە نێو ئۆتۆمبێلەکەم و لەگەڵ خۆم دەیبەم، بیر لە ماڵەکانمان ناکەینەوە، تەنیا بیر لە ژیانمان دەکەینەوە، کەلوپەلەکان پێویستن، بەڵام پێش ئەوە ژیانی خۆمان گرنگە. "  ژمارەیەک وڵات هاوکاریی تورکیا دەکەن و تیم و کەلوپەلیان ناردووە، یەکێتیی ئەوروپا رایگەیاند، فڕۆکەیەک لە کرواتیاوە دووانیش لە ئیسپانیا بۆ هاوکاریکردنی تورکیا دەنێرێتە ئەو وڵاتە، لە کاتێکدا بەرپرسانی تورکیا خەریکی لێکۆڵینەوەن لە هۆکاری کەوتنەوەی ئەو هەموو ئاگرە لە دارستانەکان.  لێكۆڵینەوەکان بۆ ئەوەن بسەلمێندرێت دەستی ئەنقەست لە پشتی ئاگرەکانەوە بووە یان رووداوی سرووشتین کە زۆر جار بۆ گۆڕانی کەشوهەوا دەگەڕێندرێتەوە، هاوکات لەگەڵ ئەو ئاگرەش شەپۆلێکی گەرما باشووری ئەوروپا کە لە باکووری ئەفریقاوە سەری هەڵداوە دروستبووە، کۆمەڵێک رووداوی ئاگرکەوتنەوەی لێکەوتووەتەوە لەوانە سووتانی دارستانێک لە ئیتاڵیا هەروەها لە رۆژئاوای یۆنان.