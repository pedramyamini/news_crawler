محەممەد ئایدن، کە داهێنەری ئەپڵیکەیشنی [بانکی کشتوکاڵی - مەزرەعە سەعیدە] ـی تورکیا بووە و دواتر ئەو پرۆژەیەی بە شێوەیەکی کردەیی لە ناوچەی تۆسونجوک (کۆنیا) جێبەجێکرد. پرۆژەکە تایبەتبوو بە بەخێوکردنی مەڕوماڵات و ژمارەیەکی زۆر لە جووتیاران و بازرگانان پارەیان خستە نێوی، بەڵام لەناکاو محەمەد ئایدن ساڵی ٢٠١٨ رایکرد و بەشداربووانی پرۆژەکە کە چاوەڕێی قازانجیان دەکرد، پارەکەی خۆشیان لەدەستچوو.   دوای ماوەی نزیکەی سێ ساڵ و لەکاتێکدا خەڵکی تورکیا مەزەندەی ئەوەیان دەکرد کە محەممەد ئایدن لە وڵاتانی رۆژهەڵاتی ئەوروپا بێت، بەڵام ئەو لە وڵاتی بەرازیلەوە دەرکەوت و لە گرتەیەکی ڤیدیۆییدا ئاماژەی بەوەکرد کە زەرەرمەند تەنیا خەڵکە بەشداربووەکە نین، بەڵکو خۆشی زەرەرمەندە.   ئایدن رایگەیاند، خۆی رادەستی دادگاکانی تورکیا دەکاتەوە. رۆژی پێنجشەممە ١ ـی تەمموز لە ساوپاولۆی بەرازیل خۆی رادەستی پۆلیسی ئینتەرپۆڵ کردەوە و ئەمشەو گەیشتەوە تورکیا و دەستبەسەرکرا.   محەممەد ئایدن لەڕێگەی فڕۆکەخانەی ئیستەنبووڵەوە گەیێندرایەوە تورکیا و راستەوخۆ لەلایەن پۆلیسەوە دەستگیرکرا. ئایدن دەدرێتە دادگە و تەواوی لەسەر سکاڵای مافخوراوان لە دۆسیەی [تۆسونجون] دا دادگایی دەکرێت.  ساڵی ٢٠١٨ محەممەد ئایدن، لە تورکیا خرایە لیستی سووری داواکراوان، بەڵام ماوەی سێ ساڵ هیچ گۆڕانکارییەک لە بابەتەکە رووینەدا، ئەمە لەکاتێکدایە ٧٧ هەزار و ٨٤٣ کەس کە بەنیازی قازانجی زیاتر و وەبەرهێنان پارەیەکی زۆریان خستە پرۆژەکەوە، کەچی هەموو پارەکەیان فەوتا. ئەوان تاوەکو ئێستاش چاوەڕێی گەڕاندنەوەی پارەکانیانن.   بەپێی داتای پرۆژەکە ئەو کەسانە بڕی ٥١١ ملیۆن لیرەی تورکییان خەواندووە کە دەکاتە نزیکەی ٦٠ ملیۆن دۆلار، دەگوترێ بەشێکی کەم لەو پارەیە تەنیا بە مەبەستی فریودانی خەڵک و زیادکردنی بەشداربووان گەڕێندراوەتەوە، دواتریش تەواوی پارەکە خراوەتە سەر هەژماری بانکیی هاوژینی محەممەد ئایدن.  جودی جمهوور یورداکوڵ کە پارێزەری محەممەد ئایدنە و ماوەی شەش مانگ لە وڵاتەکانی ئەرجەنتین، ئۆرگوای و بەرازیل لەگەڵی بووە بە میدیای تورکیای گوتووە کە "ئایدن ئێستا پارەی نەماوە". بەشێک لە میدیای تورکیا ئەمە بە فڕوفێڵ ناودەبەن و بەشیکیش پێیانوایە لە ماوەی سێ ساڵی رابردوو تەواوی پارەکەی لە ئەمریکای لاتینی خەرج کردبێت.  محەممەد ئایدن کە بەهۆی شوێنی پرۆژەکەیەوە بە [تۆسونجوک] تیش دەناسرێت ساڵی ١٩٩١ لە پارێزگای بورسە لەدایکبووە.   منداڵی خێزانێکی جووتیاربووە و بەهۆی نەبوونییەوە نەیتوانیوە خوێندن تەواو بکات.  محەممەد ئایدن لە تەمەنی منداڵییەوە لە خواردنگە و کافێکاندا شاگرد بووە. ماوەیەک سەرقاڵی گۆرانیی راپ بووە. دواتر وازیهێناوە و زیاتر رۆچووەتە پرۆگرامەکانی کۆمپیوتەر و ساڵی ٢٠١٦ ئەپڵیکەیشنێکی یاریی بەناوی [بانکی جووتیاری] داهێناوە کە زیاتر لە [مەزرەعە سەعیدە] نزیکبوو.   دوای ئەوەی یارییەکە بە خێرایی بڵاوبووەوە و ژمارەی بەکارهێنەرانی تا دەهات زیاتر دەبوو، چونکە خەڵکی بە شێوەی ئەلیکترۆنی مانگا و مەڕ و ماڵاتیان بەخێودەکرد و پارەی ئەلیکترۆنییان بە شێوەی بیتکۆین و جۆرەکانی دیکەی دراوی ئەلیکترۆنی بەدەستدەهێنا، پارە لەڕێگەی سیستمی باینەری دابەشدەکرا. واتا ئەو پارەیەی بەشداربووی تازە دەیدات، بەسەر بەشداربووانی پێشتر دابەشدەکرێت.  محەممەد ئایدن ١٠ هەزار لیرەی لە رێکلام خەرجکرد و مژدەی بە خەڵکدا کە ئەو کێڵگە ئەلیکترۆنییانە دەکاتە راستەقینە. ئەوە بوو لە ناوچەی تۆسونجوک لە پارێزگای کۆنیا چەند کێڵگەیەک کرانەوە. بەڵام زۆری نەبرد محەممەد ئایدن رایکرد و خۆی ونکرد.