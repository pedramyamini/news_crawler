فێستیڤاڵەکە بە میوزیکی ئۆزان ئۆکسۆی دەستیپێکرد کە ژەنیاری چەندین ئامێری میوزیکییە و کار لەسەر میوزیکی نەتەوە و ئایینە جیاوازەکان دەکات.  فێستیڤاڵەکە لەلایەن خەیاڵ قارتەل، چالاکڤانی کوردی دانیشتووی ئەمریکا لە ساڵی ٢٠١٧ دامەزراوە و بەڕێوەی دەبات. خەیاڵ دەڵێت، "ئەمە کارێکی زۆر مەزن و دڵخۆشکەرە کە پێنجەم فێستیڤاڵمان لە یەکێک لە هۆڵە هەرە دیارەکانی نیویۆرک بەڕێوەدەچێت. ئەمە ئەنجلیکایە، ئەو شوێنەی کە خەڵک بۆ تەماشەکردنی فیلمە باشەکان بۆی دەڕۆن. ئێمەش سینەمای کوردیمان هەیە و چیرۆکی خۆمان بە زمانێکی جیهانی پێشاندەدەین بۆ ئەوەی هەست بەوە بکەین کە ئێمە یەکگرتووین وێڕای هەموو ستەم و جوداکاری و هەموو سنوورەکان. ئێمەی کورد کە ٤٠ ملیۆن کەسین، یەکگرتووین و دەمانەوێت چیرۆکی خۆمان لەگەڵ خوشک و برا ئەمریکییەکانمان هاوبەشبکەین. "  ئەم رووداوە کولتووری و سینەماییە، تیشک دەخاتە سەر بەشداریی ژنان لە پرسی فێمینیزم، مافەکانی مرۆڤ، کۆمەڵگەیەکی یەکسان و هەروەها بواری ئەدەب.   جگە لە هونەرمەندان و رەوەندی کورد لە ئەمریکا، ژمارەیەک لە نووسەر، هونەرمەند و چالاکڤانی بیانیش ئامادەی فێستیڤاڵەکە بوون.  گەیڵ لیمن، نووسەری "کچانی کۆبانێ" دەڵێت، "من شەرەفمەندبووم بە ئامادەبوونم لێرە، لە هەمان کاتیشدا بەرپرسیاریەتیێکی زۆر گەورەم وەکو نووسەرێکی بواری کولتوور و مێژوو لەسەرە. من باوکم لە بەغدا لە دایکبووە، بۆیە دەزانم نووسینەوەی مێژوو و کولتوور چۆنە و دەشزانم کە تا چ رادەیەک گرنگە، کە پێویستە بە شێوەیەکی راست ئەو کارە بکرێت و بە جۆرێک بێت کە جێگەی سەرنجی خەڵک بێت و دواتر لەگەڵ خەڵکی شوێنەکانی دیکە هاوبەشبکرێت. بۆیە هیوام وایە کە چیرۆکەکە پێشانیبدات کە ئێمە تا چەند کولتوور و مێژوومان گواستووەتەوە و تا چەند ئەو شتانەمان گواستووەتەوە کە وا لە خەڵکی کورد و کولتوورەکەیان بەم شێوەیە تایبەت بێت. "   یەکەم فیلم لە فێستیڤاڵەکەدا نمایشکرا، بەڵگەفیلمی "ژیانێکی نوێ" بوو، چیرۆکەکەی باس لە سێ شەرڤانی ژن لە شەڕی دژی داعشدا لە کۆبانێ دەکات.  هەر لە فێستیڤاڵەکەدا فیلمی "ژیان لە دوای داعش" لە دەرهێنانی ئالبا سوتورا خانمە دەرهێنەری کەتەلۆنی نمایشکرا و باس لەو ژنانە دەکات کە لە دەستی داعش بوونە و چۆن لەلایەن ژنانی رۆژئاڤای کوردستان هاوکاری دەکرێن.  پێنجەمین خولی فێستیڤاڵی کولتوور و فیلمی کوردی لە نیۆیۆرک، لە ١٠ ـی ئەم مانگە دەستیپێکرد و تاوەکو ١٣ مانگ بەردەوام دەبێت، تێیدا ١٥ کورتەفیلم، بەڵگەفیلم و فیلمی درێژ نمایش دەکرێن و لەلایەن رێکخراوی جەستس فۆر کوردس، کوردش لۆبی لە ئوسترالیا و پەیمانگەی کوردی لە واشنتن و چەندین رێکخراوی دیکە سازدەکرێت.