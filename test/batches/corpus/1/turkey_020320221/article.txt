عەلی شەکەر، پەرلەمانتاری جەهەپە لە کۆبوونەوەی ئەمڕۆی ئەنجوومەنی گشتیی پەرلەمانی تورکیادا، لەبارەی دۆخی پزیشکان رایگەیاند، پزیشکان نایانەوێت پیشەکانیان لەژێر دەسەڵاتی ئاکپارتی و مەهەپە درێژە پێبدەن و پێیان باشە روو لە دەرەوەی وڵات بکەن، بەهۆی ئەوەی دەسەڵات گوێ لە داواکارییەکانیان ناگرێت.   عەلی شەکەر رایگەیاند، ساڵی ٢٠١٢ لە سەرانسەری تورکیادا ٥٩ پزیشک تورکیایان جێهێشتبوو، کەچی تەنیا لە یەکەم مانگی ئەمساڵدا ١٩٦ پزیشک تورکیایان جێهێشتووە. پێشتر لە ساڵێکدا ٥٩ پزیشک تورکیایان جێدەهێشت، ئێستا لە مانگێکدا، سێ هێندەی ساڵێک تورکیا جێدەهێڵن.   ئەو پەرلەمانتارەی جەهەپە ئاشکرایکرد، لە ساڵی ٢٠٢١ دا هەزار و ٤٠٥ پزیشک دەستیان لەکارکێشایەوە و روویان لە دەرەوەی وڵات کرد. هەروەها لە دوو مانگی یەکەمی ئەمساڵیشدا ٣٥٣ پزیشک بۆ جێهێشتنی تورکیا داوایان تۆمارکردووە، واتە ئەمساڵ لە نێوان ٢٠٠٠ تاوەکو ٢٥٠٠ پزیشک تورکیا جێدەهێڵن.   پەرلەمانتارەکەی جەهەپە هۆشداری دایە دەسەڵات و گوتی: "نەمانی ئەم هەموو پزیشکە لە داهاتوویەکی نزیکدا کێشە بۆ هاووڵاتییان دروست دەکات، تەنانەت لە هەندێک شار و شارۆچکەدا پزیشکی پسپۆڕیش دەستناکەوێت. ئێوە مەرجی خۆشگوزەرانیتان بۆ پزیشکان فەراهەم نەکرد و بەڵێنەکانتان بەجێنەگەیاند، ئەوانیش بڕیاریانداوە ئێوە سزا بدەن و روو لە دەرەوە بکەن. لە ٢٠١٧ ـەوە تاوەکو ئێستا، سێ هەزار و ٨٢٥ پزیشک تورکیایان جێهێشتووە".   بەگوێرەی ئامارەکانی یەكێتیی پزیشكانی توركیا TTB ساڵی ٢٠١٩ هەزار و ٤٢ پزیشک، ساڵی ٢٠٢٠ هەزار و ٤٠٥ پزیشك له سه‌رجه‌م پسپۆڕییه‌كاندا دوای دەس لەکارکێشانەوەیان داوای به‌ڵگه‌نامه‌ی پاكانه‌یان کردووە و توركیایان جێهێشتووه.   یه‌كێتیی پزیشكانی توركیا TTB رێكخراوێكه نوێنه‌رایه‌تیی پزیشكانی توركیا ده‌كات. ساڵی ١٩٥٣ له ئیسته‌نبووڵ دامه‌زراوە. ساڵی ١٩٨٣ بنكه‌ی سه‌ره‌كیی گواسترایه‌وه ئه‌نقه‌ره. ٦٥ لقی له‌سه‌رانسه‌ری توركیا هه‌یه و خاوه‌نی ١٠١ هه‌زار ئه‌ندامه.