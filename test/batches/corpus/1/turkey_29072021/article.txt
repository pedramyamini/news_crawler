بەکر پاکدەمیرلی وەزیری کشتوکاڵ و دارستانی تورکیا ئەمڕۆ پێنجشەممە ٢٩ی تەممووزی ٢٠٢١ لە کۆنگرەیەکی رۆژنامەڤانیدا رایگەیاند، لە ماوەی دوو رۆژدا لە ١٣ پارێزگای تورکیا کۆی گشتیی ٤١ رووداوی ئاگرکەوتنەوەی دارستان روویداوە. لەوانە ٣١ ئاگر کۆنتڕۆڵکراون و کارەکان بۆ کۆنترۆڵکردنی ١٠ ئاگری دیکە بەردەوامە.  بەکر پاکدەمیرلی ئاماژەی بەوەدا، بەهۆی سووتانی دارستانەکانەوە لە ئەنتاڵیا ١٨ گوند و گەڕەک، لە شارۆچکەی کۆزان لە ئادانا شەش گوند و لە شارۆچکەی ئایدنڵک لە مێرسین پێنج گوند چۆڵکراون.   ئەو ئاگرەی پاشنیوەڕۆی رۆژی چوارشەممە دارستانەکانی چەند گەڕەکێکی شارۆچکەی ماناڤگاتی ئانتاڵیا گرتەوە، بەهۆی کاریگەری باوە دارستانەکانی شارۆچکەی ئاکسەکی گرتەوە.   ئاگرەکەی ماناڤگات دوای ٢١ کاژێر کۆنترۆڵکرا، بەڵام دارستانەکانی ئاکسەکی هێشتا دەسووتێن، هەوڵەکان بۆ کۆنتڕۆڵکردنی ئاگرەکە بەردەوامن.  لەلایەکی دیکەوە بەهۆی ئەو ئاگرەی رۆژی چوارشەممە دارستانەکانی ناوچەی دەرەۆباسی سەربە پارێزگای عوسمانییەی گرتەوە و دواتر کۆنترۆڵ کرا پێنج گومانلێکراو دەستگیرکراون.