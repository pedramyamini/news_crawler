مەولوود چاوشئۆغڵو، وەزیری دەرەوەی تورکیا ئەمڕۆ سێشەممە ١٧ی ئابی ٢٠٢١ لە کۆنگرەیەکی رۆژنامەڤانی هاوبەشدا کە لەگەڵ هاوتا ئوردنییەکەی لە ئوردن سازیان دا، لەبارەی دوایین پێشهاتەکانی ئەفغانستان رایگەیاند، لە ئەفغانستان لەگەڵ سەرجەم لایەنەکاندا لە پەیوەندیدان، بە تاڵیبانیشەوە.  مەولوود چاوشئۆغڵو گوتی: "بە ئەرێنی پێشوازی لە پەیامەکانی تاڵیبان دەکەین و وەک تورکیا لە سەرووی ئەو وڵاتانەین کە زۆرترین پاڵپشتی لە سەقامگیری ئەفغانستان دەکەن"   وەزیری دەرەوەی تورکیا جەختیکردەوە، بەردەوام دەبن لە پاڵپشتیکردن لە گەشەی ئابووری، دەستبەرکردنی سەقامگیری، ئاشتی و ئارامی ئەفغانستان.    تورکیا یەکێکە لەو وڵاتانەی ناوچەکە کە دۆخی ئێستای ئەفغانستان زۆرترین کاریگەری کردووەتە سەر کەشی سیاسی ناوخۆ و ناکۆکییەکانی نێوان دەسەڵات و ئۆپۆزسیۆن، بەتایبەتی لە پرسی کۆچبەران و مانەوە یان کشانەوە لە ئەفغانستان.   پارتەکانی ئۆپۆزیسیۆن رەخنە لە سیاسەتی دەرەوەی حکومەتەکەی ئاکپارتی دەگرن و پێیانوایە بەهۆی ئەو سیاسەتەی پەیڕەو دەکرێ، وڵاتەکەیان بووەتە مۆڵگەی کۆچبەران.   مەرال ئاکشەنەر، سەرۆکی ئیی پارتی دەڵێت: "پێویستە لە ئێرانەوە هاتنی ئەفغانییەکان بۆ تورکیا رابگیرێ. پێویستە سنوورەکان لەو دۆخە دەربکرێ کە بووەتە خان و رێڕەو. دەستبەجێ لەگەڵ کاربەدەستانی سووریا رێککەوین و ئەو خەڵکەی لە سووریاوە هاتوون بۆ تورکیا بە مەرجی دەستەبەرکردنی ئاسایشی ژیانیان، بیانگەڕێنینەوە زێدی خۆیان، مەبەستم رێککەوتن لەگەڵ بەشار ئەسەدە بۆ گەڕاندنەوەیان".   پارتەکانی ئۆپۆزسیۆن پێیانوایە ئەوەی روودەدات پیلانگێڕییە و بەدەستی ئەردۆغانی سەرۆککۆمار پەلکێشکردنی وڵاتەکەیانە لەلایەن هێزە بیانییەکانەوە بۆ نێو قەیرانێک کە دانی باجەکەی ئاستەمە.   فایق ئۆزتراک، گوتەبێژی جەهەپە دەڵێت: "لە وڵاتەکەماندا پێنج ملیۆن سووری هەن، سەرباری ئەوە گرتنەبەری هەڵوێستی تەماشاکارانە لە بەرامبەر هاتنی ئەفغانییەکاندا، جارێکی دیکە لێدانی خەنجەرە لە پشتی گەلەکەمان لەلایەن حکومەتەکەی ئەردۆغانەوە. بەبەرچاوی هەمووانەوە بۆمبێکی تەوقیتکراوی کۆمەڵکوژ لە نێو پێکهاتەی دیمۆگرافی وڵاتەکەمدا دادەنرێت. ئەفغانییەکان دوای دیدارەکەی ئەردۆغان و بایدن، شەپۆل شەپۆل دەستیان کردووە بە هاتن بۆ تورکیا. ٢٥٠٠ کیلۆمەتر دووری نێوانمانە، ئەوانەی دێن، وادیارە بە ناڕێکی نایێن، زۆر بە رێکی و بە پلان و رێکخراوەیی. بە ئۆپەراسیۆنێک دێن کە ئەردۆغان واژۆی لەسەر کردووە "  سەرۆکی پارتی بزووتنەوەی نەتەوەیی - مەهەپە کە هاوپەیمانی ئاکپارتییە لە رێگەی بڵاوکردنەوەی راگەیێنراوێک پاڵپشتی لە سیاسەتی حکومەتەکەی دەکات.   دەوڵەت باخچەلی سەرۆکی مەهەپە رایگەیاند، مانەوەی تورکیا لە ئەفغانستان رەوایە. بیر لە کشانەوەی سەربازەکانمان لە ئەفغانستان ناکرێتەوە. بە دانوستاندن لەگەڵ تاڵیبانیشەوە پێویستە سەرجەم بژارەکان لەبەرچاوبگیرێن.   لە ناوەڕاستی مانگی حوزەیرانی رابردوو، دیداری تایبەتی نێوان رەجەب تەیب ئەردۆغان سەرۆککۆماری تورکیا و جۆ بایدن سەرۆکی ئەمریکا بەبێ ئامادەبوونی هیچ بەرپرس و نوێنەرێکی وەزارەتی دەرەوەی تورکیا و تەنیا بە ئامادەبوونی وەرگێڕێکی کچ کە هیچ پۆستێکی فەرمی نییە، بەڕێوەچوو. باس لە رێککەوتنێکی ژێربەژێری نێوان هەردوو سەرکردە دەکرێ لەبارەی وەرگرتنی ئەفغانییەکان لەلایەن تورکیا. ئێستا پارتەکانی ئۆپۆزیسیۆن داوای روونکردنەوە لە سەرۆککۆمار و وەزارەتی دەرەوەی وڵاتەکەیان دەکەن.