ئه‌م تیمانه كه به بڕیاری سه‌رۆكایه‌تیی كۆماری تورکیا له مانگی ئه‌یلووله‌وه له شارۆچکەی ئەدرەمیتی سەر بە پارێزگای وانی باکووری کوردستان جێگیركراون، ئەرکی [پاراستنی ئاسایشی ده‌ریاچه‌ی وان] یان پێدراوە. بەتایبەتی کە لە ماوەی دواییدا لێشاوی کۆچ ئەفغانییەکان بۆ ئەوروپا خێراتر بووە. ئەفغانییەکان لە رۆژهەڵاتی کوردستانەوە سنوور دەبڕن و خۆیان دەگەیەننە وان. لەوێشەوە لەڕێی دەریاچەی وانەوە دەپەڕنەوە ناوچەکانی ئاهلات، ئادیلجەواز و تاتوان، لەوێشەوە بەرەو کەناراوەکانی رۆژئاوای تورکیا بەڕێدەکەون.  کۆچبەران لەلایەن قاچاخچییانەوە دەخرێنە نێو یەخت و بەرەو رۆژئاوای وان بەڕێدەکرێن. بۆ کۆنترۆڵکردنی دۆخەکە تیمه‌كانی ئاسایشی کەناراو به به‌كارهێنانی یەختەکانی ئاسایشی كه‌ناراو كه خاوه‌ن پێشكه‌وتووترین ته‌كنه‌لۆژیان، ده‌ریاچه‌كه‌یان كۆنترۆڵ كردووه.  تیمه‌كانی ئاسایشی كه‌ناراو رایانگەیاند له ٢١ی ئه‌یلوولەوە ٥٧ كۆچبه‌ریان رزگارکردووە، له كاتێكدا بەشێکیان لە ساتی ژێرئاوکەوتندا بوونە.  بەشێک لەو کۆچبەرە ئەفغانییانەی خۆیان دەگەیێننە وان، چ لە رێگە سەختەکانی سنوور، چ لە ئەنجامی ژێرئاوکەوتنی بەلەمەکانیان لە دەریاچەی وان گیانلەدەستدەدەن و لە گۆڕستانەکانی ئەو پارێزگایەدا بەخاکدەسپێردرێن.   بەگوێرەی ئاماری کۆمیسیۆنی کاروباری کۆچبەری لە بارۆی وان کە ئابی ئەمساڵ بڵاویکردووەتەوە، لە ماوەی ١٢ مانگدا ٧٧ کۆچبەر لە سنووری پارێزگای وان گیانیان لەدەستداوە.  کاربەدەستانی تورکیا ئاماژە بەوە دەدەن لە ساڵی ٢٠١٩ دا زیاتر لە ٢٠٠ هەزار و لە ٢٠٢٠ دا زیاتر لە ٥٠ هەزار و ئەمساڵیش ٣٥ هەزار کۆچبەری ئەفغانییان دەستبەسەرکردوون کە بەشێوەیەکی نایاسایی چوونەتە نێو خاکی وڵاتەکەیان.  بەگوێرەی داتاکانی کۆمیساریای باڵای نەتەوە یەکگرتووەکان بۆ پەنابەران لەو ٢.٦ ملیۆن ئەفغانییەی بۆ دەرەوەی وڵات کۆچیان کردووە، ٩٠ % یان لە وڵاتانی ئێران و پاکستان دەژین، کە دراوسێی ئەفغانستانن.