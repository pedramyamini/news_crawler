کەمال بولبول، پەرلەمانتاری هەدەپە دەڵێت، پێشێلکاریی زۆر گەورە لە دژی مافی گیراوەکان لە گرتووخانەکانی تورکیادا ئەنجام دەدرێن. دەبێت هەرچی زووە کۆتایی بەو پێشێلکارییانە بهێندرێت.   کەمال بولبول راشیگەیاند، "ئەو ستەمەی کە لە ھەلومەرجی سەردەمی کودەتاکەی ١٢ی ئەیلوولی هەشتاکانی سەدەی رابردوو لە گرتووخانەی ئامەد جێبەجێ دەکرا، چەند ھێندەی ھاوشێوەی ئەوە مامەڵە خراپانە لە سەرجەم گرتووخانەکانی تورکیادا بەدی دەکرێن. ئەم پێشێلکارییە جدییانە لە دژی مافەکانی مرۆڤە هەر لە پشکنینەوە دەست پێدەکات تا بێبەشکردنیان لە مافە سەرەکییەکان".   بولبول لەبارەی پرسی پەنابەرانی سووریی کە ماوەیەکە لەسەر ئاستی تورکیادا مشتومڕی زۆری لێکەوتووەتەوە رایگەیاند، دەبێت هەرچی زووە ئاشتی لە سووریا بەرپا بکرێت، دەبێت مافەکان و بیروڕاکان یەکسان و ئازادبن و پەنابەران ببنە خاوەنی توانای گەڕانەوە بۆ وڵاتەکەیان، بەبێ ئەم بنەمایانە ناکرێ پەنابەرانی سووری رەوانەی وڵاتەکەیان بکرێنەوە.