کەمال کڵچدارئۆغڵو لە درەنگی شەوی ١٠ - ٢ - ٢٠٢٢ لە گرتەیەکی ڤیدیۆییدا باسی لە خزمەتگوزارییەکان، بەتایبەتیش کارەبا و گازی سروشتیی کرد. کڵچدارئۆغڵو داوای لە حکومەت کرد گرانبوونەکان بوەستێنێت و پەشیمان ببێتەوە.  کڵچدارئۆغڵو ئاماژەی بەوەکرد رۆژی ٣١ - ١٢ - ٢٠٢١ بە واژۆی رەجەب تەیب ئەردۆغان، سەرۆککۆماری تورکیا نرخەکان گران کراون، بەتایبەتیش پسوولەی کارەبا. ئەو گرانبوونە وایکردووە لە چەند شار و شارۆچکەیەکی باکووری کوردستان تورکیا خۆپێشاندانی ناڕەزایی رێکبخرێت. بەشێک لە هاووڵاتیان وەک ناڕەزایی لە بەردەم کامێراکان پسوولەی گازی سروشتی و کارەبایان دڕاند و سووتاند.  کڵچدارئۆغڵو  گوتی: "ماوەیەکی زۆرە پێشنیازی سندووقی هاوکاریی زستانەمان کردووە. بەڵام ئیدی زۆر درەنگە بۆ ئەمە و هاووڵاتیان لە دۆخێکی سەختدان".  کەمال کڵچدارئۆغڵو هەروەها گوتی: "تا ئەوکاتەی ئەردۆغان نووسراوی گرانبوونی نرخەکان دەکشێنێتەوە کە ٣١ی کانوونی یەکەم واژۆی کردووە، من هیچ یەک لەو پسوولانەی کارەبا نادەم کە بۆم دێن".   ئەمە بووە پرسیار کە ئایا ئیی پارتی کە هاوبەشی جەهەپەیە لە هاوپەیمانی میللەت، هاوڕا دەبێت لەگەڵ کڵچدارئۆغڵو یان نا!   لەمبارەیەوە باهادر ئەردەم، یاریدەدەری سەرۆکی فراکسیۆنی ئیی پارتی لە پرۆگرامێکی تەلەڤزیۆنیدا گوتی: "من بەڕێز سەرۆکی گشتیمان بناسم، هیچ کارێکی نایاسایی ناکات، ناشیڵێت و پێشنیازیشی ناکات. پارەی پسوولە ئەگەر پێویست بێت دەبێت بدرێت".  چاوەڕێ دەکرێت بەرپرسانی حکومەت وەڵامی کڵچدارئۆغڵو بدەنەوە. ئەم گوتانەی کڵچدارئۆغڵو خەڵکی لە تۆڕە کۆمەڵایەتییەکان لە دژی حکومەت هێناوەتە سەر هێڵ.