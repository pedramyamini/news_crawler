دۆندو ئیشلەری تەمەن ٦١ ساڵ نیشتەجێی ئەنقەرەی پایتەختی تورکیایە، ئەو یەکێکە لەو هاووڵاتییانەی کاتێک پلەکانی گەرما لە شارەکەیدا بۆ خوار پلەی بەستن دابەزی و نرخی سووتەمەنی بەرزبووەوە، ناچاربوو گەرمکەرەوەی ژوورەکانی بکوژێنێتەوە و بە بەتانی خۆی گەرم بکاتەوە، چونکە تاکە سەرچاوەی داهاتی، مووچەی خانشینیی هاوژینەکەیەتی کە ١٥٠٠ لیرەیە و ٦٠٠ لیرەی دەدات بە کرێی خانوو.    دۆندو ئیشلەر گوتی، "پێشتر وا نەبوو، دەڵێن زستانە و گازی سرووشتیی زیاتر بەکاردەهێنن، بەڵام من بۆ نموونە لە ماڵەکەی خۆمدا ئوتو بەکارناهێنم، هیچ کەلوپەلێکی کارەبایی بەکارناهێنم، وەک گوتم، بە بەتانییەوە دادەنیشم. "   عەلی گولپنار موختاری یەکێک لە گەڕەکە کەمدەرامەتەکانی شاری ئەنقەرەیە، ئەو ساڵانێکی زۆرە لە وەرزی زستاندا هاوکاری بۆ کەسانی هەژار کۆدەکردەوە، کەچی ئەمساڵ دەڵێت بەهۆی خراپی گوزەرانی خەڵکەوە پارەیان پێ کۆ ناکرێتەوە.   عەلی گولپنار باسی لەوە کرد، "بۆ نموونە، کاتێک سۆپا دەکوژێنێتەوە، بە بەتانی خۆی گەرم دەکاتەوە. یان بە کارەبا بۆ منداڵەکەی تۆست دروست ناکات، قاوە دروست ناکات، ئامێری کارەبایی ناوماڵ بەکارناهێنێت، گسکی کارەبایی بەکارناهێنێت، لە شوێنی ئەوەی دوو سێ رۆژ جارێک جل بشوات، کۆیان دەکاتەوە، هەفتەی جارێک یان ١٠ رۆژ جارێک دەیشوات، هەوڵدەدات جلشۆرەکەی یەکجار بەکاربهێنێت. لە فڕندا کێک و بۆرەک دروست ناکات. "   هەڵاوسان و گرانی ژیان لە تورکیا گەیشتووەتە ئاستێک توانای کڕینی خەڵک زۆر لاواز بووە و بەشێكی زۆری خێزانەکان بەو داهاتەی مانگانە دەستیان دەکەوێت بەشی گوزەرانیان ناکات.    هاجەر فۆگگۆ، دانیشتوویەکی ئەنقەرەیە و ئاماژە بەوە دەکات، "بەڕاستی لەگەڵ بەرزبوونەوەی بەهای خۆراک، توانای کڕینی خۆراک لەلایەن خێزانەکانەوە یەکجار کەمیکردووە، بەجۆرێك کڕینی خواردن بۆ ژەمی بەیانیان، بووەتە شتێکی دەگمەن. زۆر خێزان هەیە ناتوانێت خواردن بخاتە نێو جانتای منداڵەکەی کاتێك دەینێرێت بۆ قوتابخانە، بە تایبەتی ئەمە زۆر ئازاربەخشە. "   ئامارە فەرمییەکان ئاماژە بەوە دەدەن، لە تورکیادا سنووری برسێتی بۆ ٤ هەزار و ٢٥٠ لیرە و سنووری هەژاریش بۆ ١٣ هەزار و ٨٤٣ لیرە بەرزبووەتەوە.   بەگوێرەی ئەنجامی لێکۆڵینەوەیەک کە لە شوباتی ٢٠٢٢ لەلایەن ناوەندی لێکۆڵینەوەی سەندیکای کەرتی گشتیی بە پشتبەستن بە داتاکانی دەستەی ئاماری تورکیا ئامادەکراوە، لە مانگی کانوونی دووەمی ٢٠٢٢ دا خێزانێكی چوار کەسی بۆ دابینکردنی گوزەرانی لە کەمترین ئاستدا، مانگانە پێویستی بە ١١ هەزار و ٨٩٨ لیرە هەبووە.