سەردانەکەی سەرۆککۆماری تورکیا دوای ئەوە دێت رۆژی ٢٤ی تشرینی دووەمی ٢٠٢١ محەممەد بن زاید ئال نهەییان، شازادەی جێنشینی ئیمارات بە سەردانێکی فەرمیی گەیشتە تورکیا. ئەردۆغان لەسەر داوای فەرمیی ئەو کاتەی ئال نهەییان سەردانی ئەبوزەبی دەکات.   لە سەردانە فەرمییەکەی محەممەد بن زاید ئال نهەییان، کە دوای ٩ ساڵ، یەکەمین سەردانی شازادەی جێنشین بوو تورکیا، شاندی هاوبەشی تورکیا و ئیمارات چەندین یاداشتی لێکگەیشتنیان واژۆکرد.   یاداشتەکانی لێكتێگه‌یشتن به‌مه‌به‌ستی هاریكاریی له‌نێوان بانكی ناوه‌ندیی توركیا و بانكی ناوه‌ندیی ئیمارات، وەزارەتەکانی دەرەوە، بازرگانی، ئابووری، وزە، ئەمنی، تەندروستیی، گەشتوگوزار، کشتوکاڵ، ژێرخان، گواستنەوە، لۆجیستیک و تەکنۆلۆژیا واژۆكران. هەروەها لە رێوڕەسمەکەدا محه‌ممه‌د حه‌سه‌ن سوێدی، سه‌رۆكی ده‌سته‌ی به‌ڕێوه‌بردنی هۆڵدینگی گه‌شه‌پێدانی ئه‌بوزه‌بی، رایگەیاندبوو: "ئیمارات ١٠ ملیار دۆلاری بۆ وه‌به‌رهێنان له توركیا ته‌رخان كردووه".  هاوکات بۆ ئاساییکردنەوە و بەرەوپێشچوونی زیاتری پەیوەندییەکانی نێوان تورکیا و ئیمارات، لە کانوونی دووەمی ٢٠٢١ دا، مەولود چاوشئۆغڵو، وەزیری دەرەوەی تورکیا سەردانی ئەبوزەبی کرد و دوو رۆژ مایەوە.   ئاڵۆزبوونی پەیوەندییەکانی نێوان ئیمارات و تورکیا بۆ زیاتر لە دوو دەیە دەگەڕێتەوە، بەڵام لە دوای شەڕی ناوخۆی سووریا لە ٢٠١١، زەقبوونەوە. لە دوای تێکچوونی پەیوەندییەکانی نێوان قەتەر و وڵاتانی دیکەی کەنداو لەنێویاندا ئیمارات لە حوزەیرانی ساڵی ٢٠١٧، کە تێیدا تورکیا پاڵپشتی لە قەتەر کرد، پەیوەندییەکانی نێوان ئەبو زەبی و ئەنقەرە ئاڵۆزتربوون.  لە ماوەی رابردوودا پەیوەندییەکانی نێوان ئیمارات و تورکیا بەرەوپێشچوونی ئەرێنییان بەخۆوەوە بینی و رۆژی ١٥ی ئابی ٢٠٢١ ئەردۆغان پێشوازیی لە شاندێکی ئیماراتی بە سەرۆکایەتیی تەحنوون بن زایید ئال - نهیان، راوێژکاری ئاسایشی نیشتمانیی ئیمارات کرد.  لە راگەیێندراوی سەرۆکایەتیی تورکیادا سەبارەت بە سەردانەکەی شازادەی جێنشینی ئیمارات هاتبوو: "چاوێك بە سەرجەم پەیوەندییەکان بە هەموو رەهەندەکانی دەخشێندرێتەوە و هەروەها تاوتوێی هەنگاوەکانی باشترکردنی ئەو پەیوەندییانە دەکرێت، ئەو گفتوگۆیانە پرسە هەرێمی و نێودەوڵەتییەکانیش لەخۆدەگرن".  سەرەڕای پەیوەندی سیاسیی ئاڵۆزی نێوانیان، بەڵام ئاڵوگۆڕی بازرگانیی تورکیا و ئیمارات، ئەگەر بە رێژەیەکی کەمیش بووبێ، هەر بەردەوامبووە.  داتاکانی وەزارەتی ئابووریی ئیمارات پێشانیدەدات لە ماوەی یەک دەیەی رابردوودا، قەبارەی بازرگانییە نانەوتییەکان لە نێوان ئیمارات و تورکیا نزیکەی ٨٩.٦ ملیار دۆلار بووە.  بازرگانییە نانەوتییەکانی نێوان ئەو دوو وڵاتە لە ساڵی ٢٠١٩ نزیکەی ٧.٣ ملیار دۆلار بووە، لە ساڵی ٢٠٢٠ بە رێژەی لە ٢١ % بەرزبووەوە و گەیشتە ٨.٩ ملیار دۆلار.