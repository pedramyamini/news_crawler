دوای ئەوەی هاووڵاتییانی تورکیا لە تۆڕە کۆمەڵایەتییەکانەوە هاشتاگێکیان بەناوی (پچڕانی تەزووی کارەبا) بڵاوکردەوە و دەنگی ناڕەزایەتی بەرزبووەوە، وەزارەتی وزە و سامانە سرووشتییەکانی تورکیا لە راگەیێندراوێکدا هۆکاری کێشەی کارەبای بۆ بەرزبوونەوەی لە راددە بەدەری پلەی گەرما و داواکاریی زۆری خەڵک بۆ کارەبا گەڕاندەوە.  وەزارەتی وزە و سامانە سرووشتییەکانی تورکیا رایگەیاند، "بەهۆی زیادبوونی خواستی بەکاربەرانی کارەبا لە چەند هەفتەی رابردوودا، داواکاری لەسەر تەزووی کارەبا ژمارەی پێوانەیی لە مێژووی کۆماری تورکیادا تۆمارکردووە. بەهۆی ئەوەی نەتوانراوە وەڵامی ئەو داواکارییە زۆرە بدرێتەوە، تەزووی کارەبا بە ئاستی تێکڕا دراوە و لە هەندێک شوێندا پچڕان روویداوە".  یەکێک لە هۆکارەکانی دیکە لەلایەن وەزارەتی وزە و سامانە سرووشتییەکانی تورکیا بۆ وشکەساڵی گەڕێندراوەتەوە کە بووەتە هۆی دابەزینی بڕی کارەبای بەرهەمهێندراو، هاوکات دڵنیایی دەداتە خەڵک بەوەی لەو شوێنانەی کێشەی کارەبا هەیە، تیمەکان دەنێرێت و کێشەکە چارەسەر دەکات.  یەکێک لەو ٢٠ پارێزگایەی تورکیا کە کێشەی کارەبای هەیە، ئیستەنبووڵە. لە کۆی ٣٩ بازنەی ئیستەنبووڵ لە ٢٢ بازنەدا تەزووی کارەبا یان پچڕاوە یانیش بە شێوەی پچڕپچڕ هەیە. زۆربەی ناوچەکانی بەری ئەوروپاکەی ئیستەنبووڵ کە چڕیی دانیشتووان تێیدا بەرزە، کێشەی کارەبایان هەیە.  کۆمپانیای ئویداش بۆ دابەشکردنی تەزووی کارەبا دەڵێت، "لە چەند شوێنێکدا کێشە لە تەزووی کارەبادا هەیە و چەند شوێنێکیش کارەبایان لەسەر بڕاوە. بە زووترین کات گرفتەکان چارەسەر دەکەین و ئەو هێڵانە نۆژەن دەکەینەوە کە کێشەیان هەیە".  ئەمەش لەکاتێکدایە، ماوەی هەفتەیەکە ژمارەیەک لە دارستانەکانی تورکیا سووتان و ئێستاش لە چەند دارستانێکدا ئاگرەکە بەردەوامە.