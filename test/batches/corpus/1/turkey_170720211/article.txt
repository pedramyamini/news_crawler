یەكێتیی ئەوروپا لە سەرەتای مانگی ئایاردا توركیای خستە لیستی ئەو وڵاتانەوە كە نابێت هاووڵاتییانی ٢٧ وڵاتەکە گەشتی بۆ بكەن، بەهۆی بڵاوبوونەوەی زۆری ڤایرۆسی كۆرۆنا.   یەکێتیی ئەوروپا لە رۆژی ١٦ی حوزەیراندا بڕیارەکەی نوێکردەوە و رۆژی هەینیش جارێکی دیکە تورکیای لە هەمان لیستدا هێشتەوە.   پێشتر جگە لە توركیا، هەریەك لە ئەمریكا، ئەلبانیا، لوبنان، مەسەدۆنیای باکوور، سربیا و تایوان لە لیستی قەدەخەكراوەكانی گەشتكردنی وڵاتانی ئەندام لە یەكێتیی ئەوروپادا بوون.  یەکێتیی ئەوروپا دەڵێت، لە دۆخێكی زۆر تایبەتدا نەبێت، هاووڵاتییانی یەكێتیی ئەوروپا ناتوانن گەشت بۆ توركیا بكەن. ئەمجارەش، لەگەڵ نوێكردنەوەی لیستی قەدەخەی گەشتكردن، توركیا هەر لە بازنەی وڵاتە قەدەخەكراوەكاندا لە پاڵ هۆنگ كۆنگ و ماككاودا مایەوە.   نوێکردنەوەی بڕیارەکە لەکاتێکدایە، بەگوێرەی ئامارە فەرمییەکانی تورکیا، تاوەکو ئێستا ٥ ملیۆن و ٤٧٠ هەزار و ٧٦٤ کەس لە باکووری کوردستان و تورکیا تووشی ڤایرۆسی کۆرۆنا بوون. ٥ ملیۆن و ١٢٤ هەزار و ٦٦١ کەس چاکبوونەتەوە و ٥٠ هەزار و ١٥٥ کەس گیانیان لەدەستداوە.   هەر بەگوێرەی ئامارەکانی وەزارەتی تەندروستیی تورکیا، ٦٢ ملیۆن و ٢٤٤ هەزار و ٨٢١ کەس ڤاکسینی دژە کۆرۆنایان وەرگرتووە. ٣٨ ملیۆن و ٧٦٥ هەزار و ٦٣٥ کەس قورچکی یەکەمیان وەرگرتووە و ١٩ ملیۆن و ٩٠٤ هەزار و ٧٠٩ کەس قورچکی دووەم و ٣ ملیۆن و ٥٧٤ هەزار و ٤٧٨ کەس قورچکی سێیەمیان پێدراوە.