عومور چەلیک، گوتەبێژی ئاکپارتی رایگەیاند، "سەرۆککۆمارمان لە چوارچێوەی سەردانەکەیدا بۆ بۆسنا و هەرزگۆڤینیا ئاماژەی بەوە دابوو، گرووپەکانی کار هاوڕابوونە کە بەندی هەڵبژاردن ٧ % بێت و دەوڵەت باخچەلیش ئاماژەی بەوە دابوو، هاوپەیمانیی جمهور پێی باشە بەندی هەڵبژاردن ٧ % بێت. سەرەنجام یەکلایی بووەتەوە".  ئیی پارتی پێیوایە، بڕیارەکەی ئەردۆغان بەبێ رەزامەندیی مەهەپەی هاوپەیمانی بووە، بە کەمکردنەوەی بەندی هەڵبژاردن و گۆڕینی مەرجەکانی پێکهێنانی هاوپەیمانیی پارتە سیاسییەکان لە رێگەی هەمواری یاسای هەڵبژاردنەوە، هەوڵێک هەیە بۆ رێگریکردن لەو پارتانەی رێژەی دەنگیان لە خوار ٥ % ـە و دەیانەوێت بچنە پەرلەمان.  لوتفو تورککان، بریکاری سەرۆکی فراکسیۆنی ئیی پارتی دەڵێت، "کەمکردنەوە بۆ ٧ % لە سیستەمێکدا کە هاوپەیمانی پێکدەهێنرێت، لە روانگەی منەوە بێ مانایە. جیاوازی نییە لە نێوان ١٠ % و ٧ %، بەڵام دەمەوێت لێرە دێڕ بە دێڕی راگەیێندراوەکەی باخچەلی بخوێنمەوە. بەڕێز باخچەلی وەها دەڵێت: بەڕێز سەرۆککۆمار رایگەیاندووە کە بەندی هەڵبژاردن ٧ % ـە. بۆ لەمەودوا پێویست ناکات هیچ کارێک لەوبارەوە بکرێت. لێرەدا کەمێک هەستم بە شەرمەزاربوون کرد".  هەدەپە کە سێیەم گەورەترین فراکسیۆنە لە پەرلەمانی تورکیا، پێیوایە ئامانج لە کەمکردنەوەی بەندی هەڵبژاردن پەردەپۆشکردنی راستییەکانە و بۆ ئەوەیە مەهەپەی هاوپەیمانی ئاکپارتی بچێتە پەرلەمان.  مەرال دانش بێشتاش، بریکاری سەرۆکی فراکسیۆنی هەدەپە رایگەیاند، "لە کودەتای ساڵی ١٩٨٠ یەکێک لە بەرزترین بەندەکانی هەڵبژاردن دانرا کە ١٠ % بوو، ئێستا بۆئەوەی مەهەپە بچێتە پەرلەمان گفتوگۆیەک لەبارەی بەندی هەڵبژاردن دروستدەکەن، چونکە لەم ماوەیەدا دەرکیان بەوە کرد ناتوانن هەدەپە لەژێر هیچ بەندێکدا قەتیس بکەن. هەڵاوسانیان پێ کەم نەکرایەوە، دۆلاریان پێ کەم نەکرایەوە، باجیان پێ کەم نەکرایەوە، بێکارییان پێ کەم نەکرایەوە، هەژارییان پێ کەم نەکرایەوە، کەچی بە دەنگدەر دەڵێن بەندی هەڵبژاردن کەم دەکەینەوە".  وێڕای جیاوازیی تێڕوانین و بۆچوونەکان، گۆڕینی بەندی هەڵبژاردن لە تورکیا نەک تەنیا خواستی ئاکپارتی و مەهەپەی هاوپەیمانیەتی، لەبەرئەوەی پرۆسەیەکی دیموکراسیانە نییە و پاشماوەی کودەتای سەربازیی ١٢ی ئەیلوولی ساڵی ١٩٨٠ یە، لە هەمان کاتدا خواستی ئۆپۆزیسیۆنیشە، سەرباری ئەوەش پارتەکانی ئۆپۆزیسیۆن بە گومانەوە دەڕواننە ئەو هەنگاوەی ئاکپارتی.