ئەنجوومەنەکە لە کۆبوونەوە چاوەڕوانکراوەکەیاندا بەگوێرەی بڕگەکانی دەستوور، بڕیاری کۆتایی خۆیدا لەبارەی رێگەدان بەزیادکردنی بەڵگەکان لە کەیسی داخستنی هەدەپەدا. ئەنجوومەنەکە بڕیاریدا دوو بەڵگە نوێیەکەی داواکاریی گشتیی کۆماریی ئەنقەرە بخرێتە سەر کۆی کەیسی داخستنی هەدەپە.   هەروەها ئەنجوومەنی دادوەرانی دادگەی دەستووریی تورکیا، ئەمڕۆ هەینی بەنووسراوێکی فەرمیی تیمی پارێزەرانی هەدەپە ئاگادار دەکاتەوە لە ماوەی ٣٠ رۆژ لە بەرواری ناردنی نووسراوەکە، بەرگریی لە خۆیان بکەن لەبارەی ئەو دوو بەڵگە نوێیەی کە داواکاری گشتیی کۆماریی پێشکێشی کردوون و ئەنجوومەنەکە بەکۆی دەنگ پەسندی کردووە. هاوپێچ لەگەڵ نووسراوەکە، دۆسیەی تۆمەتنامە ئامادەکراوەکەش رادەستی تیمی پارێزەرانی هەدەپە دەکات.  بەڵگەی یەکەم تایبەتە بە سەمرا گوزەل ئەو خانمە پەرلەمانتارەی هەدەپە کە وێنەی لەگەڵ گەریلایەک بڵاوکرایەوە و بەتۆمەتی ئەندامبوون لە پەکەکە پارێزبەندیی لێسەندرایەوە. بەڵگەی دووەمیش تایبەتە بە پەرلەمانتارێکی پێشووی هەدەپە بەناوی بەهجەت یڵدرم، کە ساڵی رابردوو بە تۆمەتی ئەندامبوون و کارکردن و بانگەشەکردن بۆ پەکەکە دەستگیرکرابوو. تەنانەت دوای زیندانیکردنی ناوبراو، چەندین بەڵگەی نوێ دەست وەزارەتی ناوخۆ کەوتووە کە چالاکیی بۆ پەکەکە کردووە.   بەهەمان شێوە تۆمەت خراوەتە پاڵ هەدەپە بەوەی بەتایبەت ئەو کەسانە بەربژێر دەکات بۆ پەرلەمانی تورکیا کە راستەوخۆ کاریان بۆ پەکەکە کردووە.     رۆژی ١٩ی نیسانی ٢٠٢٢، تیمی پارێزەرانی بەرگریکاری هەدەپە لە بارەگای سەرەکیی دادگەی دەستووریی تورکیا لە ئیستەنبووڵ بەشداربوون لە دووەم دانیشتنی بەرگریکردن لەبارەی کەیسی داخستنی هەدەپە.   تیمی بەرگریکاری هەدەپە، راپۆرتێکی ٢٢٠ لاپەڕەییان لەبارەی پرسی داخستنی هەدەپە، رووداوەکانی کۆبانێ، رۆڵی هەدەپە لە داکۆکیکردن لە ئاشتی و سەرخستنی پڕۆسەی چارەسەرکردنی پرسی کورد ئامادەکردبوو. هەروەها بە بەڵگە وەڵامی تۆمەتەکانی سەرۆکی داواکاری گشتیی کۆماری لە ئەنقەرە درایەوە.  رۆژی ٦ی حوزەیرانی ٢٠٢١ دادوەر بەکر شاهین، سەرۆکی داواکاری گشتیی کۆماری دۆسیەی داخستنی هەدەپە پێشکێشی ئەنجوومەنی دادوەرانی دادگەی باڵای دەستوور کرد. ئەنجوومەنەکە بەهۆی بوونی کەموکوڕی دووجار دۆسیەکەی گەڕاندەوە و دواجار رۆژی ٢١ی حوزەیرانی ٢٠٢١ دۆسیەکەی پەسندکرد.