وەزارەتی ناوخۆی تورکیا رایگەیاند: بەرەبەیانی ئەمڕۆ یەکشەممە ١٣ی شوباتی ٢٠٢٢ ئۆپەراسیۆنی ئەرەن زستان - ٢٤ لە دژی گەریلاکانی پارتی کرێکارانی کوردستان (پەکەکە) بە بەشداری ٥٤٥ سەرباز بەڕێوەچوو. هێزەکەش بەسەر ٣٣ تیم دابەشکران.  وەزارەتی ناوخۆی تورکیا ساڵانە "ستراتیژییەتیی بەرەنگاربوونەوەی تیرۆر" دادەڕێژێت و بە ئۆپەراسیۆنە وەرزییەکان ناوی دەبات. ئۆپەراسیۆنەکانی زستانە دژ بە گەریلاکانی پەکەکە ساڵی رابردوو، رۆژی ١١ی کانوونی دووەمی ٢٠٢١ بەناوی زنجیرە ئۆپەراسیۆنەکانی "ئەرەن" دەستیپێکرد. تاوەکو ئێستا زنجیرە ئۆپەراسیۆنەکانی "ئەرەن" بە چەندین قۆناخ تێپەڕیووە.   ساڵی رابردوو، ١٦ قۆناخی دیکەی ئۆپەراسیۆنی زستانە لە دژی گەریلاکانی پارتی کرێکارانی کوردستان "پەکەکە" لە ناوچە جیاوازەکانی باکووری کوردستان بەڕێوەچوو.  رۆژی ٥ی کانوونی یەکەمی ٢٠٢١، ناوەندی چاپەمەنی و راگەیاندنی هێزەکانی پاراستنی گەل "هەپەگە" روونکردنەوەیەکی بڵاوکردەوە و رایگەیاند: "سوپای داگیرکەری تورک لە چیای مەرجانی دێرسم دەستی بە ئۆپەراسیۆن کرد. گەریلاکانی هەپەگە بە تەوندی وەڵامی داگیرکەرانیان دایەو و لە ئەنجامدا سەربازێک کوژرا".   دوای شکستهێنانی پرۆسەی چارەسەری پرسی کورد لە کۆتاییەکانی ساڵی ٢٠١٥ دا، شەڕی کۆڵان بەکۆڵان لە نێوان سوپا و هێزە ئەمنییەکانی تورکیا لە دژی گەریلاکانی پەکەکە لە شەش پارێزگای باکووری کوردستان روویدا و تاوەکو نیسانی ٢٠١٦ی خایاند. لەم قۆناخە بەدواوە و لە سەرەتای ساڵی ٢٠١٧ ـەوە ژووری ئۆپه‌راسیۆنه‌كانی وه‌زاره‌تی ناوخۆی توركیا پێنج جۆر زنجیرە ئۆپەراسیۆنی ئەمنی و سەربازیی لە باکووری کوردستان بەناوەکانی "شکێنەر، تەڵە، هەورەبرووسکە، باگۆک و ئەرەن" لە دژی گەریلاکانی پەکەکە لە زۆربەی ناوچە شاخاوییەکان و دوورەدەستەکان لە باکووری کوردستان کردووە.