رەجەب تەیب ئەردۆغان، سەرۆککۆماری تورکیا و سەرۆکی گشتیی پارتی داد و گەشەپێدان، ئەمڕۆ چوارشەممە ٢٧ی تشرینی یەکەمی ٢٠٢١ لە کۆبوونەوەی فراکسیۆنی پارتەکەی لە پەرلەمان گوتارێکی پێشکەش کرد.   ئەردۆغان لەبارەی درێژکردنەوەی مانەوەی سەربازانی تورکیا لە عێراق و سووریا بەهۆی دەنگدانیان بە نەخێر رەخنەی لە جەهەپە و هەدەپە گرت و دەستخۆشی لە ئیی پارتی کرد کە بە "بەڵێ" دەنگی بە پڕۆژەبڕیارەکە دا.   ئەردۆغان بە زمانێکی زبر کەمال کڵچدارئۆغڵوی کردە ئامانج و بە کەسێکی "دووڕوو و نەزان" ناوی برد.   ئەردۆغان هەروەها باسی هاوپەیمانیی میللەتی کرد، کە لە جەهەپە و ئیی پارتی پێکهاتووە و هەرچەندە هەدەپە بە فەرمی لەو هاوپەیمانییەدا نییە، بەڵام لە هەڵبژاردنە گشتییەکاندا رابردوودا پاڵپشتی لێکردن و گوتی: "لێرەدا بابەتی گرنگ ئەوەیە جەهەپە کە دووەم گەورە پارتی تورکیایە، خۆی رادەستی هەدەپە کردووە کە یارییەکە بەدەست رێکخراوی تیرۆرستییەوە".  پەرلەمانی تورکیا ئێوارەی رۆژی سێشەممە ٢٦ی تشرینی یەکەمی ٢٠٢١ بە زۆرینەی دەنگی بەڵێی ئاکپارتی، مەهەپە و ئیی پارتی ماوەی مانەوەی سەربازانی تورکیای لە عێراق و سووریا بۆ دوو ساڵی دیکە درێژکردەوە.  پێشتر تەنیا هەدەپە بە نەخێر لە پەرلەمان دەنگی بۆ ئەم پڕۆژەبڕیارە دەدا، بەڵام بۆ یەکەمجار دەنگی جەهەپەشی هاتە پاڵ و بە نەخێر دەنگی دا.  پەروین بوڵدان، هاوسەرۆکی هەدەپە چەند کاژێرێک بەر لە دەستپێکردنی دانیشتنی پەرلەمان لەسەر ئەو بابەتە لە کۆبوونەوەی فراکسیۆنی پارتەکەیدا لە پەرلەمانی تورکیا داوای لە جەهەپە کرد و گوتی، ئەوانەی پەرلەمان بە شوێنی چارەسەرکردنی کێشەی کورد دەزانن دەبێت، لەبارەی پڕۆژەبڕیاری تایبەت بە مانەوەی هێزەکانی سوپای وڵاتەکەی لە عێراق و سووریا بە نەخێر دەنگ بدەن.   کەمال کڵچدارئۆغڵو سەرۆکی جەهەپەش لە کۆبوونەوەی فراکسیۆنی پارتەکەیدا لە پەرلەمان ئاماژەی بەوەدا، لەگەڵ سووریا شەڕ ناکەن، بەڵکو ئاشت دەبینەوە رووی دەمی کردە ئەردۆغان و گوتی: "ئێمە نامانەوێت هیچ سەرباز و پۆلیسێکمان لە سووریا شەهید بێت. پۆلیس و سەربازمان چووە سووریا. دەڵێ بەرەنگاربوونەوە! بەرەنگاربوونەوەی چی براکەم؟ تاوەکو ئاشتی هەبێت بۆ شەڕ بکەین؟ ".