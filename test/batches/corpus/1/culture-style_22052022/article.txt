فیلمەکە لە ژێر ناونیشانی "پلانی ٧٥ " لە لایەن چی هایاکاوا، نووسەر و دەرهێنەری ژاپۆنییەوە بەرهەمهێنراوە. چیرۆکەکەی لە کێشەیەکی راستەقینەی ژاپۆنەوە سەرچاوەی گرتووە.  ژاپۆن یەکێکە لەو کۆمەڵگە پیشەسازییانەی، کە تێیدا رێژەی بەساڵاچووان زۆر بە خێرایی هەڵدەکشێت، ئەوەش بووەتە هۆی دروستبوونی کێشەی ئابووری و سیاسیی گەورە. پێویستە گەنجان کە ژمارەیان بەرەو کەمبوونەوە دەڕوات، پاڵپشتی و چاودێریی بەتەمەنەکان بکەن.  نزیکەی ٣٠ % ی دانیشتووانی ژاپۆن تەمەنیان لە سەرووی ٦٥ ساڵیدایە، زۆربەیان ژنن، پێشبینی دەکرێت لە چەند دەیەی داهاتووشدا ئەو رێژەیە زیاتریش بێت.  لە فیلمەکەدا، هەر کەسێک تەمەنی سەرووی ٧٥ ساڵ بێت، هاندەدرێت رێککەوتنێک لەگەڵ حکومەت واژۆ بکات، بۆ ئەوەی بڕێک پارە لە بەرامبەر رازیبوون بە کوشتنی وەربگرێت. دواتریش رێوڕەسمێکی ناشتنی بەکۆمەڵی بێبەرامبەری بۆ رێکدەخرێت.  هەروەها هەڵمەتێکی ریکلامکردن بۆ رێککەوتنەکە دەکرێت و ژمارەیەک کەسی دەنگخۆش هەوڵدەدەن خەڵک بێن واژۆی بکەن. چەند راوێژکارێکی شیک لیستێک لەو شتانە پێشانی خەڵکەکە دەدەن کە دەتوانن لە رێگەی ئەو پارەیەوە بەدەستی بێنن. یەکێکیان بە کەسێک دەڵێت، "دەتوانیت بڕۆیتە رێستوڕانتەکان. "   هایاکاوا دەڵێت: "بە روالەت، پلانی ٧٥ی حکومەت پڕە لە نیازپاکی و هاوڕێیەتی، بەڵام راستییەکەی هەم دڕندانە و هەمیش مایەی شەرمەزارییە. بەساڵاچوونی دانیشتووان کێشەیەکی نوێ نییە. هەمیشە گوێم لە خەڵک بووە باسی دەکەن. "  ئەو خانمە فیلمسازە دەشڵێت: "کاتێک گەنج بووم، پێموابوو ژیانێکی درێژ شتێکی باش دەبێت، ئەو کات خەڵک رێزی لە بەتەمەنەکان دەگرت. بەڵام چیدیکە وا نییە. "  فیلمی پلانی ٧٥، کە تاکە درێژە فیلمی هایاکاوایە، پڕە لە دیمەنی خاوکراو (سلۆو مۆشن) و کامێرا کەمترین جووڵەی هەیە.   خانمە هونەرمەندەکە دەڵێت "ویستم وێنەکان جوان بن، هەروەها سارد و بێبەزەییانە بن، هەروەک خودی پلانەکە. "  پرسیار لە هیاکاوا کرا لەسەر ئەوەی واقعی ئێستای ژاپۆن تا چەند لە سیناریۆکەوە نزیکە، لە وەڵامدا گوتی "هەشت لە دە. "  باسی لەوەش کرد، وەکو بەشێک لە لێکۆڵینەوەکانی پێش ئامادەکردنی فیلمەکەی، چاوپێکەوتنی لەگەڵ ژمارەیەک کەسی بەتەمەندا کردووە و بۆی دەرکەوتووە کە ژمارەیەکی زۆریان بیرۆکەکە بە باش دەزانن و بە لایەنەوە ئاساییە لە بەرامبەر سەقامگیرییی دارایی لە تەمەنی گەنجێتیدا، رازیبن لە کاتی پیربووندا، کۆتایی بە ژیانیان بهێنرێت.  هایاکاوا گوتیشی ئەو بیرۆکەیە "گوشاری بیرکردنەوە لەوەی کە لە کاتی بەتەنیابووندا چییان بەسەردێت، کەمدەکاتەوە. چونکە هەڵبژاردنی کات و شێوازی مردنیان دەکرێت مایەی دڵنەوایێکی گەورە بێت. "   ئاماژەی بەوەش کرد کە ئەو بیرۆکەیە لە نێو چینی گەنجانیشدا پاڵپشتیی لێدەکرێت. هایاکاوا گوتیشی "ئەگەر ئەمڕۆ پلانێکی لەو جۆرە لەسەر مێز بێت، پێموایە ژمارەیەکی زۆر خەڵک پێی رازی دەبن، تەنانەت وەکو چارەسەرێکی کاریگەر پێشوازیشی لێ دەکەن. "  بەگوتەی خۆی "بەشی هەرە زۆری گەنجان نیگەرانی ئەوەن کە کۆتایی ژیانیان چۆن دەبێت. ئایا پێداویستییە سەرەتاییەکانیان دەستدەکەوێت؟ ئایا کاتێک بە تەنیا دەمێننەوە، دەتوانن بژین؟ ئایا توانای بەساڵاچوونیان هەیە؟ "  هایاکاوا باسی لەوەش کرد کە لە بری ئەوەی گلەیی لە حکومەت بکەن، بەشێکی زۆری گەنجان لە بەتەمەنەکان تووڕەن، چونکە بە کارکردنەوە زۆر ماندوون بۆ ئەوەی یارمەتیی بەتەمەنەکان بدەن، بەڵام پێیانوایە کە نۆرەی ئەوان دێت، رەنگە هیچ کەسێک نەبێت یارمەتیی خۆیان بدات. ئەوەی کە زۆر نیگەرانم دەکات ئەوەیە کە ئێمە لە دۆخێکی کۆمەڵایەتی واداین کە ئەم چارەسەرە زۆر بە پەسند دەزانرێت. ئەوەش ترسێنەرە.  هایاکاوا گوتیشی، مەبەست لە فیلمەکەی پێشكێشکردنی پێشنیاز نییە بۆ چارەسەرکردنی کێشەی بەساڵاچوون، بەڵکو "هەڵسەنگاندنێکی راشکاوانەی ئەو دۆخەیە کە ئەمڕۆ تێیداین. "