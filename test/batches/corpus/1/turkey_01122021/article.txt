ئەبرو گونای، گوتەبێژی هەدەپە رایگەیاند، "سکاڵانامە لەبارەی ئەم تاوانە، لە ٢٠ی ئاداری ٢٠٢٠ دا و دوای تێپەڕبوونی چوار ساڵ و نیو لە کوژرانی تاهیر ئەلچی پەسندکرا. ١١١ رۆژ لێکۆڵینەوە لە شوێنی رووداوەکە ئەنجام نەدرا. بەو هۆیەوە پەیوەندیی نێوان بەڵگەکان دانەنرا و تەنانەت بەشێکی بەڵگەکان لەنێوبران. شایەتحاڵەکان و ئەو پۆلیسانەی لە شوێنی رووداوەکە تەقەیان کردووە و گومانلێکراوی سەرەکین و تەنانەت دیمەنەکانیان لە تۆمارەکانی کامێرای چاودێری دەستنیشان کراون، دوای تێپەڕبوونی چەندین مانگ گوتەیان لێ وەرگیرا".  سەزگین تانریکوڵو، پەرلەمانتاری جەهەپە دەسەڵاتی دادوەریی تۆمەتبار دەکات بە پارێزگاریکردن لە بکوژانی تاهیر ئەلچی، لە هۆڵی پەرلەماندا بە ئاکپارتییەکانی گوت، "ئێوەن بکوژانی راستەقینەی تاهیر ئەلچی".  ئەو پەرلەمانتارەی جەهەپە گوتی، "ناوەندێک لە لەندەن راپۆرتێكی ئامادەکرد. دوای ئەو راپۆرتە ناچاربوون دوای تێپەڕبوونی سێ ساڵ و نیو ئەو دۆسیەیە هەڵبدەنەوە. لە یەکەمین دانیشتنی دادگە رێگەیان نەدا، تورکان ئەلچی، هاوژینی تاهیر ئەلچی قسە بکات. سەرۆکی دادگە بێ منەتانە گوتی، سەرەتا گوێ لە تۆمەتباران دەگرم و رێگەی نەدا لایەنی سکاڵاکار قسە بکات. لە چ ئوسوڵێکدا ئەوە هەیە. لە دادگەی ئامەد، لە دانیشتنی دادگە لەبارەی کوژرانی سەرۆکی بارۆی ئامەد دا، سەرۆکی دادگە هێندە بێ منەت بێت و درێژە بەو بێ منەتییەی خۆی بدات، ئایا لە شوێنەکانی دیکە چی روودەدات؟ چی روودەدات هاوڕێیان؟ ئەنجامدەرانی ئەم تاوانە، بکوژانی تاهیر ئەلچی ئێوەن".  عەلی ئۆزکایا، پەرلەمانتاری ئاکپارتی وەڵامی رەخنەکانی دایەوە و پەکەکەی بە کوشتنی تاهیر ئەلچی تۆمەتبارکرد و پرسیی، بۆچی لە کاتی کوژرانی تاهیر ئەلچی دا هیچ پەرلەمانتارێکی هەدەپە لە شوێنی رووداوەکە نەبوو.  ئەو پەرلەمانتارەی ئاکپارتی گوتی، "ئەمڕۆ ئەوانەی ئەم پێشنیازنامەیەیان پێشکێش کردووە، بۆچی یەکێکیان هەڵناسێت و بڵێ، ئەی رێکخراوی پەکەکەی تیرۆریست بۆچی فیشەک دەنێت بە مێژوو و میللەت و مرۆڤایەتییەوە، ناتوانن ئەوە بڵێن، چونکە دیلی دەستی ئەوانن، بڕوانن جارێکی دیکە دەنگیان هەڵبڕی. نەمگوت هەدەپە، گوتم پەکەکە، بۆ دەنگ هەڵدەبڕن بۆچی قسە دەکەن؟ بۆچی قسە دەکەن؟ "  یەکەمین دانیشتنی دادگە لەسەر دۆسیەی تاهیر ئەلچی دوای تێپەڕبوونی نزیکەی پێنج ساڵ بەسەر کوژرانیدا رۆژی ٢١ی تشرینی یەکەمی ٢٠٢٠ لە ١٠ یەمین دادگەی سزا قورسەکانی ئامەد بەڕێوەچوو. لەو دۆسیەیەدا کە دانیشتنی چوارەمی رۆژی ١٢ی کانوونی دووەمی ٢٠٢٢ بەڕێوەدەچێت، چوار تۆمەتبار دادگایی دەکرێن و لەوانە سێیان پۆلیسن.