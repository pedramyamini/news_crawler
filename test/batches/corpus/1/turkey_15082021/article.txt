سلێمان سۆیلو وەزیری ناوخۆی تورکیا رۆژی شەممە ١٤ی ئاب، سەردانی ئەو ناوچانەی کرد کە بەر لافاوەکە کەوتوون و رایگەیاند، "کەس نەیگوت دەوڵەت لەکوێیە، دەوڵەت بە هەموو تواناکانییەوە هەوڵێكی جددی دا و بەردەوامە".  سلێمان سۆیلو گوتی، لە پارێزگاکانی كاستامۆنو ٤٨ کەس،  لە سینۆپ ٩ کەس لە بارتن یەک کەس بەهۆی لافاو گیانیان لەدەستداوە.   سەرۆکی پەرلەمانی تورکیا هەمان رۆژ لەبارەی لافاوەکانەوە وەڵامی پرسیاری رۆژنامەڤانانی دایەوە و رایگەیاند، لەبارەی پرۆسەی سەرلەنوێ بنیادنانەوە، پێویستە جارێکی دیکە بیر بکەینەوە، نەدەبووایە بەو جۆرە رێگە بە بنیادنانەوە لەو ناوچانە بدرێت. دەرهاویشتەکانی شارۆچکەی بۆزکورتمان بینی.   مستەفا شەنتۆپ سەرۆکی پەرلەمانی تورکیا ئاماژەی بەوەدا، بە رێنوێنی یەک تاوەکو دوو رۆژی یان یەک تاوەکو ٢٥ ساڵی کار ناکرێ و دەبێت پلانی درێژخایەن هەبێت. لەوانەیە پرۆژەیەک بۆ ماوەی دەیان ساڵ کێشەی نەبێت، بەڵام ١٠ ساڵ جارێک کارەساتی لەمجۆرەی لێدەکەوێتەوە.   لەلایەکی دیکەوە ئەنگین ئاڵتای بریکاری سەرۆکی فراکسیۆنی پارتی گەلی کۆماری - جەهەپە کە رۆژی شەممە ١٤ی ئاب بە یاوەری شاندێکی پارتەکەی سەردانی ناوچەکەی کرد ئاماژەی بەوەدا، بەگوێرەی ئەو زانیارییانەی لەلایەن خەڵکی ناوچەکەوە پێی دراوە، زیاتر لە ٣٠٠ کەس بەهۆی لافاوەکەوە بێسەروشوێنن.   رۆژی چوارشەممە ١١ی ئابی ٢٠٢١ لە پێنج شاری تورکیادا لافاو دروستبوو و  زیانی زۆری بەدوای خۆیدا هێنا. لافاو لە چەند شارۆچکەیەکی پارێزگاکانی سامسون، کارابوک، بارتن، سینۆپ و کاستامۆنو دروستبوو. بە گشتی چەندین ئۆتۆمبیل و کەرەستەی لەگەڵ خۆی برد و زیانی بە ژمارەیەکی زۆر خانوو و باڵەخانە گەیاند.  بەهۆی لافاوەوە لە چەند شوێنێکی ئەو ٥ پارێزگایەدا رۆچوونی زەوی روویدا و چەند رێگەیەکی سەرەکیش بەڕووی هاتووچۆدا داخران و ژمارەیەک خانووبەرەش ژێرئاوکەوتن.