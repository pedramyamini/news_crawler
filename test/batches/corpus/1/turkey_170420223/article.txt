محەمەد کاراکش، هاوسەرۆکی لقی هەدەپە لە ئەدەنە بە تۆڕی میدیایی رووداوی راگەیاند، هێرشەکە لە کاتی شەودا کراوە، بەڵام ئەوان نیوەڕۆی ئەمڕۆ یەکشەممە لە کاتی کردنەوەی بارەگاکەدا پێیانزانیوە.   محەمەد کاراکش گوتیشی، "هێرشەکە هیچ زیانێکی گیانیی لێنەکەوتووەتەوە و لەوکاتەدا بارەگاکەمان چۆڵبووە. هێرشکارەکان ویستوویانە بە بەرد جامەکان بشکێنن و بڕۆنە نێو بارەگاکەمان، بەڵام جامەکە نەشکاوە. هەر بۆیە ئەوان لە دەرەوە ئاڵای هەدەپەیان سووتاندووە و تابلۆی نووسراوی پارتەکەمانیان شکاندووە. هەوڵیانداوە بارەگاکە بسووتێنن، بەڵام بۆیان نەکراوە. "   ئەم هێرشە لەکاتێکدایە، شوباتی ٢٠٢٢، بە هەمانشێوە هێرشکرایە سەر بارەگای هەدەپە لە شارۆچکەی یورەگیری ئەدەنە. لە وەڵامی پرسیارێکی رووداو سەبارەت بە دۆزینەوەی هێرشکاران، محەمەد کاراکش باس لەوە دەکات، "لە هێرشەکەی شوباتدا ئاسایش دوای تێپەڕبوونی ماوەیەک بەسەر رووداوەکە راگەیێندراوی بڵاوکردەوە و ئاماژەی بە دەستگیرکردنی سێ تۆمەتبار کرد، بەڵام لەم هێرشەدا تاوەکو ئێستا هیچ کەسێک دەستگیر نەکراوە و تیمەکانی ئاسایشی ئەدەنە بەردەوامن لە لێکۆڵینەوە. "   هاوسەرۆکی لقی هەدەپە لە ئەدەنە راشیدەگەیێنێت، "ئەو زمانەی دەسەڵات بەرامبەر هەدەپە بەکاریدەهێنێت، هۆکارێکی جیددییە بۆ ئەم جۆرە هێرشانە. ئەو زمانەی بەرامبەر هەدەپە بەکاردێت، زمانێکی نەژادپەرستانە و جەمسەرخوازییە. " گوتیشی، "هەدەپە هێمنانە و لە رێگەی دیموکراسییەوە بەدواداچوون دەکات و لە چوارچێوەی یاسا هەنگاو دەنێت. "  رۆژی ١٧ - ٢ - ٢٠٢٢ هەر لە پارێزگای ئەدەنەی تورکیا هێرشکرایە سەر بارەگای هەدەپە لە شارۆچکەی یورەگیر. ئەوکاتە رێکخستنەکانی هەدەپە لە ئەدەنە لە تویتەر هەواڵ و وێنەی هێرشی سەر بارەگاکەی بڵاوکردەوە و رایگەیاند، "بە چەک و مۆلۆتۆف هێرشکراوەتەوە سەر بارەگای پارتەکەمان لە شارۆچکەی یورەگیر. " دەستبەجێ ئاگاداربوون لە ئەنجامدانی هێرشەکە، بۆیە بەریانگرت لە گەورەبوونی ئەو ئاگرەی لە ئەنجامی فڕێدانی تەقەمەنی بۆ نێو باڵکۆنی بارەگاکەیان کەوتەوە. لێکۆڵینەوە لە شوێنی رووداوەکە بەردەوامە.