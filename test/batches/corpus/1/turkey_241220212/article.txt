هیوا خدر، نوێنەری فیدراسیۆنی سەرانسەری پەنابەرانی عێراقی، ئەمڕۆ هەینی ٢٤ - ١٢ - ٢٠٢١، بە تۆڕی میدیایی رووداوی راگەیاند: "رۆژی ٢٢ - ١٢ - ٢٠٢١، لەناوچەی کۆیجەییز سەر بەشاری مۆغڵا لە تورکیا لەناو بەلەمێکی ماسیگردا ١٠٠ پەنابەر و قاچاخچییەک دەستگیرکران کە بەنیازبوون بچنە یۆنان. هەر لەوێ شەش پەنابەر بەهۆی لەکارکەوتنی بزوێنەرەوە خەریکبوو بەلەمەکەیان ژێر ئاو بکەوێت، بەڵام دوای پەیوەندیکردنیان بە هێزەکانی ئاسایشی کەناراوەکانی تورکیاوە سەرجەمیان رزگارکران".  هیوا خدر هەروەها ئاشکرای کرد: "رۆژی ٢٢ - ١٢ - ٢٠٢١، هەر لە تورکیا و لە ناوچەکانی چەشمە و دیکیلی لە ئیزمیر ٤٧ پەنابەر رزگارکران کە پێشتر لەلایەن هێزەکانی دەریایی یۆنانەوە دیپۆرتکرابوونەوە لەگەڵ دەستگیرکردنی ٩ پەنابەر لەکاتی بەڕێکەوتنیان بەرەو دوورگەکانی یۆنان. "  هەر بە گوتەی نوێنەرەکەی فیدراسیۆنی سەرانسەری پەنابەرانی عێراقی، هەر لە رۆژی ٢٢ - ١٢ - ٢٠٢١، بەهۆی لەکارکەوتنی بەلەمەکەیان و ژێر ئاوکەوتنی، لەناوچەی ئایڤاجیک سەر بە پارێزگای چاناککاڵە ٤٣ پەنابەر رووبەڕووی مەرگ بوونەوە، بەڵام دوای داواکردنی هاوکاری و فریاکەوتنیان لەلایەن هێزەکانی ئاسایشی کەناراوەکانی تورکیاوە رزگارکران کە لەنێویاندا ژن و منداڵیش هەبوون.  رۆژی پێنجشەممە ٢٣ - ١٢ - ٢٠٢١ پاسەوانی کەناراوەکانی یۆنان رایگەیاند، بەهۆی نقوومبوونی بەلەمێکی کۆچبەران لە دوورگەی ئەنتیکیسێرا لە باکووری یۆنان، لانیکەم چوار کۆچبەر گیانیان لەدەستداوە و نزیکەی ٩٠ کۆچبەری دیکەش لە دوورگەکەدا گیریان خواردووە.   هەروەها شەوی سێشەممە ٢١ - ١٢ - ٢٠٢١ بەلەمێکی کۆچبەران لە نزیک دوورگەی فۆلیگاندروس لە دەریای ئیجە نوقم بوو. پۆلیسی کەناراوەکانی یۆنان رایگەیاند ١٣ کۆچبەر رزگارکراون و تەرمی سێ کۆچبەریشیان لە ئاوەکە دەرهێناوە.