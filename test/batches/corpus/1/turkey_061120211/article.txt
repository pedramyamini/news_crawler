کەمال کڵچدارئۆغڵو، سەرۆکی پارتی گەلی کۆماری - جەهەپە - لە هۆشدارینامەیەکدا داوا لە باڵیۆزانی وڵاتانی بیانی دەکات، ئاگاداری وەبەرهێنەرانی وڵاتەکانیان بکەن، بەهیچ شێوەیەک بەشداری لە دروستکردنی کەناڵی ئیستەنبووڵدا نەکەن، "چونکە زیانێکی زۆر گەورە بە ژینگەی ئەم شارە و تورکیا و جیهان دەگەیێنێت. ئاو و هەوا و خاکمان هەموو شتێکی ئێمەیە و چاوپۆشی لەم کارەساتە سرووشتی و ژینگەییە ناکەین و بە هەموو توانایەکمان رێگری لێدەکەین".   کڵچدارئۆغڵو ئاشکرای کردووە کە هۆشدارینامەکان بە زمانی هەموو باڵیۆزەکان نووسراوە و بۆیان نێردراوە و تێیدا هاتووە: "لە کاتێکدا ژینگەی هەموو جیهان لەبەردەم ئاڵنگارییەکی زۆر گەورەدایە و گۆڕانی کەشوهەوا هەڕەشەیە بۆ سەر تەواوی مرۆڤایەتی، بەڵام بەداخەوە لە تورکیا دروستکردنی کەناڵی ئیستەنبووڵ رۆژەڤێکی گەرمە. ئەم پڕۆژەیە ناپاکییە بۆ ئیستەنبووڵ و هەموو جیهان. بۆ ئەم مەبەستەش بەهەموو توانایەکمانەوە بەردەوام دەبین لە دژایەتیکردنی ئەنجامدانی ئەم پڕۆژەیە. بەرەنگاری هەموو جۆرە چالاکییەک دەبمەوە سەبارەت بەم پرۆژەیە. داوا لە ئێوەش دەکەم هاوکارمانبن لە پاراستنی جیهان و بەشداری لەم جۆرە پڕۆژەیەدا نەکەن".   کەمال کڵچدارئۆغڵودا پێشتر چەندین جار هۆشداری داوەتە وەبەرهێنەران، بەوەی کاتێک جڵەوی دەسەڵات دەگرنەدەست شایستە داراییەکانی کۆمپانیاکان و وەبەرهێنەران نادات و هەموو جۆرە رێگرییەکی یاساییان لێدەکات.  پرۆژەی نۆکەندی ئیستەنبووڵ، ناسراو بە کەناڵی ئیستەنبووڵ، کەناڵێکی ئاوییە و دەریای مارمارە بە دەریای رەشەوە دەبەستێتەوە لە بەشە ئەوروپییەکەی ئیستەنبووڵ بەدرێژایی ٤٥ کیلۆمەتر، بە هاوتای گەرووی بۆسفۆر. حکومەتی تورکیا دەڵێ لە رێگەی ئەو پڕۆژەیەوە، دەیەوێت جووڵەی کەشتییەکان لە گەرووی بۆسفۆردا کەمبکاتەوە و هەلی وەبەرهێنانی زیاتر لە هەردوو بەری کەناڵەکە زیاد بکات.