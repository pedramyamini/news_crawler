سەماکردن کولتوورێکی باوە لە ئەوروپا، بەڵام ئایدا دیوفی تەمەن ١٩ ساڵ، کچێکی موسوڵمانە و بەلەچکەوە ئەم کارە دەکات. بەو هۆیەوە بووەتە ئەستێرەیەکی دیاری تۆڕە کۆمەڵایەتییەکان بە تایبەتی تیکتۆک.  ئایدا دیوف، ئەستێرەی تیکتۆک، دەڵێت کە یەکەمجار لە تۆڕەکۆمەڵاتییەکان دەرکەوتووە، جنێویان پێداوە و پێیانگوتووە: "مەیموون، بچۆوە وڵاتەکەی خۆت". بەڵام ئایدا ناوبانگی پەیدا کرد و دەڵێت: "دواتر زانیم ئەوانە تەنیا خەڵکانێکن دەیانەوێت ورەی مرۆڤ بڕوخێنن، لەکۆتاییدا یان دەبێ بەڕوویان پێبکەنی یاخود پشتگوێی بخەی. "  ئایدا جلوبەرگەکەی تێڕوانیی ئیتاڵییەکانی لەسەر لەچک گۆڕیوە. ئەو کچە بەرەچەڵەک ئەفریقییە ٣٣٠ هەزار فۆڵەوەری لە تیکتۆک هەیە، رۆژانە دەیان دەستخۆشی و قسەی نەشیاوی بۆ دێت، ئایدا بۆی دەرکەوتووە زۆربەی ئەوانەی دژایەتی دەکەن موسوڵمانن.  ئایدا دیوف دەڵێت: "بۆ من قورسترە کاتێک کەسانێک لە هەمان ئاین و بیروباوەڕ قسەت پێدەڵێن، زۆریان دەڵێن باوەڕمان بەو کارە نییە تۆ دەیکەی، دەڵێن لەچکت خستووەتە سەرت بۆ ئەوەی سەرنجی خەڵک بۆ خۆت راکێشی. بەڵام من لە تەمەنی ٧ ساڵییەوە لەچکم دەکەم، بۆ تیکتۆک لەچکم نەکردووە. "  لە ئیتاڵیا گرووپێکی ئەفریقی پەیدابوون ناویان لەخۆیان ناوە Afro - Influencer، کەسانێکن دەیانەوێ لە رێگەی سۆشیالمیدیاوە خۆیان دەرخەن.  بینینی نەوەی کۆچبەرانی ئەفریقی بەمشێوەیە جێگەی خۆشحاڵی کۆمەڵگەی ئیتاڵییەکانە، بەتایبەتی لەکاتێکدا بەشێک لە کۆچبەران بە ئەنجامدانی تاوان و تاوانکاری وێنەی کۆچبەرانی دیکەشیان ناشرینکردووە.  ستیلا جیان، دیزاینەری جلوبەرگ و چالاکڤان دەڵێت: "ئەوەی ئەو ئایدا دەیکات تەنیا بۆ خۆی گرنگ نییە، بەڵکو بۆ تەواوی نەوەی نوێی ئیتاڵیا گرنگە، بۆ ئیتاڵیای فرە کولتوور گرنگە، هەرچەندە هەندێ قسەی نەشیاو لەوانەیە زۆر بێهیواکەربێت، بەڵام خۆشبەخاتنە ئەمە رووە نوێیەکەی ئیتاڵیایە".  ئەم کچە سەماکارە لە ٢٠١٩ ەوە ڤیدیۆکانی بە لەچکەوە بڵاودەکاتەوە، ڤیدیۆیەکی لە ماوەی سێ رۆژدا یەک ملیۆن کەس سەیریان کردووە.  ئایدا تەمەنی ٣ ساڵان بوو کاتێک دایک و باوکی هێنایانە ئیتاڵیا، لەوێ گەورەکراو خوێندنی تەواو کرد.  دایکی ئایدا شانازی بەم کارەی کچەکەیەوە دەکات، بەڵام باوکی دڵی پێی خۆش نییە. ئایدا دەڵێت نیگەرانی باوکم هی ئەوەیە نایەوێت وەکو ئەو رووبەڕووی جنێو و دەمارگیری ببێتەوە.  لە ٦٠ ملیۆن دانیشتووی ئیتاڵیا، نزیکەی ٩ % یان بیانین. هەروەها پێنج یەکی کۆچبەرانی ئیتاڵیا بە رەچەڵەک ئەفریقین.