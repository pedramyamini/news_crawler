عەلی یەرلیکایا، پارێزگاری ئیستەنبووڵ دەڵێت "کۆبوونەوەی بەپەلەی ئامادەکاری و راوێژکارییمان لەگەڵ سەرجەم دەزگا پەیوەندیدارەکانی ئیستەنبووڵ و حکومەت ئەنجامدا بۆ نەهێشتنی مەترسییەکانی شەپۆلی بەفربارینەکە. بەڕێوەبەرایەتیی گشتیی کەشناسیی تورکیا بەشێوەیەکی تێروتەسەل دۆخی هەر سێ رۆژی بڕی لە بواری بەفربارین و ئاستی با و پلەی گەرمای پێداین. بۆ پاراستنی گیانی هاوشارانمان و سەقامگیری شارەکەمان، رێکاری پێویست و پلانی ئامادەکارییمان داڕشت".   دەوامی سەرجەم قوتابخانە، فەرمانگە و دامەزراوەکان راگیراوە، جگە لە هێزە ئەمنییەکان و تەندروستی. ٤١٨ گەشتیی ئاسمانیی نێوخۆیی و نێودەوڵەتی بۆ هەردوو فڕۆکەخانەی سەبیحە گۆکچەن و ئیستەنبووڵ هەڵپەسێندراون.   یەکێک لە کێشە هەرە گەورەکان کە لە کاتی بەفرباریندا لە ئیستەنبووڵ دروستدەبێت رووداوەکانی هاتووچۆی بارهەڵگرەکانە؛ ئەم سێ رۆژە هاتووچۆی بارهەڵگرەکان قەدەخەکراوە. هەروەها هاتووچۆی نێوان هەردوو دیوی ئاسیا و ئیستەنبووڵیش راگیراوە.    پارێزگاری ئیستەنبووڵ دەشڵێت "بەشێوەیەکی بەردەوام ٢٤ هەزار و ٦١٠ کارمەندی ئاسایش و جەندرمە بۆ پاراستنی گیانی هاووڵاتییان و سەلامەتی شارەکە، ٢٣ هەزار و ٥١٦ کارمەندی شارەوانی بە ٤ هەزار و ٨٥٦ ئامێری کارکردن بۆ پاککردنەوەی ٧١٣ کیلۆمەتر رێگای سەرەکی و دابەشکردنی ٢ هەزار و ٦٢٠ ئەمبوڵانس بۆ هەر رووداوێکی نەخوازراو لە ئەرکدا دەبن".   یەکەم رێکاری بەرپرسانی ئیستەنبووڵ، رشتنی بەپەلە و خێرای بڕێکی زۆری خوێیە لەسەر شەقامە سەرەکییەکان. هەزاران شۆڤڵ و گرێدەر و بارهەڵگریش ٢٤ کاژێر بێ وەستان لە ئەرکدا دەبن بۆ کردنەوەی رێگەکان.    رۆژی ٢٥ی کانوونی دووەمی ئەمساڵیش، شەپۆلێکی سێ رۆژی بەفربارین ئیستەنبووڵی گرتەوە و ژیانی لەو شارە گەورەیە راگرتووە.