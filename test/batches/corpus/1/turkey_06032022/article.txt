سەرۆکایەتیی پەیوەندییەکانی سەر بە سەرۆکایەتیی کۆماری تورکیا بڵاویکردەوە، رەجەب تەیب ئەردۆغان، سەرۆککۆماری تورکیا، بە تەلەفۆن قسەی لەگەڵ جەستن ترۆدۆ سەرۆکوەزیرانی کەنەدا، کردووە.  بەپێی راگەیێندراوەکە، لە پەیوەندییە تەلەفۆنییەکەدا، تاوتوێی ھێرشەکانی رووسیا بۆ سەر ئۆکراینا و پرسەکانی ناوچەکە و دوایین پێشھاتەکان کراوە.   لەلایەکی دیکەوە، ئیبراهیم کاڵن، گوتەبێژی سەرۆکایەتیی کۆماری تورکیا ئاشکرایکرد، رۆژی یەکشەممە ٦ی ئاداری ٢٠٢٢، رەجەب تەیب ئەردۆغان بە تەلەفۆن قسە لەگەڵ ڤلادیمیر پووتین، سەرۆکی رووسیا دەکاتەوە.   ئیبراهیم کاڵن، لەبارەی هەڵوێستی وڵاتەکەی لە شەڕی ئۆکراینا جەختی لەوەکردەوە ئەنقەرە لەگەڵ وەستانی شەڕ و دەستپێکردنی دانوستاندنە، هەروەها ئاماژەی بەوەشکرد، تورکیا یەکێک لەو وڵاتانەیە کە دەتوانێت دیالۆگ لەگەڵ هەردوولادا بکات.  کاڵن لەبارەی دوایین پەیوەندیی نێوان ئەردۆغان و پووتین رایگەیاند: "بەر لە دەستپێکردنی شەڕ، ئەوکاتەی رووسیا دوو هەرێمەکەی دۆنباسی ناساند کە بە هەرێم ناوی دەبات، رۆژێک دوای ئەو رووداوە سەرۆککۆمارمان قسەی لەگەڵ پووتین کرد. جا ئەم پەیوەندییەی ئەمجارە گرنگتریش دەبێت".  لەبارەی زنجیرە گەمارۆ ئابوورییەکانی سەر رووسیا لەلایەن وڵاتانی رۆژئاواوە، کاڵن گوتی: "ئێستا هیچ پلانێکی گەمارۆمان نییە. هەروەک گوتم، ئێمە نامانەوێ ببینە لایەنێکی ئەم شەڕە. پێویستە لە پێگەیەکدا بین کە بتوانین لەگەڵ هەردوولا دیالۆگ بکەین. بێگومان ناشمانەوێت ئابووریمان بەم شێوەیە زیانی بەربکەوێت".  گوتەبێژی سەرۆکایەتیی کۆماری تورکیا هەروەها باسی لەوەکرد: "پێویستە لە خۆمان بپرسین، ئەگەر هەمووان نێوانیان لەگەڵ رووسیا نەمێنێت، کێ دیالۆگی لەگەڵدا دەکات".