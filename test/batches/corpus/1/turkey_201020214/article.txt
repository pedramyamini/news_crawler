دادگەی دەستووریی تورکیا لە وەڵامی ئەو تانەیەدا رایگەیاندووە عوسمان بایدەمیر مافی پێشێلکراوە، دادگەکە بڕیاریشیدا بایدەمیر بە بڕی ٣٠ هەزار لیرە (نزیکەی ٣ هەزار و ٢٥٠ دۆلار) قەرەبوو بکرێتەوە.  دادگای دەستووریی تورکیا پشتی بەو بڕگەیەی دەستوور بەستووە، کە دەڵێت: "هەموو کەسێک دەتوانێت بەبێ ئەوەی مۆڵەت وەربگرێت گردبوونەوە بەبێ هێرشکردن و بەکارهێنانی چەک، بکات".  عوسمان بایدەمیر لە ساڵی ٢٠٠٦، ئەوکاتەی سەرۆکی گەورەشارەوانیی ئامەد بوو، بەشداریی لە رێپێوانێک بە ناوی (رێپێوانی ئاشتی) کرد، کە لە ئامەدەوە دەستیپێکرد و پلان وابوو تاوەکو ئەنقەرە بەردەوامبێت، ئامانج لەو رێپێوانە وەستاندنی ئۆپەراسیۆن و شەڕ بوو. ئەوەبوو ١٧ - ١٢ - ٢٠٠٦ خۆپێشاندانێکی بەرفراوان لە دیلۆک بەڕێوەچوو، کە بایدەمیریش تێیدا بەشدار بوو. داواکاری گشتیی دیلۆک داواکاریی لەبارەی عوسمان بایدەمیر و ١٦ کەسی دیکە بەرزکردەوە و داوایکرد سزا بدرێن، راشیگەیاندبوو  ئەو کەسانە بە گردبوونەوە، خۆپێشاندان و چالاکییەکانیان یاسایان پێشێلکردووە. بەو هۆیەوە چوارەمین دادگای ئەسڵییەی سزاکانی دیلۆک سزای ١ ساڵ و ٣ مانگی بەسەر بایدەمیر و ١٤ کەسی دیکەدا سەپاند.   بایدەمیر ساڵی ٢٠١٥ لە مانگی ٧ی حوزەیران وەک بەربژێری بازنەی رووها بووە پەرلەمانتاری هەدەپە لە ٢٥ ـەمین خولی پەرلەمانی تورکیا.  ساڵی ٢٠١٥ لە مانگی تشرینی دووەم هەڵبژاردنە گشتییەکان جارێكی دیکە دووبارە کرایەوە و وەک بەربژێری بازنەی روها بووە پەرلەمانتاری هەدەپە لە ٢٦ ـەمین خولی پەرلەمانی تورکیا.  لە ١٩ی نیسانی ٢٠١٨ بە بڕیاری دادگا و بە تۆمەتی بێڕێزیکردن بە پۆلیس و سەروەریی تورکیا، سزای یەک ساڵ و ٥ مانگ زیندانیکردنی بەسەر بایدەمیردا سەپێنرا و دواتریش مافی پەرلەمانتاری لێ سەنرایەوە. بایده‌میر پاشان چووه ده‌ره‌وه‌ی توركیا و ئێستا لە بەریتانیا دەژی.