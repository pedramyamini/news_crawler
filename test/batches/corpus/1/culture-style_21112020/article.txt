جۆرج کلۆنی، ئەکتەری بەنێوبانگی ئەمریکی لە چاوپێکەوتنێکدا لەگەڵ بڵاوکراوەی جی کیو ئەو دەنگۆیانەی پشتڕاستکردەوە لەبارەی بەخشینی ١٤ ملیۆن دۆلار بە هاوڕێکانی و دەڵێت، ئەو بیری لەو کاتانە کردووەتەوە کە پارەی پێنەبووە و هاوڕێکانی پارەیان پێداوە و لە ماڵی ئەوان نووستووە، "ئەوان کاتێک یارمەتییان دام کە پێویستم بە یارمەتی هەبوو، ئەگەر ئەوان نەبوونایە من هیچ شتێکم نەدەبوو".  کلۆنی لە تەمەنی ١٧ ساڵییەوە دەستی بە کاری هونەری کردووە، بەڵام لە سەرەتادا نەیتوانیوە دەستکەوتێکی باشی هەبێت و باوکی بەردەوام سەرزەنشتنی کردووە کە واز لە کاری هونەری بهێنێت. کلۆنی بەردەوام دەبێت لە هەوڵدان تاوەکو لە ساڵی ١٩٩٤ پێشکەوتنێکی بەرچاو لە کارەکانیدا دەبینێت، بەڵام نێوبانگ و پارە نەبوونە هۆی لەبیرکردنی هاوڕێکانی.  ئەکتەرە ئەمریکییەکە لەبارەی بەخشینی بەشێک لە سامانەکەی بە هاوڕێکانی دەڵێت، بیری لەوە کردووەتەوە کە ئەگەر تووشی کێشەیەک ببێت هاوڕێکانی لەگەڵی دەبن و دەڵێت، "هەستم دەکرد ئەگەر رۆژێک پاسێک لێم بدات، هەموو هاوڕێکانم لەگەڵم دەبن، ئەی بۆچی چاوەڕێ بکەم کە پاسەکە لێم بدات؟ "  لەبەر ئەوە کلۆنی رۆژێک سەیری نەخشەی کردووە و هەموو ئەو شوێنانەی دیاریکردووە کە لەگەڵ هاوڕێکانی رۆشتووە، هەموو ئەو شتانەش کە بەهۆی ئەوانەوە بینیویەتی، دواتر پرسیاری لە خۆی کردووە، "چۆن پاداشتیان بدەمەوە؟ چۆنە هەریەکەیان ملیۆنێک دۆلاریان پێ بدەم؟ "  کلۆنی کاتێک ئەو بڕیارەی داوە کە نەیزانیوە چۆن سامانەکەی خەرجبکات لەو بارەیەوە دەڵێت، "تەمەنم بەرەو هەڵکشان دەچوو، لەو کاتەدا تەمەنم ٥٢ ساڵ بوو و زۆربەی هاوڕێکانم لە من گەورەتر بوون، هەستم کرد هەموو ئەوەی کە هەمە هاوڕێکانمن". پاش ئەوەی پارەکانی ئامادەکردووە، داوای لە هاوڕێکانی کردووە سەردانی بکەن و، لەوێدا پارەکانی پێداون.  جۆرج کلۆنی ئێستا تەمەنی ٥٩ ساڵە و یەکێکە لە ئەکتەرە دەوڵەمەندەکانی هۆڵیوود کە سامانەکەی دەگاتە ٥٠٠ ملیۆن دۆلار. ئەو نزیکەی ٤٢ ساڵە لە بواری هونەردا کاردەکات و، لە ساڵی ٢٠١٨ بووە پڕداهاتترین ئەکتەری ساڵ. لە ماوەی کارکردنی لە بواری هونەردا چوارجار براوەی خەڵاتی گۆڵدن گڵۆب و دووجار براوەی "خەڵاتی ئەکادیمی" بووە.