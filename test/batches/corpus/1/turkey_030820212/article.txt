رۆژی ١٢ ـی شوباتی ٢٠٢٠، مەلا عەلی کەڵەک لە سعودیە دەستگیرکرا و دوای ماوەیەک بەندکردنی، سعودیەی جێهێشت، پاشان لە تورکیا دەرکەوت و لە ناوچەی باشاکشەهیر لە ئیستەنبووڵ نووسینگەیەکی تایبەتی کردەوە و هەمان کار و پیشەی خۆی دەستپێکردبوو.   مەلا عەلی کەڵەک لە تۆڕە کۆمەڵایەتییەکاندا بە هەژماری مەلا عەلی کوردستانی رێکلامی بۆ کارەکانی خۆی دەکرد و بەهۆیەوە سەتان کەس بۆ چارەسەرکردنی منداڵە ئۆتیزمەکانیان سەردانیان کردبوو، بەڵام بەهۆی شێوازی چارەسەرییەکانی، کەسوکاری منداڵە ئۆتیزمەکان سکاڵایان لە دژی مەلا عەلی تۆمارکرد و بەبڕیاری دادگە فەرمانی دەستگیرکردنی دەرچوو.   یەکێک لە کەسوکاری منداڵە ئۆتیزمەکان لە رێگەی مۆبایلەوە گرتەی ڤیدیۆیی شێوازی چارەسەرکردنی مەلا عەلی بۆ منداڵەکە تۆمارکردبوو، کە لە ڤیدیۆکەدا دەردەکەوێت، یەکێک لە یاریدەدەرانی مەلا عەلی کەڵەک، دەست و قاچی منداڵێکی نەخۆشیان بەستووە و مەلا عەلی کەڵەکیش بەدار لەژێر پێیەکانی و قاچەکانی دەدات. لەسەر ئەو ڤیدیۆیە، دادگە فەرمانی دەستگیرکردنی بۆ دەرکردووە.   پۆلیسی ئیستەنبووڵیش بۆ دەستگیرکردنی مەلا عەلی کەڵەک، هەڵمەتێکیان دەستپێکرد و هەڵیانکووتایە سەر نووسینگەکەی، بەڵام بەهۆی ئەوەی خۆی لەوێ نەبوو، دەستیان بەسەر ئەو کەرەستە و کەلوپەلانەدا گرت کە مەلا عەلی کەڵەک بۆ کاری چارەسەرکردنی نەخۆشەکانی بەکاری دەهێنان. هەروەها دەست بەسەر چەند بڕوانامەیەکدا گرت کە بەناوی "مەحموود حەسەن گۆران" تۆمارکرابوو.   خەڵکی، لە بەیانییەکی زووەوە لەبەردەم نووسینگەی مەلا عەلی کەڵەک کۆدەبوونەوە کە هیچ تابلۆیەکی لەسەر بینای نووسینگەکە هەڵنەواسیبوو. یاریدەدەرەکانیشی بۆ نەهێشتنی قەرەباڵخییەکە، ناوی سەردانیکارانیان تۆمار دەکرد و پێیان رادەگەیاندن کە خۆیان پەیوەندی تەلەفۆنییان بۆ دەکەن و کاتی دیاریکراویان بۆ دادەنێن بەمەبەستی چارەسەرکردنی نەخۆشەکانیان. مەبەست لەو کارەی یاریدەدەرەکانیش بۆ ئەوە بوو کە سەرنجی کەس رانەکێشرێت و پرسیار لەبارەی گردبوونەوەی خەڵکی نەکرێت.  بەشێک لە سەردانیکاران کە لە ئەمریکا و ئەڵمانیا و چەندین وڵاتی دیکەوە چووبوون، گوێیان بە رێنماییەکانی یاریدەدەرانی مەلا عەلی کەلەک نەدەدا و سوربوون لە بینینی خودی خۆی.   بەوەش لەسەر فەرمانی دادگە، تیمێکی بەڕێوەبەرایەتیی ئاسایشی شارۆچکەی باشاکشەهیر و تیمی تەندروستیی شارۆچکەکە هەڵیانکووتایە سەر ئۆفیسی مەلا عەلی کەڵەک و بەتۆمەتی کردنەوەی نۆڕینگەی تەندروستیی بێمۆڵەت و نەگونجانی بە رێکارە تەندروستیی و پزیشکییە کارپێکراوەکانی تورکیا، بڕیاری داخستنی نووسینگەکەی و دەستگیرکردنی دەرکرا.   هێزەکانی پۆلیس هەر سێ یاریدەدەرەکەی مەلا عەلی کەڵەک دەستگیر دەکەن و دوای وەرگرتنی گوتەکانیان پاش چەند کاژێرێک ئازاد دەکرێن.   مەلا عەلی کەڵەک لە هەر نەخۆشێک ٢٠٠ لیرەی تورکی (٣٦ هەزار دیناری عێراقی) وەردەگرت. ئێستاش هەوڵەکان بەردەوامن بۆ دەستگیرکردنی.