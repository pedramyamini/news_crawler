وەزارەتی دەرەوەی تورکیا لە راگەیێنراوێکدا ئاماژەی بەوە کردووە، سەرکۆنەی کردنەوەی نوێنەرایەتیی بەڕێوەبەریی خۆسەر لە جنێڤی پایتەختی سویسرا دەکەن و داوادەکات ئەو وڵاتە روونکردنەوە بدات.  لە راگەیێنراوەکەی وەزارەتی دەرەوەی تورکیادا هاتووە: "وەزارەتمان جەخت لەوە دەکاتەوە پێویستە سویسرا رێگە بە هەوڵەکانی رێکخراوی تیرۆریستی و باڵە درێژکراوەکان و کۆمەڵە و رێکخراوە پەیوەندیدارەکان نەدات پڕوپاگەندە بکەن و ئەو رێکخراوانە بە رەوا بناسێنرێن".  وەزارەتی دەرەوەی تورکیا هۆشداریی داوەتە سویسرا بەوەی ئەو جموجووڵە سەر بە "پەکەکەیە و رۆژێک دێ زیان بە سویسراش بگەیێنێت". لە راگەیێندراوەکەدا هاتووە، "ئەوانەی باوەش بۆ رێکخراوی تیرۆرستی دەکەنەوە و پشئەستوورن بەوەی هیچ زیانێک بە ئەوان ناگەیێنێت، رۆژێک ئەو عیللەتە ئەوانیش دەگرێتەوە و ئەوکاتە بە بیریان دەهێنینەوە. وڵاتەکەمان بە پێداگرییەوە بەردەوامدەبێت لە بەرەنگاربوونەوەی پەکەکە و باڵە درێژکراوەکانی. پەکەکە لەلایەن یەکێتیی ئەوروپاشەوە بە تیرۆرست دەزانرێت".  دووشەممەی رابردوو ٩ی ئابی ٢٠٢١ نوێنەرایەتیی بەڕێوەبەرایەتیی خۆسەر لە جنێڤی پایتەختی سویسرا بە فەرمی کرایەوە.   بەڕێوەبەرایەتیی خۆسەر بەبۆنەی کرانەوەی نوێنەرایەتییەکە راگەیێندراوێکی بڵاوکردەوە کە تێیدا باس لەوە دەکات بە مەبەستی زیاتر بەهێزکردنی پەیوەندییەکانیان لەگەڵ وڵاتانی ئەوروپا نوێنەرایەتییان لە سویسرا کردووەتەوە.