لە گوتارەکەیدا، کەمال کڵچدارئۆغڵو، رەخنەی لە دەسەڵات گرت و باسی لە گەندەڵی و خراپ بەڕێوەبردنی دەسەڵات لە هەموو روویەکەوە کرد و رایگەیاند، دوو رۆژە لە وانم، هەژاری و برسێتی لەم شارەدا دەبینم، لە کاتێکدا سەرچاوەی سرووشتی و دەروازەی سنووری و کشتوکاڵ و پەلەوەر و هەموو فاکتەرەکانی گەشەپێدانی هەیە، کەچی خەڵکەکەی هەژار و نەدارن.  کەمال کڵچدارئۆغڵو بەڵێنی بە خەڵکی وان دا بۆ گەشەپێکردنی ئەم پارێزگایە و رایگەیاند، نەک تەنیا چارەنووسی وان، بگرە چارەنووسی هەموو تورکیا لە سەردەمی دەسەڵاتی جەهەپەدا دەگۆڕێت و گەشە دەکات.   سەرۆکی جەهەپە باسی لە قەیووم کرد کە چۆن زیانی بەژێرخانی پارێزگای وان گەیاندووە و رایگەیاند، لە دوایین کۆنگرەی جەهەپە و لە پەیماننامەی سیستەمی بەهێزکراوی پەرلەماندا کە شەش پارتی ئۆپۆزیسیۆن ئامادەیان کردووە، ماددەیەکی زەق نووسراوە، کەسێک بە هەڵبژاردن بێت، بە هەڵبژاردن ماڵئاوایی لێدەکرێت و کۆتایی بە سیستەمی قەیوومی سیاسی دەهێندرێت. خەڵک کێ بەشایستە دەزانێ ئەو کەسە بەڕێوەی دەبات نەک کەسێکی سەپێندراو.   کڵچدارئۆغڵو گوتیشی، بۆ ئازادیی سەلاحەدین دەمیرتاش، هاوسەرۆکی پێشووتری هەدەپە و عوسمان کاڤاڵا، بازرگانێکی تورکیا بۆ گەڕاندنەوەی سەقامگیری و ئاوەدانی، بۆ هەلی کار و گەشەی ئابووری، بۆ بەهێزکردنی کشتوکاڵ و ئاژەڵداری، بۆ فراوانکردنی پیشەسازی، بۆ نەمانی جیاکاریی نەژادی و ئایینی و باوەڕ، بۆ یەکسانی، بۆ ئاشتی و ماف، بۆ داهاتوویەکی گەشی منداڵەکانتان و بۆ نەخەوتنی منداڵەکانتان بەسکی برسییەوە، پشتیوانی لە جەهەپە بکەن و دەنگتان بۆ جەهەپە بێت.