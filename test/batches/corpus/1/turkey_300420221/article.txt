کۆمپانیاکە لە رۆژانی ٢٠ - ٢٥ ـی نیسانی ٢٠٢٢، راپرسییەکی ئۆنلاینی لەگەڵ دوو هەزار و ٤٥٠ کەس لە ٢٦ پارێزگای تورکیا ئەنجامداوە و رۆژی ٢٩ ـی نیسان ئەنجامەکەی بڵاوکردەوە.   وەک نەریتێکی باو لە تورکیا، هەڵبژاردنەکان رۆژانی یەکشەممە بەڕێوەدەچن و پرسیاری راپرسییەکەی کۆمپانیای ئاریا بەمشێوەیە بووە: "ئەگەر ئەم یەکشەممەیە هەڵبژاردن بکرێت، دەنگ بەکام لایەنی سیاسی دەدەیت؟ "  بەگوێرەی ئەنجامی راپرسییەکە، ئاکپارتی ٣٠ % ـی دەنگەکان، جەهەپە ٢٧ %، ئیی پارتی ١٦ %، هەدەپە ١٠.٥ % و مەهەپە ٨.١ % ـی دەنگەکان لە هەڵبژاردنی داهاتوودا بەدەستدەهێنن. هەروەها دوای ئەوەی عەلی باباجان، سەرۆکی پارتی دێڤا رایگەیاند، بەتەنیا بەشداری لە هەڵبژاردنی داهاتوودا دەکات، پارتەکەی بە گوێرەی راپرسییەکە تەنیا ٢.٢ % دەنگ بەدەستدەهێنێت.   لەبارەی دەنگی هاوپەیمانەکانەوە، کۆمپانیاکە بە پشتبەستن بە راپرسییەکەی دەڵێت، هاوپەیمانی میللەت (بەرەی ئۆپۆزیسیۆن) ٤٤.١ % ـی دەنگەکان بەدەستدەهێنن و لە بەرامبەردا رێژەی دەنگەکانی هاوپەیمانیی جمهوور (بەرەی دەسەڵات) ٣٨.٥ % دەبێت. بەمەش هاوپەیمانیی ئۆپۆزیسیۆن بە رێژەی ٥ % پێش هاوپەیمانیی دەسەڵات دەکەوێت.   کۆمپانیاکە لە بەشێکی دیکەی راپرسییەکەدا پرسیاری لە لایەنگرانی ئاکپارتی و هەدەپە کردووە کە ئەگەر دەنگ بە پارتەکەیان نەدەن، دەنگ بە کام لایەن دەدەن؟ لە وەڵامدا ٤٧.١ % ـی لایەنگرانی ئاکپارتی گوتوویانە دەنگ بەهیچ پارتێکی دیکە نادەن، ٣٧.٥ % یان گوتوویانە دەنگ بە مەهەپە و ٤.٨ % یان رایانگەیاندووە دەنگ بە جەهەپە و ئیی پارتی دەدەن.   لەبارەی دەنگدەرانی هەدەپە، ٤٦.٤ % ـی دەنگدەرانی ئەو پارتە گوتوویانە لە حاڵەتی دەنگنەدانیان بە پارتەکەیان، دەنگ بە هیچ لایەنێک نادەن، ٤٢.١ % یان گوتوویانە دەنگ بە جەهەپە، ٣.٧ % یان رایانگەیاندووە دەنگ بە ئیی پارتی و ٧.٥ % یشیان ئاماژەیان بەوە کردووە کە دەنگ بەلایەنەکانی دیکە دەدەن.