' زاڵاوا ' لە سێیەمین نمایشی جیهانی خۆیدا، لە بەشی پێشبڕکێی ' شەپۆلی دوایی ' لە چوارچێوەی فێستیڤاڵەکەدا نمایشکرا و توانی خەڵاتی سەرەکی بەشەکە بباتەوە.  فانتاستیک فێست، گەورەترین فێستیڤاڵی ژانر لە ویلایەتە یەکگرتووەکانی ئەمەریکا هەژمار دەکرێت، هەموو ساڵێک ئەو فیلمانەی کە لە ژانری تۆقێنەر، فانتازیا، زانستی، خەیاڵ و پڕشەڕ و شۆڕ پێکهاتوون لە سەرتاسەری جیهان دەستنیشان دەکات و بە مەبەستی رێزلێنان لەو فیلمە ژانریانەی کە بە چیرۆکی نوێی و پڕکێشەوە سازکراون، بە هۆگرانی هونەری سینەما دەناسێنێت.    ' زاڵاوا ' لە نووسینی هاوبەشی ئایدا پەناهەندە، تەهمینە بەهرام و ئەرسەلان ئەمیری، بە هاوڕێیەتی لەگەڵ هەشت فیلمی هەڵبژاردە لە ژانرە جۆراوجۆرەکاندا لە وڵاتانی ئەمەریکا، بەریتانیا، ئەندونیسیا، سوێد، ئەفریقای باشوور، سنیگال، پورتوگال و بەلجیکا، لە رۆژانی ٢٣ تا ٣٠ ئەیلوولی ٢٠٢١ لە شاری ئاستن لە ویلایەتی تیکساس نمایشکرا و لە لایەن ئەندامانی لێژنەی دادوەرانی بەشی پێشبڕکێی ' شەپۆلی دوایی ' بە ناونیشانی باشترین فیلم هەڵبژێردرا و سێیەمین خەڵاتی جیهانی خۆی بەدەستهێنا.  فیلمەکە لە بەرهەمهێنانی سەمیرا بەرادەری و روحوڵڵا بەرادەری، پاییزی ساڵی رابردوو لە گوندی شیان سەر بە شاری سنە و خوڕەمڕوود لە پارێزگای هەمەدان لە ٤٩ رۆژدا بە بەڕێوەبەریی وێنەگرتنی محەمەد رەسوولی وێنەگیراوە و کۆمەڵێک لە ئەکتەرە ناسراوەکانی  سینەمای ئێران، لەوانە: نەوید پوورفەرەج، پووریا رەحیمی سام، هودا زەینولعابدین، باسیت رەزایی، شاهۆ رۆستەمی، فەرەیدوون حامیدی، ساڵح رەحیمی و زاهید زەندی لەگەڵ ئەکتەرەکانی شانۆ و تەلەڤیزیۆنی کوردستان تێیدا رۆڵیان بینیوە.   ' زاڵاوا لە لایەن کۆمپانیای سینەمایی دانیمارکی لیڤلیک لە ئاستی جیهاندا بڵاودەبێتەوە، لە یەکەمین نمایشی جیهانی خۆیدا لە بەشی پێشبڕکێی ' هەفتەی رخنەگران ' لە ٧٨ مین خولی فێستیڤاڵی نێودەوڵەتیی فیلمی ڤینس لە شاری ڤینیسی ئیتالیا نمایشکرا و توانی خەڵاتی ' فیپرشی ' واتە فیدڕاسیۆنی نێودەوڵەتیی رخنەگرانی سینەما، بە ناونیشانی باشترین فیلمی سێ بەشی ' رۆژەکانی ڤینس ' و هەروەها خەڵاتی گەورەی ' هەفتەی رخنەگران ' بەدەستبێنێت.   ' زاڵاوا ' یەکەمین بەرهەمی بڵندی ئەرسەلان ئەمیرییە، بە هاوڕێیەتی لەگەڵ فیلمی سینەمایی ' رووداو ' لە دەرهێنانی ئادرێ دیوان، توانی خەڵاتی ' فیپرشی فێستیڤاڵی نێودەوڵەتیی فیلمی ڤینس بەدەستبێنێت. ئەم خەڵاتە گرینگە بە فیلمێکی بەشی سەرەکی و تەنیا بە فیلمێک لە نێوان فیلمەکانی بەشی ' ئاسۆکان '، سەربەخۆی ' هەفتە رخنەگران ' و هەروەها ' رۆژەکانی ڤینس ' پێشکەش دەکرێت. ئەم فیلمە فەڕەنسیە توانی خەڵاتی "شێری زێڕین"ـی بەشی پێشبڕکێی سەرەکی ٧٨ مین فێستیڤاڵی نێودەوڵەتی فیلمی ڤینس بباتەوە.