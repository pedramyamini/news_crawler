حەسەن زیرەک هونەرمەندێکە بە دەیان چیرۆک و بەسەرهاتی سەیروسەمەر لە هەوراز و نشێوی ژیانی روویانداوە، هێشتاش کەسانێک ماون، چیرۆکی جیاوازی لێبگێڕنەوە.  رەحمان تەقیزادە نزیکەی ٨٥ ساڵ پێش ئێستا لە گوندی نەڵیوانی سەر بە شاری شنۆ لە رۆژهەڵاتی کوردستان لەدایک دەبێت و لە سەردەمی گەنجیدا لە رێگەی رادیۆوە، لەگەڵ هونەرمەندانی کورد، بە تایبەت حەسەن زیرەک ئاشنا دەبێت و بینین و نزیکبوونەوە لەو هونەرمەندە دەبێتە خولیایەکی گەورەی.  رەحمان تەقیزادە دەڵێت، هێندە بە دەنگی سەرسام بووە، هەر بە مامۆستا ناوی دەهێنێت.   تەقیزادە ٦٤ پێش ئێستا تەنیا بۆ حەز و خولیای خۆی دەست بە تۆمارکردنی دەنگی هونەرمەندانی ئەو سەردەمەی کورد لە رادیۆکان دەکات و ئێستا یەک لە گەورەترین ئەرشیڤەکانی هونەرمەندان، بە هی خۆی دەزانێت. ئەمە دیمەنێکە لە ئەرشیڤە گەورەکەی تەقیزادە کە لە کۆنترین ئامێرەکانی دەنگ و رەنگەوە تێیدا دەستدەکەوێت، تا دەگاتە ئامێرە مودێرنەکان.   بەهۆی نزیکبوونی لە حەسەن زیرەک، بەشێکی زۆری ژیانی ئەو هونەرمەندەی لە نزیکەوە بینیوە و لە توێی کتێبێکدا بۆ هەوادارانی حەسەن زیرەکی گێڕاوەتەوە.   حەسەن عەبدوڵڵا، ناسراو بە حەسەن زیرەک، لە ساڵی ١٩٢١ لە شاری بۆکانی رۆژهەڵاتی کوردستان لەدایکبووە، خاوەنی زیاتر لە ١٠٠٠ گۆرانیی تۆمارکراوە، لە ٢٦ - ٠٦ - ١٩٧٢ ئەو کاتەی تەمەنی ٥١ ساڵ بوو، بە نەخۆشییەکی کوشندە کۆچی دواییکرد. تاوەکو ئێستاش بە یەکێک لە کۆڵەکە سەرەکییەکانی گۆرانیی کوردی دادەنرێت.