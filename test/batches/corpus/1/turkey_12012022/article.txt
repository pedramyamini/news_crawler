هەریەک لە سەرۆکایەتی داواکاری گشتیی ئیزمیر، وەزارەتی بەرگریی تورکیا، دەزگای ھەواڵگریی نیشتمانیی تورکیا (میت)، فەرماندەیی ھێزەکانی وشکانی، ئاسمانیی و دەریایی تورکیا، فەرماندەیی گشتیی جەندرمە و فەرماندەیی ئاسایشی کەناراوەکان بەشداربوون لە ئۆپەراسیۆنەکەدا.  ئەو بەڵگانەی کە لەلایەن فەرمانگەی شازدەھەمینی سزاکانی سەر بە دادگەی باڵاوە لەسەر گومانلێکراوەکان پەسندکراون، بریتین لە؛ پەیوەندیکردنی رێکخراوەیی لە رێی تەلەفۆنی نۆرماڵەوە، دانپێدانانی ئەندامانی رێکخراوەکە و بەکارھێنانی وشەی نھێنی و ھێما لە چاوپێکەوتنەکانی وەرگرتنی خوێندکاران لە کۆلیژی سەربازی.  ئۆپەراسیۆنەکە لە ٤٠ پارێزگای باکووری کوردستان و تورکیا بەڕێوەچوو، تێیدا ١٤٣ کەس لەو ١٨٥ گومانلێکراوەی فەرمانی دەستگیرکردنیان بۆ دەرچووبوو، دەستبەسەرکران. ئۆپەراسیۆنەکە بەردەوامە.  سەرۆکایەتی ھۆبەی بەرەنگاربوونەوەی تیرۆر لە نێو ریزەکانی سوپای تورکیا دژی گولەنییەکان لە ١٩ ـی تشرینی یەکەمی ٢٠١٩ وە تاوەکو ١١ ـی کانوونی دووەمی ئەمساڵ ٢٣ ئۆپەراسیۆنی ئەنجامداوە. لەو ماوەیەدا فەرمانی دەستگیرکردن بۆ سێ ھەزار و ٤٥٠ کەس دەرچووە کە ھەزار و ٥٢٥ یان دەستبەسەرکراون و ٥٠٠ گومانلێکراویش بەھۆی ئەوەی دانپێدانانیان پێشکەش کردووە، ئازادکراون.