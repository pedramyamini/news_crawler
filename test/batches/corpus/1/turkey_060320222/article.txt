بەگوێرەی ئەو راگەیێندراوەی لەلایەن فەرماندەیی هێزەکانی جەندرمەی پارێزگای وان بڵاوکراوەتەوە، ئاماژە بەوە دەکرێت زانیارییان پێگەیشتووە بەوەی گرووپێک لە کۆچبەرە ئەفغانییەکان سنوورەکانیان بەزاندووە و لە کۆگەیەکی نزیک لە ناوچەی پیشەسازیی گێڤاش خۆیان حەشارداوە و لەڕێگەی دوو قاچاخچییەوە رەوانەی ئیستەنبووڵ دەکرێن.   جەخت لەوەش کراوەتەوە، هێزەکانی جەندرمە سەرجەم کۆچبەرە ئەفغانییەکانیان دەستگیرکرد، ژمارەیەکیان نەخۆش و چەند کەسێکی دیکەشیان بەهۆی سەختی رێگەکانەوە برینداربوون. دوای وەرگرتنی چارەسەری تەندروستیی، رەوانەی فەرمانگەی کۆچ و کۆچبەران کران.   محەممەد ئەمین بیلمەز، پارێزگاری وان لە هەژماری فەرمیی تویتەری خۆیدا رایگەیاندبوو، مانگی رابردوو، "شوباتی ٢٠٢٢ " سێ هەزار و ٢٨٨ کۆچبەری ئەفغانی و ١٧١ قاچاخچی دەستگیرکران و دەستبەسەر ٦٨ ئۆتۆمبێل و بارهەڵگر و پاسی جۆراوجۆردا گیراوە، کە قاچاخچییەکان بەمەبەستی گواستنەوەی کۆچبەران بەکاریان دەهێنا.