ئاڵتان تان رۆژی ٢٢ ـی ئاداری ٢٠٢١ لە هەڤپەیڤینێکی تەلەڤزیۆنیدا رووی دەمی کردە بەرپرسانی تورکیا و گوتی: "پەکەکە ماوەی ٤٠ ساڵە بەشێکی گرنگی سیاسەتە. ٥٠ - ٦٠ هەزار کەس گیانیان لەدەستداوە، وێرانکارییەکی زۆر روویداوە، بەڵام ئەگەر ئێوە بابەتەکە تەنیا لە تووندوتیژی و تیرۆردا چڕبکەنەوە، ئەوا بە تەواوی رێگە لە خەباتی دیموکراسیانە دەگرن".  سەرۆکایەتی داواکاری گشتیی ئەنقەرەش بەهۆی ئەو قسانەیەوە تۆمەتی، "بانگەشەکردن بۆ رێکخراوی تیرۆریستی" خستە پاڵ ئاڵتان تان و دۆسیەی لێکۆڵینەوەی لە چوارچێوەی کەیسی "کەجەکە / پەکەکە" لە دژی کردەوە.  لە دۆسیەی سکاڵانەمەکەی سەرۆکایەتیی داواکاری گشتییدا باس لەوەش کراوە کە هەرچەندە ئاڵتان تان ئەو تۆمەتانەی رەتکردوونەتەوە، بەڵام گوتەکانی لەو هەڤپەیڤینەدا جۆرێکن لە بانگەشەکردن بۆ "رێکخراوی تیرۆریستی" بەهۆی ئەم تۆمەتەشەوە داوای پێنج ساڵ سزای زیندانی بۆ ئاڵتان تان کراوە.  سکاڵانامەکەش ئەمڕۆ هەینی ٢٥ ـی شوبات لەلایەن ٢١ ەمین دادگەی سزا قورسەکانی ئەنقەرەوە پەسند کرا. دوای ئەو قۆناخە، دادگە بانگهێشتی ئاڵتان تان دەکات بەیاوەری پارێزەرەکەی بۆ وەرگرتنی گوتە و رۆژێک دیاری دەکات بۆ دانیشتنی یەکەمی دادگاییکردن و رێکارە ئەمنییەکانیش دادوەر دیارییان دەکات، وەک قەدەخەکردنی گەشتکردن یان دەستگیرکردن.   ئاڵتان تان تەمەن ٦٣ ساڵ لە ئێلیی باکووری کوردستان لەدایکبووە، کوڕی گەورەی بەدیع تان، کەسایەتیی ناسراو و سەرمایەداری کوردە. ئەو لە هەشتاکانەوە خەریکی سیاسەتە و یەکەم وێستگەی سیاسەتکردنی لەگەڵ پارتی رەفاهی ئیسلامی بوو، ئەندامی دەستەی دامەزرێنەرانی پارتی "هادەپ"ی کوردی بوو، لە سێ خولی پەرلەماندا پەرلەمانتاری کردووە، دوو خول لەسەر یەک پەرلەمانتاری هەدەپە بووە، ساڵی ٢٠١٨ لە هەدەپە دەستی لەکارکێشایەوە.  ئاڵتان تان باوکی شەش منداڵە و زمانەکانی کوردی، تورکی، عەرەبی و ئینگلیزی دەزانێت و سێ کتێبی چاپکراوی هەیە لەبارەی دۆزی کورد.