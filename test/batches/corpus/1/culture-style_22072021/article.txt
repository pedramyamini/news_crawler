فیستیڤاڵەکە لەلایەن "بەرفین گرووپ دیزاین" رێکخراوە و لەلایەن وەزارەتی کولتووری رووسیاوە پەسندکراوە. هەروەها تۆڕی میدیایی رووداو هاوکاریی فەرمییەتی. دەبوو فیستیڤاڵەکە ساڵی ٢٠٢٠ بەڕێوەبچێت، بەڵام بەهۆی رێکارەکانی بەرەنگاربوونەوەی کۆرۆناوە ساڵێک دواخرا.  گولیزار گەردەنزەری، هونەرمەندێکە و دەڵێت، دەرهێنەر و ئەکتەرانی ١٥ فیلمی درێژی سینەمایی لە باشوور و رۆژئاوای کوردستان و ئەوروپا، بەهۆی رێکارەکانی کۆرۆناوە ئاستەنگییان بۆ دروستبوو.  دانەر ئەبوبەکر مستەفا، نوێنەری کاربەڕێکەری حکومەتی هەرێمی کوردستان لە رووسیا دەڵێت، "فێستیڤاڵەکە بێگومان بۆ کوردانی رووسیا جێگەی شانازییە. چونکە مۆسکۆ بە یەکێک لە ناوەندە کولتوورییەکانی جیهان دەزاندرێت"  هونەرمەند کەریم گەردەنزەری دەڵێت، "دەرهێنەر و ئەکتەرانی باکووری کورستان رۆڵێکی گەورەیان بینی لای نوێنەری کوردانی رووسیا. بەتایبەتی دەرهێنەرانی ژن. "  مزگین موژدە ئەرسەلان، دەرهێنەرێکە و دەڵێت، "دوای وتەی بەخێرهاتن لەلایەن رێکخەری فێستیڤاڵەکەوە نوێنەرەکەی حکومەتی هەرێم کە هاوکاری بەرفراوانی بۆ رێکخستنی فێستیڤاڵەکە پێشکێش کردووە، پیرۆزبایی لە بەشداران و میوانان کرد. "  فێستیڤاڵەکە ٢١ی تەممووز لە هۆڵی سینەمایی کارۆ ئۆکتیابر بە فیلمی "کچانی رۆژ" کە لەلایەن ئەڤا هاسۆنی ژنە دەهێنەری فەرەنسییەوە دەرهێنانی بۆ کراوە دەستیپێکرد، ٢٥ی تەممووز و بە فیلمی "خانیا بێ بان"ـی دەرهێنەری ژن سۆلین یوسف کۆتایی بەکارەکانی بهێنێت.