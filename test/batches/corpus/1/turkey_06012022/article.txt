ئەو کەسانەی بۆ ماوەی سێ ساڵ ٥٠٠ هەزار دۆلاری ئەمریکی لە بانکدا بهێڵنەوە، ئەوانەشی بە بەهای ٢٥٠ هەزار دۆلاری ئەمریکی لە تورکیادا سەرمایەگوزاری دەکەن، مافی "هاووڵاتی تورکیا"یان دەدرێتێ.     گۆڕانکارییەکان ئەمڕۆ پێنجشەممە ٦ی کانوونی دووەمی ٢٠٢٢ بە واژۆی سەرۆککۆمار لە رۆژنامەی فەرمی ئەو وڵاتەدا  بڵاوکرانەوە.   بۆ کەسێكی بیانی، کە بیەوێت وڵاتینامەی تورکیا وەربگرێت، مەرجەکان ئەمانەن:  - ئەوانەی وەزارەتی پیشەسازی و تەکنۆلۆژیی تورکیا دەستنیشانیان دەکات، بەوەی لانیکەم بە سەرمایەیەکی جێگیر بە ٥٠٠ هەزار دۆلاری ئەمریکی سەرمایەگوزارییان کردووە، یان هەر دراوێکی دیکەی بیانی، کە یەکسان بێت بەو بڕە پارەیە.    - ئەو کەسانەی بە بەهای ٢٥٠ هەزار دۆلاری ئەمریکی یان هەر دراوێکی دیکەی بینای، کە یەکسان بێت بەو پارەیە لە تورکیا خانووبەرەیان کڕیوە، بەو مەرجەی لە تۆماری خانووبەرە ئاماژەی بەوە دابێت، کە بۆ ماوەی سێ ساڵ نایفرۆشێ، یان باڵەخانە و شوقەی دروستکردبێت.   - ئەو کەسانەی لەلایەن وەزارەتی ژینگە و شارسازی و گۆڕانی ژینگەی تورکیا دەستنیشان دەکرێن بەوەی لانیکەم بایی ٢٥٠ هەزار دۆلاری ئەمریکی یان هەر دراوێکی دیکەی بیانی، کە یەکسان بێت بەو بڕە پارەیە، پارەی پێشەکیان خەواندووە بۆ سامانی نەگوازراوە، بەو مەرجەی لە تۆماری خانووبەرەدا بەڵێندرابێت، کە بۆ ماوەی سێ ساڵ ئەو سامانە نەگوازراوەیە ناخاتە سەر ناوی کەسێكی دیکە یان گرێبەستەکەی هەڵناوەشێنێتەوە، هەروەها لە فەرمانگەی دادنووس گرێبەستەکە واژۆ کرابێت.    - ئەو کەسانەی لەلایەن وەزارەتی کار و کاروباری کۆمەڵایەتی تورکیا دەستنیشان دەکرێن، بەوەی لانیکەم دەرفەتی کاریان بۆ ٥٠ کەس رەخساندووە.   - ئەو کەسانەی لەلایەن دامەزراوەی رێکخستن و چاودێریکردنی بانکەکانی تورکیا دەستنیشان دەکرێن بەوەی لانیکەم ٥٠٠ هەزار دۆلاری ئەمریکی یان هەر دراوێکی دیکەی بیانی، کە یەکسان بێت بەو بڕە پارەیە، لە بانکەکانی تورکیادا خەواندووە، بەو مەرجەی بۆ ماوەی سێ ساڵ دەستکاری ئەو پارەیە نەکات.   - ئەو کەسانەی لەلایەن دامەزراوەی بازاڕی سەرمایەی تورکیا دەستنیشان دەکرێن بەوەی بە بەهای ٥٠٠ هەزار دۆلاری ئەمریکی یان هەر دراوێکی دیکەی بیانی کە یەکسان بێت بەو بڕە پارەیە، پشکیان لە سندووقی وەبەرهێنانی خانووبەرە، هەروەها لە سندووقی وەبەرهێنانی سەرمایەی وەبەرهێناندا کڕیوە، بەو مەرجەی ئەو پشکانە بۆ ماوی سێ ساڵ بەدەست خۆیانەوە بمێنێتەوە.  تورکیا لە ساڵی ٢٠١٧ بۆ ٢٠١٨ بۆ بووژاندنەوەی کەرتی بیناسازی و خانووبەرە دەستیکرد بە پێدانی وڵاتینامە بە کەسانی بیانی لە بەرامبەر کڕینی موڵک و خانووبەرە لە تورکیا بە بەهای یەک ملیۆن دۆلار.   بەڵام ئەو ئۆفەرەی حکومەتی تورکیا سەرنجڕاکێش نەبوو و تەنیا ٧٠ کەس لەو رێگەیەوە وڵاتینامەیان وەرگرت. بۆیە حکومەتی تورکیا لە ١٨ی ئەیلولی ٢٠١٨ گۆڕانکاری لە مەرجەکانی پێدانی وڵاتینامە بە کەسانی بیانی کرد و مەرجی کڕینی موڵک و خانووبەرەی بۆ ٢٥٠ هەزار دۆلار کەمکردەوە.   بەگوێرەی داتاکانی وەزارەتی ناوخۆی تورکیا، کە لە تشرینی دووەمی ٢٠٢٠ بڵاوکراونەتەوە، لە دوای ١٨ی ئەیلولی ٢٠١٨ ـەوە بە گۆڕینی  مەرجی پێدانی وڵاتینامەی تورکی بۆ کڕینی موڵک و خانووبەرە بە بەهای ٢٥٠ هەزار دۆلار، خواست لەسەر وەرگرتنی وڵاتینامەی تورکی زیادیکردووە.   لە دوای ئەو رێککەوتە لە ٩٣ وڵاتی جیهاندا ٧ هەزار و ٢٤٢ کەسی بیانی بایی ١ ملیار و ٨١٠ ملیۆن و ٥٠٠ هەزار دۆلار موڵک و خانووبەرەیان لە تورکیا کڕیوە و لەو رێگەیەوە وڵاتینامەی تورکییان وەرگرتووە.   ئێرانییەکان بە وەرگرتنی هەزار و ٦٩٠ وڵاتینامە بە پلەی یەکەم دێن، ئەفغانییەکان بە ٩٩٤ وڵاتینامە بە پلەی دووەم و هاووڵاتییانی عێراق و باشووری کوردستان بە ٩٢٠ وڵاتینامە بە پلەی سێیەم دێن و یەمەنییەکان بە وەرگرتنی ٧٨٦ وڵاتینامە بە پلەی چوارەم دێن.   هەر لەو ماوەیەدا سێ ئەڵمانی، ٧١ ئەمریکی، دوو ئەرجەنتینی، ١٠ ئوسترالی، پێنج بەرازیلی، ١٧ بەریتانی، ١٠ فەرەنسی، دوو هۆڵەندی، ٣١ کەنەدی و ٧٦ رووسی وڵاتینامەی تورکیایان وەرگرتووە.