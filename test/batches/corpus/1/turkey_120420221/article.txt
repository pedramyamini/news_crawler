ئەرداڵ ئایدەمیر، پەرلەمانتاری هەدەپە لە بازنەی چەولیگی باکووری کوردستان لە بارەی رووداوی ئەشکەنجەدانی گەنجێکی کورد لەلایەن پۆلیسی چەولیگ، کۆمەڵێک پرسیاری ئاراستەی سەرۆکایەتی پەرلەمانی تورکیا کرد و داوای کرد سلیمان سۆیلو وەزیری ناوخۆی تورکیا وەڵامیان بداتەوە.   ئایدەمیر پرسیاری لە سۆیلو کردووە، لێکۆڵینەوە لەو رووداوە دەستیپێکردووە؟ کێن ئەوانەی ئەو دەسەڵاتەیان داوە بەهێزە ئەمنییەکان، بۆ ئەوەی گەنج یان هەرکەسێک لەم وڵاتە وێنە بگرێت دەبێت داوای مۆڵەت لە هێزە ئەمنییەکان بکات؟ هێمای سەرکەوتن کە سیمبووڵی ئاشتییە لە جیهاندا لە چ مادەیەکی دەستووری تورکیادا وەک تاوان ئاماژەی پێدراوە؟ ئەو کارمەندانەی پۆلیس لەسەر کار لادەدەن و لێکۆڵینەوەیان لەگەڵدا دەکەن؟   ئەو گەنجە کوردەی لەلایەن پۆلیسەوە ئەشکەنجەدراوە، ناوی مەحفوز تاشە و تەمەنی ١٨ ساڵە. نیشتەجێی شارۆچكەی بۆنگلانە لە پارێزگای چەولیگ.   رۆژی ٩ی نیسانی ٢٠٢٢ کاتێك لەگەڵ سێ هاوڕێیدا لە گەڕەکەکەی خۆیان سیڵفییان دەگرت، بە پاساوی ئەوەی هێمای سەرکەوتنی پیشانداوە لەلایەن تیمێكی گەڕۆکی پۆلیسەوە ئەشکەنجەدراوە.   مەحفوز تاش دەڵێت، پۆلیسەکان رایانگرتین و پێیانگوتین هێمای چی دەکەن؟ بۆ کام سەرکەوتنە ئەم هێمایە دەکەن؟ دواتر هێرشیان کردە سەرم. یەکێک لە پۆلیسەکان کاتێک لێیدەدام پێیگوتم بۆچی هێمای گورگە بۆرەکان ناکەیت؟ هەڕەشەی لێکردم کە دەستبەسەرم بکات.  ئەو گەنجە کوردە ئاماژەی بەوەدا، تاوەکو هەناسەم لێ بڕاوە لێیانداوە، دەموچاوی برینداربوو، بە زۆر سواری ئۆتۆمبیلیان کردووە و بردوویانە بۆ بەڕێوەبەرایەتی گشتیی ئاسایش، شەو لە ئاسایش ماوەتەوە و بۆ بەیانی ئازاد کراوە، بە گوتەی خۆی هەڕەشەی لێکراوە سکاڵا لەسەر پۆلیسەکان تۆمار نەکات.    مەحفوز تاش دەڵێت، دوای ئەوەی ئازاد کراموە چووە بۆ نەخۆشخانەی دەوڵەت لە بۆنگلان، پزیشک پشکینی بۆ کردووە، بەڵام راپۆرتی پزیشکی نەداوەتێ.