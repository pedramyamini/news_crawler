مەولوود چاوشیۆغڵو، وەزیری دەرەوەی تورکیا لە چوارچێوەی ئاساییکردنەوەی پەیوەندییەکانی تورکیا - ئیسرائیل رۆژی چوارشەممە ٢٥ی ئایاری ٢٠٢٢ سەردانی ئیسرائیل دەکات و لەگەڵ یایر لاپید، وەزیری دەرەوەی ئیسرائیل کۆدەبێتەوە.  مەولوود چاوشیۆغڵو، ئەمڕۆ یەکشەممە ٢٢ی ئایار لە وەڵامی پرسیاری رۆژنامەڤانێکدا کە لێی پرسی "ئایا باڵیۆزێک لە ئیسرائیل دادەنێن؟ " گوتی: "رۆژی ٢٥ی ئایار سەردانی ئیسرائیل دەکەم، لەگەڵ وەزیری دەرەوە پێکەوە دادەنیشین و گفتوگۆ دەکەین، دواتر بڕیار دەدەین".   دوای تێپەڕبوونی ١٥ ساڵ ئەمە یەکەمین سەردانی بەرپرسێکی تورکیا دەبێت لەسەر ئاستی وەزیری دەرەوە بۆ ئیسرائیل بکرێت.    رۆژێک بەر لە سەردانەکەی بۆ ئیسرائیل، مەولوود چاوشئۆغڵو لە ٢٤ی ئایاردا سەردانی فەڵەستین دەکات و لەگەڵ چەند بەرپرسێکی باڵای فەڵەستین کۆدەبێتەوە.