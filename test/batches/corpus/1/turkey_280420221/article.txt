دوای بڵاوبوونەوەی هەواڵ لەبارەی دەستگیرکردنی ئەو کەسە گەورەشارەوانی ئیستەنبووڵ راگەیێندراوێکی بڵاوکردەوە و ئاماژەی بەوەدا: "ئەو کەسە کە بانگەشە دەکرێ ئەندامی رێکخراوی تیرۆرە، رۆژی ١٨ی نیسانی ٢٠٢٢ لە نەخۆشخانەی حەیدەر پاشا خەوێندراوە و رۆژی ٢٠ی نیسان لە نەخۆشخانە هاتووەتە دەرەوە. بە درێژایی حەوت رۆژ لە شوێنی مانەوەی خۆی پشووی داوە. لە ماوەی هەشت رۆژی رابردوودا هێزە ئەمنییەکان نە لە نەخۆشخانە و نە لە ماڵەکەی خۆیدا دەستبەسەریان نەکردووە و چاوەڕێی ئەو کاتەیان کردووە کە هاتووە بۆ باڵەخانەی گەورە شارەوانی ئیستەنبووڵ".   موراد ئۆنگون، گوتەبێژی گەورەشارەوانیی ئیستەنبووڵ لە هەژماری تایبەتی خۆی لە تۆڕی کۆمەڵایەتی تویتەر رایگەیاند، "لە ١٩ی نیسانەوە تاوەکو ٢٧ی نیسان هێزە ئەمنییەکان چاوەڕێی چییان دەکرد؟ ئامانج گرتنی ' تیرۆریست ' بوو یان پلانگێڕی بوو لە دژی گەورەشارەوانیی ئیستەنبووڵ و سەرۆکشارەوانی".   گەورەشارەوانیی ئیستەنبووڵ کە سەر بە جەهەپەیە لە راگەیێندراوەکەدا ئاماژەی بەوەدا، "ئەو کەسە کە ناوی ش. د. ـیە و گوایە شارەزایەکی خزمەتگوزاری کۆمەڵایەتییە، بانگەشەی ئەوە دەکرێت ساڵی ٢٠١٦ لە یەکێک لە کەمپەکانی ریکخراوی تیرۆر بووە، بەچەکەوە وێنەی بڵاوکراوەتەوە بۆ دروستکردنی پەیوەندی لە نێوان گەورەشارەوانیی ئیستەنبووڵ و رێکخراوی تیرۆر. بەداخەوە ماوەیەکی زۆرە لەلایەن ژمارەیەک بەرپرسی هێزە ئەمنییەکانی دەوڵەتەکەمانەوە هەوڵی دروستکردنی ئەو پەیوەندییە دەدرێت".     بەگوێرەی راگەیێندراوەکە، ئەو کەسەی بە تۆمەتی ئەندامێتیی پەکەکە دەستگیرکراوە، کارمەندێکی کاتی و سنوورداربووە و لە چوارچێوەی چەند پڕۆژەیەکدا کە بە هاوئاهەنگی لەگەڵ رێکخراوێکی نێودەوڵەتی کاری کردووە. ئەو کەسە بەدرێژایی وادەی کارکردنی لەو پرۆژەیەدا کە لەلایەن رێکخراوی کاری نێودەوڵەتی - İLO و ریکخراوی هاوکاری نێودەوڵەتیی ئەڵمانیا - GIZ سەرچاوەی دارایی بۆ تەرخانکراوە مانگانە مووچەی خۆی وەرگرتووە. پڕۆژەی یەکەم لە یەکی حوزەیرانی ٢٠٢١ دەستیپێکردووە و لە ٣١ی کانوونی یەکەمی ٢٠٢١ کارەکانی کۆتاییهاتووە تایبەت بووە بە پاڵپشتیکردنی پەنابەران. پرۆژەی دووەم لە یەکی ئاداری ٢٠٢٢ دەستیپێکردووە و لە ٣١ی کانوونی یەکەمی ٢٠٢٢ کۆتاییدێت و تایبەتە بە پێشخستنی توانای دیجیتاڵی بۆ دەستپێشخەری ئابووری و رەخساندنی هەلی کار.