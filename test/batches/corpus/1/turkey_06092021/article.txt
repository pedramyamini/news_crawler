بەگوێرەی ئەو بڕیارەی کە ئەمڕۆ دووشەممە ٦ی ئەیلولی ٢٠٢١ لە تورکیا کەوتە بواری جێبەجیکردنەوە، ئەو کەسانەی تەمەنیان سەرووی ١٨ ساڵە و ڤاکسینیان وەرنەگرتووە یان لە ماوەی چەند مانگی رابردوودا توشی کۆرۆنا نەبوون، داوای ئەوەیان لێدەکرێت کە لە کاتی چوونیان بۆ قوتابخانە، سینەما، هۆڵی شانۆ، بەکارهێنانی ئامرازەکانی گواستنەوەی گشتی، دەبێت بەڵگەنامەی پشکنینی PCR یان پێ بێت کە ٤٨ کاژێری بەسەردا تێنەپەڕیبێت.     بەگوێرەی وەزارەتی تەندروستیی تورکیا، لە ماوەی ٢٤ کاژێری رابردوودا لە باکووری کوردستان و تورکیا ٢٧٩ ھەزار و ٦٣ پشکنینی ڤایرۆسی کۆرۆنا ئەنجامدراون، ئەنجامی پشکنینی ١٩ ھەزار و ٣٩١ کەس پۆزەتیڤ بووە و ٢٦٩ تووشبووش بەھۆی ڤایرۆسەکەوە گیانیان لەدەستداوە.  بەگوێرەی داتاکانی وەزارەتی تەندروستیی تورکیا، تاوەکو ئێستا لەو وڵاتە ٦ ملیۆن و ٤٩٨ هەزار و ٥٤ کەس تووشی کۆرۆنا بوون. لەو ژمارەیە ٥ ملیۆن و ٩٣٠ هەزار و ٦٦٥ کەس چاکبوونەتەوە و ٥٨ هەزار و ١٠٦ تووشبووش گیانیان لەدەستداوە.   لە تورکیا ئەو کەسانەی تەمەنیان لە سەروی ١٨ ساڵە و یەک قورچک ڤاکسینیان وەرگرتووە رێژەیان ٧٩.٨٣ % ـە. ئەوانەی دوو قورچکیان وەرگرتووە رێژەیان ٦١.٦٩ % ـە.  کۆی گشتی لە تورکیا ٩٧ ملیۆن و ١١٣ هەزار و ٢٩٧ قورچک ڤاکسین بەکارهێنراوە.