میدیاکانی تورکیا بڵاویانکردەوە، هەشت دۆسیەی تاوان لە دژی هەشت پەرلەمانتار پێشکێشی سەرۆکایەتیی پەرلەمانی تورکیا کراوە. حەوت دۆسیە بۆ حەوت پەرلەمانتاری فراکسیۆنی هەدەپە و دۆسیەیەکیش بۆ پەرلەمانتارێکی پارتی کرێکارانی تورکیا ئامادەکراوە. سەرۆکایەتیی پەرلەمانیش دۆسیەکانی ئاراستەی لیژنەی دادپەروەری و دەستوور کردووە.   بەگوێرەی زانیارییەکان حەوت دۆسیەکەی تاوان لە دژی فەلەکناس ئوجا، ئەرداڵ ئایدەمیر، هشیار ئۆزسۆی، پێرۆ دوندار، عەبدوڵڵا کۆچ، عومەر ئۆجەلان و عەلیجان ئۆنلو پەرلەمانتارانی هەدەپە تۆمارکراوە. دۆسیەی هەشتەمیش لە دژی ئەحمەد شک، پەرلەمانتاری فراکسیۆنی پارتی کرێکارانی تورکیا "تیپ" ئامادەکراوە.   رۆژی ١٠ی مانگ، دۆسیەیەکی دیکەی تاوان لە دژی سەمرا گوزەل پەرلەمانتاری فراکسیۆنی هەدەپە تۆمارکرا، دوای ئەوەی چەند وێنەیەکی بڵاوکرانەوە کە لەگەڵ گەریلایەکی پەکەکە گرتبوونی. هەروەها رۆژی ٤ی مانگیش ٣٨ دۆسیەی تاوان بۆ لێسەندنەوەی متمانە لە ٢٦ پەرلەمانتاری دیکەی هەدەپە پێشکێشی سەرۆکایەتیی پەرلەمان کراوە.   بەپێی رێکارەکان، مستەفا شەنتۆپ سەرۆکی پەرلەمانی تورکیا، دۆسیەکانی تاوان ئاراستەی فەرمانگەی لێکۆڵینەوەی پەرلەمان دەکات بۆ بەدواداچوون لە نەبوونی کەموکورتی لە دۆسیەکان و دواتر ئاراستەی لیژنە پەیوەندیدارەکان دەکات و دوای پەسندکردنیان، لە رێگەی دەستەی سەرۆکایەتییەوە دەخرێتە بەرنامەی خشتەی کاری ئەنجوومەنی گشتیی بۆ ئەوەی دەنگی لەسەر بدرێت.   بەگوێرەی ئامارەکانی وەزارەتی دادی تورکیا، لە ٢٧ ـەمین خولی پەرلەمانی ئەم وڵاتەدا، هەزار و ٣٠٢ دۆسیەی تاوان بۆ وەرگرتنەوەی متمانە و لێسەندنەوەی پارێزبەندی دژی پەرلەمانتاران پێشکێشی سەرۆکایەتیی پەرلەمان کراون. لەم ژمارەیەدا ٩٨٠ دۆسیە لە دژی پەرلەمانتارانی هەدەپە تۆمارکراون. دوو پەرلەمانتاری هەدەپەش متمانەیان لێسەندراوەتەوە.