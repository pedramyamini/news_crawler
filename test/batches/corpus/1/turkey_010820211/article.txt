بەکر پاکدەمیرلی لە هەژمارەی تایبەتی خۆی لە تویتەر باسی لەو ئاگرانە کردووە کە لە رۆژانی ٢٨ - ٣٠ ـی تەممووز لە دارستانەکانی تورکیا کەوتوونەتەوە و نووسیویەتی: "کارمەندە قارەمانەکان لە زەوی و ئاسمانەوە لە هەوڵی کۆنترۆڵکردنی ئاگرەکەدان. سوپاسی پشتیوانییەکانتان دەکەین. لە کۆی ئەو ٨٥ ئاگرەی لە دارستانەکانی ٢٦ پارێزگا کەوتوونەتەوە، توانراوە ٧٤ یان کۆنترۆڵ بکرێن".  وەزیری کشتوکاڵ و دارستانی تورکیا خشتەیەکیشی بڵاوکردووەتەوە و تێیدا ئەوە دەردەکەوێت کە لە ئادانا دوو، لە ئەنتاڵیا سێ، لە مەرسین سێ، لە موغڵا دوو و لە عوسمانییە یەک دارستان ئاگرەکانیان تاوەکو ئێستا کۆنترۆڵ نەکراون.   بەگوێرەی دوایین ئامارەکان، تاوەکو ئێستا چوار کەس گیانیان لەدەستداوە و زیاتر لە ٢٧٠ كەس بریندارن، هەروەها سەتان هەزار دار و زیندەوەر سووتاون.