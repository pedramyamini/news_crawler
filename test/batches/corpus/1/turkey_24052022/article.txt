رووداوەکە کاژێر ١٠: ٠٠ی بەیانیی رۆژی دووشەممە ٢٣ی ئایاری ٢٠٢٢ لە شەقامی چادرجیڵار روویداوە. ساتی شەڕە تەقەکە لەڕێگەی مۆبایلی هاونیشتمانییەکەوە تۆمارکراوە. لەو کاتەدا دوو پۆلیس لەگەڵ یەکێک لەو دوو گرووپە کە تەقە دەکەن، رووبەڕوو دەبنەوە. ئەو گرووپە تەقە لە پۆلیسەکانیش دەکەن.  هەروەک لە دیمەنەکەدا دەبیندرێت، یەکێک لە پۆلیسەکان کە ناوی (گۆکهان ک.)ـە، بریندار دەبێت و دەکەوێتە سەر زەوی. گۆکهان کە ١٥ ساڵە پۆلیسە، ساچمە بەر پشت و ملی کەوتووە. چەند هاووڵاتییەک ئەو پۆلیسە دووردەخەنەوە و پۆلیسەکەی دیکەش بەردەوام دەبێت لە تەقەکردن لە لایەنی بەرامبەر، چەند دووکاندارێک بەسەر پۆلیسەکەدا هاوار دەکەن و قسەی پێدەڵێن، بەوەی کە کەمتەرخەمە لە تەقەکردن. لەناکاو یەکێک لە دووکاندارەکان دەمانچەی پۆلیسە بریندارەکە دەردەهێنێت و تەقە دەکات.  شەش کەسی دیکەش، کە هیچ پەیوەندییان بە رووداوەکە نەبووە و تەنیا بە شەقامەکەدا تێپەڕیون، بریندار کران کە ئەوانیش (زاهیدە ب)، (فاتیح ج)، (ئەحمەد م)، (سوعاد ئا)، (ئیبراهیم هـ) و کەسێکی بیانییە بەناوی (کامەران د). تاوەکو ئێستا نەزاندراوە کامەران هاووڵاتیی کام وڵاتە. بەپێی زانیاریی شایەتحاڵان ئەو کەسەی ناوی کامەرانە، گوللە بەر سەری کەوتووە و ژیانی لە مەترسیدایە.  دوای شەڕە تەقەکە، تیمەکانی ئەمبوڵانس و پۆلیس گەیشتنە شوێنی رووداوەکە، برینداران گواسترانەوە نەخۆشخانە و ٢٣ گومانلێکراویان دەستگیرکرد. هەروەها چوار لە بریندارەکان بڕیاری دەستگیرکردنیان هەبوو و گومانلێکراو بوون.  بەپێی گوتەی کاسبکارانی بایەزید پۆڵات و ئایهان کە دووکانیان لە ناوچەکە هەیە، ماوەیەکە لەگەڵ مەحموود و رەمزی دووژمندارییان هەیە و رۆژی یەکشەممە کێشەکانی نێوانیان سەریهەڵداوەتەوە، هەربۆیە بەیانیی رۆژی دووشەممە هەردوولا خزم و کەسیان بانگکردووەتە بازاڕەکە و لێیان بووەتە دەمەقاڵێ، ئەوەش شەڕ و پێکدادانی بەدوای خۆیدا هێناوە.