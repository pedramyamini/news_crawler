لە راگەیێندراوەكەدا، کە ئەمڕۆ دووشەممە ٢٠ - ١٢ - ٢٠٢١ بڵاوکراوەتەوە هاتووە: رۆژی ١ی کانوونی یەکەم سوپای تورکیا لە ناوچەی دەمیرقاپی لە ناوچەی گلیداغی پارێزگای ئاگری، ئۆپەراسیۆنێکی لەگەڵ یەکە نهێنییەکانی دەستپێکرد. هەمان رۆژ هێزەکانیان لەو ناوچەیەدا دوای یەکەیەکی نهێنیی سوپای تورک کەوتن و چاودێری و کۆنترۆڵیان کردن و کاژێر ١٧: ٠٠ رۆژی دواتر گەریلا لە دوو قوڵەوە لێیدان و بەو هۆیەوە سەربازێک کوژراوە.  هەپەگە راشیگەیاندووە رۆژی ٢٥ی تشرینی دووەم گەریلا هەر لە ناوچەی گلیداغی ئاگری دوو سەنگەری سوپای تورکیای کردە ئامانج و لە ئاکامدا لانیکەم دوو سەرباز کوژران و ئەوانی دیکەش سەنگەرەکانیان جێهێشت.  لەبارەی چالاکییەکانی پەکەکە لە باشووری کوردستان هەپەگە رایگەیاندووە: لە ناوچەی حەفتانین، رۆژی ١٧ی کانوونی یەکەم کاژێر ١٢: ٣٠ی نیوەڕۆ هێزەکانی یەژاستار لە ناوچەی پیربلا هێرشیان کردە سەر سەنگەرەکانی سوپاو  سەنگەرێک تێکشکێنرا و ئەوانەشی لە نێو سەنگەرەکەدا بوون سزادران. رۆژی ١٩ی کانوونی یەکەم لە ئەنجامی چالاکییەک لە شاخی کۆردینە لە گۆڕەپانی پیربلا لانیکەم ٤ سەرباز کوژران.  هەپەگە هەروەها ئاماژەیکردووە، رۆژی ١٦ی کانوونی یەکەم کاژێر ١٩: ٤٥ سوپای تورکیا بە فڕۆکەی جەنگی ناوچەی کافیای لە گارە بۆردومانکرد.   وەزارەتی بەرگریی تورکیا ئێوارەی ئەمڕۆ دووشەممە ٢٠ - ١٢ - ٢٠٢١ ئاشکرای کردووە لە باکووری عێراق (هەرێمی کوردستان) لە چوارچێوەی ئۆپەراسیۆنەکانی هەورەبروسکە دوو  گەریلای پەکەکە گیان لەدەستداوە. هەروەها چوار پەکەکە / یەپەگەی دیکە لە ناوچەی کانی ئاشتی کە ئامادەکارییان بۆ هێرش دەکرد "لە چالاکی خران".