کۆنگرەکە رۆژی یەکشەممە ٢٧ ـی شوبات لە ئیستەنبووڵ بەڕێوەچوو. سەزایی تەمەللی - پەرلەمانتاری هەدەپە لە وان دەڵێت، "لەبارەی چارەسەریی کێشەی کورد، لە وان و ئیستەنبووڵ و ئیزمیر، لەهەر شوێنێک هەناسە دەدەین، خۆمان دەخەینە ژێر ئەو بەرپرسیاریەتییە. "   پەرلەمانتارێکی ئاکپارتی وان کە خۆیشی کوردە، رەتیکردەوە لە تورکیادا کێشەی کورد هەبێت. عیرفان گوتی، "بەڵێ، لە ٢٠٠٢ بەدواوە لە تورکیادا کێشەی کورد نەماوە، کێشەی تیرۆر هەیە، هاوڕێیان. "  هاوسەرۆکی پێشووی گەورە شارەوانیی وان بە تووندی وەڵامی پەرلەمانتارەکەی ئاکپارتی دایەوە، مستەفا ئاڤجی لە وەڵامەکەیدا باسی لەوە کرد، "هەر کەسێک ئەمڕۆ لەم وڵاتەدا بڵێت کێشەی کورد بوونی نییە و دواتر بڵێت من کوردم!، ئەوەی بۆ ئازادی خۆی یان بۆ شەرەفی خۆی تێکۆشان بکات و پێی بگوترێت تیرۆرست ئەوە قبوڵکراو نییە. "  دوای ئەو قسانەی هاوسەرۆکی پێشووی گەورە شارەوانیی وان، ئارامی هۆڵەکە تێکچوو، گوتارە دژ یەکەکان تووندتر بوون.   عیرفان کارتاڵ، پەرلەمانتاری ئاکپارتی وان باسی لەوە کرد، "ئەمە چەمکی دیموکراسییەتتانە؟ ئێوە قسەتان کرد، ئێمە گوێمان گرت، دەبێ ئێوەش گوێ بگرن. ئێوە ناچارن، ئەمەتان فێر دەکەین. "  مستەفا ئاڤجی، هاوسەرۆکی پێشووی گەورەشارەوانیی وان لە بەشێکی دیکەی قسەکانیدا هەروەها باسی لەوەش کرد، "ئێوەش ناچارن رێز لە ئێمە بگرن، هیچ کەسێک ناتوانێت قسە بە ئێمە بڵێت، ئێمە ئەوە قبوڵناکەین. "   هەرچەندە بەڕێوەبەرانی کۆنگرەکە هەوڵی هێورکردنەوەی دۆخەکەیان دا، بەڵام بەهۆی بەردەوامیی کاردانەوەکان، پەرلەمانتارەکەی ئاکپارتی هۆڵی کۆنگرەکەی جێهێشت.