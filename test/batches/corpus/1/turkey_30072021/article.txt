هەینی رابردوو ئاگر لە دارستانەکانی ناوچەی "شەن یایلا" سەر بە پارێزگای موش کەوتەوە و تاوەکو ئێستا ئاگرەکە کۆنتڕۆڵ نەکراوە و بەردەوام تەشەنە دەکات.   بەگوێرەی سەرچاوە لۆکاڵییەکانی هەواڵ لە ناوچەکە، بە هۆکاری ئەمنی رێگە بە کەس نادرێت بچێتە ئەو ناوچەیەی ئاگرەکەی لێکەوتووەتەوە و بە سەتان دار بوونەتە بە خەڵووز و زیانی زۆر بە سرووشتی ناوچەکە گەیشتووە.    ئیحسان ئایتەمیش سەرۆکی کۆمەڵەی مەشە لەبارەی سووتانی دارستانەکانی شەن یایلا رایگەیاند: "سووتاندنی دارستان کۆمەڵکوژییە. داوا دەکەین لێکۆڵینەوە لە هۆکاری کەوتنەوەی ئاگرەکە بکرێ و ئەنجامدەرانی سزا بدرێن".  تاوەکو ئێستا هەوڵێکی جدی لە ئارادا نییە بۆ کۆنتڕۆڵکردن و کوژراندنەوەی ئاگرەکە.   بەڕێوەبەری گشتیی دارستانەکانی موش بە میدیاکارانی راگەیاندووە، بەهۆی هەلومەرجی جوگرافی ناوچەکە ئامێرەکانیان ناتوانن بگەنە ئەو شوێنەی ئاگرەکەی لێکەوتووەتەوە، بەو هۆیەوە نەیانتوانیوە ئاگرەکە کۆنتڕۆڵ بکەن، هەروەها ئاماژەی بەوەداوە ئەو توانایانەیان لەبەردەست نییە بۆ ئەوەی لە ئاسمانەوە کار بۆ کۆنتڕۆڵکردنی ئاگرەکە بکەن.      پۆلیسی ئیستەنبووڵ چوونە نێو دارستانەکانی قەدەخە کردووە، ئەوەش بە مەبەستی رێگریکردن لە ئاگرکەوتنەوەی دیکە.  پۆلیسی ئیستەنبووڵ چوونە نێو دارستانەکانی قەدەخە کردووە، ئەوەش بە مەبەستی رێگریکردن لە ئاگرکەوتنەوەی دیکە.  ئاگرەکەی ئەنتاڵیا هێشتا کۆنتڕۆڵ نەکراوە  بەرەبەیانی ئەمڕۆ ٣٠ی تەمموزی ٢٠٢١ لە پارێزگای ئەنتاڵیا لە شارۆچەی عوسمانییە دارستانەکانی گەڕەکی کوچوکلو و ئینجەیز بەهۆکارێکی نادیار ئاگریان گرت.   ئاگرەکە بەهۆی خێرایی باوە لە ماوەیەکی کورتدا تەشەنەی کرد و رووبەرێکی فراوانی گرتووەتەوە و هەوڵی تیمەکان بۆ کوژاندنەوەی ئاگرەکە بەردەوامە.    ئەو ئاگرەش کە لە رۆژی چوارشەممەوە لە دارستانەکانی شارۆچکەی ماناڤگاتی ئانتاڵیا کەوتووەتەوە، هێشتا بەردەوامە و بەهۆی خێرایی باوە ئاگرەکە بەردەوام تەشەنە دەکات.  پەیامنێری تۆڕی میدیایی رووداو ئەمڕۆ هەینی ٣٠ تەمموزی ٢٠٢١ لە ئانتاڵیاوە رایگەیاند، لە سنووری ئەو پارێزگایەدا لە ٥٨ خاڵدا ئاگر لە دارستانەکان کەوتووەتەوە و تاوەکو ئێستا لە ٣٨ خاڵ ئاگرەکە کۆنتڕۆڵ کراوە.    پەیامنێری رووداو ئاماژەی بەوەدا، تاوەکو ئێستا بەهۆی ئاگرەکەوە ٤ کەس گیانیان لەدەستداوە و زیان بە ١٥٠ ئاژەڵی گەورە و ١٠٠٠ ئاژەڵی بچووک کەوتووە، هەروەها نزیکەی ١٠٠٠ کەس لە شوێنەکانیان گوازراونەتەوە.   بەکر پاکدەمیرلی، وەزیری کشتوکاڵ و دارستانی تورکیا هەژماری تایبەتی خۆی لە تویتەر رایگەیاند، لەو ٦٣ ئاگرەی لە کۆی ٢١ پارێزگای تورکیا کەوتوونەتەوە بە ئاگرەکانی ئادانا، ئانتاڵیا، موغڵا، مێرسین و عوسمانییە، ٤٢ ئاگر کۆنتڕۆڵکراون و هەوڵەکان بۆ کوژاندنەوەی ٢١ ئاگر بەردەوامن.   ئەمە لە کاتێکدایە بەکر پاکدەمیرلی رۆژی پێنجشەممە ٢٩ی تەمموزی ٢٠٢١ لە کۆنگرەیەکی رۆژنامەڤانیدا لە ئانتاڵیا رایگەیاند، لە رۆژانی ٢٨ - ٢٩ی تەمموز لە ١٣ پارێزگادا ٤١ رووداوی ئاگرکەوتنەوەی دارستان روویداوە. لەوانە ٣١ ئاگر کۆنتڕۆڵکراون و هەوڵەکان بۆ کۆنترۆڵکردنی ١٠ ئاگری دیکە بەردەوامن. لە رێگەی بەکارهێنانی ٣ فڕۆکە، ٢٩ هێلیکۆپتەر، ٤٥٨ ئۆتۆمبێلی ئاگرکوژێنەوە و یەک هەزار و ٨٣٢ کارمەندی ئاگر کوژێنەوەوە هەوڵی کوژاندنەوەیان دەدرێت".