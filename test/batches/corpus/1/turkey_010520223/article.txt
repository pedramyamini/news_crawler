ئەردۆغان لە کاتی گەڕانەوەیدا لە سعودیە لە نیو فڕۆکەکەیدا وەڵامی پرسیاری رۆژنامەڤانانی دایەوە. بەشێکی گوتەکانی تایبەت بوو بە رەوشی عێراق. سەرۆککۆماری تورکیا گوتی: "ئێستا حکومەتێک لە عێراق هەیە کە لەگەڵ ئێمەدا کار دەکات و دانوستانەکانی نێوانیشمان بە ئاراستەیەکی ئەرێنیدا دەڕۆن. پشت بەخودا، لە پێناو ئاسایشی ناوچەکە بەردەوام دەبین لە گرتنەبەری هەنگاوە ئەرێنییەکانمان لەگەڵ حکومەتی عێراق".  سەرۆککۆماری تورکیا هیواشی خواست بەزووترین کات حکومەتی عێراق پێکبهێندرێت و گوتی: "لەوێ دوو بابەتی سەرەکی هەن؛ یەکێکیان رەوشی باکووری عێراقە و ئەوی دیکەشیان حکومەتی ناوەندییە. کۆبوونەوەکانمان لەگەڵ هەردوولا لە رێگەی دەزگا هەواڵگرییەکانمانەوە بەردەوامن. پشت بەخودا ئەنجامەکەشی باشیان دەبێت".  سەرۆککۆماری تورکیا لەبارەی رەوشی سووریا و پلانی حکومەتی وڵاتەکەی لەوێ قسەی کرد و گوتی، تاوەکو ئێستا ٦٠ هەزار خانوویان بۆ سوورییەکان لە "باکووری سووریا" دروستکردووە و پلانەکەش بەو جۆرەیە ئەو ژمارەیە بگاتە ١٠٠ هەزار خانوو.   ئەردۆغان گوتی، ئامانج لەو هەنگاوەی ئەوەیە پەنابەرە سوورییەکانی نێو وڵاتەکەی بگەڕێنەوە و لەوێ نیشتەجێ بن.   بەشێکی ئەو ناوچەیەی ئەردۆغان باسی دەکات رۆژئاوای کوردستانە، چونکە هەرێمی عەفرین و ناوچەی سەرێ کانی لە ژێر دەسەڵاتی تورکیا و هێزەکانی نزیکیدایە لە ئۆپۆزیسیۆنی سووریا.    لە بارەی سەردانەکەی سعودیە و هەوڵەکانی حکومەتی وڵاتەکەی بۆ کۆتاییهێنان بە شەڕ و قەیرانەکانی ناوچەکە، ئەردۆغان رایگەیاند: "بێگومان تورکیا دەتوانێت ئەو رۆڵە لە ئەستۆ بگرێت و هیچ ئاستەنگێکیش نییە لەبەردەمیدا، چونکە خاڵی هاوبەشمان لەگەڵ وڵاتانی رۆژهەڵاتی ناوەڕاست زۆرە. پێش هەموو شتێک ئەم وڵاتانە دانیشتووانەکەیان و حکومەتەکانیان موسڵمانن".  ئەمە یەکەمین سەردانی فەرمیی ئەردۆغان بوو بۆ سعودیە لە دوای رووداوی کوشتنی جەمال خاشوقچی، رۆژنامەڤانی سعودی، کە لە رۆژی ٢ی تشرینی یەکەمی ٢٠١٨ لەنێو باڵەخانەی کونسوڵخانەی سعودیە لە ئیستەنبووڵ کوژرا.