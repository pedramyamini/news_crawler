نوعمان کورتوڵموش، جێگری سەرۆکی پارتی داد و گەشەپێدان - ئاکپارتی رایگەیاند، "نیگەرانییەکانی تورکیا لەبارەی ئاسایشی نیشتمانی لەسەرووی هەموو شتێکەوە دێن. " گوتی، "نەمانی یەکپارچەیی خاکی وڵاتانی دراوسێ وەک عێراق و سووریا یەکێکە لە مەترسییەکان بۆ سەر ئاسایشی نیشتمانیی تورکیا. "  جێگری سەرۆکی ئاکپارتی راشیگەیاند، "یەکێک لە سەرچاوەکانی دروستبوونی نیگەرانی تورکیا بریتییە لە هەبوونی پەکەکە و هێزە نزیکەکانی. ئەو رێکخراو و گرووپانە لەودیو سنوورن و دەبنە هەڕەشە بۆسەر ئاسایش و سەقامگیریی تورکیا. "   نوعمان کورتوڵموش ئاماژە بەوەش دەکات، "گۆڕینی دیموگرافیای ئەو ناوچانەی لەژێر دەسەڵاتی هەسەدەدان مەترسییەکی دیکەیە و هەربۆیە رووبەڕووبوونەوەی ئەو گرووپانە بۆ پاراستنی ئاسایشی نیشتمانیی تورکیا گرنگە. "   ئەم گوتەیەی کورتولموش لە کاتێکدایە، رەجەب تەیب ئەردۆغان، سەرۆککۆماری تورکیا رۆژی دووشەممە ٢٣ - ٥ - ٢٠٢٢ دوای کۆبوونەوەیەکی کابینەی حکومەت رایگەیاند، ئەنقەرە پلانی هەیە بەمنزیکانە هێرشێکی دیکە بۆسەر ناوچەکانی ژێر دەسەڵاتی بەڕێوەبەرایەتیی خۆسەر ئەنجامبدات.   سەرۆککۆماری تورکیا گوتی، ئامانج لە ئۆپەراسیۆنەکە بریتی دەبێت لە هەوڵەکانی حکومەتی وڵاتەکەی بۆ دروستکردنی "ناوچەیەکی ئارام" بە قووڵایی ٣٠ کم لەنێو سنووری سووریادا.   ئەردۆغان وردەکاری زیاتری لەو بارەوە نەدرکاند، بەڵام گوتی، دوای ئەوەی سوپا، دەزگای هەواڵگری و هێزە ئەمنییەکان ئامادەکارییەکەیان تەواوکرد، ئۆپەراسیۆنەکە ئەنجامدەدرێت.   پێشتر تورکیا دوو ئۆپەراسیۆنی سەربازی بۆسەر رۆژئاوای کوردستان ئەنجامداوە. یەکەمیان لە سەرەتای ساڵی ٢٠١٨ بۆسەر عەفرین بوو و دووەمیشیان لە تشرینی یەکەمی ٢٠١٩ بۆسەر ناوچەی گرێ سپی و سەرێ کانی بوو. لە ئەنجامی هەردوو هێرشەکە سەتان هەزار کەس ئاوارەبوون و هەندێک لە رێکخراوەکانی بواری مافەکانی مرۆڤیش دەڵێن، لە هەردوو ناوچە گۆڕانکاری دیموگرافی روویداوە.   دەقی قسەکانی نوعمان کورتولموش، جێگری سەرۆکی ئاکپارتی:   بەر لەوەی بڕیار لەبارەی ئەنجامدانی ئۆپەراسیۆن بدرێت، بەشێوەیەکی تێروتەسەل لە هەموو روویەکەوە خوێندنەوەی بۆ دەکرێت و پلانی بۆ دادەڕێژرێت، بەتایبەتی لە پرسی نیگەرانییەکانی تورکیا بۆ ئاسایشی نیشتمانی و پاکتاوکردنی ناوچەکان لە هەڕەشەی تیرۆریستان. ئەنجامدانی ئۆپەراسیۆن زۆر سوودی بۆ تورکیا هەبووە.   تورکیا لەبارەی هەبوونی تیرۆرەوە لە عێراق و سووریا راشکاوانە لە پلاتفۆرمە نێودەوڵەتییەکاندا قسەی کردووە و نیگەرانییەکانی دەربڕیووە. تورکیا رایگەیاندووە کە چاوی لە خاکی عێراق و سووریا نییە. ئێمە دژی تێکچوونی یەکپارچەیی خاکی عێراق و سووریاین، وەک چۆن دژی ئەوەین ئەو ناوچانە ببنە بەهەشتی تیرۆریستان و ببنە هەڕەشە بۆسەر تورکیا. هەڵوێستی ئێمە لە بەرژەوەندیی عێراق و سووریایە.   ئامانجێکی دیکەی ئۆپەراسیۆنەکان بریتییە لە رێگەگرتن لە گۆڕینی دیموگرافی و تێکدانی پێکەوەژیان کە هەزاران ساڵە پێکهاتە جیاوازەکان لەم ناوچانەدا دەژین. گۆڕینی دیموگرافی، تێکدانی ئارامی و سەقامگیری ناوچەکەی لێدەکەوێتەوە و ئەوەش بۆ تورکیا زۆر خراپە.   ئامانجی سێیەم، تورکیا باجی زۆر گەورەی داوە بەهۆی کارابوونی رێکخراوە تیرۆریستییەکان و دەبینین کە راستەوخۆ سنوورەکان و ئاسایشی تورکیا کراونەتە ئامانج. لەبیرتان بێت رۆژانە تورکیا هێرشی دەکرایە سەر، تۆپباران و مووشەکباران دەکرا. دەیان خۆکوژ لە سنوورەکان دەگیران و دەیانی دیکەش لەنێو تورکیا کردەوەی خۆکوژییان ئەنجامدەدا. بۆیە تورکیا هەرگیز رێگە بەوە نادات ئەو ناوچانە ببنە سەرچاوەی ئاژاوەگێڕی و دووبەرەکی و سەرئێشە و مایەی هەڕەشە بۆ تورکیا. بۆیە کاتێک ئەم ئامانجانە دێنەکایەوە، نیگەرانییەکان لەبارەی ئاسایشی نیشتمانیی تورکیا زەق دەبنەوە؛ لەناوبردنی تیرۆر پێویستە بۆ ئاسایشی سنوورەکان و پاراستنی ئاسایشی نیشتمانیی تورکیا.