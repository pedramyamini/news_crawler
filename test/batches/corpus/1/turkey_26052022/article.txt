رەجەب تەیب ئەردۆغان، سەرۆککۆماری تورکیا و سەرۆکی گشتیی ئاکپارتی، پاشنیوەڕۆی رۆژی چوارشەممە ٢٥ی ئایاری ٢٠٢٢ لە شاری ئەنقەرە پێشوازی لە زەکەریا یاپیجیئۆغڵو، سەرۆکی هوداپار کرد.   ئاژانسی فەرمیی تورکیا بڵاویکردەوە کۆبوونەوەی رەجەب تەیب ئەردۆغان و زەکەریا یاپیجیئۆغڵو دوور لە چاوی میدیاکان بەڕێوەچووە.  پارتی دۆزی ئازاد - هوداپار، پارتێکی ئیسلامیی کوردییە و رۆژی ١٩ - ١٢ - ٢٠١٢ دامەزراوە. تاوەکو ئێستا بەشداری لە چوار هەڵبژاردندا کردووە. لە دوایین هەڵبژاردنی پەرلەمانیی تورکیادا لە ساڵی ٢٠١٨ لە باکووری کوردستان و تورکیادا ١٥٧ هەزار و ٣٢٤ دەنگی بەدەستهێنا، کە دەکاتە رێژەی ٠.٣١ % ی دەنگەکان و نەیتوانی هیچ کورسییەکی پەرلەمان بەدەستبهێنێت.  هوداپار زۆرترین دەنگی لە پارێزگای چەولیک بەدەستهێنا، کە ٤.٤٨ % ی دەنگەکانی ئەو پارێزگایە بوو. بەڵام لە شارێکی گەورەی وەکو ئامەد کە زۆربەی دانیشتووانەکەی کوردن، هیچ دەنگێکی نەهێنا.