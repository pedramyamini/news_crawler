ئەیمەن زێدان بە تۆڕی میدیایی رووداوی راگەیاند، "ئەوە شانازییەکی گەورەیە بۆم کە چیرۆکەکەم بگاتە بەردەست برایانی کورد و هیوادارم لە رۆژانی داهاتوودا بەرهەمەکانی دیکەشم بە کوردی بڵاوبکرێنەوە". هەروەها دەشڵێت، "زۆر سوپاسی کەناڵە خۆشەویستەکەم - رووداو - دەکەم کە هەمیشە لە دڵمدایە".  کتێبەکەی زێدان ناوی "روو"ە باسی بەسەرهاتی كاریگەرییەكانی جەنگی سووریا بەسەر چەند كەسایەتییەك، زێدان دەڵێت، ئەو کەسایەتییانە لە ژیانیدا بوون كە بەشێكیان وەك" سیمبولی ئارامی و خۆڕاگری و بەرخودان بوون".  شێرزاد بەسراوی چیرۆکەکەی بۆ زمانی کوردی وەرگێڕاوە، ئەیمەن زێدان سوپاس شێرزاد بەسراوی دەکات و دەڵێت، "ئەمەش دەرفەتێكە بۆ ئەوەی سوپاس و پێزانینی خۆم رابگەیێنم بەتایبەتی بۆ بەڕێز شێرزاد بەسراوی و وەشانخانەی ئاڤا بۆ ئەم دەستپێشخەرییە جوامێرانەیان".   ئەیمەن زێدان لەبارەی وەرگێڕانی بەرهەمەکەی بۆ زمانی کوردی دەڵێت، "زۆر خۆشحاڵم ئەم كارەم لەژێر دەستی برایانی كورد بێت. هیوادارم شایەنی بایەخ و گرنگیپێدانی ئێوە بێت و ببێتە مایەی سەرنجی هەمووان".