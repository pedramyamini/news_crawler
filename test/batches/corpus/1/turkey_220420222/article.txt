سلێمان سۆیڵو، وەزیری ناوخۆی تورکیا لە هەڤپەیڤینێکی تەلەڤزیۆنیدا دوایین بڕیاری حکومەتی لەبارەی پەنابەرانی سووریی نیشتەجێی تورکیا ئاشکراکرد و رایگەیاند، چیدیکە رێگە بەپەنابەرە سوورییەکان نادرێت بۆ بەسەربردنی جەژن بگەڕێنەوە وڵاتەکەیان و گوتی، هەر کەسێک بیەوێت بگەڕێتەوە وڵاتەکەی، چیدیکە مافی ئەوەی نییە وەک پەنابەر لە تورکیا نیشتەجێ بێت و رێگە بەگەڕانەوەی بۆ نێو تورکیا نادرێت.   ئەو بڕیارەی وەزارەتی ناوخۆی تورکیا دوای ئەوە هات، رۆژی ١٩ ـی نیسانی ٢٠٢٢ دەوڵەت باخچەلی، سەرۆکی مەهەپە لە کۆبوونەوەی فراکسیۆنی پارتەکەی لە پەرلەمانی تورکیا رایگەیاند، دەبێ حکومەتی تورکیا رێگە بەگەڕانەوەی ئەو پەنابەرە سوورییانە نەداتەوە کە بۆ بەسەربردنی جەژن دەگەڕێنەوە وڵاتەکەیان.  باخچەلی گوتی، لە هیچ وڵاتێکی جیهاندا کاری لەو جۆرە نەکراوە و ناشکرێت.  سلێمان سۆیڵو راشیگەیاند، لە سەرانسەری تورکیادا سێ ملیۆن و ٧٣٦ هەزار و ٩١ پەناخوازیی کاتیی سووری هەن کە ٤.٢٣ % ـی کۆی ژمارەی دانیشتووانی تورکیا پێکدەهێنن.  لە ٣١ ـی ئاداری ئەمساڵەوە ٢٠٠ هەزار و ٩٥٠ پەنابەری سووری، وڵاتینامەی تورکیایان پێدراوە.   لەبارەی ژمارەی ئەو پەنابەرە سوورییانەی وڵاتینامەی تورکیایان پێدراوە، چەند کەسیان مافی دەنگدانیان لە هەڵبژاردنەکاندا دەبێت، وەزیری ناوخۆی تورکیا رایگەیاند، ١١٣ هەزار و ٦٥٤ سووریی مافی بەشداریکردنیان لە هەڵبژاردنەکانی تورکیادا دەبێت.   لە هەڵبژاردنی ٢٠١٨ دا ٥٩ هەزار و ١١٦ سووریی مافی بەشداریکردنیان هەبوو، بەڵام تەنیا ٣٥ % یان لە هەڵبژاردنەکەدا دەنگیاندا.