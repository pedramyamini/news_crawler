هەدەپە لەبارەی هەڵبژاردنە گشتییەکانی تورکیا کە بڕیارە لە ساڵی ٢٠٢٣ ئەنجامبدرێن دەڵێت، هیچ ویستێکیان بۆ چوونە نێو هاوپەیمانییەوە نییە و داوای گۆڕینی سیستەمی بەڕێوەبردنی تورکیا لە سەرۆکایەتییەوە بۆ سیستەمێكی پەرلەمانیی بەهێز دەکات.  میدحەت سانجار، هاوسەرۆکی هەدەپە دەڵێت، "پەرلەمانێک کە دەسەڵاتێکی فراوانی هەبێت؛ سیستەمێكی پەرلەمانیمان دەوێت کە تێیدا جیاکردنەوەی دەسەڵاتەکان بە تەواوەتی کاری پێبکرێت و میکانیزمەکانی هاوسەنگی و چاودێریی کارا بێت. دیموکراسییەکی بەهێز لە هەمان کاتدا پێویستی بە چەمکێکی بەڕێوەبردنە لە شوێنی خۆیدا و لە ئیدارە خۆجێییەکاندا".   هەدەپە لەو نەخشەڕێگەیەدا کە لە ١١ ماددە پێکهاتووە ئاماژەی بەوە دەدات، دژی دانانی قەییومن لەسەر شارەوانییەکان و سەرجەم دامەزراوەکان، جەخت لەو خاڵە دەکاتەوە کە نابێت چیدیکە دەسەڵاتی دادوەری وەک ئامرازێک بۆ رووبەڕووبوونەوەی ئۆپۆزیسیۆن بەکاربهێندرێت.    هەدەپە داوای چارەسەری دیموکراسییانەی کێشەی کورد لە تورکیا دەکات و دەڵێت، دەبێت پەرلەمان لەو خاڵەدا رۆڵ بگێڕێ.   پەروین بوڵدان، هاوسەرۆکی هەدەپە دەڵێت، "کێشەی کورد یەکێکە لە کێشە ریشەییەکانی تورکیا کە دەبێت چارەسەر بکرێت. هەدەپە بۆ گەیشتن بە چارەسەرێکی دیموکراسییانە و ئاشتی، بە لەبەرچاوگرتنی کێشە و نیگەرانییەکانی سەرجەم توێژەکانی کۆمەڵگە، ئامادەیە رۆڵێکی بونیادنەرانە بگێڕێ و هەر ئەرکێک جێبەجێ بکات کە دەکەوێتە سەرشانی".   هەدەپە کە لەلایەن داواکاری گشتیی تورکیاوە سکاڵانامەی لەسەر تۆمارکراوە و هەوڵی داخستنی دەدرێت، سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو، ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان، ٦٧ کورسی بەدەستهێنا و ئێستا خاوەن ٥٨ کورسییە.