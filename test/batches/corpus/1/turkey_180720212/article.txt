بایکارا ژنێکی دووگیانە و دانیشتووی شارۆچکەی ئیدیلی سەر بە شرناخە، دوو رۆژ لەمەوبەر ژمارەیەک پۆلیس لە بەرەبەیاندا هەڵیانکوتاوەتە سەر ماڵەکەی.   خەدیجە بایکارا لەو بارەوە بە میدیای تورکیای راگەیاند: "نزیکەی ٢٠ پۆلیس هەڵیانکوتایە سەر ماڵەکەم. پۆلیسەکان بە دار لێیاندام، قژیان گرتم و دامیان بە زەویدا. دواتر خزم و کەس پەیوەندییان بە ئەمبوڵانسەوە کرد و گوێزرامەوە بۆ نەخۆشخانەی ئیدیل".  خەدیجە دەڵێ، پۆلیسەکان لەگەڵ لە دەرگادان، جامی پەنجەرەکانی ماڵەوەیان شکاند و گوتیشی: "هەر کە دەرگام کردەوە، قژیان راکێشام و خستمیانە سەر زەوی. ئەوەبوو کەوتمە سەر شووشە شکاوەکان و بریندار بووم. کاتێک پرسیم کە ئەوان پۆلیسن یان نا؟ بە تووڕەییەوە گوتیان ' بێدەنگ بە و قسە مەکە '... کاتێک ویستم هەستمەوە سەر پێ، یەکێک لە پۆلیسەکان بە تفەنگەکەی لە پشتی دام و دووبارە کەوتم".  ئەو ژنە شرناخییە کە لە هەشتەمین مانگی دووگیانیدایە دەڵێ، بە پۆلیسەکانی گوتووە زیان بە کۆرپەکەی نەگەیەنن و منداڵەکانی دیکەی نەترسێنن، بەڵام پۆلیسەکان گوێیان پێنەداوە.  ئەو ژنە دەڵێ، ٤ منداڵی لەگەڵ ئەو دەنگ و هاوارە لە خەو هەستاون و کە بینیویانە پۆلیس چەکی لەسەر سەری دایکیان داناوە، زۆر ترساون.   خەدیجە بایکارا دەڵێ، لە نەخۆشخانە ژمارەیەک پەرستار و پزیشک بە هانایەوە چوون و سەریان سوڕماوە لەوەی چۆن کۆرپەکەی لەبارنەچووە.  دوای ئەوەی لە نەخۆشخانە دەرچوو خەدیجە بایکارا لە بەڕێوەبەرایەتیی ئاسایشی ئیدیل سکاڵای دژی پۆلیسەکان تۆمارکرد.  تاوەکو ئێستا پۆلیسی ئیدیل هیج روونکردنەوەیەکی لەوبارەیەوە بڵاونەکردووەتەوە.