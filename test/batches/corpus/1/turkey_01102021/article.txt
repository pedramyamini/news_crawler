بەپێی میدیاکانی تورکیا گەنجێکی تورک لەلایەن گەنجێکی سوورییەوە کوژراوە،  لە دوای ئەوە ماڵ و فرۆشگای پەنابەرە سوورییەکان لە ناوچەی تۆربالی لە ئیزمیر لەلایەن ژمارەیەک کەسەوە رووبەڕووی هێرش بووەتەوە، ئاگر لە ماڵ و فرۆشگای سوورییەکانی ئەو ناوچەیە بەردراوە.  باتۆهان بارلاکی تەمەن ١٧ ساڵ لە دوای دەمەقاڵیی لەگەڵ گەنجێکی سووری لە نەخۆشخانەیەکی ئیزمیر کوژرا، کوژرانی ئەو گەنجەش پشێوی لەنێوان ژمارەیەکی زۆر لە خەڵکی ناوچەکە و کۆچبەرە سوورییەکان دروستکرد.  بەپێی ئاماری دەزگای کۆچی تورکیا زیاتر لە زیاتر لە سێ ملیۆن و ٧٠٠ هەزار پەنابەری سووری لە تورکیا دەژین، حکومەتی ئاکپارتی لەلایەن ئۆپۆزیسیۆنەوە بەوە تۆمەتبار دەکرێت کە کۆچبەرانی سووری وەکو کارتی گوشار لە دژی ئەوروپا بەکاردێنێت.  تاوەکو ئێستا یەکێتیی ئەوروپا زیاد لە شەش ملیار دۆلاری وەک یارمەتی پێشکێشی پەنابەرانی سووری نێو تورکیا کردووە، بەڵام ئەنقەرە رەخنەی لێدەگرێت و پێیوایە ئەو بارە قورسەی پەنابەران بە شێوەیەکی دادپەروەرانە دابەشنەکراوە.  مانەوەی پەنابەرانی سووریا لە تورکیا یەکێکە لەو خاڵانەی دەسەڵات و ئۆپۆزیسیۆنی ئەو وڵاتە لەسەری ناکۆکن. ئۆپۆزیسیۆن لە تورکیا رەخنە لە سیاسەتی حکومەتی وڵاتەکەیان دەگرن و بەشێکیان پێیان وایە دەبێت پەیوەندییەکان لەگەڵ حکومەتی سووریا ئاسایی بکرێنەوە.   بەشێکی زۆری پەنابەرانی سووریا بە هیوای گەڕانەوە بۆ زێدی خۆیان و بەهۆی پەیوەندیی کۆمەڵایەتیی نێوانیان لەو پارێزگایانەی تورکیا و باکووری کوردستان نیشتەجێبوون کە هاوسنوورن لەگەڵ رۆژئاوای کوردستان و سووریا.   بەگوێرەی داتاکانی وەزارەتی ناوخۆی تورکیا تاوەکو ئێستا ١١٠ هەزار پەنابەری سووریی وڵاتینامەی تورکیایان وەرگرتووە کە ٥٣ هەزاریان کەسی پێگەیشتوون و ٥٧ هەزاریان منداڵن.