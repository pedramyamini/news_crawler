ژمارەیەک لە پارتەکانی ئۆپۆزیسیۆن رەخنە لەو بودجە زۆرە دەگرن کە بۆ سەرۆکایەتیی کۆمار، خەرجییە سەربازییەکان و هەندێک وەزارەتی دیکەی وڵات تەرخانکراوە.   قەدەخەی سەر زمان و پەروەردەی کوردی و پرسی کوردستان مژارێکی گەرمی گفتوگۆکانی لیژنەکە بوو. پەرلەمانتارانی هەدەپە و جەهەپە لەو بڕە بودجەیە ناڕازین کە بۆ کاروباری ئایینیی تورکیا تەرخانکراوە و لە بودجەی ٧ وەزارەت زیاترە.  کەمال بولبوول، پەرلەمانتاری هەدەپە دەڵێت، "ئەوەی حکومەت لە رێگەی کاروباری ئایینییەوە خوازیارە بکرێت چییە؟ کاروباری ئایینی بۆچی نکۆڵی لە عەلەویەتی دەکات؟ لەکاتێکدا لە پێشەکی پەرتووکی ویلایەتنامەی حەجی بەکتاش وەلی کە لەلایەن کاروباری ئایینییەوە چاپکراوە، باس لە کوردستان کراوە، بەڵام ئەمڕۆ کە وشەی کوردستان بەکاردێت، کاروباری ئایینی لە شوێنی خۆی هەڵناسێتەوە و ناڵێ، بەڵێ شوێنێکی مێژوویی لەو جۆرە هەیە و ئێمەش لە پەرتووکی چاپکراوەی خۆماندا ئاماژەمان پێداوە؛ هەڵوێستی دووڕوویانەیە".  یاریدەدەری سەرۆککۆماری تورکیا وەڵامی رەخنەکانی دایەوە و لە پرسی قەدەخەی سەر زمانی کوردی، سەردانەکەی ئەردۆغانی بۆ باکووری کوردستان وەبیرهێنایەوە. ئۆکتای رەتیکردەوە، لە پرسی کورد و بابەتە گشتییەکاندا رەوتی ئاکپارتی گۆڕانکاری بەسەردا هاتبێت.   فوئاد ئۆکتای، یاریدەدەر لە سەرۆکایەتیی کۆماری تورکیا دەڵێت، "لەو راڤانەی قورئانی پیرۆز کە بە ٧ زمانی جیاواز ئامادەکراون، هەروەها لەو چالاکییە ئایینییانەی کە بە ٣٥ زمان و شێوەزاری جیاواز ئەنجام دەدرێن، زمانی کوردیش هەیە. لە ماوەی دەسەڵاتی ئاکپارتی و هاوپەیمانیی جمهووردا ئەو مەودا گرنگەی بەو ئاراستەیەدا نراوە، با بیبینین و مافی خۆی پێبدەین. با رێگە نەدەین لە چاویلکەی ئەو کەسانەوە تەماشا بکرێ کە دەیانەوێ ئەم وڵاتە دابەشبکەن".   ئەم گفتوگۆیانە لە کاتێکدان، لە ماوەی رابردوودا لە تورکیا و باکووری کوردستان بەهۆی پێشکێشکردنی گوتاری ئایینی بە زمانی کوردی و بەکارهێنانی وشەی کوردستان چەندین گوتاربێژ و هاونیشتمانی دەستبەسەرکراون و لێپرسینەوەیان لەگەڵدا کراوە.