رەجەب تەیب ئەردۆغان، سەرۆککۆماری تورکیا دەیەوێت لە رێگەی دابەزاندنی بەهای لیرە وا لە وڵاتەکەی بکات کە زۆرتر پشت بە بەرهەمی ناوخۆ ببەستێت و ئاستی هاوردەکردن کەمبکاتەوە، بەوەش هەلی کار لە وڵاتەکەی زیاد دەبێت و بەشێک لەو پەنابەرانەشی کە بەهۆی بەرزیی بەهای لیرە لەوێ بوون، دەگەڕێنەوە وڵاتەکانیان و بوار بۆ کارکردنی خەڵکی تورکیا زیاتر دەڕەخسێت.  چین یەکێکە لەو وڵاتانەی کە پێشتر ئەو ئەزموونەی تاقیکردووەتەوە. نزمیی بەهای یوانی چینی، وایکردووە ئەو وڵاتە ببێتە ناوەندێکی گەورەی ئابووری و بەرهەمهێنان لە جیهان. بە جۆرێک کە لە ساڵی ٢٠٠٠ پشکی چین لە ئابووریی جیهان ٣.٦ % بوو، بەڵام لە ساڵی ٢٠٢٠ رێژەکەی بۆ ١٧.٨ % بەرزکردەوە.   چین دەیتوانی لە ماوەی ئەو ساڵانەدا بەهای دراوەکەی بەرز بکاتەوە، بەڵام بەردەوام بەو نزمییە هێشتییەوە و ئەوەش بەردەوام لەلایەن بەشێک لە ئەندامانی کۆنگرێسی ئەمریکا رەخنەی لێدەگیرا، چونکە پێیانوابوو چین دەتوانێت بەو رێگەیە لە رووی ئابوورییەوە پێش ئەمریکا بکەوێت.  ئۆپۆزیسیۆنی تورکیا بەردەوام ئەردۆغان بە هۆکاری خراپیی باری دارایی تورکیا تۆمەتبار دەکەن و ئەوە بە هەلێک دەبینن دەیانەوێت بە ئەنجامدانی هەڵبژاردنی پێشوەخت، ئەردۆغان لە پێگەکەی دوور بخەنەوە، بەڵام سەرۆککۆماری تورکیا هێشتا نزیکەی ١٨ مانگی ماوە بۆ ئەوەی بەرهەمی سیاسەتە ئابوورییەکەی بچنێتەوە و رەنگە بتوانێت لە هەڵبژاردن متمانەی جەماوەرەکەی بە دەستبهێنێتەوە.  ئەردۆغان نایەوێت چیدیکە تورکیا ببێتە بازاڕێک بۆ وەبەرهێنەرە بیانییەکان، چونکە بەوشێوەیە بەردەوام بازاڕی تورکیا بەرز و نزم دەکات زۆرتر لە ژێر کاریگەریی بازاڕە جیهانییەکان دەبێت.  لە ساڵی ٢٠١٣ تورکیا بەهۆی دابەزینی بەهای لیرە تووشی کەمیی هەژماری نەختینەیی بوو، وڵاتەکە لە پێنج هەستیارترین وڵاتی جیهان لە رووی کاریگەربوون بە بازاڕی جیهانی پۆلێنکرا.  ئەو هەنگاوەی ئەردۆغان گرتوویەتیە بەر، بێ لەمپەر نییە. ئەمساڵ لیرە ٤٠ % ـی بەهاکەی لە دەستداوە و رێژەی هەڵئاوسان بۆ ٢٠ % بەرزبووەتەوە. ئەو چینەشی زۆرترین کاریگەرییان لەسەر دروستبووە، چینی فەرمانبەر و کرێکارانن کە بەشێکی گەورەی پێگەی جەماوەریی ئەردۆغان پێکدێنن.  هەناردەی زیاتر، هاوردەی کەمتر  لیرەی لاواز وا دەکات کە وڵاتانی دیکە وەکو مارکێتێک سەیری تورکیا بکەن و بەرهەمەکانیان لێبکڕن، بەوەش دۆلار و یۆرۆی زیاتر دەچێتە وڵاتەکە و ئابووری سەقامگیرتر دەبێت.   ئەوە دیوێکی بابەتەکەیە، لەلایەکی دیکەوە بەهۆی دابەزینی بەهای لیرە کڕینی بەرهەمی دەرەکی بۆ خەڵکی تورکیا قورستر دەبێت. ئۆتۆمبێل، مۆبایل، کۆمپیوتەر و چەندین کەلوپەلی کارەبایی دیکە کە لە وڵاتانی دیکە هاوردە دەکرێن، گران دەبن. ئەو کێشەیەی کە چەندین ساڵە ئێران بەدەستیەوە دەناڵێنێت.  ئەردۆغان زۆرتر پشتی بەوە بەستووە کە هەناردەکردنی زیاتر، کێشەی کەمیی هەژماری نەختینەیی چارەسەر دەکات. هەروەها پێشی وایە کە دابەزینی کرێی کرێکار وا دەکات کە کارگەکانی تورکیا پشکێکی گەورەتر لە بازاڕی ئەوروپا بۆ خۆی دەستبەر بکات و کارگە بیانییەکانیش زۆرتر روو لە وڵاتەکە بکەن.  تورکیا یەکێکە لە وڵاتە گەشتیارییە دیارەکانی رۆژهەڵاتی نێوەڕاست، بە دابەزینی لیرەش گەشتیاری زیاتر دەچنە وڵاتەکە و ئەوەش واتای هاوردەکردنی زیاتری دراوی بیانییە بۆ تورکیا.  هۆکاری سەرەکیی دابەزینی بەهای لیرە، کەمکردنەوەی سوودی بانکییە، ئەردۆغان هەمیشە کاری بۆ دابەزاندنی سوودی بانکی کردووە و پێیوایە "رێژەی سوود هۆیە، هەڵاوسان ئەنجامەکەیەتی"، بە پێچەوانەوە ئابووریناسان پێیانوایە، "هەڵاوسان هۆکارە و رێژەی سوود ئەنجامەکەیەتی".  بەردەوامبوونی ئەردۆغان لەسەر هەڵوێستەکانی، وایکردووە بەشێک لە بانکەکانی وڵاتەکەی کەمتر پارەی کاش بگوازنەوە، چونکە ترسی ئەوەیان هەیە نرخی لیرە بە خێرایی و زیاتر دابەزێت. هەروەها بەشێک لە بازرگانە بیانییەکان گەڕانەوە وڵاتەکانیان، ئەوەش بەهای لیرەی بەرامبەر بە یەک دۆلار بۆ ١٤ دابەزاند.  ئەردۆغان خۆی وەکو "دووژمنی" سوودی بەرزیی بانکی دەناسێنێت و دەڵێت، سوودی بانکییان لە ١٩ % ـەوە بۆ ١٥ % دابەزاندووە و ئەوەش دەبێتە هۆی گەشانەوەی ئابووری، زیادبوونی جۆراوجۆرێتیی کار و هەلی کار.   لە مانگی ئۆکتۆبەری ئەمساڵ ئەردۆغان دوو جار پارێزگاری بانکی ناوەندی لە پۆستەکانیان دوورخستەوە، ئەوەش بەهۆی ئەوەی کە رازی نەبوون بە دابەزاندنی سوودی بانکی. یەکێک لە پارێزگارەکان ناوی سەمیح تومەن و ئەوەی دیکەیشیان ئوگور نامیق بوو، هەروەها چەندین ئەندامی دیکەی بانکی ناوەندیی بە هەمان هۆکار لە پۆستەکانیان دوورخستەوە.