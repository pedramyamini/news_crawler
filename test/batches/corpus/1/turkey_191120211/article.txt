شەوی رابردوو، بەهۆی تەقینەوەی بۆریی گازی سرووشتیی ماڵان، باڵەخانەیەکی سێ نهۆمی لە گەڕەکی کویوباشی لە ناوچەی کەچیئۆران لە ئەنقەرە، زیانێکی زۆری بەرکەوت و بەشێک لە باڵەخانەکە رووخا. لە ئەنجامدا دوو کەس گیانی لەدەستدا. هەروەها شەش کەسی دیکەش برینداربوون.  تیمەکانی فریاکەوتن و ئاگرکوژێنەوە بەخێرایی گەیشتنە شوێنی رووداوەکە و تەرمی کوژراو و بریندارەکانیان لەژێر داروپەردووی باڵەخانە رووخاوەکە دەرهێنا، لە ترسی کەوتنەوەی ئاگریش، سەرچاوەی گازەکەیان بڕی.  فەخرەددین کۆجا، وەزیری تەندروستیی تورکیا، بە میدیاکانی وڵاتەکەی راگەیاند، لە رووداوەکە باوکێکی تەمەن ٣٥ ساڵان و کچە دوو ساڵانەکەی گیانیان لەدەستداوە، هەروەها کوڕێکی تەمەن پێنج ساڵان لە هەمان خێزاندا بە سەختی برینداربووە و تەندروستیی ناجێگیرە. دایکیشیان، کە تەمەنی ٣٣ ساڵە و دووگیانە ئەویش برینداربووە و چارەسەر وەردەگرێت. چوار بریندارەکەی دیکەش بەشێکی کەمی جەستەیان سووتابوو و دوای وەرگرتنی چارەسەر نەخۆشخانەیان جێهێشتووە.  واسیپ شاهین، پارێزگاری ئەنقەرە سەردانی شوێنی رووداوەکەی کرد و گوتی: '' ئومێدمان ئەوەیە کەس نەکەوتبێتە ژێر داروپەردووی باڵەخانە رووخاوەکە، بەڵام هەموو ئەگەرەکان لەبەرچاو دەگیرێن. هاوڕێیانمان بەردەوامن لەسەر لێکۆڵینەوە. بە داخەوە باوک و منداڵێک، کە لە خێزانێکی تورکمانی عێراقن گیانیان لەدەستداوە. شەش برینداریشمان هەن".  شاهین ئاشکرای کرد دوو خێزانی تورک، خێزانێکی تورکمانی عێراق و خێزانێکی ئەفغانی لە باڵەخانەکەدا دەژیان، بەڵام خێزانە ئەفغانییەکە بەهۆی ئەوەی لە میوانی دراوسێیەکیان بوون لە ماڵ نەبوون.  لەلایەکی دیکەشەوە، ئەرشەد ساڵحی سەرۆکی پێشووی بەرەی تورکمانی عێراقی لە هەژماری تایبەتی خۆی لە تۆڕە کۆمەڵایەتییەکاندا دڵگرانی خۆی بە گیان لەدەستدانی ئەو باوک و کچە تورکمانە راگەیاندووە و داوای لە نوێنەرایەتیی بەرەی تورکمانی لە ئەنقەرە کردووە بەدواداچوون بکات و سەرجەم رێکارەکان بگرێتەبەر بۆ گەڕاندنەوەی تەرمی کۆچکردووەکان و چارەسەری تەندروستیی بۆ بریندارەکان.    تیمەکانی ئاگرکوژێنەوە و فریاگوزاری رایانگەیاند، بەهۆی ئەوەی یەک لەسەر سێی باڵەخانە سێ نهۆمییەکە رووخاوە، تیمەکانیان کاردەکەن بۆ لابردنی داروپەردووەکان بۆ ئەوەی دڵنیابوونەوە لەوەی، کە هیچ کەسێک لەژێر باڵەخانەکەدا نەماوە.   لێکۆڵینەوە لەبارەی هۆکاری تەقینەوەکە لەلایەن شارەوانی و پۆلیسی ئەنقەرە دەستیپێکردووە بۆ زانینی سەرچاوەی تەقینەوە بەهێزەکە. باس لەوە دەکرێت تەقینەوەکە لە یەککاتدا لە چێشتخانەی سێ شوقەی نێو هەمان نهۆمی باڵەخانەکە روویداوە.