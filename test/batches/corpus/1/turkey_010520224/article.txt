بە فەرمانی سلێمان سۆیڵو، وەزیری ناوخۆی تورکیا خۆپێشاندان و گردبوونەوە و ئەنجامدانی چالاکیی لە گۆڕەپانی تەقسیم قەدەخەیە و گۆڕەپانێکیان دیاریکردووە لە ناوچەی ماڵتەپە بۆ ئەوەی چالاکییەکان لەم شوێنە بکرێن.   سلێمان سۆیڵو پێشتر لەبارەی  خۆپێشاندان و چالاکییەکانی رۆژی جیهانیی کرێکاران رایگەیاندبوو، لەگەڵ نوێنەرانی سەندیکا و رێکخراوەکانی کۆمەڵگەی مەدەنیی گفتوگۆیان کردووە، کە لە گۆڕەپانی تەقسیم جگە لە دانانی تاجەگوڵینە رێگە بە  خۆپێشاندان و هیچ جۆرە چالاکییەکی وەکو گردبوونەوە نادرێت.   کۆمەڵەی پارێزەرانی هاوچەرخ (ÇHD) رایگەیاند، تاوەکو ئێستا ١٦٤ ئەندامانی سەندیکا و رێکخراوەکانی کۆمەڵگەی مەدەنی و لایەنگرانی چەند پارتێکی سیاسیی چەپ لەلایەن هێزە ئەمنییەکانی تورکیا دەستگیرکراون.   کۆمەڵەکە رایگەیاند، لە ناوچەی مەجیدییە ٥٠ خۆپێشاندەر، لە ناوچەی بەیئۆغڵو ٤٨ خۆپێشاندەر، لە ناوچەی بێشیکتاش ٣٠ کەس، ٢٤ ئەندامی پارتی رزگاری خەڵک و ١٢ ئەندامی رێکخراوی کرێکارانی بیرسەن Bir - Sen دەستگیرکران، کە بەنیازبوون چالاکییەکانیان لە گۆڕەپانی تەقسیم و شەقامی ئیستقلال بکەن. کۆمەڵەکە لە تۆڕە کۆمەڵایەتییەکاندا گرتەی ڤیدیۆیی ساتی رێگریکردن لە خۆپێشاندەران و دەستگیرکردنیان بڵاوکردەوە.    پارێزگای ئیستەنبووڵ لە راگەیێندراوێکدا بڵاویکردەوە، بەهۆی چالاکییەکانی رۆژی ١ی ئایار، چەند رێگایەکی سەرەکی داخستووە بۆ ئەوەی رێوڕەسمی رۆژی جیهانیی کرێکاران بکرێت و گردبوونەوەکان لە گۆڕەپانی ماڵتەپە بەڕێوەبچن.