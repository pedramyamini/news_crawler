لەمێژووی خۆیدا ئەوە جاری یەکەمە جەهەپە بەشاندێکی بەوشێوەیە گەورە بچێتە شارێکی باکووری کورستان، ژمارەی پەرلەمانتار و بەرپرسانی ئەو پارتە کە چوونەتە وان، نزیکەی دوو هەزار کەسن.  ئەکرەم ئیمامئۆغڵو، سەرۆکی گەورەشارەوانیی ئیستەنبووڵ لە وانی باکووری کوردستان گوتی، "ئێمە کورد و تورک بەیەکەوە دەتوانین کارێکی باش بکەین، بۆمن هەستێکی زۆر خۆشە کە دوو رۆژە لەگەڵ برایانی خۆمم لە شاری وان، گوێ لە داواکارییەکانیان دەگرین و بەخۆشییەوە دەژین، ئێمە دوو رۆژی دیکەش لێرە دەبین و خودا شاهێدە ئەوە بۆمن شانازییەکی زۆر گەورەیە کە لێرەم. "  پێش هەڵبژاردن جەهەپە هەوڵدەدات نێوانی خۆی و دەنگدەرانی کورد خۆش بکات، بەڵام تاوەکو ئێستا ئەو پارتە هیچ بەڵێنێکی بۆ چارەسەرکردنی پرسەکانی کورد و خوێندن بە زمانی کوردی نەداوە.  سەید تۆرون، جێگری سەرۆکی جەهەپە دەڵێت، "وەکو هەرجار کە دەڵێین، ئێمە لەم وڵاتە بەیەکەوە دەژین، ناچارین کە ئاشتبینەوە، مافی یەک داوا بکەین، راستە لە رابردوودا هەندێک ئێش دروستبووە، کەموکوڕی دروستبووە، بەڵام ئێمە لە خەمی ئەوەداین بۆئەوەی چارەسەری ئەو گرفتە بکەین و بەشێوەیەکی یەکسان پێکەوەژیان جێبەجێبکەین، ئێمە دیموکراسی، ئاشتی و ئازادی بەرپادەکەین، هیچ شتێک نییە کە ئێمە چارەسەری نەکەین. "  خەڵکی وان بە چوونی جەهەپە بۆ شارەکەیان خۆشحاڵن، بەڵام بۆ پشتگیریکردنی ئەو پارتە و پارتەکانی دیکەش، بۆچوونی جیاوازیان هەیە.  حەسەن تێکمان، هاونیشتمانییەکی خەڵکی شاری وانە و بە رووداوی گوت، "بۆ ئێمە جیاوازی نییە، جەهەپە بێت، مەهەپە بێت یان ئەکەپە، چونکە ئێمە چی دەڵێین، بۆچی سەلاحەدین دەمیرتاش ئێستا لە زیندانە، با ئەویش وەکو ئەم بەرپرسانەی جەهەپە لەناو خەڵک بووایە. "  رەشید تۆپراک، هاونیشتمانییەکی دیکەی شارەکەیە و باسی لەوە کرد، " ١٣٥ سەرۆک و پەرلەرمانتاری ئێمەیان گرتووە (هەدەپە)، سەلاحەدین دەمیرتاش بەبێ هۆکار لە زیندانە، با ئیمام ئۆغلو ئەو ئازاد بکات، ئێمە هەموو دەنگی پێدەدەین. "  محەممەد - ی هاونیشتمانیش گوتی، "پێویستە گەلی ئێمە خۆی لێ ون نەبێت، سەلاحەدین دەمیرتاش لە زیندانە، قەیوم لەسەر شارەوانییەکانمان هەیە، وا هەست دەکەین کە هەموومان لە زیندانین. "  دوای گەڕانی سەرۆک شارەوانییەکانی جەهەپە بەنێو شاری وان، کەمال کڵچدار ئۆغلوش گەیشتە شارەکە، دوو کچی کورد لە بەردەم فڕۆکەخانە و بە جلی کوردی و خواردی کوردییەوە پێشوازییان لێکرد، کڵچدار ئۆغلو و شاندەکەی بۆماوەی سێ رۆژ لە وان دەمێننەوە و چەندین دیدار و کۆبوونەوەیان لەگەڵ خەڵی شارەکە دەبێت.