مەراڵ دانیش بێشتاش، بریکاری هاوسەرۆکی فراکسیۆنی هەدەپە رایگەیاند، قەیرانی ئابووری تاکە رۆژەڤی نەگۆڕی تورکیایە. وڵات گڕی گرتووە، گرانی بازاڕ و نرخەکان هەمووان دەسووتێنێت و ئاگر لە گیرفانی هاووڵاتییان بەردەدات. ئەمڕۆ کڕینی ماکەڕۆنی بووەتە بابەتی خواپێداوان. خەڵکی دوو سێو و پرتەقاڵێک یان لالەنگییەک دەکڕن و لەمە زیاتر توانایان نییە. شەوانیش بابەتی قەیرانی ئابووری هەواڵی یەکەمی کەناڵەکانە. هاووڵاتییان بەهۆی سیاسەتە هەڵەکانی دەسەڵاتەوە، توانای خەرجییان نەماوە، دۆخەکە بەرەو خراپبوونی زیاتر دەچێت.   بێشتاش رەخنە لە دەسەڵاتی تورکیا گرت و گوتی: "گوتەکانی رەجەب تەیب ئەردۆغان کە دەڵێت: سوودی بانکی هۆکارە و هەڵاوسانیش ئەنجامە، زیانی زۆر بە ئابووریی ئەم وڵاتە دەگەیێنێت. تەنیا لە ماوەی ساڵێکدا، لیرەی تورکی ٤٠ % ی بەهاکەی لەدەستداوە. لە مانگێکدا بەهۆی هەڵکشانی بەهای دۆلار بەرامبەر لیرە، ٤٣٠ ملیار لیرە زیانی قەرزەکان زیادیان کردووە. پێشبینی دەکرێت مانگی داهاتوو رێژەی هەڵاوسان بگاتە ١٥ % و دۆخەکە بەرەو خراپتربوون دەچێت.   لەبارەی کەمترین مووچە، مەراڵ دانیش بێشتاش رایگەیاند، لانیکەم دەبێ کەمترین مووچە پێنج هەزار لیرەی تورکی (٤٣٨ دۆلاری ئەمریکی) بێت، بەپێچەوانەوە هاووڵاتیی ناتوانێت روو لە بازاڕ بکات و پێداویستییە هەرە سەرەکییەکانی ژیان دابین بکات.    لەبارەی پرسی داخستنی هەدەپە، بێشتاش رایگەیاند، ئەم داوا یاساییە لە بنچینەدا نەیاساییە و نە دەستوورییە. بێبنەما و پووچە، هیچی لێ سەوز نابێت.