بەگوێرەی راگەیێندراوێکی وەزارەتی ناوخۆی تورکیا، کە ئەمڕۆ یەکشەممە ١٧ی نیسانی ٢٠٢٢ بڵاوکراوەتەوە، ئۆپەراسیۆنەکە بەیانی ئەمڕۆ لەلایەن فەرماندەیی جەندرمەی ئامەد لە سنووری ئەو پارێزگایەدا دەستیپێکردووە.   ئۆپەراسیۆنەکە بەبەشداری ٦٥٠ چەکداری هێزەکانی سەر بە "فەرماندەیی جەندرمە، پۆلیسی تایبەت، کۆماندۆ و گوندپارێز" بەڕێوەدەچێت کە لە ٤٢ تیمی جیاواز پێکهاتوون.   وەزارەتی ناوخۆی تورکیا ناوی لەو ئۆپەراسیۆنەکە ناوە "ئابڵوقە - ١ " و لەبارەی ئەو ناوچانەی لە سنووری پارێزگای ئامەد ئۆپەراسیۆنیان لێ ئەنجام دەدەرێن، هیچ زانیارییەکی بڵاونەکردووەتەوە.   وەزارەتی ناوخۆی تورکیا جەختی کردووەتەوە، بە بڕیارەوە درێژە بە ئۆپەراسیۆنەکانیان دەدەن دژی گەریلاکانی پارتی کرێکارانی کوردستان (پەکەکە).   وەزارەتی ناوخۆی تورکیا ساڵانە "ستراتیژییەتی بەرەنگاربوونەوەی تیرۆر" دادەڕێژێت و بەئۆپەراسیۆنە وەرزییەکان ناوی دەبات. ساڵی رابردوو بە هاتنی وەرزی زستان لە رۆژی ٩ی تشرینی دووەمی ٢٠٢١ ـەوە ئۆپەراسیۆنەکانی "ئەرەن زستان" دژ بە گەریلاکانی پەکەکە لە ناوخۆی تورکیادا دەستیپێکرد و تاوەکو کۆتاییهاتنی ئەو وەرزە ئۆپەراسیۆنەکە بە چەندین قۆناخ جێبەجێکرا.