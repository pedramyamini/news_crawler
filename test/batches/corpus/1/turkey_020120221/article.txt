بەڕێوەبەرایەتیی ئاسایشی پارێزگای عوسمانییەی تورکیا رایگەیاند، زانیارییان پێگەیشتووە بەوەی گرووپێکی شەش کەسی سەر بە یەپەگە لە "رێگەی قاچاخەوە لە رۆژئاوای کوردستانەوە دزەیان کردووەتە نێو تورکیا و بەنیازن کاری تێکدەرانە بکەن". بۆ ئەم مەبەستەش لەسەر راسپاردەی داواکاریی گشتیی کۆماریی فەرمانی دەستگیرکردنیان بۆ دەرکرا.   لە راگەیێندراوەکەدا هاتووە: "تیمەکانی هەواڵگری ئاسایشی گشتیی بەهاوئاهەنگیی تیمەکانی بەرەنگاربوونەوەی تیرۆر، بەپشتبەستن بە زانیارییە هەواڵگرییەکان، ئۆپەراسیۆنێکی هاوکاتیان لە پارێزگاکانی عوسمانییە، هاتای، مەرسین، کیلیس و ئامەد کرد".   لە ئۆپەراسیۆنەکەدا وەک لە راگەیێندراوەکەی بەڕێوەبەرایەتیی ئاسایشی پارێزگای عوسمانییەدا هاتووە: "شەش کەس دەستگیرکران، کە سەرجەمیان خەڵکی عەفرین بوون. دەرکەوت پێنج کەسیان ئەندامی یەپەگەن".   پێنج لە دەستگیرکراوەکان بەتۆمەتی ئەندامبوونیان لە یەپەگە بە فەرمانی دادگا خرانە زیندانەوە، کەسی شەشەمیش بەهۆی نەبوونی بەڵگەی پێویست، ئازادکرا.