ئاوازی نزای ساڵ، "نا بۆ شەڕ" بەرهەمی گرووپی مەولانایە. محەممەد جەلیل عەندەلیبی کاری دابەشکردنی مۆسیقای کردووە و نگین زیایی گوتوویەتی. شیعری عادل وەیسی زادەیە و کاری وێنە و مۆنتاژی لەلایەن ئەمین رەحیمزادەوە کراوە. بەرهەمێکی عیرفانییە و جۆرێک پاڕانەوە و نزایە بۆ رزگاربوون لەو دۆخە.  جەلیل عەندەلیبی ساڵی ١٩٥٤ لەدایکبووە. لە بنەماڵەی بەنێوبانگ و هونەرمەندی عەندەلیبییەکانی سنەیە. لە تاران زانکۆی هونەرە جوانەکانی تەواوکردووە و یەکێکە لە ئاوازدانەرە بەنێوبانگەکانی کوردستان و ئێران. ساڵی ٢٠١٣ بڕوانامەی پلە یەکی هونەری ئێرانی پێدرا کە هاوتای بڕوانامەی دکتۆرای میوزیکە.  جەلیل عەندەلیبی سەرپەرشتی گرووپی میوزیکی مەولانایە و زیاتر لە ٣٠ ئەلبومی بڵاوکردووەتەوە. لەگەڵ هونەرمەندانی کورد و فارس کاری کردووە و ساڵانێکە خەریکی ساخکردنەوەی مۆسیقای رەسەنی کوردییە.