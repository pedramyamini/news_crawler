میدیاکانی تورکیا بڵاویانکردەوە، ٤٠ دۆسیەی تاوان لە دژی ٢٨ پەرلەمانتار پێشکێشی سەرۆکایەتیی پەرلەمانی تورکیا کراون. سەرۆکایەتیی پەرلەمانیش دۆسیەکانی ئاراستەی لیژنەی دادپەروەری و دەستوور کردووە. لەم ژمارەیە ٣٨ دۆسیە لە دژی ٢٦ پەرلەمانتاری هەدەپە، دۆسیەیەک بۆ پەرلەمانتارێکی پارتی کرێکارانی تورکیا و دۆسیەیەکیش لە دژی پەرلەمانتارێکی جەهەپە کراوەتەوە.   بەگوێرەی زانیارییەکان سێ دۆسیەی تاوان لە دژی پەروین بوڵدان، هاوسەرۆکی هەدەپە تۆمارکراون. بەشێک لە پەرلەمانتارانی هەدەپە دوو تاوەکو سێ دۆسیەی تاوان لە دژیان ئامادەکراوە.   بەپێی رێکارەکان، مستەفا شەنتۆپ، سەرۆکی پەرلەمانی تورکیا، دۆسیەکانی تاوان ئاراستەی فەرمانگەی لێکۆڵینەوەی پەرلەمان دەکات بۆ بەدواداچوون لە نەبوونی کەموکورتی لە دۆسیەکان و دواتر ئاراستەی لیژنە پەیوەندیدارەکانی دەکات. دوای پەسەندکردنیان، لە رێگەی دەستەی سەرۆکایەتییەوە دەخرێتە بەرنامەی خشتەی کاری ئەنجوومەنی گشتیی بۆ ئەوەی دەنگی لەسەر بدرێت.   بەگوێرەی ئامارەکانی وەزارەتی دادی تورکیا، لە ٢٧ ـەمین خولی پەرلەمانی ئەم وڵاتەدا، هەزار و ٢٩٤ دۆسیەی تاوان بۆ وەرگرتنەوەی متمانە و هەڵگرتنی پارێزبەندی دژی پەرلەمانتاران پێشکێشی سەرۆکایەتیی پەرلەمان کراون. لەم ژمارەیەدا ٩٧١ دۆسیە لە دژی پەرلەمانتارانی هەدەپە تۆمارکراون. دوو پەرلەمانتاری هەدەپەش متمانەیان لێسەندراوەتەوە.