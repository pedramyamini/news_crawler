وەزارەتی دەرەوەی تورکیا ئەمڕۆ هەینی ٢٩ - ٤ - ٢٠٢٢ لە راگەیێندراوێکدا بڵاویکردەوە، "لە چوارچێوەی پرۆسەی ئاساییکردنەوەی پەیوەندییەکانی نێوان تورکیا و ئەرمینیا و کۆبوونەوە یەک لەدوای یەکەکانی شاندە تایبەته‌كانی ھەردوو وڵات، رۆژی ٣ ـی ئایار لە ڤیەننا کۆبوونەوەیەکی دیکە بەڕێوەدەچێت. "   یەکەم کۆبوونەوەی شاندی ئەو دوو وڵاتە بۆ ئاساییکردنەوەی پەیوەندییەکانی نێوان هه‌ردوو وڵات لە ١٤ ـی کانوونی دووەمی ٢٠٢٢ لە مۆسکۆی پایتەختی رووسیا ئەنجامدرا. کۆبوونەوەی دووەم رۆژی ٢٤ ـی شوبات لە ڤیەننا ئەنجامدرا.   رۆژی ١١ ـی ئاداری ٢٠٢٢ مەولوود چاوشئۆغڵو، وەزیری دەرەوەی تورکیا و ئارارات میرزۆیان، وەزیری دەرەوەی ئەرمینیا لە پەراوێزی کۆڕبەندی دیپلۆماسیی ئەنتاڵیا کۆبوونەوە.  ساڵی ١٩٩٣ لە جەنگێکی خوێناوییدا ئەرمینیا هەرێمی قەرەباخی لە ئازەربایجان کۆنترۆڵکرد؛ دوای ئەو رووداوە تورکیا سەرجەم پەیوەندییەکانی لەگەڵ ئەرمینیا کۆتایی پێهێنا.   ساڵی ٢٠٠٩ هەردوو وڵات هەوڵی ئاساییکردنەوەی پەیوەندییەکانیاندا، بەڵام تورکیا بەهۆی ناڕەزایەتیی ئازەربایجان لەو هەوڵە پاشەکشەی کرد.   لە ئەیلوولی ٢٠٢٠ دا شەڕی نێوان ئەرمینیا و ئازەربایجان لەسەر ناگۆرنۆ قەرەباخ دەستیپێکردەوە و تێیدا تورکیا پاڵپشتییەکی گەورەی ئازەربایجانی کرد، بەتایبەتی لە رێگەی فڕۆکە بێ فڕۆکەوانییەکانییەوە. ئەنجامەکەشی ئەوە بوو کە ئازەربایجان پێنج شار، چوار شارۆچکە و ٢٨٦ گوندی کۆنترۆڵکردەوە.