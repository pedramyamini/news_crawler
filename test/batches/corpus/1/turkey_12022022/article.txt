پارێزگای ئیستەنبووڵ لەبارەی ئاگرەکەوە لە راگەیێندراوێکدا رایگەیاند، لە ئەنجامی کەوتنەوەی ئاگرێک لەنێو کارگەیەکی رستن و چنین لە ناوچەی پیشەسازیی گونگۆران، چوار کرێکاری بیانی کە لەنێو توالێتێکدا دەرگەکەیان لەسەر خۆیان داخستبوو، بەھۆی دووکەڵەوە ژەھراویبوون و گیانیان لەدەستداوە.  بەپێی ئەو راگەیێندراوەی لە پارێزگای ئیستەنبووڵ بڵاوبووەتەوە، ئاگرەکە لە کاژێر ١٦: ٣٠ خولەک کۆنترۆڵکراوە. لە راگەیێندراوەکەدا ئاماژە بەوەشکراوە، شەش کرێکار کە بەھۆی ئاگرەکەوە تەندروستییان تێكچووبوو رەوانەی نەخۆشخانە کراون.  لە بەشێکی دیکەی راگەیێندراوەکەدا هاتووە، کرێکارێک کە چارەسەری فریاگوزاریی بۆکراوە، بە پۆلیسی راگەیاندووە، ژمارەیەک کرێکاری بینیوە کە بۆ خۆپاراستن لە ئاگرەکە چوونەتە نێو توالێتێکی باڵەخانەکە و دەرگەیان لەسەر خۆیان داخستووە ئەوەش هۆکاریی ئەوە بووە کە بەهۆی دووکەڵەوە ژەهراویی ببن و گیان لەدەستبدەن.  تاوەکو ئێستا لایەنە پەیوەندیدارەکان ناسنامەی چوار کرێکارەکەی ئاشکرا نەکردووە، بەڵام لێکۆڵینەوە دەستیپێکردووە و لە داواکاریی گشتی سکاڵا لەسەر خاوەنی شوێنکارەکە تۆمارکراوە.