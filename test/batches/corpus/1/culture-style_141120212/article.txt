میوزیسیانەکان هەموویان ئەندامی تۆڕی ئۆرکێسترای گەنجانی ڤێنزوێلان، بۆ ماوەی نزیکەی ١٠ خولەک پارچە مۆسیقایەکی پیۆتر چایکۆڤسکی، میوزیسیانی رووسیان لە گۆڕەپانێکدا پێشکەشکرد.   پێش ئەوەی ئۆرکێستراکە دەستپێبکات، ئاندرێس دەیڤید، مایسترۆی ئۆرکێستراکە بە تەنیا مۆسیقاکەی ژەنی بۆ ئەوەی هەمووان ئاڕاستەکردنی ئەو ببینن و وەک ئەو بیژەنن.   ئاندرێس دەیڤید، مایسترۆ گوتی: "بێگومان، ئەمە ئاڵنگارییەکی گەورە و ئاڵۆزە، بەڵام شانازی و خولیایەکی گەورەشە. کاتێک ئەم هەموو منداڵ و گەنجانە دەبینیت کە لە هەموو کونجێکی وڵاتەوە لەگەڵمان بەشدارن، بێگومان زۆر شتێکی ناوازە دەبێت کاتێک ئەنجامی خەونی مامۆستا ئابرۆ دەبینیت کە ٤٦ ساڵ پێش ئێستا دەستیپێکرد و ئەمڕۆ لە سەرتاسەری وڵات بڵابووەتەوە. "   بەگوێرەی سەرپەرشتیارە سەربەخۆکانی ئۆرکێستراکە، ٨ هەزار و ٩٧ ئامێری مۆسیقا لە یەککاتدا ژەنران. دوای ١٠ رۆژی دیکە دەردەکەوێت کە ئەو کارەی ڤێنزێلییەکان لە  پەرتووکی گێنسدا تۆمارکراوە یان نا.   بەشداربووانی ئۆرکێستراکە تەمەنیان لەنێوان ١٢ بۆ ٧٧ ساڵدابوو، کە بە جلی رەش و سپی و بە رێکاری خۆپارێزیی دژی کۆرۆناوە بەشداربوون.   ماریا گابریێلا، ژەنیاری کەمانچە دەڵێت: "جێگای شانازییە کە لێرەم و مۆسیقا دەژەنم. وڵاتەکەمان شایەنی ئەوەیە کە ئەم ریکۆردە تۆماربکات، کە ئەمڕۆ ئێمە دەمانەوێت بە گەورەترین ئۆرکێسترا لە جیهاندا بیشکێنین. ئێمە هەموو رۆژێک راهێنان لەسەر ئەم پارچە مۆسیقایانە دەکەین. "   بۆ ئەوەی هەموو بەشداربووانی ئۆرکێستراکە لە هەمانکاتدا مۆسیقا بژەنن، زیاتر لە ٢٥٠ مامۆستای مۆسیقا سەرپەرشتی چالاکییەکەیان دەکرد، کە هەریەکەیان گرووپێکی ئاڕاستە دەکرد.   هەر بەشداربوویەک بازنەیەکی پێدراوە کە ژمارەی لەسەر داندراوە و ریزەکانیان بە پیت دیاریکراوە بۆ ئەوەی بە ئاسانی ژماردنیان بۆ بکرێت.   مۆسیقای سلاڤۆنیک بەشێکی خوێندنی مۆسیقای ئەندامانی تۆڕەکەیە. لەگەڵ ئەمەشدا، پێش دەستپێکردنی ئەم نمایشە، ئەوان بۆ ماوەی دوو مانگ راهێنانیان کردووە.