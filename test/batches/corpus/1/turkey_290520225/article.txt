شەرەفخان جزیری، گوتەبێژی پلاتفۆرمی زمانی کوردی دەڵێت، "هونەرمەندانی کورد بە پشتگیریکردنی تیرۆر تۆمەتبار دەکەن".  زنجیرەی قەدەخەکردنی کۆنسێرت و شانۆی کوردی لەلایەن بەرپرسە کارگێڕییەکانی سەر بە ئاکپارتی لە ١٣ی ئایاردا دەستیپێکردووە و بەردەوامە.  دامەزراوە کوردییەکانی باکووری کوردستان ئاماژە بەوە دەدەن، دەسەڵات "دووژمنکاری" بەرامبەر کورد دەکات و دەڵێن: نابێت پرسی زمان تێکەڵ بە سیاسەت بکرێت.   گوتەبێژی پلاتفۆرمی زمانی کوردی دەشڵێت، زمان پەیوەندییەکی راستەوانەی هەیە بە سیاسەتی رۆژانە، زمان مافێکی مرۆڤانەیە و دەبێت بدرێتە کوردان.  ئەم بڕیارانە بە هەڵوشاندنەوەی کۆنسێرتەکەی خانمە هونەرمەندی کورد ئاینور دۆغان و نمایشی شانۆگەرییەکی کوردی لە پارێزگای کۆجائەلی دەستیپێکرد.   دواتر لە پارێزگاری مووش کۆنسێرتی گرووپی میوزیکی "مەتین - کەمال کاهرەمان کاردەشلەر"، لە بەدلیس کۆنسێرتی گرووپی میوزیکی "ستێرکا کاروان"، لە ئیستەنبووڵ کۆنسێرتی هونەرمەند میکایل ئاسڵان، لە بورسا کۆنسێرتی هونەرمەند مەم ئارارات لەگەڵ کۆنسێرتێکی دیکەی ئاینوور دۆغان هەڵوەشێنرانەوە.   دوایینجار بە بڕیاری قایمقامی توخ، نمایشی شانۆگەرییەکی کوردی لە پارێزگای بەدلیس قەدەخە کرا کە پێشتر لە شاری وان نمایش کرابووا. هەر لەو وادەیەدا کۆنسێرتی شەش هونەرمەندی تورکیش هەڵوەشێندراونەتەوە.