کەمال کڵچدار ئۆغڵو، سەرۆکی جەهەپە لە کۆبوونەوەی سەرۆک شارەوانییەکانی جەهەپەدا کە دوێنێ دووشەممە ٢٧ - ١٢ - ٢٠٢١ لە ئیستەنبووڵ بەڕێوەچوو، گوتارێکی پێشکێشکرد و رەخنەی تووندی ئاڕاستەی سلێمان سۆیلۆ، وەزیری ناوخۆی تورکیا کرد، ئەوەش بەهۆی ناردنی لیژنەیەکی پشکنینی تایبەت بۆ گەورە شارەوانیی ئیستەنبووڵ بۆ لێکۆڵینەوە لە کارمەندەکانی بە تۆمەتی ئەوەی کە گوایە بەشێک لە کارمەندەکانی پەیوەندییان بە "رێکخراوە تیرۆریستییەکان"ەوە هەیە.   کڵچدار ئۆغڵو رایگەیاند: "ئەگەر بێت و بانگەشەکەیان راست بێت، ئەی بۆچی پێشتر ئەو کارانەیان نەکردووە؟ سەرۆک شارەوانییەکان بەرپرسی باڵای میت نین بۆ ئەوەی بزانن کامە کارمەند سەر بە رێکخراوی تیرۆریستییە، ئێمە گومان لە نیازی وەزیری ناوخۆ دەکەین، ئەوە لە کاتێکدایە کە خۆیان سەتان ئەندامیان هەیە کە باوەشیان بۆ ئەندامانی رێکخراوی تیرۆریستی کردووەتەوە و ئەلبوومی وێنەی رەنگاو رەنگیان لەگەڵیاندا هەیە".   سەرۆکی جەهەپە راشیگەیاند، نابێت دەسەڵات بیر لە دانانی قەییوم بۆ گەورە شارەوانیی ئیستەنبووڵ بکاتەوە، چونکە سوودی لێ نابینن، گوتیشی: "ئەو پیلانە چەپەڵە نوێیەی ئەردۆغان سەرپەرشتی دەکات دژی گەورە شارەوانیی ئیستەنبووڵ، بێهوودەیە. ئەو رۆژگارە بەسەرچووە لەسەر حیسابی ئیستەنبووڵ خۆتان و لایەنگرانتان دەوڵەمەند بکەن، چیدیکە ئیستەنبووڵ بۆ ئێوە نییە و ئیستەنبووڵ دەبێتە کۆتایی دەسەڵاتەکەتان".  سەرۆکی پارتی گەلی کۆماری ئاماژەی بۆ ئەوەشکرد کە بەرپرسانی دەسەڵات، هێندە داخ لە دڵن لە سەرۆکی شارەوانییەکانیان، تەنانەت کار گەیشتووەتە ئەوەی دیسکی سەرۆک شارەوانییەکانی ئەوانیان دامەزراندووە و بە وردی چاودێریی پەیوەندییە تەلەفۆنییەکانیان دەکەن.   کڵچدار ئۆغڵو، باسی لەوەشکرد، رەجەب تەیب ئەردۆغان، زۆربەی کاتەکانی تەرخانکردووە بۆ وەڵامدانەوەی ئەو و گوتی، "سەرۆککۆماری وڵات بوێری ئەوەی نییە بە شێوەیەکی راستەوخۆ لەسەر شاشەی تەلەڤزیۆن رووبەڕووم ببێتەوە. "