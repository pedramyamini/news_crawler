نیهاد یەشیل، پەرلەمانتاری ئەنقەرەی فراکسیۆنی جەهەپە لە هەژماری تایبەتی خۆی لە تویتەر، تویتێکی کردووە و نووسیویەتی، "دوای تێپەڕبوونی سێ مانگ وەزیر وەڵامی پرسیارەکانی داومەتەوە. لە سەرەتای ساڵەوە باجی سەر گازی سرووشتی سەر ماڵان بە رێژەی ٢٥ % زیادکراوە. لەم قۆناخەدا کە خەڵکی تورکیا بە دۆخێکی سەختدا تێپەڕدەبێت، لە شوێنی چارەسەرکردنی کێشەکانیان، رۆژ لە دوای رۆژ باج زیاد دەکەن و مافی خەڵکی دەخۆن".   ئەو پەرلەمانتارەی جەهە داتاکانی بڕینی گازی سروشتیی بەشداربووان لە تورکیا و باکووری کوردستان ئاشکراکردووە و نووسیوویەتی "بەگوێرەی ئەو داتایانەی وەزارەتی وزە و سەرچاوە سرووشتییەکانی تورکیا پێیداوم، لە ساڵی ٢٠١٩ دا ٨٩٠ هەزار و ٣١٣ بەشداربوو کە لە کاتی خۆیاندا پارەی گازی سروشتییان نەداوە، گازیان لەسەر بڕدراوە. هەمان ساڵ ٦١ هەزار و ٤٠٠ بەشداربوو رێکاری یاسایی لە دژیان گیراوەتە بەر".   لە بەشێکی دیکەی داتاکانی نیهاد یەشیل هاتووە "لە ساڵی ٢٠٢٠ دا ٧٧٩ هەزار و ٢٧٤ بەشداربوو هێڵەکانیان راگیراوە و رێکاری یاسایی بەرامبەر ٥٣ هەزار و ١٣٢ بەشداربوو گیراوەتەبەر. ئەو ژمارەیە لە هەشت مانگی یەکەمی ساڵی ٢٠٢١ دا بەهۆی نەدانی پارە، ژمارەی ئەو کەسانەی گازی سروشتییان لەسەر بڕاوە گەیشتووەتە ٩١٤ هەزار و ١٩٣ بەشداربوو".  فاتیح دۆنمەز وەزیری وزە و سەرچاوە سروشتییەکانی تورکیا، لە چالاکییەکی وەزارەتەکەیدا رەخنەی لە ئۆپۆزسیۆنی تورکیا گرت بەوەی پرسی وزە بابەتێکی زۆر هەستیارە بۆ وڵاتەکەی و ناکرێت تێکەڵ بە سیاسەت بکرێت.    لە ساڵی ٢٠١٨ دا بەهۆی گرانبوونی بەهای دراوی بیانی لە بەرامبەر لیرەی تورکی دۆخێکی هاوشێوە لە تورکیا دروستبوو. بەشێک لە شارەزایانی ژینگە و وزە لە تورکیا، پێشبینی دەکەن لەم وەرزەدا کێشەی بەکارهێنانی وزە زیاتر ببێت.   لە یەکەم رۆژی سەری ساڵی نوێ، بە بڕیاری سەرۆکایەتیی کۆماری تورکیا، باجی سەر گازی ماڵان بە رێژەی ٢٥ % و کارگە و دامەزراوەکانیش بە رێژەی ٥٠ % زیادکرا.