حه‌قی ساروهان ئۆڵوچ، بریكاری سه‌رۆكی فراكسیۆنی پارتی دیموکراتی گەلان (هه‌ده‌په) له په‌رله‌مانی توركیا لە کۆنفرانسێکی رۆژنامەڤانیدا رایگه‌یاند: "له توركیا وه‌ك پێویستییه‌كی پێكهاته‌ی كۆمه‌ڵایه‌تی فره‌زمانی و فره‌كلتوری ده‌بێت له ته‌واوی بواره‌كان به تایبه‌تیش له كه‌رتی په‌روه‌رده و ته‌ندروستی خزمه‌تگوزارییه‌كان به زمانی دایك پێشكێشبکرێن".  ئۆڵوچ بیری خسته‌وه كه ٢١ی شوباتی هه‌موو ساڵێك رۆژی جیهانیی زمانی دایكه و به‌پێی داتاكانی یونسكۆ له ته‌واوی جیهان دوو ملیۆن و ٥٠٠ زمان و له توركیاش ١٨ زمان مه‌ترسی له‌ناوچوونیان له‌سه‌ره.   هەروەها ئاماژەی بەوەدا: "ده‌سه‌ڵاتداران له توركیا له‌بری پاراستنی زمانه‌كان هه‌وڵی لابردنی زمانه‌كان ده‌ده‌ن. له‌مباره‌یه‌وه جددی نین، دووڕووانه هه‌ڵسوكه‌وت ده‌كه‌ن. به ناوی ئه‌وه‌ی گوایه گرنگی به زمانی كوردی ده‌ده‌ن، وانه‌ی بژارده ده‌خه‌نه به‌رباس. ده‌كرێت زمانی كوردی وه‌ك وانه هه‌ڵببژێردرێت، به‌ڵام گرنگ ئه‌وه‌یه په‌روه‌رده به زمانی دایك بێت. قه‌ییومه‌كان هه‌ر شتێك به زمانی كوردی بێت قه‌ده‌خه‌ی ده‌كه‌ن. پێشكه‌شكردنی خزمه‌تگوزارییه‌كان به زمانی دایك قه‌ده‌خه ده‌كه‌ن. داواكردنی خوێندن به زمانی دایك وه‌ك جوداخوازی له‌قه‌ڵه‌م ده‌درێت".  بریكاری سه‌رۆكی فراكسیۆنی هەدەپە گوتیشی: "به‌هۆی به‌كارهێنانی زمانی دایكه‌وه تاوەكو ئێستا چ وڵاتێك دابه‌ش بووه؟ له قۆناخه هه‌ره تاریكه‌كانی ده‌یه‌ی نه‌وه‌ته‌كانی سه‌ده‌ی رابردوو دامه‌زراوه‌كانی په‌یوه‌ندیدار به فێركردنی زمان دانه‌خران، به‌ڵام ئێوه دوای ١٥ی ته‌مووز داتانخستن. ئه‌مان چ په‌یوه‌ندییه‌كیان هه‌بوو به هه‌وڵی كوده‌تاكه‌ی ١٥ی ته‌مموز؟ ".  ئەمساڵ رێژەیەکی بەرزی بەشداریکردنی قوتابیان لە هەڵبژاردنی وانەی بژاردە بە زمانی دایک هەبوو. بەپێی بڕیاری وەزارەتی پەروەردە هاونیشتمانیان دەتوانن وانەی بژاردەی زمانی کوردی بۆ رۆڵەکانیان داوا بکەن. بەڵام کورد پێیانوایە وانەی زمانی کوردی لە بژاردەوە ببێتە وانەی ئاسایی و زمانەکەشیان بکرێتە دووەمین زمانی فەرمیی وڵات.