تیمەکانی جەندرمەی شارۆچکەکە رایانگەیاند، لە کاتی پشکنینی کێڵگەکاندا گرووپێکی پیادەیان بینی و دواتر دەرکەوت کە ئەو گرووپە ١٥ کۆچبەری ئەفغانیین و بە شێوه‌یه‌كی نایاسایی چوونه‌ته ناو خاکی تورکیا. هەر لە هەمان شارۆچکە هێزە ئەمنییەکان لە ئۆپەراسیۆنێکدا ١٠ هاووڵاتیی ئەفغانی دیکەیان دەستگیرکرد کە ئەوانیش کۆچبەری نایاسایی بوون.  هەروەها شەش قاچاخچی کە لە شارۆچکەی مورادییە کاری بەقاچاخبردنی کۆچبەرانیان کردبوو، دوای رادەست کردنیان بە دادگە، بڕیاری بەند کردنیان بۆ دەرکرا.   شەوی رابردووش، هێزە ئەمنییەکانی تورکیا لە پارێزگای دیلۆک، ١١ کۆچبەری دیکەی ئەفغانییان دەستگیرکرد، کە لەلایەن چەند قاچاخچییەکەوە بە ئۆتۆمبێلی تایبەتی خۆیان هەوڵی چوون بۆ ئیستەنبووڵیان دەدا.   کشانەوەی هێزەکانی ئەمریکا و وڵاتانی ئەندام لە ناتۆ، دڵەڕاوکێی لای بەشێکی ئەفغانەکان دروستکردووە و بەناچارییەوە دەستیان بە کۆچ کردووە. بەشێک لەم کۆچبەرانەش لە ئێرانەوە بەرێگای قاچاخەوە روو لە تورکیا دەکەن.  رۆژی ١٣ی تەممووز، ئیسماعیل چاتاكڵی، یاریدەدەری وەزیری ناوخۆی توركیا ئاماری وەزارەتەكەی بۆ بەرەنگاربوونەوەی كۆچی نایاسایی و قاچاخچێتیی بڵاوكردەوە و ئاشكرایكرد، لە ساڵی ٢٠١٦ دا ١٧٤ هەزار و ٤٦٦ كۆچبەری نایاسایی، لە ساڵی ٢٠١٧ دا ١٧٥ هەزار و ٧٥٢، لە ساڵی ٢٠١٨ دا ٢٦٨ هەزار و ٣٦، لە ساڵی ٢٠١٩ دا ٤٥٤ هەزار و ٦٦٢، لە ساڵی ٢٠٢٠ دا ١٢٢ هەزار و ٣٠٢ و لە شەش مانگی یەكەمی ٢٠٢١ یشدا ٦٢ هەزار و ٦٨٧ كۆچبەری نایاسایی لە كاتی هەوڵی دزەكردنیان بۆ نێو خاكی توركیادا دەستبەسەركردوون.