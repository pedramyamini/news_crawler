بەپێی راگەیێنراوێکی وەزارەتی بەرگریی تورکیا، لە ناوچەی قەڵغانی فورات هێرشکراوەتە سەر ئۆتۆمبیلی سەربازیی سوپای وڵاتەکە و لە ئاکامدا دوو سەرباز کوژراون و دووی دیکەش بریندار بوون.  وەزارەتی بەرگریی تورکیا بێ ئەوەی ناو بهێنێت، یەکینەکانی پاراستنی گەل - یەپەگە بە ئەنجامدانی ئەو هێرشە تۆمەتباردەکات و رایدەگەیەنێت، دوای هێرشەکە راستەوخۆ ناوچەی گومانلێکراویان بۆردومانکردووە.  هێرشەکە لە سنووری پارێزگای حەلەب روویداوە.  ئەمە لەکاتێکدایە تاوەکو ئێستا میدیاکانی نزیک لە هەسەدە هێرشەکەیان نەگرتووەتە ئەستۆی خۆیان.  سوپای تورکیا لە مانگی ئابی ٢٠١٦ ئۆپەراسیۆنی "قەڵخانی فورات"ـی لە باکووری سووریا دەستپێکرد و ناوچەکانی ئەلباب، راعی و عەزازی سەر بە پارێزگای حەلەب کۆنترۆڵکرد.  بە گوتەی بەرپرسانی تورکیا، ئامانج لەو ئۆپەراسیۆنە دوورخستنەوەی داعش و یەپەگە بوو لە سنوورەکانی وڵاتەکەیان.  هاوکات رێکخراوی مافەکانی مرۆڤ لە عەفرین رایگەیاند، سوپای تورکیا و گرووپە نزیکەکانی لە ئۆپۆزیسیۆنی سووریا رۆژی شەممە ٢٤ - ٧ - ٢٠٢١ لە وەڵامی بۆردوومانی سوپای سووریا بۆ سەر بنکەیەکی سەربازیی تورکیا، چەند گوندێکیان لە گوندەواری رۆژهەڵاتی حەلەب بۆردوومانکرد.  ئیبراهیم شێخۆ، گوتەبێژی رێکخراوی مافەکانی مرۆڤ لە عەفرین، رۆژی شەممە ٢٤ - ٧ - ٢٠٢١ بە تۆڕی میدیایی رووداوی راگەیاند: "هێزەکانی سوپای تورکیا لە بنکەکانی خۆیان لە ناوچەی جەبەل شێخ عەقیل و ناوچەی حەزوان بە تۆپ گوندەکانی (زوویان، رادار و شەعالە) یان لە گوندەواری ناوچەی باب لە رۆژهەڵاتی حەلەب بۆردوومانکرد، دواتر بۆردوومانەکەی سوپای تورکیا بە هاوکاری گرووپە چەکدارەکانی هاوپەیمانی گوندەکانی (تەل مەزیق، سەد و غوول سرووج) یشیان لە گوندەواری حەلەب گرتەوە".  بۆردوومانەکەی سوپای تورکیا لە وەڵامی بۆردوومانکردنی بنکەیەکی سەربازیی تورکیا هات لە شارەدێی حەزوان لە گوندەواری رۆژهەڵاتی حەلەب لەلایەن سوپای سووریاوە.