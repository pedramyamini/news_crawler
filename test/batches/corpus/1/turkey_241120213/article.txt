رەجەب تەیب ئەردۆغان لە کۆشکی بێشتەپەی سەرۆکایەتیی کۆمار لە ئەنقەرە پێشوازیی لە شازادەی جێنشین و شاندی یاوەری کرد. لە کاتی پێشوازیکردن و لێدانی ماڕشی نیشتمانیی هەردوو وڵاتدا ٢١ جار تۆپی پرۆتۆکۆڵی تەقێندرایەوە.   دواتر رەجەب تەیب ئەردۆغان و محەممەد بن زاید ئال نهەییان کۆبوونەوەیەکی دووقۆڵیان کرد. دواتر کۆبوونەوەی بەرفراوانی شاندی نێوان هەردوو وڵات بەرێوەچوو.   پاش کۆبوونەوەکە، یاداشتی لێكتێگه‌یشتن به‌مه‌به‌ستی هاریكاریی له‌نێوان بانكی ناوه‌ندیی توركیا و بانكی ناوه‌ندیی ئیمارات، وەزارەتەکانی دەرەوە، بازرگانی، ئابووری، وزە، ئەمنی، تەندروستیی، گەشتوگوزار، کشتوکاڵ، ژێرخان، گواستنەوە، لۆجیستیک و تەکنۆلۆژیا واژۆكرا. هەروەها لە رێوڕەسمەکەدا محه‌مه‌د حه‌سه‌ن سوێدی سه‌رۆكی ده‌سته‌ی به‌ڕێوه‌بردنی هۆڵدینگی گه‌شه‌پێدانی ئه‌بوزه‌بی، رایگەیاند: "ئیمارات ١٠ ملیار دۆلاری بۆ وه‌به‌رهێنان له توركیا ته‌رخانكردووه".  هاوکات بۆ ئاساییکردنەوە و بەرەوپێشچوونی زیاتری پەیوەندییەکانی نێوان تورکیا و ئیمارات، بڕیارە مانگی کانوونی دووەمی ٢٠٢١، مەولوود چاوشئۆغڵو وەزیری دەرەوەی تورکیا سەردانی ئەبوزەبی بکات.   ئەمە یەکەمین سەردانی شازادەی جێنشینە بۆ تورکیا لە ماوەی نۆ ساڵی رابردوودا.   زیاتر لە دوو دەیەیە پەیوەندی نێوان تورکیا و ئیمارات ساردی تێکەوتووە، رووداوەکانی سووریا لە ساڵی ٢٠١١ هێندەی دیکە پەیوەندیی نێوان ئەو دوو وڵاتەی ئاڵۆزکرد، لە کێشەی نێوان وڵاتانی کەنداو و قەتەریش لە ساڵی ٢٠١٧ دا، تورکیا پشتی قەتەری گرت. بەمەش پەیوەندییەکانی نێوان ئەبوو زەبی و ئەنقەرە ئاڵۆزتربوون.  بەڵام لە ماوەی رابردوودا پەیوەندییەکانی نێوان ئیمارات و تورکیا بەرەو ئاسایبوونەوە هەنگاویان نا، رۆژی ١٥ی ئابی ٢٠٢١ ئەردۆغان پێشوازیی لە تەحنوون بن زایید ئال - نهیان، راوێژکاری ئاسایشی نیشتمانیی ئیمارات کرد.  لە راگەیێندراوی سەرۆکایەتیی تورکیادا سەبارەت بە سەردانەکەی شازادەی جێنشینی ئیمارات هاتووە: "چاوێك بە سەرجەم پەیوەندییەکان بە هەموو رەهەندەکانی دەخشێندرێتەوە و هەروەها تاوتوێی هەنگاوەکانی باشترکردنی ئەو پەیوەندییانە دەکرێت، ئەو گفتوگۆیانە پرسە هەرێمیی و نێودەوڵەتییەکانیش لەخۆدەگرن".  داتاکانی وەزارەتی ئابووریی ئیمارات پێشانیدەدات لە ماوەی یەک دەیەی رابردوودا، قەبارەی بازرگانییە نانەوتییەکان لە نێوان ئیمارات و تورکیا نزیکەی ٨٩.٦ ملیار دۆلار بووە.  بازرگانییە نانەوتییەکانی نێوان ئەو دوو وڵاتە لە ساڵی ٢٠١٩ نزیکەی ٧.٣ ملیار دۆلار بووە، لە ساڵی ٢٠٢٠ بە رێژەی ٢١ % بەرزبووەوە و گەیشتە ٨.٩ ملیار دۆلار.