باشاک دەمیرتاش، هاوژینی سەلاحەدین دەمیرتاش لە پەیامێکی ڤیدیۆییدا لە هەژماری تایبەتی خۆی لە تویتەر کە ئاراستەی عەبدولحەمید گول، وەزیری دادی تورکیای کردووە، رەخنە لە وەزیرەکە دەگرێت و دەڵێت، دۆخی گرتووخانەکان تاوەکو ئێستا ئاسایی نەکراوەتەوە و هەمان رێکارە تووندەکانی پێشووی سەلامەتی بۆ خۆپاراستن لە ڤایرۆسی کۆرۆنا تێیاندا دەگیرێتەبەر، ئەوەش لەکاتێکدایە کە لە دەرەوەی گرتووخانەکاندا ژیان ئاسایی بووەتەوە.  باشاک دەمیرتاش لە پەیامەکەیدا دەڵێت، تاوەکو ئێستا قەدەخەی دیداری گیراوان لە گرتووخانەکان لەگەڵ کەسوکارەکانیان بەردەوامە و رێگە بە دیداری کراوە و داخراویش نادرێت، تەنانەت سادەترین مافی گیراوەکان کە بریتییە لە پەیوەندیی تەلەفۆنی، لێیان قەدەخەکراوە.  ناوبراو رووی دەمی دەکاتە عەبدولحەمید گول و دەڵێت، " ١٣ مانگ بەر لە ئێستا مژدەی پەیوەندی دەنگ و رەنگ لەڕێگەی ئینتەرنێتەوە بە کەسوکاری راگیراوانت درا، کەچی تاوەکو ئێستا نەتخستووەتە بواری جێبەجێکردنەوە".  دەقی گوتەکانی باشاک دەمیرتاش:  سڵاوتان لێبێت؛ لای هەمووان روونە کە بەهۆی ڤایرۆسی کۆرۆناوە رێکاری تووند گیرانەبەر و بە تێپەڕاندنی مەترسییەکەش دۆخەکە ئاسایی کرایەوە. بەداخەوە رێکارە تووندەکان لە گرتووخانەکان ئاسایی نەکراونەتەوە. پێشتر گیراوانی گرتووخانەکان هەفتانە دیداریان لەگەڵ کەسوکارەکانیان ئەنجامدەدا، بەڵام ئەم مافەیان لێسەندرایەوە. راستە ناوە ناوە بە بڕیاری وەزارەتی داد لە رێوشوێنێکی توونددا مۆڵەتیان پێدەدرا، بەڵام ئەوەش قەدەخەکرا. بەداخەوە نە دیداری کراوە ماوە و نە دیداری داخراو؛ تەنانەت سادەترین مافی بەندکراوان کە پەیوەندیی تەلەفۆنییە ئەویش قەدەخەکراوە. ١٣ مانگ بەر لە ئێستا، عەبدولحەمید گول، وەزیری دادی تورکیا مژدەی بە کەسوکاری بەندکراوەکان دا بەوەی لەڕێگەی ئینتەرنێتەوە دەرفەت بە بەندکراوان دەدەن کە پەیوەندیی دەنگ و رەنگ لەگەڵ کەسوکارەکانیان ئەنجامبدەن، کەچی تاوەکو ئێستا وەزیری داد بەڵێنەکەی جێبەجێ نەکردووە. پرسیار لە وەزیر دەکەم: چی دەبێت ئەگەر کۆتایی بە قەدەخەی دیداری بەندکراوان لەگەڵ کەسوکارەکانیان بهێنن؟ کەی دۆخی گرتووخانەکان ئاسایی دەکرێتەوە؟