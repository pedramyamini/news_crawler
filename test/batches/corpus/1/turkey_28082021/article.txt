نەزار نەفەسی، خەڵکی مەزار شەریفی ئەفغانستانە و تەمەنی ٢٣ ساڵە، بەپێ سنوورەکانی ئێرانی بڕیوە بۆ ئەوەی بگاتە تورکیا و ماوەی چوار ساڵە لە شاری ئیدرنە دەژی و کاری گاوانی دەکات. دەڵێت، "ئەگەر لێم دەپریسی بۆ هاتووم؟ شەڕێکی زۆر لە ئەفغانستان هەیە، ئێمە نامانەوێت کەس بمرێت، هاتووین بۆ ئێرە بۆ ئەوەی خێزانەکەمان نەخەینە دۆخێکی سەختەوە، هیچ کەس ناتوانێت وڵاتەکەی خۆی بەجێبهێڵێت. هیچ کەس ناتوانێت بەبێ وڵات بژی. هیوادارم رۆژێک ئەفغانستان لە دۆخێکی باشدا بێت و بتوانین بگەڕێینەوە. "  زیاتر لە چوار ملیۆن کۆچبەر کە زۆرینەیان سووریین لە تورکیا دەژین، ئەو کۆچبەرانەی کە بە فەرمی تۆمارنەکراون بە زۆری لە سێکتەری کشتوکاڵ و رستن و چنین کاردەکەن، کۆمەڵەی پارێزەرانی ئەدێرنە دەڵێت، لەلایەن خاوەنکارەکانەوە رووبەڕووی چەوساندنەوە دەبنەوە بە کارپێکردن بۆ ماوەیەکی زۆر و پێدانی بڕە پارەیەکی کەم.  تاجەدین سیڤیرکایە، سەرۆکی کۆمەڵەی پارێزەرانی ئیدرنە دەڵێت، "ئەو کەسانەی لەم جۆرە کارانەدا دامەزراون، کرێیەکی زۆر کەمتر لە ئاستی ئاسایی وەردەگرن. ئەو کەسانە ئاسایشی کۆمەڵایەتییان نییە، لە کاژێر پێنج و شەشی بەیانییەوە بۆ کاژێر حەوت یان هەشتی شەو کاردەکەن، هەموو رۆژێک و ماوەی شەش تا حەوت مانگ بەبێ پشوو کاردەکەن. پێم وایە ئەوە تاوانێکە دژی مرۆڤایەتی. "  نزیکەی ٣٠٠ هەزار ئەفغانی لە تورکیا دەژین، دوای گرتنەوەی ئەفغانستان لەلایەن تاڵیبانەوە، حکومەتی تورکیا بۆ رێگریی لە هاتنی شەپۆلی کۆچبەران بە درێژای سنوورەکانی لەگەڵ ئێران هێزی بڵاوکردووەتەوە و سنوورەکانی تووندوتۆڵکردووەتەوە.  ئۆرهان جاکیرلەر، یاساناسە و دەڵێت، "ئەگەر دەوڵەت لەڕووی یاساییەوە مۆڵەتی کارکردنی بەو کەسانە نەدابێت، ئەگەر ئەو کەسانە بەشێوەیەکی یاسایی نەهاتبێتنە ئەم وڵاتەوە، ناتوانرێت بەدواداچوون بۆ هەلومەرجی مرۆیی و کارکردنیان بکرێت. "  دوای کشانەوەی هێزەکانی ئەمریکا لە ئەفغانستان و گەڕانەوەی تاڵیبان بۆ دەسەڵات، کۆچی بە کۆمەڵی ئەفغانییەکان بۆ باکووری کوردستان و تورکیا دەستیپێکردووە و رۆژانە چەندین کۆچبەری ئەفغانی و پاکستانی لە دیوی رۆژهەڵاتی کوردستان بە شێوەیەکی نایاسایی خۆیان دەگەیێننە سنووری پارێزگای وان لە باکووری کوردستان.