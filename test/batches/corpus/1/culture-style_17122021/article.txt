شەھێن سابیر، بەرپرسی راگەیاندنی فیستیڤاڵی نێودەوڵەتیی فیلمی سلێمانی، بە رووداوی راگەیاند، لە خولی ئەمساڵی فیستیڤاڵدا، یادی ھونەرمەندان عەبدوڵڵا خەیات، دڵشاد ئەحمەد و ئاسۆ عومەر سوارە دەکرێتەوە.  ئاماژەی بۆ ئەوەشکرد، لەم یادکردنەوەدا لە ھۆڵی تەلاری ھونەر، وێنەی گەورەی ئەم سێ ھونەرمەندە دانراون و ھونەرمەند و ھونەردۆستان مۆمی وەفا و یادکردنەوە لە نزیک وێنەکانەوە دادەگیرسێنن.  چالاکییەکانی فیستیڤاڵ کاژێر چواری ئەمڕۆ ١٧ - ١٢ - ٢٠٢١ دەستپێدەکات و بۆ ماوەی حەوت رۆژ بەردەوام دەبێت، تێیدا ١٤٣ فیلم لە ٣٥ وڵاتەوە بەشدارن و ١١٦ فیلم لە کێبڕکێدان.  لە فیلمە بەشداربووەکان، ٥٧ فیلمی کوردی هەن، هەروەها ٢١ فیلمی سینەمایی هەیە و ئەو فیلمانەی بە زمانی ئینگلیزی ژێرنووسی کوردییان بۆ کراوە، فیلمە بیانییەکانی بە زمانی دیکەن، وەک فارسی و فەرەنسی، ژێرنووسی کوردی و ئینگلیزییان بۆ کراوە.  "ماڵی دالیا" لە دەرهێنانی دانا کەریم، فیلمی دەستپێکی فیستیڤاڵەکەیە و لە یەکەم رۆژی فیستیڤاڵدا لە تەلاری هونەر نمایشدەکرێت.  یەکەم رۆژی فیستیڤاڵ و دوایین رۆژی فیستیڤاڵ لە تەلاری هونەر دەبێت، رۆژانی دیکە لە سیتی سینەما دەبێت.  فیلمەکان لە چوار بەشدا نمایشدەکرێن، فیلمی سینەمایی، کە ژمارەیان ٢١ فیلمە و چوار لەو فیلمانە کوردین، کورتەفیلم، بەڵگەفیلم و ئەنیمەیشن، دوو لە بەڵگەفیلمەکانیش لەبارەی ژینگەن.  بەهۆی ئەوە درووشمی ناوخۆیی فیستیڤاڵەکە لەبارەی ' کۆچە '، دوو فیلم لەمبارەیەوە نمایشدەکرێن.  ژمارەی خەڵاتەکانی فیستیڤاڵ، ١٨ خەڵاتن و زۆربەی سەرۆک و ئەندامانی لیژنەی هەڵسەنگاندنی فیلمەکان بیانین و ئەندامی کوردی تێدایە.  رێکخەرانی فیستیڤاڵەکە رۆژانە بڵاوکراوەیەکی تایبەت بە بواری سینەما لە فیستیڤاڵەکەدا بڵاودەکەنەوە.  بەهۆی بڵاوبوونەوەی ڤایرۆسی کۆرۆنا، پێنجەمین فیستیڤاڵی فیلمی نێودەوڵەتیی سلێمانی وەک زۆربەی فیستیڤاڵە سینەمایی و هونەرییەکان، لە ٢٠٢٠ بۆ ٢٠٢١ دواخرا.