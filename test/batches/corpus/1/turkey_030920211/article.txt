بەگوێرەی راگەیێندراوی پارێزگای وان، ئەمڕۆ هەینی ٣ی ئەیلولی ٢٠٢١ تیمەکانی سەر بە فەرماندەیی جەندرمە لە گەڕەکی "یوڤا" لە شارۆچکەی وەستان لە کاتی ئەنجامدانی پشکنیندا هەوڵیان داوە بارهەڵگرێک رابگرن، بەڵام شۆفێرەکە گوێی پێ نەداون و نەوەستاوە.     تیمەکانی جەندرمە دوای بڕینی مەودایەکی زۆر بارهەڵگرەکەیان راگرتووە کە بڕێکی زۆر خەڵووزی بەردینی لێ بارکراوە. لە نێو سندووقێک لە بەشی دواوەوەی بارهەڵگرەکەدا دەست بەسەر ٢٧ کۆچبەری ئەفغانی گیرا کە بە شێوەیەکی نایاسایی چوونەتە ئەو شارۆچکەیە.   کۆچبەرە ئەفغانییە دەستبەسەرکراوەکان رادەستی بەڕێوەبەرایەتیی کۆچی پارێزگای وان کران، هەروەها دەستگیرا بەسەر باهەڵگرەکە و شۆفێرەکەیدا.   لەلایەکی دیکەوە هەر ئەمڕۆ تیمەکانی هۆبەی بەرەنگاربوونەوەی قاچاخچێتی سەر بە بەڕێوەبەرایەتیی ئاسایشی وان لە ئۆپەراسیۆنێکدا کە بە پشتبەستن بە زانیاریی هەواڵگری لە شارۆچکەی رێگەی ئاوریشم ئەنجامیاندا لە سێ خاڵی جیاوازدا ٣٦ کۆچبەری نایاساییان دەستبەسەرکرد لەگەڵ دەستبەسەرکردنی و دوو کەسی بە رەگەز ئەفغانی بەتۆمەتی قاچاخچێتیکردن بە کۆچبەران.  هاتنی کۆچبەری نایاسایی بۆ پارێزگای وانی باکووری کوردستان نوێ نییە، بەڵام دوای کشانەوەی هێزەکانی ئەمریکا لە ئەفغانستان، کۆچی بە کۆمەڵی ئەفغانییەکان بۆ باکووری کوردستان و تورکیا دەستیپێکردووەتەوە.  بەگوێرەی زانیارییەکان لە ماوەی یەک هەفتەدا ١٦ کەس و لە ماوەی ٨ مانگدا ٩١ کەس لە سنووری پارێزگای وان بەتۆمەتی قاچاخچێتیکردن بە کۆچبەران دەستبەسەرکراون.