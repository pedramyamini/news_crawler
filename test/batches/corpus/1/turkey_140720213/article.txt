هێرشکارەکە کە تەمەنی ٢٨ ساڵە، ناوی (ئـ، ت، د)ە، کاژێر ٦ی بەیانی بە تاپڕێکەوە هەڵیکوتاوەتە سەر بارەگای هەدەپە لە مارماریس و چەند جارێک تەقەی لە باڵەخانەکە کردووە. دواتر لەلایەن پۆلیسەوە دەستگیرکراوە و براوەتە بنکەی پۆلیس.   بەپێی زانیارییەکان هەمان کەس ساڵی ٢٠١٨ تەقەی لە بارەگای هەدەپە کردبوو و جامی باڵەخانەی شکاندبوو. ئەوکات بە تۆمەتی زیانگەیاندن بە ماڵ و موڵکی خەڵک، هەروەها بەهۆی ئەوەی پێشینەی خراپی هەبووە، لێپرسینەوەی لەگەڵدا کراوە.  دوێنێ سێشەممەش لە ناوچەی ئاڤجیڵاری ئیستەنبووڵدا تەقە لە ماڵی شەمسەدین دومان، بەرپرسی رێکخستنەکانی هەدەپەی ئاڤجیڵار کرا. پێشتر ئەو بەرپرسەی هەدەپە هەڕەشەی لێکرابوو.  رۆژی پێنجشەممە ١٧ی حوزەیرانی ٢٠٢١ ' یش كەسێك بەناوی ئۆنور گەنجەر هێرشی کردە سەر باڵەخانەی لقی رێكخستنەكانی ئیزمیری هەدەپە و ئەندامێکی هەدەپەی بەناوی دەنیز پۆیراز لە نێو باڵەخانەکەدا کوشت. دواتر بکوژەکە لەلایەن پۆلیسەوە دەستگیرکرا.