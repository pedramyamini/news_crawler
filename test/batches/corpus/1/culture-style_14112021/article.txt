ئەو هێرشە دوای ئەوە زانراوە کە رۆژی شەممە ١٣ی تشرینی دووەمی ٢٠٢١ لە پاریس چەند کەسێک سەردانی گۆڕی ئەحمەد کایایان کردووە.   تاوەکو ئێستا دیار نییە کێن ئەو کەسانەی هێرشیانکردووەتە سەر گۆڕەکە، بەڵام بەگوێرەی ئەو دیمەنانەی دوای هێرشەکە لە تۆڕە کۆمەڵایەتییەکاندا بڵاوکراوەتەوە، گۆڕەکەی ئەحمەد کایا زیانی بەرکەوتووە و لەسەر کێلی گۆڕەکەی نووسراوە "تورکیا".   ئەو هێرشە لە کاتێکدایە رۆژی ١٦ی تشرینی دووەمی ٢٠٢١ بیستویەکەمین ساڵڕۆژی کۆچی دوایی ئەو هونەرمەندەیە.     ئەحمەد کایا هونەرمەندی ناوداری کورد لە شەوە ئاهەنگێکدا لە شوباتی ١٩٩٩ کاتێک خەڵاتی باشترین ھونەرمەندی ساڵی پێبەخشرا، رایگەیاند لە ئەلبوومی داھاتوویدا گۆرانییەك بە زمانی کوردی دەچڕێ، ئەمەش ژیانی کایای بە تەواوەتی گۆڕی.   دادگای تورکیا لە ٣٠ی نیسانی هەمان ساڵ بە تۆمەتی ناپاكی بەرامبەر بە نیشتمان داوای ١٠ ساڵ بەندکردنی ئەحمەد کایای کرد.   بەهۆی گوشارەکانەوە، ئەحمەد کایا تورکیای جێهێشت و لە ١٦ی تشرینی دووەمی ٢٠٠٠ لە پاریس کۆچی دوایی کرد و هەر لەوێ لە گۆڕستانی ناودارانی پاریس بەخاکسپێردرا.