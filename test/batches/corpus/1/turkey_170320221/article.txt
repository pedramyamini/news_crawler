مارگاریتا ساباتنیکایا، گەشتیاری رووسی دەڵێت، "لەگەڵ منداڵەکانماندا بۆ گەشتکردن هاتووین بۆ ئێرە. هەڵبەت لەم دۆخەدا نازانین کەی دەگەڕێینەوە بۆ رووسیا و بە چ فڕۆکەیەک دەگەڕێینەوە. نازانین چی چاوەڕێمان دەکات. بێگومان دەمانەوێت لێرە بمێنینەوە، بەڵام دۆخێکی سەختە، کارتە بانکییەکانمان لێرە کار ناکەن. چۆن دەتوانین لێرە بمێنینەوە. دیار نییە چۆن لە ژیاندا دەمێنینەوە".  هۆتێلەکانی ئەنتاڵیا ئامادەکاریی تەواویان بۆ پێشوازیکردن لە گەشتیاران کردووە. ئەوان تاڕادەیەک نیگەرانن. پێشبینی دەکەن قەیرانی ئۆکراینا کاریگەریی لەسەر گەشتیارانی ئەوان هەبێت.  ئاننا یغیت، یاریدەدەری بەڕێوەبەری هۆتێل دەڵێت، "بەگشتی بۆ ئەنتاڵیا ساڵی رابردوو نۆ ملیۆن گەشتیار هاتن. ئەو گەشتیارانە ٥٧ % یان لە رووسیا و ئۆکراینا و بێلاڕووسەوە هاتبوون. بەو هۆیەوە پێشبینی دەکەین ئەم قەیرانە کاریگەریی جیددیی لەسەر کەرتی گەشتیاریی ئەنتاڵیا هەبێت".  لە ئەنتاڵیا نەک تەنیا خاوەن هۆتێلەکان، نووسینگە و رێبەرانی گەشتیارییش پێیانوایە لە یەک کاتدا گەشتکردن بە گەشتیارانی دوو وڵات کە پێشتر دۆست بوون و ئێستاش لەنێو شەڕدان، کارێكی ئەستەم دەبێت.  باربارۆس دوزگون، رابەری گەشتیاریی زمانی رووسی دەڵێت، "لە رابردوودا ئۆکراینا و رووسیا برا بوون، هاوڕێ بوون، لە یەک پاس و یەک یەختدا گەشتمان پێ دەکردن. ئێستا ئەگەر لەگەڵ مندا لەنێو یەک پاسدا گەشت بکەن، چی روودەدات؟ بۆ نموونە ئەگەر پێویست بوو پێکەوە بیانبەم بۆ پاموککالە، چۆن دەچین بۆ پاموککالە و چۆن دەگەڕێینەوە، نازانم. نازانم دەتوانین پێکەوە بڕۆین یان نا".  ساڵانە گەشتیارێکی زۆر لە رووسیا و وڵاتانی دراوسێیەوە گەشت بۆ ئانتاڵیا دەکەن. بەگوێرەی داتا فەرمییەکانی تورکیا لە ساڵی ٢٠٢١ دا زیاتر لە سێ ملیۆن و ٥٠٠ هەزار گەشتیاری رووسی و نزیکەی یەک ملیۆن و ٥٠٠ هەزار گەشتیاری ئۆکراینی سەردانی شاری ئەنتاڵیایان کردووە.