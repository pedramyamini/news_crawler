ئەم گەڕانەوەیە دوای ئەوە هات، وەزارەتی دادی ئەمریکا گەیشتە ئەو ئەنجامەی کە تابلۆکە لە دەستپێکی شەڕی کەنداو لە ساڵی ١٩٩١ دزراوە و بە شێوەیەکی نایاسایی لە بازاڕی ئەمریکادا فرۆشراوە.  رێوڕەسمی رادەستکردنەوەکە کاژێر ٢٢: ٠٠ [بەکاتی هەولێر] لە رۆژی پێنجشەممە ٢٣ - ٠٩ - ٢٠٢١ لە واشنتن بەڕێوەچوو کە هەریەکە لە جۆو هوود، یاریدەدەری وەزیری دەرەوەی ئەمریکا بۆ کاروباری رۆژهەڵاتی نێوەڕاست؛ فەرید یاسین، باڵیۆزی عێراق لە ئەمریکا؛ حەسەن نازم، وەزیری رۆشنبیری و گەشتوگوزاری عێراق؛ محەممەد حەلبووسی، سەرۆکی ئەنجوومەنی نوێنەرانی عێراق؛ ئەندرێ ئازولای، بەڕێوبەری گشتیی یونیسکۆ و نوێنەرانی وەزارەتی دادی ئەمریکا بەشداربوون.  تابلۆکە پێشتر لەلایەن زنجیرە مارکێتێکی کاری دەستی بە ناوی ' هۆبی لۆبی ' یەوە خاوەندارێتی دەکرا. لە ساڵی ٢٠١٤، مارکێتی هۆبی لۆبی تابلۆکەی بە ملیۆنێک و ٦٧٠ هەزار دۆلار کڕی بۆئەوەی لە مۆزەخانەی بایبڵ لە واشنتن نمایشی بکات کە لەلایەن دەیڤید گرینی ملیۆنێر و خاوەنی زنجیرە مارکێتەکە کرابووەوە.  تابلۆکە ١٥.٢ سانتیمەتر درێژە و پانییەکەی ١٢.٧ سانتیمەترە و بەشێکی داستانی گلگامش لەسەر هەردوولای نووسراوە کە لە شەش ستوونی نووسین پێکدێت.  لە لایەکی تابلۆکە ستوونەکانی یەکەم و دووەم و پێنجەمی لەسەرە و لایەکەی دیکەش ستوونەکانی سێیەم و چوارەم و شەشەمی لەسەرە. لە ستوونی یەکەمدا، پاڵەوانی داستانەکە چیرۆک بۆ دایکی دەگێڕێتەوە. لە ستوونی دووەمدا کارەکتەرێکی کچ کوڕەکە دەباتە نێو کێڵگەی شوانێکەوە و لە ستوونی پێنجەمدا باس لە شارێک و کچە جوانەکانی نێوی دەکات.  پێشتر وەزارەتی دادی ئەمریکا رایگەیاندبوو، ئەم تابلۆیە، کە لە ساڵی ٢٠١٩ وە لە مۆزەخانەکە وەرگیراوەتەوە، لەگەڵ ١٧ هەزار پارچەی هونەری دێرینی دیکە، کە باوەڕ دەکرێت لەم چەند دەیەی رابردوودا لە عێراق دزرابن، دەگەڕێندرێنەوە بۆ عێراق.  یۆنیسکۆ ئەم هەنگاوەی وەکو "سەرکەوتن بەسەر شەڕ لە دژی بازرگانیی نایاسایی بە کەرەستە کولتوورییەکان" ناوبرد. وا دەخەمڵێندرێت کە ئەم تابلۆیە لە مۆزەخانەیەکی عێراق لە ساڵی ١٩٩٠ دزرابێت و لە ساڵی ٢٠٠٧ گەیێندرابێتە ئەمریکا.  سەبارەت بە کەرەستەکانی دیکە، یونیسکۆ رایگەیاند، لە ماوەی شەڕی داعشدا، لە ساڵەکانی ٢٠١٤ - ٢٠١٩ شوێنەوارەکانی عێراق "بە شێوەیەکی سیستماتیک" تاڵانکراون.