یولیا بیلەتسکا، سەرۆکی کۆمەڵەی ئۆکراینا لە ئەنقەرە رایگەیاند، "بەداخەوە رووسیا خەڵکانی سڤیل بۆردوومان دەکات. خوشک و براکانمان و خێزانەکانمان لەژێر هەڕەشە و بۆردووماندان. ئێمە داوای هاوکاری لە جیهان و لە تورکیا دەکەین".  خۆپێشاندەران دروشمی "نەخێر بۆ شەڕ"، "پووتینی بکوژ ئۆکراینا جێبهێڵە" و "ئەنقەرە و کیێڤ شان بە شان"ـیان گوتەوە.  خۆپیشاندەرێک دەڵێت، "ئەو هێرشە قێزەونەی دەکرێتە سەر ئۆکراینا، سەرکۆنەی دەکەین و دەمانەوێت هەرچی زووە رابگیرێت، چونکە وڵات دەبێت سەربەخۆ و ئازاد بێت. دەبێت منداڵان بە پێکەنینەوە تێیدا یاری بکەن و بە بەختەوەری بژین".  ئەوەی ئۆکراینا داوای دەکات لە خۆپێشاندان زیاترە. رۆژی ٢٦ - ٢ - ٢٠٢٢ ڤۆلۆدیمیر زێلێنسکی، سەرۆکی ئۆکراینا لە هەژماری فەرمیی خۆی لە تویتەرەوە داوای لە رەجەب تەیب ئەردۆغان، سەرۆککۆماری تورکیا کرد رێگە ئاوییەکانی لە دەریای رەش بەڕووی کەشتییە سەربازییەکانی رووسیا دابخات.  بەڵام مەولوود چاوشئۆغلو، وەزیری دەرەوەی تورکیا ناڕاستەوخۆ وەڵامی دایەوە و رەتیکردەوە حکومەتی وڵاتەکەی ئامادە بێت ئەو داواکارییەی زێلێنسکی جێبەجێ بکات.