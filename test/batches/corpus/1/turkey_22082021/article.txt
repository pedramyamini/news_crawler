درەنگانی شەوی رابردوو لە شارۆچکەی رێگای ئاوریشم سەر بە پارێزگای وانی باکووری کوردستان تیمەکانی هۆبەی بەرەنگاربوونەوەی قاچاخچێتی سەر بە بەڕێوەبەرایەتیی ئاسایشی وان لە گەڕەکی حاجی بەکر ئۆپەراسیۆنێکیان کرد.   لە چوارچێوەی ئۆپەراسیۆنەکەدا تیمەکان هەڵیانکوتایە سەر خانوویەکی چۆڵکراو  و ٢٥ کۆچبەریان دەستبەسەر کرد. ٢٠ لە کۆچبەرەکان ئەفغانین و ٥ی دیکەیان پاکستانین و بەشێوەیەکی نایاسایی سنووریان بەزاندبوو.   ژمارەیەک لەو کۆچبەرانە، کە تەندروستییان خراپ بوو بەمەبەستی پشکنینی پزیشکی بە پاس گوازرانەوە بۆ نەخۆشخانە. کۆچبەرەکانی دیکەش بەمەبەستی دیپۆرتکردنەوەیان رەوانەی ناوەندی گەڕاندنەوەی کۆچبەرانی وان کران.   کەسێک بە تۆمەتی قاچاخچێتیکردن بە کۆچبەران دەستبەسەرکرا. تیمەکانی شارەوانیش ئەو خانووەیان رووخاند کە قاچاخچییەکان بۆ شاردنەوە و راگرتنی کۆچبەران بەکاریاندەهێنا.   رۆژانە چەندین کۆچبەری ئەفغانی و پاکستانی لە دیوی رۆژهەڵاتی کوردستان خۆیان دەگەیێننە سنووری پارێزگای وان لە باکوری کوردستان.   کۆچی ئەفغانییەکان لەو سنوورەوە بۆ باکووری کوردستان و تورکیا تازە نییە، بەڵام دوای کشانەوەی هێزەکانی ئەمریکا لە ئەفغانستان و گەڕانەوەی تاڵیبان بۆ دەسەڵات، کۆچی بە کۆمەڵی ئەفغانییەکان بۆ ئەو وڵاتە دەستیپێکردووە.   ئەو ئەفغانییانە، بە گرووپی گەورە و بچووک لە ئێرانەوە دەگەنە باکووری کوردستان و تورکیا. میدیاکان ئاماژە بەوە دەدەن رۆژانە زیاتر لە هەزار کۆچبەر دوای بڕینی سەتان کیلۆمەتر لە دیوی ئێرانەوە، دەگەنە باکووری کوردستان.  بەگوێرەی راگەیێنراوی پارێزگای وان، کە لە ١٩ی تەمموزی ئەمساڵ بڵاویکردووەتەوە لە ٢٠٢١ دا لە سنووری پارێزگای وان ٢٧ هەزار و ٢٣٠ کۆچبەری ئەفغانی دەستبەسەرکراون، هەروەها رێگری لە ٣٤ هەزار و ٣٠٨ کۆچبەری دیکە کراوە، کە بەشێوەی نایاسایی لەو سنوورە ئاودیوبن.