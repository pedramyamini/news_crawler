عەبدوڵا گول ئەو بڕیارەی دادگەی تورکیای بە بڕیارێکی خراپ بۆ سەر وڵاتەکەی ناوبرد و گوتی: "ئەمە دەریدەخات کە ئێمە چەندە دابڕاوین لەو جیهانە مۆدێرنەی کە بەشێکین لێی. لەم رووەوە مایەی شەرمەزارییە. "   رۆژی دووشەممە ٢٦ - ٤ - ٢٠٢٢، دادگەی ١٣ ـی سزا قورسەکانی ئیستەنبووڵ سزای زیندانیی هەتاهەتایی بەسەر بازرگانی ناسراوی تورکیا عوسمان کاڤاڵادا سەپاند. لە سزاکەدا هیچ کەمکردنەوەیەک بۆ کاڤاڵا نەکرا.  کاڤاڵا لەبارەی دوای بڕیاری دادگە گوتی، "ئەو تۆمەتانەی بۆ من هەڵبەستراون، هەڵمەتێکی بکوژانە و بەکارهێنانی دادگەیە دژم. لەکاتێکدا هیچ بەڵگەیەک لەبەردەست نییە، داواکاری بۆ زیندانیی هەتاهەتایی یاسایی نییە. "   کەیسی عوسان کاڤاڵا لەلایەن بەرپرسانی رۆژئاواوە بە جیددی چاودێری دەکرێت. ئەمریکاش لە مانگی شوباتی ئەمساڵ داوای دەستبەجێ ئازادکردنی عوسمان کاڤالای کرد. دوای بڕیاری دادگە داواکارییەکان بۆ ئازادکردنی کاڤاڵا دووبارە کرانەوە.  عوسمان کاڤاڵا یەکێک بوو لەو بازرگان و چالاکڤانانە کە لە خۆپێشاندانەکانی گەزیدا چەند تۆمەتێکی درایە پاڵ.