بەبۆنەی ١٠٧ مین ساڵیادی کۆمەڵکوژیی ئەرمەنەکان کە لە رۆژی ٢٤ی نیسانی ١٩١٥ و لەسەردەمی عوسمانییەکان روویدا، رۆژی ٢٢ی نیسانی ٢٠٢٢، گارۆ پایلان، پەرلەمانتاری بە رەچەڵەک ئەرمەنی رەشنووسی پرۆژەیاسایەکی پێشکێشی سەرۆکایەتیی پەرلەمانی تورکیا کرد بۆ ناساندنی کۆمەڵکوژیی ئەرمەنەکان و داوا دەکات تورکیا دان بەو کۆمەڵکوژییەدا بنێت.   گارۆ پایلان لە پێشەکی رەشنووسی پرۆژە یاساکەدا نوسیوویەتی: " ١٠٧ ساڵە نکۆڵی لە کۆمەڵکوژی ئەرمەنەکان دەکرێت لەم وڵاتە؛ تاکە کۆمەڵگە بتوانێت برینی کۆمەڵگەی ئەرمەنی ساڕێژ بکات، گەلی تورکیایە. تاکە پەرلەمانیش کە بتوانێت دادپەروەریی بۆ ئەم کارەساتە گەورەیە بهێنێتەدی، پەرلەمانی تورکیایە، بەهۆی ئەوەی ئەم کۆمەڵکوژییە لەم خاکەدا ئەنجامدراوە".   گارۆ پایلان نوسیوویەتی: "گەلی ئەرمەن لە سەردەمی عوسمانییەکاندا پێکهاتەیەکی ئایینی و نەتەوەیی گرنگ بوون و خاوەن پێگەی تایبەت بوون" و ئاماژە بۆ ئەوەش دەکات کە گرووپێک لە سەرکردە سەربازییەکان کۆمەڵکوژییان کردووە و داوا دەکات، ناوی سەرجەم ئەو سەرکردە سەربازییانە و ئەفسەرە پلە باڵاکان کە ئەنجامدەری کۆمەڵکوژییەکە بوون لە دامەزراوە فەرمییەکان و شەقام و شوێنە گشتییەکاندا بسڕێتەوە.   کۆمەڵکوژیی ئەرمەنەکان لە ساڵی ١٩١٥ تاوەکو ١٩٢٣ لەسەردەمی عوسمانییەکان ئەنجامدرا و بە گوێرەی هەندێک سەرچاوە، تێیدا یەک ملیۆن و نیو ئەرمەنی کوژران.  بە گوێرەی سەرچاوە مێژوییەکان، رۆژی ٢٤ی نیسانی ١٩١٥ رێکخستنە تایبەتەکانی سەر بە کۆمەڵەی ئیتیحاد و تەرەقی هەڵیانکووتایە سەر ماڵی ٢٥٠ رۆشنبیر و کەسایەتیی ئەرمەنی و دوای زیندانیکردنیان، لە هەمان رۆژ هەموویان گوللەباران کران. ئەمە سەرەتای کۆمەڵکوژی ئەرمەنی بوو.   تاوەکو ئێستا ٣٩ حکومەت و پەرلەمانی وڵاتان، کۆمەڵێک رێکخراوی جیهانییش کۆمەڵکوژیی ئەرمەنەکانیان بە جینۆساید ناساندووە.