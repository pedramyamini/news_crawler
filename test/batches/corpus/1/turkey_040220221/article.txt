کۆمیسیۆنی ئامادەکاریی پەرلەمانی تورکیا، لێکۆڵینەوەی لە دوو دۆسیەی جیاواز سەبارەت بە سەمرا گوزەل ته‌واو كرد، كه به تۆمه‌تی "ئەندامبوون لە رێکخراوی تیرۆریستی"دا، داوای ھەڵگرتنی پارێزبەندیی یاسایی لێکراوە.  رەمەزان جان، سەرۆکی کۆمیسیۆنی ئامادەکاریی پەرلەمانی تورکیا لە دوای کۆبوونەوەی کۆمیسیۆنەکە بە رۆژنامەڤانانی راگەیاند: "دوای ئەوەی فیلیز کەرەستەجیئۆغڵو پەرلەمانتاری ھەدەپە، ئەرکی بەرگریکردن لە سەمرا گوزەل - ی پێسپێردرابوو، دوایین روونکردنەوەی خۆی لەبەردەم لیژنەکە پێشکێشکرد، دواتر ئەندامانی لیژنەکە ھەڵسەنگاندنی خۆیان کرد. "  جان ئاشکرای کرد: "بە زۆرینەی دەنگ بڕیاردرا داوای ھەڵگرتنی پارێزبەندیی سەمرا گوزەل بکرێت".  کۆمیسیۆنەکەی پەرلەمان راپۆرتی خۆی لەبارەی دۆسیەکە ئامادەکات و کاژێر ١٧: ٠٠ی رۆژی سێشەممە ٨ی شوباتی ٢٠٢٢ رادەستی ھەردوو لیژنەی دەستووریی و داد - ی پەرلەمانی دەکات. رەمەزان جان گوتی: "ئیدی بڕیار لەلای لیژنەی هاوبەشە و بە دەنگدان لە ئەنجوومەنی گشتیدا بابەتەکە کۆتایی پێدێت".  رۆژی ١١ی کانوونی دووەمی ٢٠٢٢، لەسەر داوای سەرۆکایەتیی داواکاری گشتیی کۆماریی لە ئەنقەرە، دۆسیەیەک لە دژی سەمرا گوزەل، پەرلەمانتاری پارتی دیموکراتی گەلان (هەدەپە) لە رێگەی وەزارەتی داد، پێشکێشی سەرۆکایەتیی پەرلەمانی تورکیا کرا و داوای لێسەندنەوەی پارێزبەندیی دەکرێت بۆ دادگاییکردنی.   وەک لە دۆسیەکەدا هاتووە: "سەمرا گوزەل خۆشەویستی گەریلایەکی پەکەکە بووە بەناوی ڤۆلکان بۆرا. لەنێو حەشارگەکانی پەکەکە چەندین وێنەیان پێکەوە هەبووە".   رۆژی ١ی شوباتی ٢٠٢٢، کۆمسیۆنی ئامادەکاریی پەرلەمانی تورکیا ئاشکرایکرد، سەمرا گوزەل خانمە پەرلەمانتاری پارتی دیموکراتی گەلان (هەدەپە) کە چەند وێنەیەکی لەگەڵ گەریلایەک بڵاوکرایەوە، ئامادەنەبوو لێکۆڵینەوەی لەگەڵدا بکرێت.  ڤۆلکان بۆرا، ئەو گەریلایەی پەکەکە کە وێنەی لەگەڵ سەمرا گوزەل گرتووە، لە ئۆپەراسیۆنێکی هێزی ئاسمانیی تورکیا بۆ سەر گەریلاکانی پەکەکە، لە ساڵی ٢٠١٧ گیانی لەدەستدابوو و تەرمەکەی کەوتبووە دەست هێزەکانی تورکیا. له ئه‌نجامی پشكنینی مۆبایلەکەیدا ئەو وێنانە دۆزراونەتەوە، کە مانگی رابردوو تۆڕە کۆمەڵایەتییەکانی لە تورکیا و باکووری کوردستان تەنی.  مستەفا شەنتۆپ، سەرۆکی پەرلەمانی تورکیا لەبارەی بڵاوبوونەوەی وێنەکانی سەمرا گوزەل، رایگەیاند کە تۆمەتی هاوشێوە لەسەر ئەو پەرلەمانتارەی هەدەپە هەیە و لە پەرلەمان لێکۆڵینەوەی لەسەر دەکرێت. جەختیکردەوە کە دەوڵەتی تورکیا بەردەوامە لە بەرەنگاربوونەوەی (تیرۆر) و دەبێت پەرلەمانتاران سنوور لە نێوان خۆیان و پەکەکە دابنێن.   شەنتۆپ گوتیشی: "لەگەڵ ئەوەدام پارێزبەندی هەڵبگیرێت و زەمینەسازی بۆ پرۆسەی دادگەییکردنی واڵابکرێت".   بەڵام ئەو پەرلەمانتارە دەڵێت وێنەکان ئەو کاتە گیراون، کە پرۆسەی ئاشتی لە ئارادابووە. ئەوکات پەرلەمانتارانی هەدەپە بە ئاگاداری دەوڵەت سەردانی قەندیلیان کردووە.  لە کاتی بڵاوبوونەوەی وێنەکاندا دەوڵەت باخچەلی، سەرۆکی مەهەپە لە کۆبوونەوەی فراکسیۆنی پارتەکەی لە پەرلەمانی تورکیا رایگەیاند: "چیدی بەرگەی ئەوە ناگرین لە ژێر گومەزی پەرلەماندا لەگەڵ تیرۆریستان دابنیشین. دەبێ بەزووترین کات پارێزبەندی لەم تیرۆریستە وەربگیرێتەوە و دادگایی بکرێت".   دەوڵەت باخچەلی، هەروەها پێداگری لە داخستنی هەدەپە کردەوە و گوتی: "بۆیان ئاشکرابوو ژنە پەرلەمانتارێکی ئێستای ئامەد چۆن پەیوەندیی تاریکی لەگەڵ ئەو گەریلایەدا هەبووە". بۆیە داوای کرد: "دەستبەجێ لێکۆڵینەوە و رێکاری یاسایی بۆ لێسەندنەوەی پارێزبەندی و دادگاییکردنی ئەم پەرلەمانتارە جوداخوازە بکرێت و تووندترین سزای پێبدرێت".