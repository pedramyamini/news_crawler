بەگوێرەی راگەیێندراوەکەی وەزارەتی ناوخۆی تورکیا، لە ئۆپەراسیۆنی ئابڵوقە - ٥، کە لە بەرزاییەکانی ناوچە شاخاوییەکانی جودی لە شرنەخی باکووری کوردستان لە رۆژی ٢٤ی نیسانی ٢٠٢٢ بەڕێوەچوو، لە پێکدادانێکدا دوو گەریلا گیانیان لەدەستدا و سێ سەربازی هێزەکانی جەندرمەش بەسەختی برینداربوون.   رۆژی ٢٩ی نیسان یەکێک لە سەربازە بریندارەکان بەناوی فاتیح بێرکای ئاکگون و رۆژی دواتریش ملازم ئیسماعیل جان ئاکدەنیز گیانیان لەدەستدا. ئوغورجان چاکیجی سەربازە بریندارەکەی سێیەمیش دۆخی تەندروستیی ناجێگیرە.      ناوەندی چاپەمەنیی و راگەیاندنی هێزەکانی پاراستنی گەل "هەپەگە" گیان لەدەستدانی دوو گەریلای لەم ئۆپەراسیۆنەی شرنەخدا پشتڕاستنەکردەوە و کوژرانی دوو سەرباز و برینداربوونی شەش سەربازی دیکەشی بڵاوکردەوە.   وەزارەتی ناوخۆی تورکیا ساڵانە "ستراتیژییەتی بەرەنگاربوونەوەی تیرۆر" دادەڕێژێت و بەئۆپەراسیۆنە وەرزییەکان ناوی دەبات. دوای کۆتاییهاتنی ئۆپەراسیۆنەکانی زستانە بەناوی زنجیرە ئۆپەراسیۆنەکانی ئەرەن کە بە ٣٤ قۆناخدا تێپەڕی، ئەمجارە زنجیرە ئۆپەراسیۆنەکانی بەهار و هاوینە، دژ بە گەریلاکانی پەکەکە دەستیپێکرد. رۆژی ١٧ی نیسانی ٢٠٢٢ قۆناخی یەکەمی زنجیرە ئۆپەراسیۆنی بەهار و هاوینە بەناوی ئابڵوقە، لە ئامەدی باکووری کوردستان بەڕێوەچوو.    دوای شکستهێنانی پرۆسەی چارەسەری پرسی کورد لە کۆتاییەکانی ساڵی ٢٠١٥ دا، شەڕی کۆڵان بەکۆڵان لە نێوان سوپا و هێزە ئەمنییەکانی تورکیا لە دژی گەریلاکانی پەکەکە لە شەش پارێزگای باکووری کوردستان روویدا و تاوەکو نیسانی ٢٠١٦ بەردەوام بوو. لەم قۆناخە بەدواوە و لە سەرەتای ساڵی ٢٠١٧ ـەوە ژووری ئۆپه‌راسیۆنه‌كانی وه‌زاره‌تی ناوخۆی توركیا شەش جۆر زنجیرە ئۆپەراسیۆنی ئەمنی و سەربازیی لە باکووری کوردستان بەناوەکانی "شکێنەر، تەڵە، هەورە برووسکە، باگۆک، ئەرەن و ئابڵوقە" لە دژی گەریلاکانی پەکەکە لە زۆربەی ناوچە شاخاوییەکان و دوورەدەستەکان لە باکووری کوردستان دەستپێکردووە.