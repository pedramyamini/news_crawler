سەرۆکی مەهەپە رۆژی سێشەممە ٢٣ - ١١ - ٢٠٢١ لە پەرلەمانی تورکیا لە میانی کۆبوونەوەی فراکسیۆنی پارتەکەیدا، لە قسەکانیدا گوتی، ئەگەر کەرکووکی تورکی بکەوێتە ژێر دەستی پێشمەرگە، هاوکێشەکە ئاوەژوو دەبێتەوە. دەشڵێت، ئەوە باجەکەی قورس دەبێت.  باخچەلی گوتی، "بۆ ئەوانەی یاری بە ستاتۆ و مێژووی کەرکووکەوە دەکەن، هەروەها ئەوانەی پلانداڕێژی دەکەن تاوەکو ئەو شارە تورکمانییە بخەنە ژێر دەست و هیوای پێشمەرگە، بانگەوازیان لێدەکەم عەقڵ بێننەوە سەریان و واز لە یاریکردن بە ئاگر بێنن".  لە بەشێکی دیکەی قسەکانیدا سەرۆکی مەهەپە ئاماژەی بەوەدا، "کەرکووک تورکە و ماڵی گیانیی تورکمانەکانە. ئەگەر ئەو شارە تورکییە بکەوێتە ژێر دەستی پێشمەرگە، هاوکێشەکە ئاوەژوو دەبێتەوە. نابێت هیچ کەسێک ئارەزووی رەزالەتێکی وا و داگیرکارییەکی وا بکات کە باجەکەی قورس دەبێت. لە جیهاندا هەموو شتێک دەبێت، بەڵام کەرکووک بێ تورک نابێت و شەرەفی تورکمانیبوون نابێت فڕێبدرێتە سەر زەوی".  هەروەها باسی لەوەشکرد ئەگەر پێویست بکات، "لەگەڵ هاونەژادەکانمان لە کەرکووک دیوارێک لە گۆشت هەڵدەچنین".