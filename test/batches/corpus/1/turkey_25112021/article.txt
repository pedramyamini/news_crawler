هیوا خدر، بەرپرسی فیدراسیۆنی سەراسەریی پەنابەرانی عێراق بە رادیۆی رووداوی راگەیاند، "رۆژی چوارشەممە پاسێکی کۆچبەران کە ٣٣ کۆچبەری هەڵگرتبوو، لە پارێزگای ئەدیرنەی تورکیا وەرگەڕاوە و ١٦ کەسیان بریندار بوون، کە برینی هەندێکیان سەختە و رەوانەی نەخۆشخانە کراون".  بە گوتەی ئەو بەرپرسەی فیدراسیۆنی سەراسەریی پەنابەرانی عێراق، هێشتا ناسنامەی ئەو کەسانە ئاشکرا نەکراوە و نازانرێت خەڵکی چ وڵاتێکن، لە هەوڵدان لە رێگەی بەڕێوەبەرایەتیی کۆچ و کۆچبەرانی تورکیاوە ناسنامەکانیان بزانن، چونکە رۆژانە بە سەتان کورد لە رێگەی ئەدیرنەوە هەوڵی چوونە ئەوروپا دەدەن.  هیوا خدر باسی لەوە کرد، "ئێستا تورکیا زۆر بە زەحمەت ناسنامەی کۆچبەران ئاشکرا دەکات، تەنانەت ئەوانەی دەستگیریش دەکرێن ئاشکرایان ناکات خەڵکی چ وڵاتێکن، راستەوخۆ سنوورداشیان دەکاتەوە، تەنیا ئەوانە نەبن کە بەڵگەنامە پێشکێش بکەن، کێشەی سیاسییان هەیە و بگەڕێنەوە وڵاتەکانیان یان مەترسی لەسەر ژیانیان هەیە".  بەرپرسی فیدراسیۆنی سەراسەریی پەنابەرانی عێراق ئەوەشی خستەڕوو، ئێستا رێگەکانی کۆچکردنی نایاسایی زۆر زەحمەت بوون و کۆچبەران بە ئاسانی ناگەنە شوێنی مەبەست و پارەیەکی زۆریشیان بەفیڕۆ دەڕوات.  هیوا خدر ئاماژەی بەوەش دا، بەشێک لەو کۆچبەرانەی هەرێمی کوردستان کە نایانەوێت خۆیان لە رێگەی ئاوی بدەن بۆ چوونە ئیتاڵیا، لە ئەدیرنەوە دەچنە دوورەگەکانی یۆنان، چونکە رێگەی ئاوی کەمترە و مەترسیدار نییە، بەڵام لەوێش یۆنان زۆر بە تووندی سنوورەکانی دەپارێزێت و زۆربەیان دەستگیر دەکرێن و دەنێردرێنەوە تورکیا.