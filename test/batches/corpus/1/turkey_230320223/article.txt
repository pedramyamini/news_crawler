هەریەک لە کەمال کڵچدارئۆغڵو، سەرۆکی جەهەپە، مەرال ئاکشەنەر، سەرۆکی ئیی پارتی، ئەحمەد داودئۆغڵو، سەرۆکی پارتی ئایندە، عەلی باباجان، سەرۆکی پارتی دێڤا، تەمەل کارامۆڵڵائۆغڵو، سەرۆکی پارتی سەعادەت و گولتەکین ئویساڵ، سەرۆکی پارتی دیموکرات لە کۆبوونەوەکە ئامادە دەبن. ئەمجارەش هەدەپە بانگهێشتی کۆبوونەوەکە نەکراوە.   کۆبوونەوەی سەرۆکی هەر شەش پارتە سیاسییەکە، ئەمجارە لە نووسینگەی تایبەتی عەلی باباجان، سەرۆکی پارتی دێڤا دەکرێت و باباجان سەرۆکایەتیی کۆبوونەوەکە دەکات. پرسەکانی دامەزراندنی سیستەمی بەهێزکراوی پەرلەمانی، هەڵبژاردنەکان، فراوانکردنی بازنەی هاوپەیمانیی میللەت، پاکێجەکانی چارەسەرکردنی قەیرانە سەرەکییەکانی تورکیا دەخرێنە بەرباس و لێکۆڵینەوە و پێشهاتەکانی نێوخۆیی و هەرێمی و نێودەوڵەتیش تەوەری گرنگی کۆبوونەوەکە دەبێت.   رۆژی ١٢ی شوباتی ٢٠٢٢، یەکەم کۆبوونەوەی سەرۆکی شەش پارتەکەی ئۆپۆزیسیۆن بە سەرۆکایەتیی کەمال کڵچدارئۆغڵو لە ئەنقەرە کرا. کۆبوونەوەی دووەمیش رۆژی ٢٧ی شوباتی ٢٠٢٢، لە بارەگای ئیستەنبووڵی پارتی سەعادەت بە سەرپەرشتیی تەمەل کارامۆڵڵائۆغڵو بەڕێوەچوو.   ئەم کۆبوونەوانە بەبێ بەشداریپێکردنی هەدەپە بەڕێوەدەچن، لە کاتێکدا هەدەپە یەکێکە لە پارتە هەرە بەهێزەکانی ئۆپۆزیسیۆن لە تورکیا و باکووری کوردستاندا و خاوەن جەماوەرێکی فراوانە، بەو پێیەی لە دوایین هەڵبژاردنی شارەوانییەکانی تورکیادا کە ٢٠١٩ بەڕێوەچوو، هەدەپە پشتیوانیی لە جەهەپە کرد و بەوجۆرە گەورەشارەوانییەکانی وەکو ئیستەنبووڵ، ئەنقەرە، ئەنتاڵیا و چەندین شارەوانیی دیکەی گرنگ لە ئاکپارتی وەرگیرانەوە.  هەدەپە بۆ ئەم هەڵبژاردنە زووتر هۆشداریی دایە تەواوی پارتەکان بەوەی هیچ هاوپەیمانییەکی نافەرمیی پەسند ناکات و لە ئەگەری نەبوونی رێککەوتنی واژۆکراودا پشتیوانیی هیچ لایەنێک ناکات.