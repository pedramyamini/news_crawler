ئێوارەی ئەمڕۆ چوارشەممە ٢٥ی ئایاری ٢٠٢٢، ئیبراهیم کاڵن، گوتەبێژی سەرۆکایەتیی کۆماری تورکیا لە ئەنقەرە پێشوازی لە شاندی هاوبەشی سوێد و فینلاند کرد، کە پێکهاتبوون لە ئۆسکار ستێنسترۆم، بەرپرسی ئۆفیسی سەرۆکوەزیرانی سوێد و جوکا سالۆڤارا گەورە راوێژکاری وەزارەتی دەرەوەی فینلاند. شاندی تورکیا کە  بریکاری وەزارەتەکانی دەرەوە، بەرگریی، داد و یاریدەدەری سەرۆکی میت پێکهاتبوون لەگەڵ شاندەکەی سوێد و فینلاند کۆبوونەوە.  ئامانج لە کۆبوونەوەی شاندی هەر سێ وڵاتەکە، تاوتوێکردنی نیگەرانییەکانی تورکیا بوو لە بەرامبەر سوێد و فینلاند، کە ئەم دوو وڵاتە بەهۆی ترسی رووسیاوە هەوڵدەدەن ببنە ئەندام لە هاوپەیمانیی ناتۆ.   دوای کۆبوونەوە سێ قۆڵییەکە کە زیاتر لە سێ کاژێری خایاند، ئیبراهیم کاڵن کۆنگرەیەکی رۆژنامەڤانیی سازکرد و رایگەیاند، زۆر بەراشکاوی بە نوێنەرانی سوێد و فینلاندیان راگەیاندووە، تاوەکو ئەو کاتەی نیگەرانییەکانی تورکیا لە ماوەیەکی دیاریکراودا بە هەنگاوی بەرجەستەکراوەوە نەڕەوێندرێنەوە، هیچ پێشڤەچوونێک لە هەنگاوەکانی ئەندامبوونیان لە ناتۆ بەدی ناکرێت.  ئیبراهیم کاڵن راشیگەیاند، چاوەڕوانییەکانیان بە هەردوو وڵات گەیاندووە لەبارەی کۆتایی پێهێنانی هەمیشەیی بۆ سەرجەم رێکخراوەکان، کە بەناوی جیاوازەوە کار دەکەن، بەڵام سەر بە پەکەکە و یەپەگەن و رێگری لە رێکخستنەکانیان بکرێن و دامەزراوە میدیاییەکانیشیان دابخرێت، کە بەردەوام دژی تورکیا پروپاگەندە دەکەن.   کاڵن باسی لەوەشکرد، کە بەڵگە و دۆکیومێنتیان خستووەتە بەردەم شاندی ئەم دوو وڵاتە، کە دەیسەلمێنێت پەکەکە و یەپەگە هەمان شتن، بەڵام بەناوی جیاوازەوە کاردەکەن و بەڵگەی چۆنێتی کارکردنیان لە سوێد و فینلاند و وڵاتانی ئەوروپاش پێشکێش کردوون و تەنانەت بەڵگە و دۆکیومێنتی هەواڵگرییەکانی ئەوروپایان پێداون، کە دان بەوەدا دەنێن یەپەگە بەشێکە لە پەکەکە.   گوتەبێژی سەرۆکایەتیی کۆمار راشیگەیاند، لە ١٠ ساڵی رابردوودا داوای رادەستکردنەوەی ٢٨ کەس لە سوێد و ١٢ کەسیش لە فینلاند کردبوو، کەچی بەردەوام وەڵامی ئەرێنییان دەدەنەوە. ئەمڕۆش دووبارە ئەم بابەتەیان زیندووکردەوە و داوای جێبەجێکردنیان لە سوێد و فینلاند کردووە.  بەڵام سوێد رەتیدەکاتەوە کە هاوکاریی دارایی و سەربازیی پێشکەشی یەپەگە کردبێت. وەزارەتی دەرەوەی سوێد بە رووداوی راگەیاند، سوێد هیچ یارمەتییێکی دارایی یان سەربازی راستەوخۆی بە بەڕێوەبەرایەتیی خۆسەر و لایەنە سیاسی و سەربازییە کوردییەکانی رۆژئاوای کوردستان و سووریا نەداوە، بەڵکو لە رێگەی رێکخراوە مرۆییەکانەوە هاریکارییەکانی گەیاندووەتە سەرانسەری سووریا و رۆژئاوای کوردستان.