ئەسکەندەر ئەرتووشی، سەرۆکی هۆزی ئەرتووشی لە پارێزگای وان دوای دەست لەکارکێشانەوەیان لە ئاکپارتی، بە هەزار و ٣٧ ئەندامی هۆزەکەیانەوە پەیوەندییان کرد بە جەهەپە و پاشنیوەڕۆی رۆۆژی پێنجشەممە ٢٠ی کانوونی دووەمی ٢٠٢٢، کەمال کڵچدارئۆغڵو سەرۆکی جەهەپە لە نووسینگەی تایبەتی خۆی لە بارەگای سەرەکیی جەهەپە لە ئەنقەرە پێشوازی لێکرد.   ئەسکەندەر ئەرتووشی بە سەرۆکایەتیی شاندێکی هۆزەکەی لە کاتی کۆبوونەوەی لەگەڵ سەرۆکی جەهەپەدا، میدالیای "شەرەف"ی ئەندامبوونیان پێ بەخشرا و رایگەیاند، هەزار و ٣٧ ئەندامی هۆزەکەیان خۆیان ناونووسکردووە بۆ ئەندامبوون لە جەهەپە و لە داهاتوویەکی نزیکدا ئەندامانی دیکەی هۆزەکەشیان پەیوەندی بە جەهەپەوە دەکەن.   پێشتر ئەسکەندەر ئەرتووشی رایگەیاندبوو، هۆزی ئەرتووشی نزیکەی دوو ملیۆن کەس دەبن.   هەفتەی رابردوو، کەمال کڵچدارئۆغڵو سەرۆکی جەهەپە رایگەیاندبوو، رۆژ بە رۆژ ئەندامانی پارتەکەیان زیاد دەبێت و بەمنزیکانە دەبنە گەورەترین حیزبی سیاسیی تورکیا لە رووی جەماوەرییەوە.