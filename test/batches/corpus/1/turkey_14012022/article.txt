ره‌جه‌ب ته‌یب ئه‌ردۆغان، سەرۆککۆماری تورکیا داوای کرد هەر کەسێک بەشێوەیەکی بابەتیانە تەماشای کۆی رووداوەکان بکات و پێیوایە تورکیا کلیلی سەرکەوتنە بەسەر ئەو هەڕەشانەی یەکێتیی ئەوروپا رووبەڕووی بووەتەوە و گوتی: "ئەگەر هەوڵەکانی ئێمە نەبوونایە، ئێستا قەیرانی کۆچ قوڵتر، ژمارەی کەیسەکانی گیان لەدەستدان زیاتر دەبوون، تیرۆر کاراتر و ناسەقامگیریی زۆر بەربڵاوتر دەبوو".  رەجەب تەیب ئەردۆغان به پێویستی زانی كه سیاسەتی بە زۆر ناردنەوەی کۆچبەران و پێشێلکردنی یاسا نێودەوڵەتییەکانی تایبەت بە کۆچبەران، کۆتاییان پێ بهێندرێت.  ئەردۆغان له‌باره‌ی په‌یوه‌ندییه‌كانی توركیا و یه‌كێتیی ئه‌وروپاوه گوتی: "ده‌بێت یه‌كێتیی ئه‌وروپا رێگه له‌وه بگرێت به پاساوی هه‌ماهه‌نگیی له‌ناو یه‌كێتییه‌كه، زیان به په‌یوه‌ندییه‌كانی توركیا و یه‌كێتیی ئه‌وروپا بگه‌یهێندرێت. به‌داخه‌وه یه‌كێتیی ئه‌وروپا له كاتێكدا كوێرانه داكۆكی له قوبرسی یۆنان ده‌كات، مافی توركه‌كانی قوبرس كه به‌شێكی دانه‌بڕاون له‌و جوگرافیایه، نادیده ده‌گرێت".   ئەردۆغان گوتیشی: "ئاواتەخوازین لە ساڵی ٢٠٢٢ دا، یەکێتیی ئەوروپا پەیوەندییەکانی لەگەڵ تورکیا فراوانتر بکات و بوێرانەتر هەڵسوکەوت بکات".  سه‌رۆکكۆماری توركیا، له‌باره‌ی گرنگیی یه‌كێتیی ئه‌وروپاش له سیاسه‌تی توركیادا گوتی: '' سەرەڕای دەیان نادادپەروەریی کە دووچاری بووین، یەکێتیی ئەوروپا لە پێشینەی کاری ستراتیژیی ئێمە دەمێنێتەوە، بەردەوام دەبین لە تێکۆشان بەو ئاراستەیە ''.