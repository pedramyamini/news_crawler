ئیبراهیم کاڵن، گوتەبێژی سەرۆکایەتیی کۆماری تورکیا لە دوای رێوڕەسمی کردنەوەی حەوتەمین پێشانگەی کتێبی ئوسکودار، لە لێدوانێکدا بۆ رۆژنامەڤانان ھەڵسەنگاندنی بۆ گفتوگۆیەکەی ئەردۆغان و سکرتێری گشتیی ناتۆ کرد و ئاماژەی بە رۆڵی تورکیا لە چارەسەرکردنی گرژییەکانی نێوان رووسیا و ئۆکراینا دا.  کاڵن رایگەیاند، ھەوڵەکانی سەرۆککۆماری تورکیا بۆ چارەسەرکردنی قەیرانەکە بەردەوامە و گوتی: "داوای ئەردۆغان بە کۆبوونەوەی سەرکردەکانی رووسیا و ئۆکراینا، لە راستیدا داواکارییەکی گرنگ و بەرجەستەیە لە چارەسەرکردنی ئەو قەیرانە. دەستپێشخەرییەکانی سەرۆککۆمارمان لە ئەنجامدانی ئەمە بە شێوەیەکی رووبەڕوو یان بە ھەر شێوەیەکی دیکە درێژەی ھەیە. لە سەردانەکەی ئەمدواییەی ئەردۆغان بۆ ئۆکراینا، باسی ئەم پرسەی لەگەڵ زێلێنسکی کرد. بە ھەمانشێوە لە گفتوگۆییەکانی بە رێگەی تەلەفۆن لەگەڵ پووتین باسی ئەم بابەتەی کردووە".  گوتەبێژی سەرۆکایەتیی کۆماری تورکیا گوتیشی: "بە ھەمانشێوە ئامادەکارییەکانمان بۆ سەردانەکەی پووتین بۆ تورکیا بەردەوامە. لەگەڵ ھاوتا رووسییەکانمان لەمبارەیەوە لە پەیوەندیداین. پێویستە بۆ چارەسەرکردنی پرسی ئۆکراینا، دیالۆگ و دیپلۆماسییەت بکرێتە کاری لەپێشینە و ھەنگاوی پێویست لە ھەردوو لایەنەوە بۆ کەمکردنەوەی گرژییەکان بنرێن. لەمبارەیەوە تورکیا بەردەوام دەبێت لە جێبەجێکردنی ئەرکی سەرشانی خۆی".  کاڵن ئاماژەی بەوەشدا کە ئەردۆغان گفتوگۆیەکی فراوانی لەگەڵ یانس ستۆڵتنبێرگ، سکرتێری گشتیی ناتۆ، بە بۆنەی ٧٠ ـەمین ساڵیادی ئەندامێتیی تورکیا لە ناتۆ کردووە.