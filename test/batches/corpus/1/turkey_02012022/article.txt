سیڤان نیشانیان، تەمەن ٦٦ ساڵ، نووسەرێکی چالاکی تۆڕە کۆمەڵایەتییەکانە، رۆژی پێنجشەممە ٣٠ - ١٢ - ٢٠٢١ لەلایەن پۆلیسی یۆنانەوە لە دوورگەی سامۆس دەستگیرکراوە.  ئیرا تیزۆرو، هاوژینی نیشانیان لە فەیسبووک نووسیویەتی: "دەسەڵاتدارانی یۆنانی درێژکردنەوەی مۆڵەتی نشینگەی نیشانیان رەتکردەوە و دەستگیریان کرد". گوتیشی: "ئەگەری هەیە یۆنان هاوژینەکەم رادەستی تورکیا بکاتەوە".  بڕیارە رۆژی دووشەممە، ٣ - ١ - ٢٠٢٢، دادگای دوورگەی سیرۆس بڕیار لەسەر چارەنووسی نیشانیان بدات.  سیڤان نیشانیان لە ساڵی ٢٠١٤ لە تورکیا لەسەر بنەمای دروستکردنی باڵەخانە بە "نایاسایی" زیندانیکراوە و لەو بارەیەوە گوتوویەتی: "تۆمەتێكی هەڵبەستراوە" ئامانج لێی بێدەنگکردنی ئەو کەسانەیە، کە راستییەکان دەڵێن.  سیڤان نیشانیان، لە تورکیا سەرقاڵی لێکۆڵینەوە بووە لە "بنەچەی مێژووی وشەکانی نێو زمانی تورکی" و لەو بارەیەوە "فەرهەنگی ئەتیلۆمۆژیکی" تایبەتی لەسەر تۆڕە کۆمەڵایەتییەکان بڵاوکردووەتەوە.  نیشانیان لە ساڵی ٢٠١٧ لە زیندانێک هەڵات، کە ئاسایشەکەی زۆر بەهێز نەبووە. دوای راکردنی لە زیندان پەنای بۆ یۆنان برد و لەوێ داوای مافی پەنابەری کرد.