عەلی باباجان شەوی پێنجشەممە ١٩ی ئایاری ٢٠٢٢ لە میانی بەشداریکردنی لە بەرنامەیەکی تەلەڤزیۆنی راستەوخۆدا وەڵامی پرسیاری رۆژنامەڤانانی دایەوە.   باباجان لە وەڵامی پرسیاری "کێ دەبێتە بەربژێری هاوبەشی (مێزی شەش حیزبی) شەش پارتەکەی ئۆپۆزیسیۆن بۆ پۆستی سەرۆککۆماری تورکیا؟ " ئاماژەی بەوەدا، "هەندێکجار لە کۆبوونەوە دوو قۆڵییەکاندا ناوەکان دێنە بەرباس، بەڵام هەر کاتێك دێنە بەرباس دەڵێم کە رۆژی خۆی هات باسیان دەکەم".   عەلی باباجان گوتی: "بوون بە هاوپەیمانی بە واتای بەربژێری هاوبەشی سەرۆککۆمار نایێت. یەکێک لە ئامانجەکانی (مێزی شەش حیزبی) دەستنیشانکردنی بەربژێرێکی هاوبەشە، بەڵام ئامانجی دامەزراندنی ئەو هاوپەیمانییە گەڕاندنەوەی سیستەمێكی پەرلەمانی بەهێزە بۆ تورکیا".    لە وەڵامی پرسیاری "ئەگەر هیچ بەربژێرێكی هاوبەش دەستنیشان نەکرا هەڵوێستی پارتەکەتان چی دەبێت؟ " عەلی باباجان گوتی، "ئەگەر بەربژێری هاوبەش نەبوو، بەربژێری پارتی پێشکەوتن و دیموکراسی، عەلی باباجانە".   باباجان رایگەیاند، تاوەکو ئێستا لەسەر (مێزی شەش حیزبی) هیچ ناوێک بۆ بەربژێری پۆستی سەرۆککۆمار دەستنیشان نەکراوە و هیچ دیدارێک لەسەر بنەمای ناوەکان نەکراوە. تەنیا تایبەتمەندییەکان هەژمار کراون.   یەکەم کۆبوونەوەی سەرۆکی شەش پارتەکەی ئۆپۆزیسیۆن کە بە (مێزی شەش حیزبی) ناودەبرێ، رۆژی ١٢ی شوباتی ٢٠٢٢ بە سەرۆکایەتیی کەمال کڵچدارئۆغڵو سەرۆکی جەهەپە و بەبەشداری مەراڵ ئاکشەنەر سەرۆکی ئیی پارتی، تەمەل کەرەمۆڵڵائۆغڵو سەرۆکی پارتی سەعادەت، گولتەکین ئویساڵ سەرۆکی پارتی دیموکرات، ئەحمەد داودئۆغڵو سەرۆکی پارتی ئایندە، عەلی باباجان سەرۆکی پارتی پێشکەوتن و دیموکراسی لە ئەنقەرە کرا. تاوەکو ئێستا سێ جار کۆبوونەتەوە و بڕیارە ٢٩ی ئایاری ٢٠٢٢ جارێكی دیکە کۆببنەوە.   ئەم کۆبوونەوانە بەبێ بەشداریپێکردنی هەدەپە بەڕێوەدەچێت. پێشتر هەدەپە لەبارەی هەڵبژاردنە گشتییەکانی داهاتووی تورکیا کە بڕیارە لە ساڵی ٢٠٢٣ دا بکرێن، هۆشداریی دایە تەواوی پارتەکان بەوەی هیچ هاوپەیمانییەکی نافەرمیی پەسند ناکات و لە ئەگەری نەبوونی رێککەوتنی واژۆکراودا پشتیوانیی هیچ لایەنێک ناکات.