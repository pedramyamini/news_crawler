وەزارەتی دەرەوەی تورکیا لە راگەیێندراوەکەیدا رایدەگەیێنێت: "ئەو بانگه‌شە بێ بنه‌مایانەی لە بەشی تایبەت بە تورکیا لە راپۆرتی وەزارەتی دەرەوەی ئەمریکا لە بارەی رەوشی مافی مرۆڤ بۆ ساڵی ٢٠٢١ ئاماژەیان پێدراون و رۆژی ١٢ی نیسانی ٢٠٢٢ بڵاوکراونەتەوە، به كارێكی نابەجێی ده‌زانین و به ته‌واوه‌تی ره‌تیانده‌كه‌ینه‌وه. "  لە راپۆرتەکەی وەزارەتی دەرەوەی ئەمریکا باسی لە هەڵمەتی دەستگیرکردنی دەیان هەزار کەس کراوە لە تورکیا، گوایە سەر بە گرووپی فەتحوڵڵا گولەنن، کە لەلایەن تورکیاوە تۆمەتبارکراوە بە هەوڵی کودەتا شکستخواردووەکەی تورکیا لە تەمووزی  ساڵی ٢٠١٦، یان ئەو کەسانە سەر بە پەکەکەن.  وەزارەتی دەرەوەی تورکیا دەڵێت: "بەداخەوە پێشوازی لەوە دەکەین کە ئەمریکا هێشتا دەرکی بەو تێکۆشانەی وڵاتەکەمان نەکردووە کە لە دژی هەموو جۆرێکی تیرۆر ئەنجامی دەدات، لە سەروویانەوە لە دژی پەکەکە / یەپەگە، جەماعەتی گولەنییەکان، داعش و بەرەی پارتی رزگاری گەلی شۆڕشگێڕ".   وەزارەتی دەرەوەی تورکیا هەروەها دەڵێت: "لە راپۆرتەکەی مافی مرۆڤی ئەمریکادا بەشێوەیەکی بەرفراوان جێگە بە درۆکانی رێکخراوی تیرۆریستی فەتحوڵڵا گولەن دراوە، کە ئەنجامدەری هەوڵی کودەتا خائینەکەی ١٥ی تەمووزن. ئەمەش واتای ئەوەیە سەرباری ئەو هەمووە بەڵگانەی خستوومانەتەڕوو، ئەمریکا بووە بە ئامرازێکی بانگەشەکانی ئەو رێکخراوە تیرۆریستییە کە چاوپۆشی لێدەکات. هەروەها چاوپۆشی لەوە کراوە کە پەکەکە رێکخراوێکی تیرۆرە. لە راپۆرتەکەدا ئاماژەدان بەو دەنگۆیانەی بەجۆرێك پاڵپشتی لە گوتەی ئەو لایەنانە دەکات کە پەیوەندییان بە رێکخراوی تیرۆرەوە هەیە، بەهەمانشێوە جێگەی قبوڵکردن نییە".   وەزارەتی دەرەوەی ئەمریکا لە راپۆرتی ساڵانەی خۆیدا لە بارەی رەوشی مافی مرۆڤ لە جیهاندا، ئاماژەی بەوەداوە  لە تورکیا نزیکەی ١١٠ هەزار کەس بەهۆی بیروباوەڕی سیاسییان لە گرتووخانەکانی تورکیادان، لەوانە زیاتر لە ٩٩ هەزار کەسیان سەر بە گرووپی فەتحوڵڵا گولەنن، هەشت هەزار و ٥٠٠ کەسیشیان بە تۆمەتی پەیوەندی لەگەڵ پارتی کرێکارانی کوردستان - پەکەکە دەستگیرکراون.  بەگوێرەی راپۆرتەکە، زۆربەی ئەوانەی لەسەر بیروباوەڕی سیاسیی دەستگیرکراون، لە زینداندا رووبەڕووی ئەشکەنجەدان بوونەتەوە، لەوانەش رووتکردنەوە. هەروەها لە کاتی دادگاییکردنیان رێگە بە چالاکڤان و رۆژنامەڤانان نادرێت ئامادەی دانیشتنی دادگا بن.  راپۆرتەکەی وەزارەتی دەرەوەی ئەمریکا، لە شەڕی نێوان پارتی کرێکارانی کوردستان و سوپای تورکیا، هەردوولا دەست لە کەسانی سڤیل ناپارێزن و بەو هۆیەشەوە بە هەزاران سڤیل کوژراون.