ئەمڕۆ دووشەممە ٢٢ی تشرینی دووەمی ٢٠٢١، کۆمیسیۆنی پلان و بودجە لە پەرلەمانی تورکیا لەبارەی بودجەی ساڵی ٢٠٢٢ بۆ وەزارەتی ناوخۆ و دامەزراوەکانی فەرماندەیی گشتیی جەندرمە، بەڕێوەبەرایەتیی گشتیی ئاسایش، فەرماندەیی ئاسایشی کەنار دەریا، بەڕێوەبەرایەتیی گشتیی کۆچ و بەرێوەبەرایەتیی کارەساتی لەناکاو و فریاگوزاریی گفتوگۆ دەکات.   لە بودجەی ساڵی ٢٠٢٢ دا بۆ وەزارەتی ناوخۆی تورکیا و پێنج دامەزراوەی سەر بەو وەزارەتە، بڕی ١١٧ ملیار و ٤٥٧ ملیۆن و ٢٩٩ هەزار لیرە تەرخانکراوە.   بەگوێرەی داتا فەرمییەکان، کۆی گشتیی بودجەی وەزارەتی ناوخۆی تورکیا و ئەو پێنج دامەزراوەیە کە سەر بە وەزارەتی ناوخۆن کاتێک پرۆسەی ئاشتیی لە تورکیا لە ٢٠١٤ دا بەردەوام بوو، لە گفتوگۆکانی بودجەدا بۆ ساڵی ٢٠١٥ دا ٢٩ ملیار و ٢٩١ ملیۆن و ٢٤٦ هەزار لیرە دەستنیشان کرا.   لە ساڵی ٢٠٢١ دا بودجەی ئەو وەزارەتە بە رێژەی ٣٠ % زیادکرا و بڕی ٨٩ ملیار و ٤٢٤ ملیۆن لیرەی بۆ تەرخانکرا. بۆ ساڵی ٢٠٢٢ بڕی چوار ملیار و ٦٩ ملیۆن و ٢٠٠ هەزار لیرە بۆ بودجەی وەزارەتی ناوخۆ زیادکراوە، بەمەش لە حەوت ساڵی رابردوودا بودجەی وەزارەتی ناوخۆ و دامەزراوەکانی بە رێژەی ٣٠٠ % زیادیکردووە و گەیشتووەتە ١١٧ ملیار و ٤٥٧ ملیۆن و ٢٩٩ هەزار لیرە.   لە بودجەی ٢٠٢١ دا بۆ ناوەندی وەزارەتی ناوخۆ ١٠ ملیار و ٦٦٥ ملیۆن لیرە تەرخانکرا، ئەو بودجەیە بۆ ساڵی ٢٠٢٢ بۆ ١٤ ملیار و ٧٣٤ ملیۆن و ٢٦٠ هەزار لیرە بەرزکراوەتەوە.   بەگوێرەی راپۆرتی کۆمەڵەی مافی مرۆڤی تورکیا کە لە ساڵی ٢٠٢٠ دا بڵاوکراوەتەوە، لە ماوەی پێنج ساڵدا لە تورکیا و باکووری کوردستان پێنج هەزار و ٣٦٥ کەس لە رووبەڕووبوونەوەی چەکدارییدا گیانیانلەدەستداوە و حەوت هەزار و ٩٨٦ کەسیش برینداربوونە.