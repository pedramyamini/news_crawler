وەزارەتی ناوخۆی تورکیا ساڵانە ژمارەیەک ئۆپەراسیۆنی سەربازی لە باکووری کوردستان و تورکیا ئەنجامدەدات و بە ئۆپەراسیۆنە وەرزییەکان ناویان دەبات. دوای کۆتاییهاتنی ئۆپەراسیۆنەکانی زستانە بەناوی زنجیرە ئۆپەراسیۆنەکانی ئەرەن کە بە ٣٤ قۆناخدا تێپەڕین، زنجیرە ئۆپەراسیۆنەکانی بەهار و هاوینە دەستیپێکرد.  رۆژی ١٧ ـی نیسانی ٢٠٢٢ قۆناخی یەکەمی زنجیرە ئۆپەراسیۆنی بەهار و هاوینە بەناوی ئابڵوقە لە ئامەدی باکووری کوردستان دەستیپێکرد.    وەکو لە راگەیێندراوەکەی وەزارەتی ناوخۆی تورکیادا هاتووە، بەرەبەیانی رۆژی هەینی ٢٠ ـی ئایاری ٢٠٢٢ ئۆپەراسیۆنی ناسراو بە ئابڵوقە - ١٢ بە بەشداری ٨٨٧ سەرباز و ئەندامی دیکەی یەکەی سەربازی بەڕێوەچوو.   دوای شکستهێنانی پرۆسەی چارەسەری پرسی کورد لە کۆتاییەکانی ساڵی ٢٠١٥ دا، شەڕی کۆڵان بەکۆڵان لەنێوان سوپا و هێزە ئەمنییەکانی دیکەی تورکیا لە لایەک و گەریلاکانی پەکەکە لە لایەکی دیکە لە شەش پارێزگای باکووری کوردستان دەستیپێکرد و تاوەکو نیسانی ٢٠١٦ ـی خایاند.  لە سەرەتای ساڵی ٢٠١٧ ـەوە ژووری ئۆپه‌راسیۆنه‌كانی وه‌زاره‌تی ناوخۆی توركیا پێنج جۆر زنجیرە ئۆپەراسیۆنی ئەمنی و سەربازیی لە باکووری کوردستان بەناوەکانی "شکێنەر، تەڵە، هەورە برووسکە، باگۆک، ئەرەن و ئابڵوقە" دژی گەریلاکانی پەکەکە لە زۆربەی ناوچە شاخاوییەکان و دوورەدەستەکان لە باکووری کوردستان ئەنجامداوە.