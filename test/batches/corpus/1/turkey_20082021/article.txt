ئەو قسانەی رەجەب تەیب ئەردۆغان، سەرۆککۆماری تورکیا دوای کۆبوونەوەی کابینەی حکومەتی سەرۆکایەتیی کۆمار بوو، کە زیاتر لە مانگێک بوو کۆبوونەوە نەکرابوو. دوای کۆبوونەوەکەش، کۆنگرەیەکی رۆژنامەڤانیی سازکرد و ناوەرۆکی کۆبوونەوەکەی بە رای گشتی راگەیاند.  لەبارەی پێشهاتەکانی ئەفغانستان، سەرۆککۆماری تورکیا رایگەیاند "ئامانجی لەپێشینەمان سەقامگیری و ئاسایشی ئەو وڵاتەیە، ئەگەر پێویست بێت لەگەڵ ئەو حکومەتەی کە تاڵیبان پێکیدەھێنێت کۆدەبینەوە و پرسی ھاوبەش تاوتوێ دەکەین".  لەبارەی هاتنی لێشاوی کۆچبەرانی ئەفغانی بۆ تورکیا و هەوڵی چوونیان بۆ ئەوروپا و کێشەی پەنابەرانی سووریی نیشتەجێی ئەو وڵاتە، ئەردۆغان گوتی "تورکیا ھیچ ئەرک، بەرپرسیارێتی و ناچارییەکی نییە کە ببێتە مۆڵگەی پەنابەران بۆ ئەوروپا. بێگومان تورکیا کاروانسەرای سەر رێگە نییە"، رەتیشیکردەوە ١.٥ ملیۆن ئەفغانی لە تورکیادابن و گوتی "ئەو بانگەشەیەی گەورەترین پارتی ئۆپۆزیسیۆن و ئەوانەی کە لەگەڵیانن دەیکەن، گوایە ١.٥ ملیۆن ئەفغانی لە وڵاتەکەماندان، بە ھیچ شێوەیەک راست نییە و ھەموو ئەمانە درۆن".  لەبارەی کێشەی هاووڵاتییان و پەنابەرانی سووری کە بەمدواییە چەند پەنابەرێکی سووری گەنجێکی دانیشتووی ئەنقەرەیان کوشتبوو کە دواتر بووە هۆی هێرشکردنە سەر سوورییەکان و لێدانیان، سەرۆککۆماری تورکیا ئەوەی خستەڕوو "بە ھیچ شێوەیەک لەوانە نابوورین کە ژیانی ئەو کەسانە دەکەنە ئامانج، بە شێوەیەک کە ھەڕەشە بۆ سەر ئاسایشی گشتی دروست دەکەن و ھەوڵی تاڵانکردن دەدەن. بە ھیچ شێوەیەک رێگە بەو ھەڵسوکەوتانە نادەین کە سەرچاوەی ئاژاوەن و پابەندی یاسا، رێکار و سیستەمی ئەم وڵاتە نابن".  ئەردۆغان ئاماژەی بەوەش کرد، "لە وڵاتەکەماندا یاسا بۆ ھەموو کەسە. میوانەکانیشمان بەدەرنین، بەڵام چاوپۆشی لەوانە ناکەین کە دەیانەوێت لە رێگەی ئەجێندا پیسەکانیان پەنابەران بکەنە ئامراز".