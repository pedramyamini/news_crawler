ئەلبوومەکە لە ١٠ تراکی گۆرانی پێکهاتووە و گۆرانییەکان لە ئاوازی سازکار خۆیەتی و بەشێکی زۆری تێکستی گۆرانییەکانیشی نووسیوە.  یەکێک لە تراکەکانی نێو ئەو ئەلبوومە بەناوی "عەشرەت هاوارە"یە کە لە نووسینی پیرەمێرد شاعیری کوردە و بەشێوەی ڤیدیۆکلیپ بڵاوکراوەتەوە.  سازکار لەبارەی ئەم بەرهەمە بە رووداوی راگەیاند "بەرهەمی عەشرەت هاوارە، گۆرانییەکە بۆ یادکردنەوەی رووداوێکی گرنگە لە مێژووی خەباتی سیاسی کوردستاندا، ئەویش پەڕینەوەی مەلا مستەفا بارزانی و هەڤاڵانی بوو لە رووباری ئاراس لە ١٨ی حوزیرانی ١٩٤٧ و بەڕێکەوتنیان بۆ یەکێتیی سۆڤێتی پێشوو".  ئەو هونەرمەندە جگە لەو گۆرانییە، گۆرانییەکی دیکە بەناوی "جانا منی" بەشێوەی ڤیدیۆکلیپ بۆ هەوادارانی بڵاوکردووەتەوە کە لە تێکستی جگەرخوین و بەشێکی دیکەیش لەلایەن چەلەبی حاجۆ نووسراوە.  سازکار لەبارەی گۆرانی "جانا منی" رایگەیاند، لە ١٩٨٥ لەسەر کاسێت تۆماریکردووە و لەسەر داخوازی هەوادارانی بە میوزیکێکی نوێ دووبارەی کردووەتەوە. تانجۆ دۆمان کاری دەرهێنانی بۆ ڤیدیۆکلیپی "عەشرەت هاوارە" و "جانا منی" کردووە و لە دانیمارک وێنەگیراون.  گارا سازکار خەڵکی باشووری کوردستانە و لە ١٩٨٠ بووەتە پێشمەرگە و لە هەمان ساڵدا دەستی بەکاری هونەری کردووە، ساڵی ١٩٨١ روویکردووەتە رۆژئاوای کوردستان و هەشت بەرهەمی لەسەر کاسێت بڵاوکردووەتەوە، ساڵی ١٩٨٥ روویکردووەتە ئەوروپا و ئێستا لە دانیمارک دەژی و خاوەنی چەندین ئەلبووم و گۆرانییە.