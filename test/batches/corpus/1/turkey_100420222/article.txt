محەممەد ئەمین بیلمەز، پارێزگاری وان دەڵێت، "ماسیگرانمان دوایین ئامادەکارییەکان دەکەن، ئەوان لە دوایین رۆژەکانی ماسیگرتندا تۆڕەکانیان هەڵدەدەنە نێو ئاو. ئەمساڵ ماسی پارەی باشی کرد و ماسیگرانمان توانییان ئەم هەلە بقۆزنەوە، بەڵام ١٥ی ئەم مانگە قەدەخەی ماسیگرتن دەستپێدەکات و ئێمەش کۆتایی بەم وەرزەی ماسیگرتن دەهێنین".  لەگەڵ دەستپێکردنی قەدەخەی ماسیگرتن، تیمەکانی ئاسایش پشکنین بۆ ئەو بەلەم پاپۆرانە دەکەن کە گومانیان لێیان هەیە،  ساڵی رابردوو زیاتر لە ٢٠ ماسیگر بە بڕەپارەی زۆر سزادران.  پارێزگاری وان دەڵێت، "ئەوانەی بە شێوەی قاچاخ راوەماسی دەکەن، بە هیچ شێوەیەک دەرفەتیان پێنادەین. هەموو رێکارێکی یاساییان بەرامبەر دەگرینەبەر. ٢٤ کاژێر لە ٧ رۆژی هەفتەدا تیمەکانی پاراستنی ژینگە، جەندرمە و پۆلیس ئێشکگر دەبن".  لە ١٥ی نیسانەوە تاوەکو ١٥ی تەمموزی هەموو ساڵێک ماسیی دارەخ گەرا دادەنێت و راوکردنی قەدەخەیە، لەو ماوەیەدا تیمە ئەمنییەکان لە کەناراوەکانی دەریاچەی وان بڵاودەبنەوە.  دارەخ جۆرە ماسییەکی دەگمەنە و لە دەریاچەی وان هەیە و سەرچاوەی بژێوی زیاتر لە ١٥ هەزار هاونیشتمانییە.