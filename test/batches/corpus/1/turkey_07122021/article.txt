سلێمان سۆیڵو، وەزیری ناوخۆی تورکیا، بەیانی ئەمڕۆ سێشەممە ٧ی کانوونی یەکەمی ٢٠٢١، لە هەژماری تایبەتی خۆی لە تویتەردا، تویتێکی بڵاوکردەوە، تێیدا بە ئامانجکردنی لێپرسراوی ناوچەی گاپ و رووها - ی پەکەکەی بڵاوکردەوە. کە بەو هۆیەوە گیانی لەدەستداوە.  لە تویتەکەی سلێمان سۆیڵو - دا هاتووە: "فەرهاد تونچ بە نازناوی رووبار، کە بەناو لێپرسراوی ئەیالەتی گاپ و رووها - ی پەکەکە بووە، لە دوای ئۆپەراسیۆنێکی هاوبەش و تایبەتی هێزەکانی هەواڵگری، ئاسمانیی و کۆماندۆی ئاسایش، بە کوژراوی دۆزرایەوە".   سلێمان سۆیڵو لە تویتەکەیدا ئاماژەی بەوەداوە کە فەرماندەی ئاسایشی رووها دەمێک بوو بەوپەڕی هەستیارییەوە بەدوای دیاریکردنی شوێنی ئەو فەرماندەیەی پەکەکەوە بوون و دوای دیاریکردنی شوێنەکەی، ئۆپەراسیۆنێکیان بۆ سەر شوێنەکەی دەستپێکردووە.  هەر لەوبارەیەوە، ژووری ئۆپەراسیۆنەکانی وەزارەتی ناوخۆی تورکیا روونکردنەوەیەکی بڵاوکردەوە و رایگەیاند، بەهاوئاهەنگی فەرمانگەکانی هێزە ئاسمانییەکان و هەواڵگری وەزارەت و فەرماندەیی هێزەکانی کۆماندۆی ئاسایش، دوای بەدەستهێنانی زانیاریی هەواڵگریی متمانەپێکراو، ئۆپەراسیۆنێکی تایبەت لە گوندی هاجڵار سەر بە شارۆچکەی هەوەنگ لە رووها کرا.  لە بەشێکی روونکردنەوەکەدا هاتووە، سەرەتا حەشارگەی ناوبراو گەمارۆدرا، کە لە ژێرزەمینی خانوویەکدا بووە و بە تووندی لە هەموو ئاراستەیەکدا گەمارۆدرا و داوای خۆرادەستکردنەوەی لێکرا، بەڵام بەتەقەکردن وەڵامی هێزەکەی دایەوە و لە ئەنجامدا خۆی و چوار گەریلا کوژران و دەستیش بەسەر چەکەکانیاندا گیرا.     ناوەندی چاپەمەنی و راگەیاندنی "هەپەگە" تاوەکو ئێستا هیچ روونکردنەوەیەکی لە بارەی گیانلەدەستدانی فەرماندەکەی بڵاونەکردووەتەوە.   رۆژی ٤ی کانوونی دووەمی ٢٠٢١، ناوەندی چاپەمەنی و راگەیاندنی هێزەکانی پاراستنی گەل "هەپەگە" روونکردنەوەیەکی لەبارەی ئۆپەراسیۆنی زستانەی وەزارەتی ناوخۆی تورکیا لە دێرسمی باکووری کوردستان بڵاوکردەوە و رایگەیاند: "سوپای داگیرکەری تورک لە چیای مەرجانی دێرسم دەستی بە ئۆپەراسیۆن کرد. گەریلاکانی هەپەگە بە تووندی وەڵامی داگیرکەرانی دایەوە و لە ئەنجامدا سەربازێک کوژرا".   هەپەگە ئاماژەی بەوەداوە، ئۆپەراسیۆنی سوپای تورکیا لە چیای مەرجانی دێرسم لە باکووری کوردستان بەردەوامە.