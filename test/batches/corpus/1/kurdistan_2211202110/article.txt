چیرۆکی فیلمەکە باس لە ژیانی خەڵکی گوندێکی کوردستان لە کۆتاییەکانی دەیەی ٧٠ی سەدەی رابردوو دەکات. خەڵکی گوندەکە گیرۆدەی دەستی دێوێکن، بەڵام پلەدارێکی سەربازیی هەوڵ بۆ رزگارکردنیان دەدات. تابوویەکی کۆمەڵایەتی کە ساڵانێکی زۆر برەوی هەبوو.  ئەرسەلان ئەمیری، دەرهێنەری فیلەمەکە دەڵێت، "فیلمەکە فیلمێکی خەیاڵییە، فیلمێکی سیمبولییە. وەکو ئەو فیلمانەیە کە کات و شوێنیان نییە. واتە لە هەموو شوێن و جێگەیەک یان لە هەموو کاتێک ئەم چیرۆکە دەتوانێت هەبێت، لەبەر ئەوەی کە فیلمێکی سیمبولییە دەتوانێت لە هەموو رووێکەوە شرۆڤە بکرێ، لە بواری سیاسییەوە هەبێت، لە بواری کۆمەڵایەتییەوە شرۆڤەی هەبێت، لە روانگەی منەوە دەکرێ شرۆڤەی ئابووریی هەبێت، کە چۆن دیاردەیەک، چۆن جندۆکەیەک، چۆن تابوویەک دەتوانێت ململانێی ئابووری دروست بکات. کە لە فیلمەکەدا دەبینیت هەندێ کەس بیر و شرۆڤەی ئابوورییان هەیە".  لە هەشتەمین فیستیڤاڵی نێودەوڵەتیی فیلمی دهۆک ١٣ فیلم لە رۆژهەڵاتی کوردستانەوە بەشدارن. دوو فیلمی سینەمایی درێژ، دوو بەڵگەفیلم، ٥ کورتە فیلم و ٤ فیلم لە بەشی پانۆراما.  بەشی زۆری فیلمەکانی رۆژهەڵاتی کوردستان باس لە بابەتە کۆمەڵایەتی، ئابووری و کولتوورییەکانی ئەمڕۆی رۆژهەڵاتی کوردستان دەکەن.   رەوشی ئابووری زیاتر بەسەر فیلمەکاندا زاڵە. یەکێک لەو فیلمانە نانی پیرۆز، بەرهەمی رەحیمی زەبیحییە (رەحیم زەبیحی دوو ساڵ لەمەوبەر گیانی لەدەستدا) باس لە ژیانی کۆڵبەران دەکات. فیلمەکە ئاوڕی لەو مەترسی و کێشانە داوەتەوە کە دانیشتووانی ناوچە سنوورییەکان رووبەڕووی دەبنەوە.  فیلمەکان رۆژهەڵات دەیانەوێ ئەوە نیشان بدەن کە چۆن ئاستەنگییە ئابوورییەکان کاریگەریی لەسەر هەموو بوارەکانی دیکەی ژیان داناوە. یەکێک لەم کاریگەرییانە ئاوارەبوونی هەزاران کەس بۆ دەستڕاگەیشتن بە ژیانێکی باشترە، کە لە فیلمی "بێ نیشتمان"ـی تورەج ئەسڵانیدا رەنگی داوەتەوە.  تورەج ئەسڵانی، دەرهێنەرێکی رۆژهەڵاتی کوردستان دەڵێت، "فیلمی ' بێ نیشتمان ' زیاتر باس لە بۆنی نەوت دەکات کە ئێمەی لە وڵاتی خۆمان دەربەدەر کردووە، رامانناگرێت و نابێت بە هیی ئێمەش، زیاتر پەیوەندیی بە نەوتەوە هەیە و نەوتێک کە بووەتە کێشە بۆ نەتەوەیە، خێرێکە بەڵام وەک میحنەتە".   فیستیڤاڵی فیلمی دهۆک گرنگیی تایبەتی بە فیلمەکانی رۆژهەڵاتی کوردستان داوە. هەڵبەت ئەم فیلمانەش لە بەرهەمە هونەرییە دیارەکانی فیستیڤاڵەکەن، هەندێ لەوان لە فیستیڤاڵە ناوخۆی و بیانییە جۆراوجۆرەکاندا خەڵاتی زۆریان بردووەتەوە. بۆیە هەمان چاوەڕوانییان لە فیستیڤاڵی فیلمی دهۆکیش هەیە.