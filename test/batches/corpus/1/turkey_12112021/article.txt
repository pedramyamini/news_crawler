یەکەمین دانیشتنی دادگا لەسەر ئەو دۆسیەیە کاژێر ١٤: ٠٠ی ئەمڕۆ هەینی ١٢ی تشرینی دووەمی ٢٠٢١ لە دووەمین دادگەی سزا قورسەکانی روها بەڕێوەدەچێت.   ئەمینە شەنیاشار نیشتەجێی شارۆچکەی پرسوسی روهایە؛ بەر لە هەڵبژاردنە گشتییەکانی ٢٤ی حوزەیرانی ٢٠١٨ هاوژینەکەی و دوو کوڕی لەلایەن کەسوکاری ئیبراهیم خەلیل یڵدز، پەرلەمانتارەکەی ئاکپارتییەوە کوژران و بە تۆمەتی بێڕێزیکردن بەو پەرلەمانتارە دراوەتە دادگا و داوای ٤ ساڵ زیندانیکردنی بۆ دەکرێت.  ئەمینە شەنیاشار دەڵێ:  "سێ ساڵ و نیو بەر لە ئێستا بەبەرچاومەوە ئەندامانی خێزانەکەم کۆمەڵکوژکران؛ رۆژی هەینی کاتێک چوومە دادگا لە دادوەران دەپرسم بکوژانی خێزانەکەم کێن؟ ".  رۆژ ١٤ی حوزەیرانی ٢٠١٨ کاتێک ئیبراهیم خەلیل یڵدز لە شارۆچکەی پرسووس بۆ بانگەشەی هەڵبژاردنە گشتییەکانی ٢٤ی حوزەیرانی ٢٠١٨ سەردانی دووکاندارانی کرد، لە دووکانی خێزانی شەنیاشاردا شەڕ و دەمەقاڵێ لەنێوان کەسوکاری ئەو پەرلەمانتارەی ئاکپارتی و ئەندامانی خێزانی شەنیاشار روویدا.   لە رووداوەکەدا ٤ کەس کوژران، برای ئەو پەرلەمانتارەی ئاکپارتی لە شوێنی رووداوەکە و هاوژین و دوو کوڕی ئەمینە شەنیاشار لە نەخۆشخانە کوژران، ٨ کەسیش لە هەردوولا برینداربوون.   ئەمینە شەنیاشار دەڵێ، کەسوکاری ئەو پەرلەمانتارەی ئاکپارتی هەردوو کوڕەکەی و هاوژینەکەیان لە نەخۆشخانە کوشتووە و هەڵیانکوتاوەتە سەر نەخۆشخانە و بەڵگەکانیان لەناوبردووە و تۆمارەکانی کامێرای چاودێرییان سڕیوەتەوە.  ئەمینە شەنیاشار ٢٤٨ رۆژە لەبەردەم دادگای روها مانی گرتووە، بەو هۆیەوە تاوەکو ئێستا لەلایەن هێزەکانی پۆلیسەوە چوار جار دەستبەسەرکراوە. ئەو داوای دادپەروەری و ئازادکردنی فازل شەنیاشاری کوڕی دەکات، کە لە رووداوەکەدا بریندار بوو و لە رۆژی ١٧ی حوزەیرانی ٢٠١٨ دەستبەسەرکراوە و زیاتر لە ٣ ساڵە لە زیندانە.