عیسمەت یڵدرم، سەرۆکی شارەوانیی عومرانییە ئەمڕۆ شەممە ٥ - ٢ - ٢٠٢٢ رایگەیاند، شەوی رابردوو ئاگرەکە بە تەواوەتی کۆنتڕۆڵکراوە.  عیسمەت یڵدرم لەبارەی هۆکاری کەوتنەوەی ئاگرەکە کە کاژێر ١٧: ٢٠ خولەکی ئێوارەی رۆژی هەینی ٤ی شوباتی ٢٠٢٢ لە گرتووخانەی عومرانییەی ئیستەنبووڵ کەوتەوە، بۆ میدیاکان و کەسوکاری زیندانییەکان روونکردنەوەی دا و رایگەیاند، لە ژوورێکی نهۆمی یەکەمی گرتووخانەکەدا یەکێک لە زیندانییەکان بەهەڵە نوێنی خۆی سووتاندووە.   یڵدرم گوتی، لەو ٢١ کەسەی گوێزراونەتەوە بۆ چەند نەخۆشخانەیەکی جیاواز ٢٠ کەسیان زیندانین و ئەوی دیکەیان فەرمانبەری گرتووخانەکەیە.  سەرۆکی شارەوانی عومرانییە بۆ دڵنیایی خانەوادەکانیان ناوی یەک بە یەکی زیندانییەکانی ئاشکرا کرد لەگەڵ شوێنی مانەوەیان لە نەخۆشخانە و گوتی، سەرجەمیان بەهۆی کاریگەری دووکەڵەکەوە لە نەخۆشخانە خەوێندراون و کەس نەسووتاوە.