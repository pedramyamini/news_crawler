جەمال مەتین ئاڤجی، کە بە تۆمەتی کوشتنی پنار گولتەکین دادگایی دەکرێت، لە داواکاری گشتیی موغڵا سکاڵای لەسەر شەفیقە گولتەکین دایکی پنار گولتەکین تۆمار کردووە، ئەو دەڵێت لە رۆژی ٢٦ی نیسانی ٢٠٢١ دایکی پنار لە دانیشتنی دادگە هەڕەشەی لێکردووە و سووکایەتیشی پێکردووە.  داواکاری گشتیی موغڵا رۆژی پێنجشەممە ٥ی ئایاری ٢٠٢٢ سکاڵاکەی پەسندکردووە و داوای چوار ساڵ و چوار مانگ زیندانیکردنی بۆ شەفیقە گولتەکین کردووە.   رەزان ئەپئۆزدەمیر، پارێزەری خێزانی گولتەکین رایگەیاند، گوتەکانی دایکێکی "جگەرسووتاو" کە کچەکەی بەشێوەیەکی "دڕندانە" کوژراوە، لە داواکاری گشتی سکاڵای لەسەر تۆمارکراوە. داواکاری گشتیش داوای چوار ساڵ و چوار مانگ زیندانیکردنی ئەو دایکە دەکات کە لەپێناو کچەکەیدا تێدەکۆشێت.    پنار گولتەکین کچە کوردێکی خەڵکی پارێزگای بەدلیسی باکووری کوردستان و خوێندکاری زانکۆ بوو لە شاری موغڵا. رۆژی ١٦ی تەمموزی ٢٠٢٠ بێسەروشوێن بوو، دوای ٥ رۆژ تەرمەکەی بە سووتاوی لە دارستانێکدا دۆزرایەوە.  جەمال مەتین ئاڤجی هاوڕێی پنار و ئەنجامدەری تاوانەکە لە گوتەکانی خۆیدا لە دادگە دانی بەوەدا نا کە شەوی ١٦ی تەممووز چووەتە ماڵی پنار و دوای ئەوەی دەمەقاڵێیان بووە خنکاندوویەتی. پاشان تەرمەکەی خستووەتە نێو بەرمیلێکەوە و لە باخچەی ماڵەکەیدا بەنزینی بەسەردا کردووە و سووتاندوویەتی. دواتر سەری بەرمیلەکە بە چیمەنتۆ داخستووە و خستوویەتە نێو سندووقی ئۆتۆمبێلەکەی و لە دارستانێکدا فڕێی داوە.   پنار گولتەکین رۆژی چوارشەممە ٢٢ی تەممووز لە زێدی خۆی لە بەدلیس بەخاکسپێردرا. جەمال مەتین ئاڤجی تۆمەتباری کوشتنی پنار گولتەکین هەمان رۆژ بە بڕیاری دادگە خرایە زیندانەوە.  یەکەمین دانیشتنی دادگە لەسەر کەیسی کوشتنی پنار گولتەکین رۆژی ٩ی تشرینی دووەمی ٢٠٢٠ لە سێیەمین دادگەی سزا قورسەکانی موغڵا بەڕێوەچوو.   رۆژی دووشەممە ١٤ی ئاداری ٢٠٢٢ لە سێیەمین دادگەی سزا قورسەکانی موغڵا پڕۆسەی دادگاییکردنی مەرتجان ئاڤجی برای جەمال مەتین ئاڤجی، بکوژی پنار گولتەکین بەڕێوەچوو کە بە تۆمەتی "ئەشکەنجەدان بە هەستێکی دڕندانە و هاوبەشیکردن لە ئەنجامدانی تاوانی کوشتنی بە پلان" داوای سزای زیندانیکردنی هەتاهەتایی بۆ دەکرا.  دادگەی سزاقورسەکانی موغڵا بە پاساوی نەبوونی بەڵگەی نوێ بڕیاری ئازادکردنی مەرتجان ئاڤجی برای جەمال مەتین ئاڤجی، بکوژی پنار گولتەکینی دا.