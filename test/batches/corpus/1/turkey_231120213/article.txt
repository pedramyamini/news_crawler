پەرلەمانتارانی هەدەپە و جەهەپە لە پرسی بەرەنگاربوونەوەی پەکەکە و ئۆپەراسیۆنە سەربازییەکانی تورکیا لە ناوخۆی وڵات و رۆژئاوای کوردستاندا، لەگەڵ وەزیری ناوخۆ بەگژیەکدا چوون. وەزیری ناوخۆ بە تووندی بەرپەرچی بریکاری سەرۆکی جەهەپەی دایەوە.  سولەیمان سۆیلو، وەزیری ناوخۆی تورکیا رایگەیاند، "بەرەنگاربوونەوەمان لە دژی تیرۆر بەدڵت نییە، ئەو خاڵەت بەدڵ نییە کە پەکەکە پێی گەیشتووە. ئێمە لەوێ شەهید دەدەین. بۆ پەکەکە لە هەر ماڵێک داوای دەنگێکتان کرد. بۆ هەدەپە لە هەر ماڵێک داوای دەنگتان کرد. وا دەزانن ئێمە ئەوەمان لەبیرکردووە؟ "  ئەنگین ئۆزکۆچ، بریکاری سەرۆکی فراکسیۆنی جەهەپەش گوتی، "وەڵامم مەدەرەوە، لە چوارچێوەی رێساکانی رەوشتدا قسە بکە. ئایا من ناچارم گوێ لە درۆکانی تۆ بگرم، ناچارم گوێ لە درۆکانی تۆ بگرم؟ "  وەزیری ناوخۆ کۆبوونەوەکەی جێهێشت و سەرۆکی کۆمیسیۆن ناچار بوو چەند جارێک کۆبوونەوەکە رابگرێت. بریکاری سەرۆکی فراکسیۆنی جەهەپە ئاماژەی بەوە کرد، "ئەم کەسە کە یەکێکە لە سەرۆکە سەربڕەکانی رێکخراوی تیرۆر، هاووڵاتینامەی تورکیای پێدراوە. ئێوە بینیوتانە، سەرۆکی رێکخراوەکانی تیرۆر، بارۆکانی ماددەی هۆشبەر و مافیا، هێندە زۆر و لە ماوەی شەو و رۆژێکدا ببنە هاووڵاتیی وڵاتێک".  مەحموود توغروڵ، پەرلەمانتاری هەدەپە دەڵێت، "بە پێچەوانەی ئەوەی راهاتووین، دەمەوێت بە پیرۆزباییکردن لە سولەیمان سۆیلو، دەست بە قسەکانم بکەم. سولەیمان سۆیلو کاتی خۆی لە ٦ی ئاداری ٢٠٠٩ دا گوتبووی ئەم دەسەڵاتە لە شەش مانگدا پەکدەخەم، بەڕاستیش لە ماوەی وەزارەتەکەیدا بەو کارانەی کردوونی، سەرکەوتوو بووە لەوەی دەسەڵات پەکبخات".  بەکارهێنانی وشەی "تیرۆریست" بۆ سەلاحەدین دەمیرتاش، هاوسەرۆکی پێشووتری هەدەپە، دەمەقاڵەی نێوان پەرلەمانتارانی هەدەپە و مەهەپەی لێکەوتەوە.  وەزیری ناوخۆ گوتی، "رووبەڕووی ئەم کۆبوونەوەیە بووینەتەوە کە لەسەر بنەمای تۆڵەسەندنەوە کاری بۆ کراوە. ئێوە جەهەپەتان گەیاندووەتە خاڵێک کە پێشکەوتن و گەورەبوونی ئەم وڵاتەی پێ هەرس ناکرێت و پارێزگاری لە پەکەکە دەکات. بەداخەوە. چەمکێک دەخەنەڕوو و دەتانەوێت ئەوانەی بە دەمیرتاشیان گوتووە تیرۆریست لێرە داوای لێبووردن بکەن، بەداخەوە".  لە بودجەی ساڵی ٢٠٢٢ دا بڕی ١١٧ ملیار و ٤٥٧ ملیۆن و ٢٩٩ هەزار لیرە بۆ وەزارەتی ناوخۆی تورکیا تەرخانکراوە. بەگوێرەی داتا فەرمییەکان، بودجەی ئەو وەزارەتە لە حەوت ساڵی رابردوودا بە رێژەی ٣٠٠ % زیادیکردووە.