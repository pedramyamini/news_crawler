مۆڵەتە ٦٠ رۆژییەکەی دادگەی دەستووریی تورکیا بۆ هەدەپە، رۆژی ١٠ ـی ئەیلوول کۆتایی پێدێت و لە ئەگەری پەسندکردنی وادەی درێژکردنەوەی مۆڵەتەکە، رۆژی ١٠ ـی تشرینی یەکەم دەبێتە دوایین وادەی تانەلێدان و بەرگریکردن لە رێگەی پێشکەشکردنی راپۆرت و وەڵامدانەوەی تۆمەتە ئاراستەکراوەکان بە بەڵگەی سەلمێنەر و بەرجەستەکراو.   دوای ئەوەی رۆژی ٦ ـی حوزەیرانی ٢٠٢١، ئەنجوومەنی گشتیی دادگەی دەستووریی تورکیا بۆ جاری سێیەم کۆبووەوە بۆ گفتوگۆکردن لەبارەی ئەو تۆمەتنامەیەی بەکر شاهین، سەرۆکی داواکاری گشتیی کۆماریی تورکیا لە ئەنقەرە لە دژی هەدەپە و بۆ داخستنی پێشکێشی کردبوون، دوای دوو جار رەتکردنەوە بەهۆی بوونی کەموکوڕییەکانەوە، ئەنجوومەنەکە دواجار تۆمەتنامەکەی پەسندکرد.  ئەنجوومەنەکە رۆژی ٢١ ـی حوزەیران دەستبەکاربوون بۆ لێکۆڵینەوە لەبارەی پرسی داخستنی هەدەپە. دواجار دادگەکە رۆژی ١٠ ـی تەممووزی ٢٠٢١، لە رێگەی نووسراوێکی فەرمییەوە بە هەدەپەی راگەیاند کە تۆمەتنامەی سەرۆکایەتیی داواکاری گشتیی کۆماری تورکیای لە ئەنقەرە لەبارەی داخستنی هەدەپە پەسندکردووە. داوایشی لە هەدەپە کرد لە ماوەی ٦٠ رۆژدا بەرگریی لە خۆیان بکەن و رێکارە یاسایی و دەستوورییەکان بەگوێرەی پێوەر و ستاندەردی کاری دادگەی دەستووری بگرنەبەر.   دادگەی دەستووریی تورکیا لەگەڵ نووسراوەکەدا ٧٠ دۆسیەی ٨٠٥ لاپەڕەیی و ١١ فلاش میمۆریی دیجیتاڵییان هاوپێچ کردبوو و پێشکێشی هەدەپەیان کرد بۆ ئەوەی مافناس و پارێزەرانی هەدەپە دەستبەکاربن بۆ بەرگریکردن لە خۆیان. هەروەها داوای لە هەدەپە کرد تیمی بەرگریکار بناسێنێت و ناوی تیمی پارێزەرانی بۆ بنێرێت.   ئەنجوومەنی گشتیی دادگەی دەستووریی تورکیا لە رۆژی ٣١ ـی ئادار و ١٦ ـی نیسان دووجار تۆمەتنامەی داخستنی هەدەپەیان رەتکردەوە بەهۆی بوونی کەموکوڕی لە دۆسیەکاندا. دواجار رۆژی ٦ ـی حوزەیران بۆ جاری سێیەم کۆبوونەوە و تۆمەتنامەکەیان پەسندکرد.   بەپێی رێکارەکان، دادگەی دەستووریی تورکیا لەماوەی ئەم ٦٠ رۆژەدا چاوەڕێی هەدەپە دەکات بۆ ئەوەی بەرگری لەخۆی بکات. دوای ئەم قۆناخە، دادنووسی دادگەکە تەواوی بەڵگە و زانیارییەکان کۆدەکاتەوە و لەبارەیەوە راپۆرتێکی دیکە ئامادە دەکات.   دواتر راپۆرتەکە دەدرێتە ئەندامانی دادگەی باڵای دەستووری. سەرۆکی دادگەکە رۆژێک بۆ کۆبوونەوە دیاری دەکات، لەو کۆبوونەوەیەدا ئەندامانی دادگەی باڵای دەستووری راوبۆچوونی خۆیان دەربارەی داخستنی هەدەپە دەخەنەڕوو.  داخستن یاخود بڕینی بەشە بودجەی پارتەکە پێویستی بە بڕیاری ١٠ ئەندام لە کۆی ١٥ ئەندامی لیژنەی دادگەی باڵای دەستووری هەیە. دواتر بڕیاری کۆتایی بە هەدەپە رادەگەیێندرێت و لە رۆژنامەی فەرمیشدا بڵاودەکرێتەوە.  لە ماوەی رابردوودا پارتی بزووتنەوەی نەتەوەیی "مەهەپە" گوشاری زۆری لەسەر ئاکپارتیی هاوپەیمانی کرد بۆ ئەوەی کار لەسەر داخستنی هەدەپە بکەن.  پارتی دیموکراتی گەلان - هەدەپە سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو، ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان، ٦٧ کورسیی بەدەستهێنا، بەڵام متمانە لە دوو پەرلەمانتاری وەرگیرایەوە و ژمارەیەک پەرلەمانتاریش لە فراکسیۆنەکە دەرچوون. ئێستا خاوەن ٥٨ کورسییە.