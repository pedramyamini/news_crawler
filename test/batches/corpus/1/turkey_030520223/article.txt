تورکیا ساڵی ٢٠٠٥ لە پرسی ئازادی رۆژنامەگەریدا لە پلەی ٩٨ ـی وڵاتاندا بوو، ساڵی ٢٠١٠ تورکیا لە رێزبەندییەکەدا بەشێوەیەکی بەرچاو پاشەکشێی کرد بۆ ١٣٨ ـەمین وڵات. لە ٢٠١٥ دا پلەیەکی دیکە دابەزی ٢٠٢٠ دا بۆ ١٥٤ ـەمین وڵات پاشەکشێی کرد. ساڵی رابردووش ١٥٣ ـیەمین وڵات بوو لە ئازادی رۆژنامەڤانی.  لە ماوەی یەک ساڵی رابردوودا بەهۆی چالاکییە جەماوەرییەکانی لە دژی گوشارەکانی سەر رۆژنامەڤانان کە لە تورکیا بەڕێوەچوون و ئەو دەستکەوتانەی ژمارەیەک رۆژنامەڤان لە گەڕان بەدوای مافدا بەدەستیانهێنا، هەروەها دەرکردنی چەند بڕیارێكی ئەرێنی دادگە لە دۆسیەی ژمارەیەک رۆژنامەڤان و کەمبوونەوەی ژمارەی رۆژنامەڤانان لە زیندان، هۆکاربوون بۆ ئەوەی لە پرسی ئازادی رۆژنامەگەریدا تورکیا لەنێو ١٨٠ وڵاتدا بۆ پلەی ١٤٩ ـەمین وڵات دابەزێت.  لە راپۆرتەکەدا ئاماژە بەوەدراوە، لەنێو ١٨٠ وڵاتدا ئازادی رۆژنامەگەری لە هەشت وڵاتدا "باش"، لە ٤٠ وڵاتدا "گونجاو"، لە ٦٢ وڵاتدا "کێشەدار"، لە ٤٢ وڵاتدا "خراپ"  کە تورکیاشی لەنێودایە. لە ٢٨ وڵاتیشدا ئازادی رۆژنامەگەری "زۆر خراپ" ـە.   لە راپۆرتەکەدا ئاماژە بەوەش دراوە، رەجەب تەیب ئەردۆغان، سەرۆککۆماری تورکیا دەسەڵاتێكی یەکجار زۆری پێدراوە، حیساب بۆ ئازادی رۆژنامەگەری ناکرێت و دەستوەردان لە سیستەمی دادوەری دەکرێت.   راپۆرتەکە دەڵێت، هەرچەندە دەسەڵاتی دادوەری لە تورکیا لەسەر داواکاری ئەردۆغان رۆژنامەڤانان دەستگیردەکات، بەڵام ژمارەیەک لە دادوەرەکان لەبەرامبەر "ئەو گوشارە زێدەڕۆیانە" ئیدی دەنگ هەڵدەبڕن. ژمارەیەک رۆژنامەڤان کە بەتۆمەتی "سوکایەتیکردن بە سەرۆککۆمار"، "ئەندامێتی رێکخراو" و "بانگەشەکردن بۆ رێکخراو" بە هەوەس سزا درابوون، بڕیاری بێتاوانییان درا. ئازادکردن بەمەرج، شوێنی زیندانیکردنی رۆژنامەڤانی گرتووەتەوە.   راپۆرتەکە باسی لە کوژرانی دوو رۆژنامەڤان لە تورکیا کردووە، ئەوانیش گونگۆر ئارسڵان کە لە ١٩ ـی شوباتی ٢٠٢٢ و حازم ئۆزسو کە لە ئاداری ٢٠٢١ لە هێرشی چەکداریدا گیانیانلەدەستداوە.    بەگوێرەی ئەو راپۆرتەی جەمعییەتی رۆژنامەڤانانی تورکیا لەبارەی دۆخی ئازادی رۆژنامەگەری لە تورکیا بۆ ساڵی ٢٠٢٢ ئامادەی کردووە، لە تورکیا ٢٨ رۆژنامەڤان لە زیندانن و ٩٥ % ـی میدیا لە تورکیا لە ژێر کۆنترۆڵی دەسەڵاتدایە.   جەمعییەتی رۆژنامەڤانانی تورکیا دەڵێت، ساڵی ٢٠٢١ رۆژنامەڤانان ٤٧٥ جار چوونەتەبەردەم دادوەر و لە ٢٠٢٢ دا مانگانە نزیکەی ٥٠ رۆژنامەڤان دۆسیەیان لەسەر تۆمارکراوە، تەنیا لە مانگی شوباتدا زیاتر لە ٨٠ رۆژنامەڤان دراونەتە دادگە.    لەلایەکی دیکەوە بەگوێرەی ئەو راپۆرتەی سەندیکای رۆژنامەڤانانی تورکیا لەبارەی دۆخی ئازادی رۆژنامەگەری لە تورکیا لە ساڵی ٢٠٢٢ ئامادەی کردووە، لە ماوەی یەک ساڵدا لە تورکیا دۆسیەی لێکۆڵینەوە لە دژی ٦٠ رۆژنامەڤان کراوەتەوە. ٣١ رۆژنامەڤان بۆ ماوەی ٥٢ رۆژ دەستبەسەرکراون. ٢٧٣ رۆژنامەڤان دادگایی کراون.   راپۆرتی سەندیکای رۆژنامەڤانانی تورکیا لە بارەی یەک ساڵی پێشێلکارییەکانی ئازادی رۆژنامەگەری  - لە تورکیا ٢٦ رۆژنامەڤان لە گرتوخانەکاندا بەندکراون  - سزای ٧٥ ساڵ و ٥٨ مانگ و ٢٦ رۆژ زیندانیکردن بۆ رۆژنامەڤانان براوەتەوە  - لە ١٢٨ دۆسیەدا ٢٧٣ رۆژنامەڤان دادگایی کراون  - لێکۆڵینەوە لەبارەی ٦٠ رۆژنامەڤان کراوەتەوە  - ٣١ رۆژنامەڤان بۆ ماوەی ٥٢ رۆژ دەستبەسەرکراون  - هێرش کراوەتەسەر ٥٧ رۆژنامەڤان  - هەڕەشە لە ٣٢ رۆژنامەڤان کراوە  - لە ١٠ زیندان پێشێلکاری بەرامبەر ١٨ رۆژنامەڤان تۆمارکراوە  - ٥٤ ماڵپەڕ و ١٣٥٥ هەواڵ سزا دراون  - بڕیاری سڕینەوەی ناوەڕۆکی ١٩ هەواڵ دراوە  - دامەزراوەی چاودێریکردنی رادیۆ و تەلەڤزیۆنی تورکیا بڕی ١٠ ملیۆن و ٤٢٧ هەزار و ٩٠٢ لیرە سزای بژاردنی بۆ دامەزراوە میدیاییەکان بڕیوەتەوە  - لە ٢٠٢١ دا کارتی راگەیاندنی ٥٥٩ رۆژنامەڤان راگیراوە  - لە تورکیا ١٦ هەزار و ٤٢٩ کەس کارتی رۆژنامەڤانی سەرۆکایەتی کۆماری هەیە  - بەپێی ئاماری تورکیا لە ٢٠٢١ دا ١٨.٣ % ی دەرچووانی راگەیاندن بێکاربوونە.