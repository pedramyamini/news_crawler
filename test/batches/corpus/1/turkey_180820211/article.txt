کۆبوونەوەکە رۆژی چوارشەممە ١٨ - ٠٨ - ٢٠٢١ بووە، شاندی ئیمارات لە لایەن تەحنون بن زاید ئال نەهیان، راوێژکاری ئاسایشی نیشتمانی ئەو وڵاتەوە سەرکردایەتیی کرا.   هەردوو لایەنی تورکی و ئیماراتی لە راگەیێندراوێکی هاوبەشدا رایانگەیاند، کە گفتوگۆیان لەسەر پەیوەندیی بازرگانی، ئابووری و وەبەرهێنان کردووە.   ماوەی چەندین ساڵە پەیوەندییەکانی نێوان تورکیا و ئیمارات گرژیان تێکەوتووە کە هەر یەکێکیان پشتیوانی لە لایەنێکی دژبەری ململانێی لیبیا دەکات و لەسەر کۆمەڵێک پرسی هەرێمیش ناکۆکیان هەیە.   هەروەها ئیمارات، پێچەوانەی بەرژەوندیی تورکیا لە پرسی دەریای نێوڕاستدا پشتگیری لە یۆنان دەکات، لە کاتێکدا کە ئەنقەرە سەرچاوە سرووشتییەکانی ئەو دەریایە بە مافی خۆی دەزانێت و ساڵی رابردوودا بەدوای گازی سرووشتی ئەو ناوچەیەدا دەگەڕا.  بەڵام ئەردۆغان لەم دواییانە هەوڵیداوە خۆی لە ژمارەیەک لە نەیارە هەرێمییەکانی نزیکبکاتەوە، لە نێویشیاندا میسر، لە کاتێکدا کە دەیەوێت پەیوەندییە دیپلۆماسییەکانی لەگەڵ وڵاتانی جیهان بەهێزبکاتەوە بۆ ئەوەی تورکیا لەو پەراوێزخستنە دەربهێنێت کە بووەتە هۆی ئەوەی وەبەرهێنەرە بیانییەکان خۆیان لە وەبەرهێنانکردن لە ئابوورییە لەرزۆکەکەی تورکیا بە دووربگرن.   نووسینگەی راگەیاندنی ئەردۆغان ئاماژەی بەوە کردووە، هەردوولا باسیان لە "وەبەرهێنانی ئیماراتی لە تورکیادا" کردووە.