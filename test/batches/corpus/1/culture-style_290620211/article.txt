بڕیارە لە فێستیڤاڵەکەدا ٣٥ بەرهەم بە زمانی کوردی پێشکێشبکرێن کە لە ١٥ فیلمی ماوەدرێژ و ٢٠ بەڵگەفیلم و کورتە فیلم پێکهاتوون.  گولیزه‌ر گه‌رده‌نزری، رێکخەری فێستیڤاڵەکە بە تۆڕی میدیایی رووداوی راگەیاند، بڕیارە لە ٢١ تاوەکو ٢٥ ـی تەممووز بە پشتگیریی پرۆژەی "کارۆ ئارت" فێستیڤاڵەکە بەڕێوەبچێت. هەروەها دەشڵێت، "خەڵک دەتوانن بلیتی فێستیڤاڵەکە لە ماڵپەڕەکەیان بکڕن".  ناوی فێستیڤاڵەکە لە لیستی فیلمی نێودەوڵەتی لە وەزارەتی کولتووریی رووسیا تۆمارکراوە، هەروەها لەلایەن حکومەتی هەرێمی کوردستانەوە پشتگیری لێدەکرێت.  لە چوارچێوەی بەرنامەکەدا، ئامادەبووان دەتوانن بینەری فیلمە کوردییەکان بن، هەروەها دەتوانن بەشداریی سیمینارێک لەگەڵ بەرهەمهێنەرانی فیلمەکان بکەن.  فیلمەکان لە چوار وڵاتەوە بەرهەمهێنراون و بەژێرنووسی رووسی پێشکێشدەکرێن، رێکخەری فێستیڤاڵەکە دەڵێت، "پلانمان هەبوو کە ساڵی رابردوو فێستیڤاڵەکە بەڕێوەببەین، بۆ ئەوەی هاوکات بێ لەگەڵ ٧٥ ـەمین ساڵڕۆژی سەرکەوتن دژی نازییەکان، بەڵام بەهۆی پەتای کۆرۆنا نەمانتوانی لەو کاتەدا بیکەین. هیوادارین ئەمساڵ هەموو شتەکان بە سەرکەوتویی بکرێن. "