کەمال کڵچدارئۆغڵو، سەرۆکی جەهەپە رۆژی ٢٤ ـی ئایاری ٢٠٢٢، لە هەژماری فەرمیی خۆی لە تویتەر گرتەیەکی ڤیدیۆیی بڵاوکردەوە و تێیدا بانگەشەی ئەوەی کرد، ئەردۆغان و خێزانەکەی خۆیان ئامادە دەکەن بۆ هەڵاتن لە تورکیا و رایگەیاند، لە رێگەی دوو رێکخراوی تایبەت بە خۆیانەوە کە لە ئەمریکا دایانمەزراندووە، پارە حەواڵەی ئەمریکا دەکەن. گوتیشی، "ئەگەر ئاکپارتی لە هەڵبژاردندا شکستی هێنا، ئەو کاتە ئەردۆغان و خێزانەکەی بۆ خۆدەربازکردن لە لێپێچینەوە و دادگایکردن روو لە ئەمریکا دەکەن. "   لەسەر ئەو گوتەیە، پارێزەرانی ئەردۆغان سکاڵایان دژی کڵچدارئۆغڵو تۆمارکرد و داوای یەک ملیۆن لیرە کە دەکاتە ٦١ هەزار و ٤٢٥ دۆلار پێبژاردنی سزای ماددی ده‌كه‌ن.  حوسێن ئایدن، سەرۆکی تیمی پارێزەرانی رەجەب تەیب ئەردۆغان رایگەیاند، بەهۆی ئەوەی کەمال کڵچدارئۆغڵو تۆمەتی بێبنەمای خستووەتە پاڵ سەرۆککۆمار و هانی خەڵکی داوە بۆ بێڕێزیکردن بە کەسایەتیی ئەردۆغان، داوایەکی یاساییان دژی تۆمارکردووە.   راپۆرتی دادوەری ساڵی ٢٠٢٠ ـی وەزارەتی دادی تورکیا ئاماژە بەوە دەکات، لە ساڵانی ٢٠١٤ تاوەکو ٢٠٢٠ دا ١٦٠ هەزار و ١٦٩ کەس لێکۆڵینەوەیان لەسەر بنچینەی "سوکایەتیکردن و بێرێزیکردن بە ئەردۆغان" لەگەڵ کراوە. ٢٧ هەزار و ٧١٧ داوای یاسایی لە بەرژەوەندیی ئەردۆغان بڕیاریان لەبارەوە دراوە.   ئاماری لێکۆڵینەوەکان بەمجۆرەیە:  - لە ٢٠١٥ دا ٧ هەزار و ٢١٦ - لە ٢٠١٦ دا ٣٨ هەزار و ٢٥٤ - لە ٢٠١٧ دا ٢٠ هەزار و ٥٣٩ - لە ٢٠١٨ دا ٢٦ هەزار و ١١٥ - لە ٢٠١٩ دا ٣٦ هەزار و ٦٦ - لە ٢٠٢٠ دا ٣١ هەزار و ٢٩٧ ره‌جه‌ب ته‌یب ئه‌ردۆغان ساڵی ٢٠١٤ بۆ یه‌كه‌مجار به سه‌رۆككۆماری توركیا هه‌ڵبژێردرا و ماددەی ٢٩٩ له یاسای ژماره ٥٢٣٧ ـی تایبه‌ت به یاسای سزاكانی توركیا هەموار کردەوە و بەزیادکردنی چەند بڕگەیەکەوە ماددەکەی قورستر کرد.   به‌گوێره‌ی بڕگه‌كانی ئه‌و مادده‌یه، هه‌ر كه‌سێک بێڕێزیی یان سووكایه‌تیی به سه‌رۆككۆمار بكات له ساڵێک بۆ چوار ساڵ سزای زیندانیكردنی به‌سه‌ردا ده‌سه‌پێندرێت. سزای ئه‌و كه‌سانه‌ش پارێزبه‌ندییان هه‌یه، بە قەرەبووی دارایی سزا ده‌درێن.