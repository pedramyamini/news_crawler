رووداوەکە بەیانی رۆژی چوارشەممە ٢٠ ـی نیسانی ٢٠٢٢ روویداوە. لە کاتێکدا پاسی گواستنەوەی فەرمانبەرانی زیندانی بورسا، فەرمانبەرانی زیندانەکەی دەگواستەوە بۆ سەرکار لە شەقامی پیشەسازی لەسەر رێگەی مودانیا لە نزیک گەڕەکی یەنی کارامان.   دوای تەقینەوەکە ژمارەیەکی زۆر تیمیی پۆلیس، بەرگری شارستانیی و تەندروستی گەیشتنە شوێنی رووداوەکە. لە ئەنجامی تەقینەوەکەدا پۆلیسێک کوژرا و چوار فەرمانبەریش بریندار بوون. بریندارەکان کە دۆخی تەندروستیی یەکێکیان ناجێگیرە گواستراونەتەوە بۆ نەخۆشخانە.  یەعقووب جانپۆڵات، پارێزگاری بورسا چووە شوێنی رووداوەکە و بە رۆژنامەڤانانی رایگەیاند، "تەقینەوەکە بەهۆی بۆمبێکی دەستی روویداوە کە لە دوورەوە تەقیندراوەتەوە، پۆلیسێک گیانی لەدەستداوە، بریندارێکی سەخت و سێ برینداری دیکەمان هەن. بەمەبەستی گرتنەبەری رێکارەکان سەرجەم فەرمانبەرەکانی دیکەی نێو پاسەکەش لەگەڵ چوار بریندارەکەدا رەوانەی نەخۆشخانە کراون. بەکر بۆزداغ، وەزیری داد لە نزیکەوە چاودێری دۆخەکە دەکات و بەرەو بورسا بەڕێکەوەتووە. "   پارێزگاری بورسا ئاماژە بەوە دەکات، "لە نێو پاسەکەدا نزیکەی ٣٠ فەرمانبەری زیندانی بورسا هەبوون. لە رووداوەکەدا خەڵکی سڤیلی ناوچەکە زیانیان بەرنەکەوتووە و کار بۆ دەستنیشانکردنی زیانیی تەقینەوەکە دەکەین. "  پارێزگاری بورسا راشیدەگەیێنێت، یەکە ئەمنییەکان بە شێوەیەکی بەرفراوان دەستیان بە لێکۆڵینەوە لە رووداوەکە کردووە.   تاوەکو ئێستا هیچ کەس و لایەنێک بەرپرسیارێتی تەقینەوەکەی لەئەستۆ نەگرتووە.