لەوکاتەی ژمارەیەک گەنجی کورد بە بۆنەی نزیکبوونەوەی نەورۆزەوە بەدەم گۆرانی کوردییەوە ئاهەنگیان دەگێڕا، تیمەکانی پۆلیس رێگرییان لێکردن. موسا پیرئۆغڵو، پەرلەمانتاری هەدەپە گوتی، "ئەم دەسەڵاتە لە کێ دەترسێ و وەک دوژمن لێی دەڕوانێ، هەموویان لە نێو شایی هەدەپەدا هەن. هەربۆیە دەیانەوێ شاییەکەمان قەدەخە بکەن".   جگە لە هەدەپە و پارتە کوردییەکان، پارتە چەپەکانی تورکیاش پەیامیان هەیە و داوا لە خەڵک دەکەن بەشداری لە ئاهەنگەکەی ئیستەنبووڵ بکەن.   پەریهان کۆجا، گوتەبێژی پارتی ئازادی کۆمەڵایەتی باسی لەوە کرد، "ئێستا کاتی سەرکەوتنە، دژی شەڕ و دەسەڵاتی زۆردار، دژی فێڵبازەکانی ئەم رۆژگارە، با پێکەوە پارێزگاری لە ئاشتەوایی گەلان و بەهاری گەلان بکەین. "  ئاهەنگە گەورەکەی نەورۆزی ئیستەنبووڵ کاژێر ١١: ٠٠ ـی رۆژی یەکشەممە ٢٠ ـی ئادار لە گۆڕەپانی "یەنی کاپی" بە بەشداری میدحەت سانجار، هاوسەرۆکی هەدەپە دەستپێدەکات. چاوەڕوان دەکرێ لە ئیستەنبووڵ هەزاران کەس بەشداری لە ئاهەنگی نەورۆزی ئەمساڵدا بکەن.