کەمال کڵچدارئۆغڵو لە هەژماری تایبەتی خۆی لە تویتەر رایگەیاند، ئەمجارە دەچێتە سەرۆکایەتیی کۆچ و کۆچبەران لە وەزارەتی ناوخۆی تورکیا بۆ ئەوەی لە نزیکەوە ئاگاداری زۆر بابەتی پەیوەندیدار بن بە کۆچ و راشیگەیاند، بەڵام بەرلەوەی سەردانەکەی بکات، بەناوی رای گشتییەوە چەند پرسیارێکیان ئاڕاستە دەکات.   کڵچدارئۆغڵو لە تویتەکەیدا دەپرسێت:   یەکەم: ناسنامە کۆنەکانی پەنابەرانتان وەرگرتووە؟ دڵنیان لە راستی و دروستی ناسنامەکانیان؟  دووەم: چەند پەنابەر وڵاتینامەی تورکیای پێدراوە؟ چۆن پێتانداون؟ ئەو رێکارە ئەمنیانە کامەن بۆ دڵنیابوون لەو پەنابەرانەی کە وڵاتینامەتان پێداون؟   سێیەم: سنوورەکانمان وەک دەروازەیەک لەسەر پشت کراوەتەوە بۆ هاتنی پەنابەران، بۆچی دەستەوسانن؟ ئامانج چییە لەم کارە؟ ئامادەکاریی بۆ چی دەکەن؟  رۆژی ٨ی نیسانی ٢٠٢٢ کەمال کڵچدارئۆغڵو چووە بەردەم بەڕێوەبەرایەتیی گشتیی گۆشت و شیر، بەڵام رێگەیان پێنەدا بچێتە ژوورەوە و لەبەردەم بەڕێوەبەرایەتییەکە کۆنگرەیەکی رۆژنامەڤانیی سازکرد. رۆژی ٢١ی کانوونی دووەمی ٢٠٢١ چووە بەردەم وەزارەتی پەروەردە و رۆژی ٢٥ی کانوونی یەکەمی ٢٠٢١ یش سەردانی دەستەی گشتیی ئامارەکانی تورکیا کرد، بەڵام رێگەیان پێنەدا لە هیچ لەم دامەزراوانە بچێتە ژوورەوە.   رۆژی ١٧ی شوباتی ٢٠٢٢، سلێمان سۆیڵو وەزیری ناوخۆی تورکیا رایگەیاند، لە سەرانسەری تورکیادا ٣ ملیۆن و ٧٣٦ هەزار و ٩١ پەناخوازیی کاتیی سووریی هەن، کە ٤.٢٣ % ی کۆی ژمارەی دانیشتووانی تورکیا پێکدەهێنن. لەنێویاندا ١٩٣ هەزار و ٢٩٣ پەنابەری سووری وڵاتینامەی تورکیایان پێدراوە، کە ٨٤ هەزار و ١٥٢ کەسیان منداڵن. هەروەها ٧٠٠ هەزار منداڵی سووری لە تورکیا لەدایکبوون.