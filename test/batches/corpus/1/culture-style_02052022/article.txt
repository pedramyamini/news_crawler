فەرزاد مەهدی نیا، نوێترین بەرهەمی بەشێوەی ڤیدیۆکلیپ بەناوی ' گوڵ مەگری مەگری ' لە رێگەی تۆڕی میدیایی رووداو بڵاودەکاتەوە و ئێستا ئەم بەرهەمە لە کەناڵی رووداو لە یوتیوب بەردەستە.  ' گوڵ مەگری مەگری ' بە شێوەزاری هەوارمی گوتراوە و لە تێکستی بێسارانییە و فەراز یەعقوبی کاری ئەرێنجی بۆ کردووە و ئامێری ڤایۆلینی ژەنیوە. پوریا وەرزیری بە ژەنینی سەنتوور، پژمان نەقشبەندی بە ئامێری دەف و ئیقاع، ساسان زەند کەریمی بە ئامێری سێتار و عود و میلاد شەمسەدینی بە ئامیری شمشاڵ بەشداربوونە.  فەهمی عەزیزی کاری دەرهێنانی بۆ کردووە و ڤیدیۆکلیپەکە لە قەڵای کەتان لە هەورامانی تەختی رۆژهەڵاتی کوردستان وێنەگیراوە. هەر لەم بەرهەمەدا گرووپی ١٢ سوارەی قەڵای مەریوان بەشدارن و هەڵپەڕکێی هەورامی لەسەر قەڵای کەتان لەگەڵ گۆرانی ' گوڵ مەگری مەگری ' بە دەنگی فەرزاد مەهدی نیا پێشکێش دەکەن.  فەرزاد مەهدی نیا خەڵکی هەورامانی رۆژهەڵاتی کوردستانە، ئێستا لە سوێد دەژی، لە هەشتەمین فیستیڤاڵی میوزیکی ئێران بەشداربووە و خەڵاتی یەکەمی بەدەستهێناوە، هەروەها لە پێشبڕکێیەکی دەنگخۆشی لە باشووری کوردستان، پلەی دووەمی بەدەستهێناوە، یەکەم ئەلبوومی گۆرانیی بەناوی ' هەوار و یارا ' لە ٢٠٢١ بڵاوکردەوە و پێنج گۆرانیی لەو ئەلبوومە کلیپکردووە.  خانمە هونەرمەندی باکووری کوردستانیش، نازدار جەزیری کلیپی "شادی و شایی" دەکاتە دیاریی جەژنی رەمەزان و بۆ جەژن کلیپە نوێیەکەی بڵاوکردەوە.   رۆژی یەکشەممە ٠١ - ٠٥ - ٢٠٢٢، هونەرمەند نازدار جەزیری، میوانی بوولتەنی هەواڵەکانی کاژێر ١٣: ٠٠ ـی تۆڕی میدیایی رووداو بوو کە شەهیان تەحسین پێشکێشی دەکات، لەبارەی کلیپە نوێیەکەی گوتی، "گۆرانییەکە بە زاراوەی سۆرانییە بەناوی شادی و شایی. خەڵکی ئێمەی سۆرانی حەز بە دەنگی من، شێوازی گوتنی من بە شێوەزاری سۆرانی دەکەن، من هیچ کاتێکیش جیاوازیم لەنێوان زارەوەکاندا نەکردووە، بە هەموو زاراوەکان گۆرانی دەڵێم، ئەو گۆرانییەشم وەکو نوقلانەی جەژنە بۆ ئەوان، بەڵام شتی زۆر گەورەتر و خۆشتر بە رێگاوەن. "   کلیپە نوێیەکەی نازدار جەزیری، سێ گۆرانیی هەڵپەڕکێ لەخۆی دەگرێت، گۆرانییەکانیش بریتین لە: ' ئای لە دڵەکەی سەرشێتم، کاتی نیگا و کراسە تازەکەی.'  نەڤید زەردی، گۆرانیبێژ نوێترین بەرهەمی بەشێوەی ڤیدیۆکلیپ بەناوی ' جەژنە ' بڵاوکردەوە و ئێستا لە یوتیوب بەردەستە.   لەسەر بەرهەمە نوێیەکەی، نەڤید زەردی لە تۆڕی کۆمەڵایەتی فەیسبووک دەڵێت، "گەورەترین پڕۆژەی کلیپی گۆرانی کوردیە کە تاوەکو ئێستا لە کوردستان ئەنجام درابێت و زیاتر لە ٢٥٠ کەس لە پێش و پاشی کامێرا زەحمەتیان بۆ کێشاوە. "