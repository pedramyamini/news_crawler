وەزارەتی بەرگریی تورکیا لەو راگەیێندراوەدا کە بەیانی ئەمڕۆ دووشەممە ١٨ی نیسانی ٢٠٢٢ بڵاویکردووەتەوە دەڵێت، ئۆپەراسیۆنەکەیان بە هاوئاهەنگی لەگەڵ "دۆست و هاوپەیمانەکان"یان بەڕێوەدەچێت و ئاماژە بەوەش دەکات کە چەکی دروستکراوی تورکیای تێدا زۆر بەکاردەهێندرێت و زیانی گەورەشیان بە پەکەکە گەیاندووە.   لە راگەیێندراوەکەدا هاتووە، ئۆپەراسیۆنەکانی سوپای تورکیا کاریگەر بوون و زیانی زۆریان بە گەریلا گەیاندووە و دەشڵێت، پەکەکە لە باشووری کوردستان شوێنی مانەوە بۆ خۆی دابیندەکات کە ئەوان رێگەی پێنادەن.   وەزارەتی بەرگریی تورکیا ئاماژەی بۆ ئەوە کردووە کە پەکەکە ئامادەکاری کردبوو بۆ ئەنجامدانی هێرشێكی بەرفراوان و ئەوانیش بۆ رێگەگرتن لە هێرشی گەریلا بۆ سەر خەڵکی تورکیا، سەربازانی وڵات و پاراستنی ئاسایشی سنووریان و "بە پشتبەستن بە ماددەی ٥١ی رێککەوتنی نەتەوەیەکگرتووەکان و لە چوارچێوەی مافی بەرگرییدا"، ئۆپەراسیۆنەکەیان دەستپێکردووە.   بەگوێرەی راگەیێندراوەکە، سەرەتا شوێنی مانەوە، حەشارگە، ئەشکەوت، تونێل و گەنجینەکانی گەریلاکان بۆردوومان و تۆپباران کراون و دواتریش کۆماندۆ و هێزە تایبەتییەکانیان بە پاڵپشتی هێلیکۆپتەرەکانی جۆری "ئەی تی ئەی کەی"، فڕۆکەی بێفڕۆکەوان گەیشتوونەتە شوێنەکە.   وەزارەتی بەرگریی تورکیا دەڵێت، تاوەکو ئێستا ئۆپەراسیۆنەکەیان وەک ئەوەی پلانی بۆ دانراوە جێبەجێدەکرێ.  هاوکات ناوەندی راگەیاندنی هێزەکانی پاراستنی گەل - هەپەگە رایگەیاند، سوپای تورکیا لە ناوچەی زاپ یەکجار بە هێلیکۆپتەر سەربازی دابەزاندووە و لە شەڕ و پێکدادانەکاندا لەو ناوچەیە هەشت سەربازی تورکیا کوژراون.    ناوەندی راگەیاندنی هێزەکانی پاراستنی گەل - هەپەگە بەرەبەیانی ئەمڕۆ دووشەممە ١٨ی نیسان راگەیێندراوێکی لەبارەی هێرشەکانی سوپای تورکیا بۆ ناوچەکانی مەتین، زاپ و ئاڤاشین بڵاوکردەوە.  بەگوێرەی راگەیێندراوەکەی هەپەگە، سوپای تورکیا لە ناوچەی زاپ یەکجار بە هێلیکۆپتەر سەربازی دابەزاندووە، بەڵام گەریلاکانیان بەرپەرچیان داونەتەوە و رێگەیان نەداوە سەربازی زیاتر لەو ناوچەیە دابەزێنن.   هەپەگە دەڵێت، هێزی ئۆپەراسیۆنەکەی سوپای تورکیا لەو ناوچەیە گەمارۆدارون و لە شەڕ و پێکدادانەکاندا لەو ناوچەیە هەشت سەربازی تورکیا کوژراون.