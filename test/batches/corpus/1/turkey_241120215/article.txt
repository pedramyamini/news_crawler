رۆژی چوارشەممە ٢٤ - ١١ - ٢٠٢١ کەمال کڵچدارئۆغڵو لە لە دوای کۆبوونەوەی ئەنجوومەنی سەرکردایەتی حیزبەکەی لە کۆنگرەیەکی رۆژنامەڤانیدا، رەخنەی تووندی لە رەجەب تەیب ئەردۆغان و دەسەڵاتی ئاکپارتی گرت و رایگەیاند: "ئەردۆغان و دارودەستەکەی چیدی توانای چارەسەرکردنی کێشەکانیان نەماوە، خۆیان بوونەتە کێشە و بەڵایەکی گەورە بەسەر ئەم میللەتە. کاتی هاتووە لە نزیکترین وادەدا هەڵبژاردنی پێشوەختە بکرێت و کۆی گشتیی کێشە و قەیرانە کەڵەکەبووەکان چارەسەر بکرێن".   کەمال کڵچدارئۆغڵو گوتیشی: "ئەردۆغان زۆر لووتبەرز بووە و ئاوڕێک لە گەلە چەوسێنراوەکەی ناداتەوە و تەنیا گوێ لە چەند راوێژکارێکی دەگرێت، کە ئەوانیش تابلۆیەکی بەهاری نیشان دەدەن و هەر کاتێک کەسێک هاوار و و دەردەدڵ بکات، بە لایەنگری بەرەی ئۆپۆزیسیۆن یان دەستی دەرەکی یاخود تیرۆریست ناوی دەبەن".   سەرۆکی گشتی جەهەپە، کە گەورەترین هێزی ئۆپۆزیسیۆنی تورکیا، ئەردۆغان و کەسانی دەوروبەری بە "زۆر ناشارەزا و نەفام" وەسفدەکات و دەڵێت: "نە سیاسەت دەکەن نە لە ئابووری تێدەگەن و هیچ شتێکیان بەردەست نییە بۆ ئەوەی ئەم دۆخە چارەسەر بکەن و رێگە لە بێبەهابوونی زیاتری لیرەی تورکی بگرن. هاووڵاتییان هەژاربوون و بەشێکی زۆریان لە ژێرهێڵی هەژاریدان، کەچی ئەردۆغان و دارودەستەی لە نیعمەتی خۆشگوزەرانی و خەرجییە بێسنوورەکانیان بێبەش نەکراون و بەردەوامن".  پارتەکانی ئۆپۆزیسیۆن پێیانوایە هەڵبژاردنی پێشوەختە تاکە دەرچەی رزگاربوونی تورکیایە لەو قەیرانە ئابوورییەی تێیکەوتوە و رۆژ بە رۆژ دراوەکەی بەرامبەر بە دراوە بیانییەکان زیاتر بەهاکەی لەدەست دەدات. بۆیە داوای هەڵبژاردن دەکەن.  سەرۆکی جەهەپە، رایگەیاند لە رۆژی ٤ی کانوونی یەکەمەوە دەست بە کۆبوونەوەی جەماوەری دەکەن بۆ ئەوەی  گوشار بخەنە سەر دەسەڵات و ناچاری بکەن بەرەو سندووقی هەڵبژاردنەکان بچێت.