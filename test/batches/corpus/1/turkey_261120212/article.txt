ئەمڕۆ هەینی ٢٦ی تشرینی دووەمی ٢٠٢١ لە ١٣ یەمین دادگای سزا قورسەکانی ئیستەنبووڵ دووەمین دانیشتنی دادگا لە دۆسیەی رووداوەکانی پارکی گەزی بەڕێوەدەچێت، کە عوسمان کاڤاڵا تاکە کەسە لەو دۆسیەیەدا دەستگیرکراوە.   عوسمان کاڤاڵا بازرگان و چالاکڤانی تورک لە ساڵی ٢٠١٧ ـەوە بەتۆمەتی '' رۆڵگێڕان لە هەوڵی کودەتا شکستخواردووەکەی ١٥ی تەمموزی ٢٠١٦، ھاندان بۆ ئاژاوەگێڕی و دژایەتیکردنی دەسەڵات و سپۆنسەرکردنی خۆپیشاندەرانی رووداوەکانی پارکی گەزی '' خراوەتە زیندانەوە.   هەرچەندە تاوەکو ئێستا هیچ کام لەو تۆمەتانەی بەسەردا ساخ نەبووەتەوە و چەندینجار دادگای مافی مرۆڤی ئەوروپا بڕیاری ئازادکردنی بۆ دەرکردووە، بەڵام ھێشتا لە زیندانە.  لە ماوەی رابردوودا باڵیۆزخانەکانی ئەمریکا، کەنەدا، فەرەنسا، فینلاند، دانیمارک، ئەڵمانیا، هۆڵەندا، نیوزیلاند، نەرویج و سوێد لە ئەنقەرە داوایان لە تورکیا کرد پابەندی بڕیاری دادگای مافی مرۆڤی ئەوروپا بێت و هەرچی زووە کاڤاڵا ئازاد بکات.   لە بەرامبەردا رەجەب تەیب ئەردۆغان، سەرۆککۆماری تورکیا رۆژی ٢٣ - ١٠ - ٢٠٢١ لەمیانی گوتارێکدا لە پارێزگای ئێسکیشەهیر، باسی لەو گوشارانە کرد کە بۆ ئازادکردنی عوسمان کاڤاڵای بازرگان و چالاکڤان خراونەتە گەڕ، هاوکات رایگەیاند، رێنمایی پێویستی بە وەزارەتی دەرەوەی وڵاتەکەی داوە ئەو ١٠ باڵیۆزە بە [پیاوە نەخوازراوەکان] بناسێنێت.  ئەردۆغان لەبارەی باڵێۆزی ئەو ١٠ وڵاتە گوتی: "یان سەربەخۆیی و گەورەیی ئەم وڵاتە پەسند دەکەن یاخود لە چاڵی نەفرەت و خۆبەزلزانیی خۆتان دەگەوزن".  ئەمریکا لە ١٠ - ٢ - ٢٠٢١ داوای لە تورکیا کرد  دەستبەجێ عوسمان کاڤاڵا ئازاد بکات، ئەمریکا لە سەردەمی ئیدارەی ترەمپیش لە تەمموزی ٢٠٢٠ دا داوای لە تورکیا کرد کاڤاڵا ئازاد بکات.  عوسمان کاڤالا، لە ١ی تشرینی دووەمی ٢٠١٧ بەتۆمەتی هاندان بۆ ئاژاوەگێڕی و دژایەتیکردنی دەسەڵات و سپۆنسەرکردنی خۆپیشاندەرانی رووداوەکانی پارکی گەزی '، دەستبەسەرکرا  هەرچەندە لە ١٨ی شوباتی ٢٠٢٠ لە دۆسیەی پارکی گەزی بڕیاری بێتاوانیی درا، بەڵام لە دۆسیەی هەوڵی کودەتا شکستخواردووەکەی ١٥ی تەمموزی ٢٠١٦ بڕیاری زیندانیکردنی بەسەردا سەپێنرا، تاوەکو ئێستا هیچ تۆمەتێکی بەسەردا ساخ نەبووەتەوە.  - بازرگان و چالاکڤانی تورک  - ساڵی ١٩٥٧ لە پاریس لەدایک بووە  - ١٩٧٥ قۆناخی ئامادەیی لە ئیستەنبووڵ تەواوکردووە  - بەشی کارگێڕی کاری لە زانکۆی تەکنیکی رۆژهەڵاتی ناوەڕاست تەواوکردووە  - ماستەری لە زانکۆی مانچێستەر لە بواری ئابووری بەدەستهێناوە  - ساڵی ١٩٩٠ دەستی بە کاری خێرخوازی کردووە  - ساڵی ٢٠١٩ خەڵاتی میراتی ئارکیۆلۆژی ئەوروپای پێ بەخشرا