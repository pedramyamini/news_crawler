رێوڕەسمەکە کاژێر ٢١: ٠٠ دەستیپێکرد و دوای نزیکەی ٦ کاژێر، تاجی شاجوانی کرایە سەر ماریا فەرهاد لە نەینەوا. ماریا فەرهاد تەمەنی ٢٠ ساڵە و خەڵکی حەمدانییەیە لە پارێزگەی نەینەوا. خوێندکاری زانکۆیە لە بەشی زانستی کۆمپیوتەر.  لیژنەی دادوەرانی هەڵبژاردنی شاجوانی عێراق لە حەوت دادوەر پێکهاتبوون و تەنیا هەڵکەوت زاهیر کوردبوو. ئەو بە رووداوی گوت، "لە دوای ساڵی ١٩٤٧ ـەوە یەکەم کوردم وەک لیژنەی داوەر لە هەڵبژاردنی شاجوان بەشدار دەبم. "   هەڵکەوت زاهیر، ئاوازدانەر کە هاوکات سەرۆکی لیژنەی دادوەرانی هەڵبژاردنی شاجوانی عێراقە سەبارەت بە پێوەرەکانی هەڵبژاردنی شاجوان بە تۆڕی میدیایی رووداوی گوت، "رێککەوتووین لەسەر ئەوەی کە کام لە کچەکان رۆشنبیرتر، جوان و دوور لە جوانکاری بێت، پەیام و پرۆژەی جوانی بۆ عێراق پێبێت، ئەو هەڵبژێرین. "  کچە کوردەکان کە بەربژێربوون بۆ شاجوانی عێراق لە شارەکانی هەولێر، سلێمانی، دهۆک، هەڵەبجە، کەرکووک و شنگالەوە بەشداربوون.  گۆرانییەکی تایبەت بۆ شاجوانی نوێی عێراق ئامادەکرابوو کە لە گوتنی هونەرمەندان: دینا محەممەد، میرا عەلی، ئیدریس ساڵح بوو و ئاوازەکەشی لەلایەن هەڵکەوت زاهیرەوە دانرابوو.  لە عێراق بۆ یەکەمجار لە ساڵی ١٩٤٧ دا پێشبڕکێی هەڵبژاردنی شاجوان سازکراوە و سەرەتا بەناوی شاجوانی بەغداد بووە. لە یەکەم پێشبڕکێی شاجواندا، کچێکی یەهودی بەناوی ریمیە دانهوور، تاجی شاجوانی لەسەر کردووە و بووەتە شاجوانی بەغداد.   ساڵی ١٩٧٣ تاوەکو ساڵی ٢٠١٤ بەهۆی بارودۆخی سیاسی و شەڕ لە عێراق هەڵبژاردنی رێوڕەسمی دیاریکردنی شاجوان بەشێوەیەکی فەرمی بەڕێوەنەچووە و راگیراوە.  لەو ماوەیەدا، چەند جارێک بە شێوەی نافەرمی شاجوانی عێراق هەڵبژێردراوە، بەڵام شاجوانەکان بەهۆی ترسیان لە هەڕەشەی کوشتنیان عێراقیان بەجێهێشتووە، هەروەک ئەوەی لە ساڵی ٢٠٠٦ لە پێشبڕکێی شاجوانی عێراق بەشێوەیەکی نافەرمی بەڕێوەچوو و تەمارا جۆرجینا بە شاجوانی عێراق هەڵبژێردرا، بەڵام دوای چوار رۆژ لە بوونی بە شاجوان، عێراقی بەجێهێشت لە ترسی کوشتنی لەلایەن گرووپە چەکدارەکانەوە.  لە ساڵی ٢٠١٥ ـەوە تاوەکو ئێستا ساڵانە شاجوانی عێراق لە رێگەی کەرتی تایبەتەوە هەڵدەبژێردرێت.