عومور چەلیک، گوتەبێژ و یاریدەدەری سەرۆکی گشتیی ئاکپارتی ئەمڕۆ دووشەممە ٢٦ی تەمموزی ٢٠٢١، بڕیاری قەیس سەعید سەرۆککۆماری تونسی لەبارەی هەڵوەشاندەوەی حکومەت و داخستنی دەرگای پەرلەمان و هەڵپەساردنی پارێزبەندیی پەرلەمانتارانی ئەو وڵاتەی بە "کودەتا" ناوبرد.   عومەر چەلیک لە هەژماری تایبەتی خۆی لە تویتەر نووسی: "لە تونسی برا و دۆست، داخستنی دەرگای پەرلەمانی هەڵبژێردراو و هەڵوەشاندنەوەی حکومەت، کودەتایەکە بەرامبەر بە رەوایی سیاسەت کراوە. ئەو هەوڵەی سەرۆککۆماری تونس بنەمای دەستووری نییە".   گوتەبێژی ئاکپارتی هەروەها دەڵێت، پاڵپشتی لە ئیرادەی دیموکراسی خەڵكی تونس دەکەن و هەڵپەساردنی قۆناخی دیموکراسی لەو وڵاتە رەتدەکەنەوە.   شەوی رابردوو سەرۆکى تونس رايگەياند، بەھۆی ئەو دۆخە نائاساییەی کە وڵاتەکەی تێیدایە، سەرجەم دەسەڵاتەکانی پەرلەمانی سڕ کردووە و پارێزبەنديی پەرلەمانتارانی ھەڵپەساردووە، هەروەها بڕيارى داوە بە دوورخستنەوەى هيشام مشيشى سەرۆكوەزيران.