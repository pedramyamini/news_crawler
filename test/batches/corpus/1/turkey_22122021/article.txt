سەرەتای ئەم مانگە ئابێ ئەحمەد، سەرۆکوەزیرانی ئەسیوپیا "سەرکەوتنی" حکومەتەکەی بەسەر بەرەی رزگاریخوازی تیگرەی راگەیاند و ستایشی ئازایەتیی سەربازەکانی کرد.  ئابێ ئەحمەد چووە بەرەی جەنگ لە کۆمبۆلچا و بە سەربازەکانی گوت، ئەسیوپیا شانازی بە پاڵەوانێتییەکەتانەوە دەکات.  لەگەڵ ئەوەی کە ئابێ سوپاسی سەربازەکانی کرد، بەڵام بەشێکی سەرکەوتنەکانی حکومەتەکە لە ئاسمانەوە تۆماردەکران. ئەو درۆنانەی کە لە تورکیا و ئێران دەکڕدران بوونە خاڵی وەرچەرخانی شەڕەکە.  لە مانگی ئابی ئەمساڵ ئابێ ئەحمەد و رەجەب تەیب ئەردۆغان، سەرۆککۆماری تورکیا رێککەوتنێکی سەربازییان واژۆکرد بۆ کڕینی درۆنی بایراکتەر تی بی ٢، ئەو درۆنەی کە لە ململانێکانی ئازەربایجان و ئەرمینیا لەسەر هەرێمی ناگۆرنۆ - قەرەباخ رۆڵێکی یەکلاییکەرەوەی گێڕا.   ئازەربایجان دوای سێ دەیە توانیی لە ماوەیەکی کورتدا بەشێکی بەرچاوی خاکی ناگۆرنۆ - قەرەباخ کۆنترۆڵ بکات، بەشێکی زۆری سەرکەوتنەکان لە رێگەی درۆنە تورکییەکانەوە بوون، ئەوەش وایکرد بازاڕی درۆنەکانی تورکیا گەرم ببێت. ئێستا وڵاتانی وەکو: پۆڵەندا، قەتەر، ئۆکراینا و بەشێک لە وڵاتە ئەفریقییەکان درۆنی تورکی دەکڕن.  نزیکەی ٢٠ % ی خاکی ئازەربایجان بۆ ماوەی نزیکەی سێ دەیە بەشێوەیەکی نایاسایی لەژێر کۆنترۆڵی ئەرمینیا بوو. رۆژی ٢٧ی ئەیلوولی ٢٠٢٠ شەڕ و ئاڵۆزی لەنێوان ئەو دوو وڵاتە لەسەر ئەو زەوییانە دەستیپێکرد و دوای چەند مانگێک ئازەربایجان سەرکەوتنی بەدەستهێنا. ئیلهام عەلیێڤ، سەرۆککۆماری ئازەربایجان ئەو کات لە هەڤپەیڤینێکیدا گوتی، بەهۆی درۆنە تورکییەکانەوە ژمارەی قوربانییانی وڵاتەکەی لە بەرەکانی جەنگ کەمی کردووە.  لە ئۆکتۆبەری ئەمساڵ ئەردۆغان سەردانی نێجیریا، تۆگۆ و ئەنگۆلای کرد، دواتر لەبارەی سەردانەکەیەوە گوتی، "تەنانەت لە ئەفریقاش، بۆ هەر شوێنێک بچوومایە داوای درۆنیان دەکرد".  ئەمساڵ قەبارەی بازرگانیکردنی کەلوپەلی سەربازی لە نێوان ئەسیوپیا و تورکیا گەیشتە ٩٥ ملیۆن دۆلار لە کاتێکدا ساڵی رابردوو تەنیا ٢٣٥ هەزار دۆلار بوو. بەرپرسانی تورکیا دەڵێن فرۆشتنی ئەو درۆنانە تەنیا بە مەبەستی بازرگانیکردنە و لە چەند رۆژی رابردووشدا رایانگەیاند، دوای گوشارەکانی نەتەوە یەکگرتووەکان، فرۆشتنی درۆنیان بە ئەسیوپیا راگرتووە.  بەپێی ئاماری نەتەوە یەکگرتووەکان، شەڕی نێوخۆی ئەسیوپای، بووەتە هۆی برسیکردنی بەلای کەمەوە ٤٠٠ هەزار کەس.  دوو دیپلۆماتی رۆژئاوا بە مەرجی ئاشکرا نەکردنی ناویان قسەیان بۆ نیویۆرک تایمزی ئەمریکی کردووە و ئاماژەیان بەوە داوە، لە چوار مانگی رابردوودا تورکیا، ئیمارات و ئێران درۆنیان بۆ حکومەتی ئەسیوپیا دەنارد، تەنانەت لەو کاتانەشی کە ئەمریکا و ئەسیوپیا داوای ئاگربەست و گفتوگۆی ئاشتییان دەکرد.  جەنەڕاڵ تسادکان جێبرێتێنسا، فەرماندەیەکی بەرەی رزگاریخوازی تیگرەی لەبارەی کاریگەریی درۆنەکان بە نیویۆرک تایمزی گوتووە، لە کاتی شەڕەکاندا لێشاوێك درۆنیان لەسەر خۆیان دەبینی و سەربازەکانیان دەکردە ئامانج، "لە یەک کاتدا ١٠ درۆن لە ئاسمان دەفڕین.. ئێمە ئامانجێکی ئاسان بووین بۆیان".  ئێران یەکێکی دیکەیە لەو وڵاتانەی کە درۆنیان بە ئەسیوپیا فرۆشتووە، لە مانگی ئابی ئەمساڵەوە چەندین جار کاروانی کەلوپەلە سەربازییەکانی ئێران گەیشتوونەتە ئەسیوپیا و ئەمریکا فەیلەقی قودسی سەر بە سوپای پاسداران تۆمەتبار دەکات.  بەرپرسێکی ئەمریکی بە نیویۆرک تایمزی گوتووە، بەرپرسانی ئەمریکا چەندین جار بە نهێنی لەگەڵ ئابێ کۆبوونەوەتەوە لەبارەی کڕینی کەلوپەلی سەربازی لە ئێران هۆشدارییان پێداوە.  شارەزایەکی بواری درۆن بە ناوی سینگەر دەڵێت، بەکارهێنانی فڕۆکەی بێفڕۆکەوان لە شەڕی ئەسیوپیا و لیبیا وەکو شەڕی نێوخۆی ئیسپانیایە لە سییەکانی سەدەی رابردوو، ئەو کاتیش بەشێک لە وڵاتان چەک و تەکنەلۆژیاکانی خۆیان لەو شەڕەدا تاقیدەکردەوە.