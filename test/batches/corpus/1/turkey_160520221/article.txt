وەلی ئاغبابا، یاریدەدەری سەرۆکی جەهەپە رۆژی یەکشەممە ١٥ی ئایار لە شارۆچکەی چنار سەربە پارێزگای ئامەدی باکووری کوردستان بەشداریی رێوڕەسمێکی تایبەت بە رێکخستنەکانی پارتەکەی کرد کە بەبۆنەی پێشوازیکردن لە ئەندامە نوێکانی جەهەپە رێکخرابوو.   وەلی ئاغبابا گوتی، "تورکیا لەم قۆناخەدا لە رووی سیاسی، ئابووری و کۆمەڵایەتییەوە بە دۆخێکی سەختدا تێدەپەڕێت. هەموو ئەو کەسانەی لەم خاکە دەژین بران. هەر کەسێک خاوەنی هەر بۆچوونێک بێت، برای ئێمەیە. هەر کەس لە رابردوودا دەنگی بە هەر حیزبێک دابێت، برای ئێمەیە و هەموومان یەکین".  ئاغبابا گوتی: "هەژاری و بێکاری بۆچوونە سیاسییەكان له یەکدی جیاناكەنەوە. منداڵی خێزانە هەژارەکان کە دەنگیان بە ئاکپارتیش داوە، ناتوانن بە دەرگەی دامەزراوەکانی دەوڵەتدا تێپەڕن و ناشتوانن لە فەرمانگەکانی حکومەت ببنە فەرمانبەر. کێن ئەوانەی دادەمەزرێن؟ مشتێک کەسن: برازای جێگرێک، خزمی وەزیرێک یان خزمی پارێزگارێک دەبنە فەرمانبەر و دادەمەزرێندرێن".   ئەو بەرپرسەی جەهەپە گوتی، "ئێمە دەڵێن دیموکراسی چارەسەری هەموو کێشەیەک؛ دەڵێین، بەهۆی زمان، ئایین، ناسنامەی ئیتنی و بۆچوونی سیاسییەوە، یان بەهۆی پۆست و خزمایەتیی کەسێکی پلەدار، هیچ کەسێک پەراوێز ناخەین".