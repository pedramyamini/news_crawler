میتحەت سانجار، هاوسەرۆکی هەدەپە شەوی پێنجشەممە ١٤ی نیسانی ٢٠٢٢ لە کاتی بەشداریکردنی لە بەرنامەیەکی تەلەڤیزیۆنیدا رایگەیاند، "بەنیاز نین لە هەڵبژاردنە گشتییەکانی داهاتوودا بچینە نێو هیچ هاوپەیمانییەک، هەڵوێستمان لەو بارەیەوە نەگۆڕە، چونکە ئێمە هاوپەیمانیی خۆمانمان هەیە، ئەویش هاوپەیمانیی دیموکراسییە، دەمانەوێت هاوپەیمانییەکەمان گەورەتر بکەین. "  سەبارەت بە بەربژێری پۆستی سەرۆککۆمار بۆ هەڵبژاردنی داهاتوو، هاوسەرۆکی هەدەپە گوتی: "لە بابەتی هەڵبژاردنی سەرۆککۆمار دا، خوازیارین سەرجەم پارتەکانی ئۆپۆزیسیۆن لەسەر بنەمای هاوبەش رێکبکەون. تاوەکو هەڵبژاردنی داهاتوو ئەوەی پێویستە بکرێ، هەردوو قۆناخی راگوزەرە کە چۆن دەبێت و لەو نێوەندەشدا بەربژێری سەرۆککۆمار چۆن هەڵدەبژێردرێ".   سانجار ئاماژەی بەوەدا، "بۆ ئەو مەبەستە ١١ ماددەمان داڕشتووە، ئەمانە پێشنیازەکانی دانوستاندنن، شتێک نین بەسەر کەسدا سەپێندرابن. بەم ناونیشانانە دانوستاندنێکی هاوبەش بەڕێوەبچێت و بگەینە رێککەوتن، ئیمە بۆ دەستنیشانکردنی بەربژێری سەرۆککۆمار ئامادەین".   پرسیار لە سانجار کرا، هاوپەیمانیی دیموکراسی لە هەڵبژاردنی داهاتوو چەند کورسی بەدەستدەهێنێت؟ لە وەڵامدا گوتی: "ئامانجمان ئەوەیە لەو پەرلەمانەدا هێزێکی دیموکراسی هێندە گەورە دروست، کە هیچ دەسەڵاتێک نەتوانێت بەبێ ئەوەی حیسابی بۆ بکات، هەنگاو بنێ. مەبەستم ئەوەیە ژمارەی پەرلەمانتارەکانمان بەجۆرێک بێت بەبێ ئێمە لە پەرلەمان زۆرینە پێکنەهێندرێت. ئەگەر ٦٠٠ پەرلەمانتار هەیە، تەنیا بە ئەنجامدانی رێککەوتن لەگەڵ هاوپەیمانی دیموکراسی لە پەرلەمان زۆرینە پێکبهیندرێ. وەک رێژەی دەنگ، ئامانجمان ئەوەیە زیاتر لە ١٥ % ی دەنگەکان بەدەستبهێنین".   تورکیا بەسەر دوو هاوپەیمانیدا دابەش بووە، ئەوانیش هاوپەیمانیی کۆمار (ئاکپارتی و مەهەپە) و هاوپەیمانیی میللەت (جەهەپە  ئیی پارتی)، هەرچەندە هاوپەیمانیی دووەم کە ئۆپۆزیسیۆنە، باوەشی بۆ چوار پارتی دیکەی ئۆپۆزیسیۆن کردەوە، بەڵام هەدەپە لە دەرەوەی هاوپەیمانییەکەیە.  لە پەرلەمانی تورکیا بەربەرستی هەڵبژاردن ١٠ % بوو، لە سێ هەڵبژاردنی رابردوودا هەدەپە توانی ئەو بەربەستە تێپەڕێنێت، بەڵام هەفتەی رابردوو پەرلەمانی تورکیا یاسای هەڵبژاردنی هەموارکردەوە و بەربەستەکەی بۆ ٧ % کەمکردەوە، ئەمەش دوای ئەوەی بەپێی راپرسییەکان دەردەکەوت، کە مەهەپەی هاوپەیمانیی ئاکپارتی لە هەڵبژاردنی داهاتوودا رێژەی دەنگەکانی ناگاتە ١٠ %.