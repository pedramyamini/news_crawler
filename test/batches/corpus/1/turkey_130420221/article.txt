لە ناوچە سنوورییەکاندا پرۆسەی دروستکردنی ئەو دیوارە کۆنکرێتییە هێشتا کۆتایی نەهاتووە کە تورکیا لە ئابی ٢٠١٧ ـەوە لە نێوان باکوور و رۆژهەڵاتی کوردستاندا دەستی بە دروستکردنی کردووە.   محەممەد ئەمین بیلمەز، پارێزگاری وان دەڵێت، "پار ٦٤ کیلۆمەتر لە دیوارە کۆنکرێتییەکەی سنووری پارێزگاکەمان تەندەری بۆ کرابوو. ئەو ٩٠ کیلۆمەترەی کە تاوەکو دەروازی سنووریی کاپیکۆی درێژ دەبێتەوە، تەندەری بۆ راگەیێندراوە. هەنگاو بە هەنگاو ئەنجامەکانی رادەگەیێندرێ. دوای جەژن لەو سنوورەی پارێزگاکەمان کە لە پارێزگای ئاگرییەوە دەستپێدەکات و دەگاتە کاپیکۆی و درێژییەکەی ١٣٤ کیلۆمەترە، کارکردن بۆ دروستکردنی دیوار دەستپێدەکات".   ئەو دیوارە کە لە بنەڕەتدا بۆ رێگریکردن لە هێرشەکانی پەکەکە دروستکراوە، لە هەمانکاتدا بووەتە بەربەستێک لەبەردەم هاتنی کۆچبەران.   تورکیا هێزی ئەمنیی زیاتر و سیستەمێكی چاودێریی بەهێزی لەسەر ئەو سنوورە جێگیرکردووە. چاودێری هەر جمووجۆڵێک دەکات کە لەسەر ئەو سنوورە روودەدات.  محەممەد ئەمین بیلمەز، پارێزگاری وان گوتیشی، "ئەوەی ماوەتەوە لە کاپیکۆیەوە تاوەکو دەگاتە گەڤەر، ئەو بەشە بە پشتیوانی خودا لە داهاتوودا تەندەری بۆ دەکرێت. ١٦٠ کیلۆمەترمان دەمێنێتەوە، ئەگەر ئەویش تەندەر بکرێت، واتا سنووری وان بە تەواوەتی تەندەری بۆ دەکرێت. ئامانجامانە لە چەند ساڵێکدا دیوارەکە تەواو بکەین".    سنووری وشکایی تورکیا لەگەڵ ئێران ٥٦٠ کیلۆمەترە. حکومەتی تورکیا بەدرێژایی ئەو سنوورە دیوار دروستدەکات. لە دیوی باکووری کوردستان پارێزگاکانی ئاگری، ئیدر، وان و جۆلەمێرگ دەگرێتەوە. لە هەر یەکێک لەو چوار پارێزگایانە دەروازەیەکی سنووریی فەرمی لەگەڵ رۆژهەڵاتی کوردستان هەیە.  تورکیا نەک تەنیا لە سنووری نێوان باکوور و رۆژهەڵات، لە ٢٠١٤ دا لە نێوان باکوور و رۆژئاوای کوردستانیش دەستیکرد بە دروستکردنی دیوارێکی کۆنکرێتی بە درێژایی ٩١١ کیلۆمەتر، هەروەها کار بۆ دروستکردنی دیوارێکی هاوشێوە لەسەر سنووری باشووری کوردستان دەکات.