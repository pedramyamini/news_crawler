سەڵاحەددین دەمیرتاش، لە هەژماری تایبەتی خۆی لە تویتەر کاردانەوەی هەبوو لەبارەی بڕیاری شەشەمین دادگای سزا قورسەکانی ئامەد کە سزای دوو ساڵ و شەش مانگی بەسەر هاوژینەکەی سەپاند و تێیدا نوسیوویەتی: "پێشتر وا بیرم دەکردەوە، تەنانەت بێ رەوشتیش بنبەستی هەیە، بەڵام بێ رەوشتی ئەمانە هیچ سنوورێکی نییە. کە دووژمن هەبوو، خودا دووژمنێکی مەرد بەنسیبت بکات. ناچەمێین، چۆک دانادەین، نادۆڕێین و هەمیشە سەردەکەوین".   دوێنێ هەینی ١٢ ـی تشرینی دووەم، باشاک دەمیرتاش، سەردانی سەڵاحەددین دەمیرتاشی هاوژینی کرد لە گرتووخانەی سزا قورسەکانی ئەدیرنە و دواتر لە تویتێکدا گوتی: "کەمێک پێش ئێستا لە گرتووخانەکەیدا چاوم بە سەرۆککۆمارمان کەوت. ورەی بەرز بوو، سڵاوی بۆ هەمووان هەبوو. سەرۆککۆمارمان لە چاوەکانیدا لووتبەرزی و کین و نەفرەت نییە. ئەم رۆژانەش بەسەردەچن. تۆوی هیوا لە هەموو شوێنێک بچینن".   بە تۆمەتی ساختەکردنی راپۆرتی تەندروستی و پێشکەشکردنی بۆ بەڕێوەبەرایەتیی پەروەردەی ئامەد بۆ وەرگرتنی مۆڵەتی درێژخایەنی مامۆستایەتی، شەشەمین دادگەی سزا قورسەکانی ئامەد، رۆژی پێنجشەممە ١٠ی تشرینی دووەمی ٢٠٢١، بڕیاری دوو ساڵ و شەش مانگ زیندانی بۆ هەریەک لە باشاک دەمیرتاش و ئەو پزیشکەی راپۆرتەکەی ئامادەکردووە بەناوی "ر. ب" دەرکرد. پارێزەرانی باشاک دەمیرتاش تانەیان لە بڕیارەکەدا و چاوەڕێی ئەنجامەکەی دەکەن.