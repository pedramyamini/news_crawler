جەم کاراکوش، دانیشتووی ئیستەنبووڵ رایگەیاند، "هاتین بۆ ئێرە بۆئەوەی دەنگمان بگەیێنین، دەبێت کەسانێک گوێیان لە دەنگمان بێت، دەبێت دەنگمان بگات. رێگەچارەی دیکەمان نییە. دەکرێت هەموو رۆژێک بیر لەمە بکەینەوە. دەڕۆینە ماڵەوە دەچینە ژێر بەتانی، دەڕۆینە ماڵەوە گڵۆپ هەڵناکەین، دەڕۆینە ماڵەوە تەباخ هەڵناکەین، ئەمە چۆن ژیانێکە؟ "  ئەنگین یەدیگون، دانیشتووی ئیستەنبووڵ ئاماژە بەوە دەکات، "ئێستا ئەو پسوولەی کارەبایەی بۆم هاتووەتەوە، سێ چوار هێندەی جاران زیادیکردووە. ئەمە زۆر کاری تێکردووین. خانەنشینم، بە مووچەی خانەنشینی ئەم پارەیەم پێنادرێت. دەمانەوێت بە جوانی بژین، وەکو مرۆڤ بژیین. ئەم هەمووە باجە نائاساییە بۆ؟ "  ئێوارەی چوارشەممە ٩ی شوبات لە ناوەندی شاری ئامەدی باکووری کوردستان گەڕەکی "ئۆفیس" لە شەقامی "گەڤران"، دووکانداران و هاونیشتمانیان رژانە سەر شەقام و داوایانکرد کەرتی دابەشکردنی کارەبا و ئەو دامەزراوانەی دیکەی دەوڵەت کە دراون بە کەرتی تایبەت، جارێکی دیکە بگەڕێندرێنەوە بۆ کەرتی گشتی.  دووکاندارێکی ئامەد دەڵێت، "ئەو پسوولانەی پێشتر دەهات و گونجاو بوون، ئێستا و بەتایبەتی هەفتەیەکە بە رێژەی ١٠٠ %، ١٥٠ % و ٢٠٠ % زیادیکردووە. بە باجێکی یەکجار زۆرەوە پسوولەی کارەبامان بۆ دێتەوە. ئێمە تەنیا و تەنیا دەمانەوێت منداڵەکانمان سەرمایان نەبێت. دەمانەوێت خێزانەکانمان کە لە ماڵەوەن ئازار نەچێژن. ناڕازیین لەوەی پسولەی کارەبا لە ٢٠٠ لیرەوە گەیشتووەتە ٥٠٠ لیرە. ئێمە تەنیا و تەنیا دژی بەتایبەتکردنی دامەزراوەکانی دەوڵەتین".  پارتەکانی ئۆپۆزیسیۆنیش لە تورکیا لەو دۆخە ناڕازین و شانبەشانی خەڵک داوا لە حکومەت دەکەن ئەو باجە زۆرەی خراوەتە سەر کارەبا، هەڵبوەشێندرێتەوە. کەمال کڵچدارئۆغڵو، سەرۆکی جەهەپە داوای لە ئەردۆغان کرد کۆتایی بەو دۆخە بهێنێت.  کەمال کڵچدارئۆغڵو، سەرۆکی جەهەپە رایگەیاندووە، "پسوولەکان با بگەڕێندرێنەوە دۆخی بەر لە ٣١ی کانوونی یەکەم. ئەم باجە تۆ داتنا، دەبێت تۆش بیگەڕێنیتەوە. واز لەم زوڵمە بهێنە، بهێڵە مرۆڤەکان بە ئاسانی هەناسەیەک بدەن. ئەردۆغان تاوەکو بڕیاری گرانکردنی نرخی کارەبا هەڵنەوەشێنێتەوە کە ٣١ی کانوونی یەکەمی ٢٠٢١ واژۆی کردووە، من لە ئەمڕۆوە پارەی هیچ پسوولەیەکی کارەبا نادەم".  لە سەرەتای ئەمساڵەوە لە تورکیا و باکووری کوردستان باجی سەر کارەبا بە رێژەی ٥٢ % بۆ ١٢٧ %  زیادکرا. لەپاڵ زیادکردنی باجی کارەبا، زیادکردنی باجی سەر سووتەمەنی، خۆراک و سەرجەم پێداویستییەکانی ژیان، گوزەرانی خەڵکی ئەستەم کردووە.