لەم دیدارەدا نێچیرڤان بارزانی، سەرۆکی هەرێمی کوردستان لەگەڵ ١٢ سەرۆککۆمار و سەرۆکوەزیرانی وڵاتان بەشدار دەبن.   مژارەکانی دیدارەکە بریتین لە هەژاری، ئاوارەبوون، گۆڕانی کەشوهەوا و هەڕەشەی گرووپە پەڕگیرەکان و چەند بابەتێکی دیکە و چەندین پانێڵی جیاوازیش بەڕێوەدەچن.   یەکەم رۆژی دیدارەکەدا بە گوتاری ره‌جه‌ب ته‌یب ئەردۆغان، سەرۆککۆماری توركیا و مەولود چاوشئۆغڵو، وەزیری دەرەوەی تورکیا، دەستپێدەکات و دواتریش سێ پانێڵی جیاواز رێکدەخرێن.  لە پەراوێزی کۆڕبەندەکەدا چەندین کۆبوونەوەی گرنگ لە نێوان سەرکردەکانی جیهان ئەنجام دەدرێت. بڕیار وایە نێچیرڤان بارزانی، سەرۆکی هەرێمی کوردستان چەندین کۆبوونەوە لە میانی دیدارەکەدا ئەنجام بدات.   ڤۆلۆدۆمیر زێلێنسکی، سەرۆکی ئۆکراینا بە ئۆنلاین بەشداری لە پانێڵی سێیەمی رۆژی یەکەم دەکات کە لەژێر ناونیشانی "باجی ئاشتی یان تێچووی جەنگ"ە. لەم پانێڵەدا هەریەک لە یانس ستۆلتنبێرگ، سکرتێری گشتیی ناتۆ، محەممەد بازوم، سەرۆککۆماری نێجیریا و بۆروت پاهۆر، سەرۆککۆماری سلۆڤینیا وەک قسەکەر بەشدار دەبن.   لە دووەمین دیداری دیپلۆماسیی ئەنتاڵیادا زیاتر لە ٢٠٠٠ کەس ئامادە دەبن، کە ١٢ سەرۆککۆمار و سەرۆکوەزیران، ٦٤ وەزیری دەرەوە و بەرگریی و وزە، ١١ سەرۆککۆمار و سەرۆکوەزیرانی پێشوو و پێشووتر، سکرتێری گشتیی ناتۆ، بەرپرسی ئاژانسە نێودەوڵەتییەکانی نەتەوە یەکگرتووەکان، بەرپرسانی باڵای یەکێتیی ئەوروپا، دیپلۆمات، سیاسەتڤان، کەسایەتیی ئەکادیمی، بزنسمان، راوێژکاری باڵای سەرکردەکان، میدیاکاران، رۆژنامەڤانان، پسپۆڕانی وزە و ئابووریی و دارایی و ژینگە و چالاکڤانانن.   له میانی دیدارەکەدا، پێشنیاز بۆ چاره‌سه‌ركردنی كێشه‌كان ده‌خرێته‌ڕوو، بیرۆكه‌ی نوێ له‌باره‌ی جیهان و ناوچه‌كه باس ده‌كرێت. هەروەها ناتۆ و یه‌كێتیی ئه‌وروپا له‌سه‌ر ئاستی به‌رز به‌شداری له دیدارەکە ده‌كه‌ن.    لە رۆژانی ١٨ - ٢٠ی حوزەیرانی ٢٠٢١ دا یەکەمین دیداری ئەنتاڵیا له ژێر ناونیشانی "دیپلۆماسیی تازه‌گه‌ر: قۆناخی نوێ و دیدگا نوێیه‌كان" به‌ڕێوه‌چوو.