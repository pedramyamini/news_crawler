لەکاتێکدا زۆربەی راپرسییەکان باس لە دابەزینی دەنگەکانی ئاکپارتی دەکەن و ئۆپۆزیسیۆن بانگەشەی ئەوە دەکات کە لەم هەڵبژرادنەدا ئاکپارتی شکست دەهێنێت، بولەنت ئارنچ لەمبارەیەوە گوتی: "لەم هەڵبژاردنەدا کارمان سەختە، بەڵام ئەگەر لە ئێمە بپرسن، پێیاندەڵێم کە چۆن لە هەڵبژاردن سەردەکەوین. هەم هەڵبژاردنی پەرلەمانی و هەمیش سەرۆککۆمار. من چۆنێتیی سەرکەوتنمان لە هەڵبژاردن بە حسابی بیرکاریانە دەزانم. چانسی بردنەوەمان لە هەڵبژاردندا هەیە، هیوابڕاو نین، بەڵام کات بەرتەسک دەبێتەوە، پێویستە بەر لەوەی کات زیاتر تێپەڕبێت، بەپەلە کار بۆ ئەوە بکەین کە چۆن دەتوانین سەربکەوین".  بولەنت ئارنچ کە پێشتریش چەند جارێک گوتەی ناکۆک بە بەرپرسانی ئاکپارتیی کردووە و زۆر جاریش کاردانەوە لە گوتەکانی دروستبووە، دەڵێت: "من هیچ کاردانەوەیەک لە ئاکپارتی نابینم، ئەوەی هەیە دوو سێ کارەکتەری ساختەن، هەمووی کۆبکەیتەوە بارستاییان ناکاتە گرامێک، بەڵام زۆرینە بێدەنگەکەی نێو ئاکپارتی پێمدەڵێن؛ خوا لێت رازی بێت، ئەگەر تۆ ئەمانە نەڵێیت، کێ بیڵێت؟ ".  لەبارەی ئەوەی کە ئایا بولەنت ئارنچ بە نیازی هەنگاوێکی تایبەت و جیاوازە کە بەمشێوەیە هەڵسوکەوت دەکات وەک بڵێی ئۆپۆزسیۆنێکە لەنێو ئاکپارتیدا، ئارنچ هەموو ئەوانەی رەتکردەوە و ئاماژەیکرد کە تاکە مەبەستی سەرکەوتنی ئاکپارتییە. هەروەها گوتی لە سەردەمی نەجمەدین ئەربەکانەوە ئەو لە هەر شتێک کە رەخنەی هەبووبێت، رەخنەی گرتووە و ئەربەکان هیچ کات کاردانەوەی خراپی نەبووە، هەروەها راشیگەیاند، رەجەب تەیب ئەردۆغانیش جگە لەم کاردانەوانەی ئەمدواییە، هیچکات بۆچوونی نەرێنیی نەبووە لە ئاستیدا.  ئۆپۆزسیۆن زۆر جار گوشار دروستدەکات و بە پێویستی دەزانێت تورکیا بڕواتە هەڵبژاردنی پێشوەخت، بولەنت ئارنچ سەبارەت بە کاتی هەڵبژاردن گوتی: "دیاریکردنی بەربژێرەکان کاتی پێویستە، بەڕێز تەیب دووبارە دەیەوێ خۆی بەربژێر بکات و بیباتەوە، بۆ ئەمە پێویست ناکات روونکردنەوەی تازە بدات. بەڕێوەچوونی هەڵبژاردن رێک لە رۆژی دیاریکراوی خۆیدا فەرمانی خودا نییە. دەکرێ ٤ - ٥ مانگ بهێنرێتە پێشەوە، پێموابێت ماوەی زووتر ئاگادارکردنەوە لەلایەن دامەزراوەی باڵای هەڵبژاردنەکانی تورکیاوە ٢، ٣ مانگە. بە لەبەرچاوگرتنی ئەو ماوەیە هەمیشە دەکرێ هەڵبژاردن بهێنرێتە پێشەوە. "  یەکێک لەو بابەتانەی دەنگەکانی ئاکپارتیی دابەزاندووە، دۆخی ئابووریی تورکیایە، بولەنت ئارنچ رایگەیاند گرانیی بازاڕ گەیشتووەتە ئاستێک کە تەواوی خەڵکی نیگەران کردووە، گوتیشی: "دوو ساڵ لەمەوبەر گوتم پێویستە چی زووە پەنجە لەسەر کێشەکان دابنێین و حکومەت چارەسەری بکات، گوتم شاردنەوە و چاوپۆشیکردن لە گرفتەکان کارێکی نادروستە، من لەناخی دڵمەوە ئەمەم گوت، چونکە لەنێو خەڵکدا دەژیم، دۆخی هەموو خەڵک دەبینم نەوەک تەنیا خەڵکی ناوچەکەی خۆم. دەڕۆمە بازاڕەکانیش و دۆخەکە دەبینم، ئەو هەڵاوسانەی من دەیبینم بەو هەڵئاوسانە ناچێت کە دامەزراوەی ئاماری تورکیا بڵاویدەکاتەوە، بەڕای من نابێت فریو بەم ژمارانە بخۆن. کاتێک کێشەیەک بە دەست دەگیرێت و بە چاو دەبینرێت، پێویستی بە ئامار و ژمارەی دامەزراوەی ئامار نییە، ئەم ژمارانە بۆ دیاریکردنی دۆخی ئابووری گرنگن، بەڵام من خۆم لەنێو دۆخەکەدام".  ئارنچ بەهۆی بوونی بۆچوونی ناکۆک لەگەڵ رەجەب تەیب ئەردۆغان لە چەند بابەتێکی وەکو هێشتنەوەی سەلاحەدین دەمیرتاش، هاوسەرۆکی پێشووتری هەدەپە لە گرتووخانە، باری نائاسایی، پرۆسەی چارەسەری تشرینی دووەمی ٢٠٢٠ دەستی لە پۆستی ئەندامی دەستەی باڵای راوێژکارانی سەرۆککۆمار کێشایەوە.