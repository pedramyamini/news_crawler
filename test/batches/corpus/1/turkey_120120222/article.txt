ئەحمەد داودئۆغڵو، سەرۆکی پارتی ئایندە ئەمڕۆ چوارشەممە ١٢ی کانوونی دووەمی ٢٠٢٢ لە کۆبوونەوەیەکدا لەگەڵ رۆژنامەڤاناندا کە لە ئەنقەرەی پایتەختی تورکیا بەڕێوەچوو، لەبارەی هەڵبژاردنی وانەی زمانی کوردی وەڵامی پرسیاری پەیامنێری تۆڕی میدیایی رووداوی دایەوە.   ئەحمەد داودئۆغڵو ئاماژەی بەوەدا، پێویستە کێشەکانی بەردەم وانەی بژاردەی کوردی چارسەر بکرێن و گوتی: "لە مافە کولتوورییەکانەوە تاوەکو دەگاتە ئازادیی سیاسی. لە چەندین بواردا تورکیا گەواهیدەری لەدەستدانی ئەو دەستکەوت و بەرەوپێشچوونانە بوو کە ئاکپارتی لە سەرەتاکانی دەسەڵاتیدا تاوەکو ساڵانی ٢٠١٥ و ٢٠١٦ لە بواری دیموکراسیدا بەدەستیهێنابوون و دواتر لەدەستیدان. "  وەزارەتی پەروەردەی تورکیا ماوەی ١٨ رۆژی داناوە (٣ - ٢١ی کانوونی دووەم) بۆ باوانی قوتابیان بۆ هەڵبژاردنی وانە بژاردە بۆ منداڵەکانیان، لە باکووری کوردستان هەڵمەتێک دەستیپێکردووە بۆ ئەوەی باوانی قوتابیان وانەی زمانی کوردی هەڵبژێرن.  سەرۆکی پارتی ئایندە لە بارەی هەڵبژاردنی زمانی دایک وەکو وانە بژاردە، گوتی: "وانەی بژاردە، کوردی، زازاکی و لەبارەی وانە بژاردەکانی دیکەدا تورکیا مەودایەکی گرنگی بڕیبوو. دەمەوێ ئاماژە بەوە بدەم، هەموو ئەم زمانانە، زمانی رەسەنی ئەم خاکەن. زمانی خەڵکانێک نین کە لە دەرەوەی تورکیاوە هاتبن و بەشێوەیەکی کاتی هاوردە کرابن. زمانی رەسەنی ئەو مرۆڤانەن کە چەندین سەدەیە لەسەر ئەم خاکە دەژین. تورکیمان چەندە پیرۆزە، کوردی و زازاکی و گورجی و چەرکەزی و بۆشناکی و سەرجەم ئەو زمانانەی هاوڵاتیانی تورکیا قسەی پێدەکەن، سەرجەمیان هەم پیرۆزن، هەم شایستەی ئەوەن رێزیان لێ بگیرێت".  ئەحمەد داودئۆغلو ئاماژەی بەوەدا ئەوان "یەکەم حیزبن" لە بەرنامەی پارتەکەیاندا ئاماژەیان بە فێربوون بە زمانی دایک داوە و پێداگری لەسەر ئەو بابەتە دەکەن.  بەڵام کێشەی وانەی بژاردە بە تایبەتی لە هەڵبژاردنی زمانی دایکدا لەگەڵ کێشە بەرەوڕووە، لەوانەش نەبوونی مامۆستای پێویست بۆ گوتنەوەی زمان، چونکە وەزارەتی پەروەردە، جگە لە زمانی تورکی زۆر بە کەمی مامۆستا بۆ زمانەکانی دیکە دادەمەزرێنێت.  سەرۆکی پارتی ئایندە دەڵێت: "لە نزیکەوە چاودێری ئەو کێشانە دەکەم، کە لەم ماوەیەی دواییدا لەبارەی دەستنیشانکردنی وانەی بژاردەدا سەریانهەڵداوە. لە راستیدا لێرەدا سێ کێشەمان هەیە، یەکەمیان، هەبوونی مامۆستا بۆ گوتنەوەی ئەو وانانە. لە رابردوودا لە زانکۆی ئارتۆکوڵو بەشێكی تایبەت کرایەوە، لە بابەتی فێرکردنی زمانی کوردی، عەرەبی و زمانەکانی دیکەدا بەشێوەی وانەی بژاردە، پێویستە کێشەی کەمی مامۆستا چارەسەر بکرێ. بۆ ئەو مەبەستەش پێویستە رێگا لەبەردەم دامەزراندا بکرێتەوە. لە هەر قوتابخانەیەکی ئامادەییدا ئەگەر مامۆستا نەبێ وانە بڵێتەوە، لە ناوەندەوە هەر بڕیارێکیش بدەن، ناتوانن دەست بە گوتنەوەی وانەی بژاردە بکەن".  کێشەی دووەمیان لە دیدی سەرۆکی پارتی ئایندەدا ئەوەیە کە "لە بابەتی وانەی بژاردەدا نابێت بلۆکەکانی بژاردنی وانەکان لەگەڵ یەکتردا ناکۆک بن. لە بواری ئایین و زماندا دەبێت بژارەکان لە نێو خۆیاندا بن، ئەگەر وانەکان بخەنە نێو یەک بەشە وانەدا، ئەوا رووبەڕووی ناکۆکی دەبنەوە. دەبێت لەو بابەتەدا نزیکبوونێکی نەرمتر پەسند بکرێ".  سەبارەت بە کێشەی سێیەمیشیان ئەحمەد داودئۆغلو دەڵێت: "دەبێت کەموکورتییە دامەزراوەییەکان تێپەڕێندرێن. واتا کەس بە چاوێکی جیاواز نەڕوانێتە ئەم زمانانە. لە رووی دامەزراوەییشەوە بە هەمانشێوە، پێویستی بە گۆڕانکارییەکی جدی لە زهنییەتی هەر تاکێکدا هەیە بەوەی فێرکردنی ئەو زمانانە دەوڵەمەندی ئەم وڵاتەن".