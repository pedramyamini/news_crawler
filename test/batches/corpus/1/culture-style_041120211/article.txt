فیلمەکە بڕیاربوو لە ٢٤ی ئاداری رابردوو لە سینەماکانی جیهان پێشانبدرێت، بەڵام بەهۆی بڵاوبوونەوەی کۆرۆنا پێشاندانی بۆ ٣٠ی نیسانی ئەمساڵ دواخرا؛ بەڵام جارێکی دیکە بەهۆی بڵاوبوونەوەی زیاتری کۆرۆنا دواخرا و لە کۆتاییدا بڕیاردرا لە ٥ی تشرینی دووەمی ئەمساڵ کە دەکاتە رۆژی هەینی پێشانبدرێت.   نێوەڕۆکی فیلمەکە باس لە تەقینەوە یەک لە دوای یەکەکانی ساڵی ١٩٩٣ی شاری مۆمبای دەکات؛ ئەو کاتە ١٢ تەقینەوەی یەک لە دوای یەک مۆمبای "دڵی هیندستانی" کردە ئامانج و لە ئەنجامدا ٢٥٧ کەس گیانیان لەدەستدا و هەزار و ٤٠٠ کەسیش برینداربوون. لە فیلمەکەدا وا پیشاندەدرێت کە ئەگەری "تەقینەوەیەکی تیرۆریستی"ی گەورەتر هەیە و ئەرکی رووبەڕووبوونەوە و شکستهێنان بە هێرشەکەش بە دەزگای رووبەڕووبوونەوەی تیرۆر سپێردراوە کە ئەکشەی کومار بە رۆڵی ڤیر سووریاڤانشی سەرکردایەتیی تیمەکە داکات.  لە فیلمەکەدا وا باسدەکرێت کە لە ساڵی ١٩٩٣ دا یەک تۆن تەقینەوە گەیشتوەتە نێو مۆمبای و تەنیا ٤٠٠ کیلۆگرامی لە ١٢ تەقینەوەکەدا بەکارهێندراوە و ٦٠٠ کیلۆکەی دیکە لە شوێنێک شاردراوەتەوە و "گرووپە تیرۆریستییەکان بەتەمان بۆ تەقینەوەی گەورە بەکاری بهێنن".   هەر بۆیە ڤیر سووریاڤانشی و تیمەکەی هەوڵی دۆزینەوە و رووبەڕووبوونەوەی تیرۆریستان و تەقەمەنیەکە دەدەن، چەندین رووداوی ئەکشن دێنە پێشیان کە وەکو زۆربەی فیلمەکانی ئەکشەی کومار بۆ بینەر "چێژی زیاتر" بە فیلمەکە دەبەخشن.  ئەم فیلمەی ئەکشەی کومار چاوەڕێدەکرێت ریکۆردی تەماشاکردنی فیلمی بۆڵیوود بشکێنێت و بڕیارە لە هەزار و ٣٠٠ شاشەی سینەمای ٦٦ وڵاتی جیهان و لەنێویدا عێراقیش پیشانبدرێت.  لەم ژمارەیەش ئەمریکای باکوور پشکی شێری بەردەکەوێت کە لە ٥٢٠ هۆڵی سینەما پیشاندەدرێت. هاوکات لە ئیمارات بڕیارە لە ١٣٧ هۆڵی سینەما لە ئوسترالیاش ١٠٧ شاشەی سینەمایی پێشانبدرێت.  فیلمەکە، کە هاوشانی ئەکشەی کومار، ئەکتەرە بەناوبانگەکانی هۆڵیوودی وەکو کاتریتا کێف، رانڤیر سینگ و ئاجەی دێڤگن رۆڵی تێدا دەگێڕن بڕیارە لە ١٥٨ شوێنی جیاوازی ئەوروپاش پیشانبدرێت.   ئەم فیلمە دوایین بەرهەمی کۆمپانیای کۆپ یونیڤێرسی هیندییە.