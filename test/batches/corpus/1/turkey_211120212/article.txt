لە وەڵامی پرسیارێکدا لەبارەی دابەزینی بەهای لیرەی تورکی بەرامبەر دراوەکانی دیکە و رەخنەکانی ئۆپۆزیسیۆن لە نەبوونی متمانەی کۆمپانیا دەرەکییەکان، ئەنگین ئاڵتای رایگەیاند، "ئەو کۆمپانیایانەی دەیانەوێت لە تورکیا وەبەرهێنان بکەن، لە ئێمە باشتر شارەزای دۆخی ئەم وڵاتەن. ئێمە وەکو جەهەپە ناتوانین بە کۆمپانیا بیانییەکان بڵێین، سەرەڕای رەخنەکانی ئێمە لە ئەردۆغان، وەرن لێرە کار بکەن. ئەمە دروست نییە".  بریکاری سەرۆکی فراکسیۆنی جەهەپە باسی لەوەش کرد، لەوەتەی ئاکپارتی حکومەتی تورکیای وەرگرتووە، لیرەی تورکیا بەردەوام دابەزیوە و بەرامبەر دۆلار بەهای لەدەستداوە؛ لەم بابەتەدا رەخنەی لە ئەردۆغان گرت و گوتی، "تورکیا لە ساڵانی ٧٠ و ٨٠ ' کان لە ١٦ یەمینی G ٢٠ بوو. دوای ئەوەی ئەردۆغان هات، ئێمە بۆ پلەکانی ١٧، ١٨ و ١٩ دابەزیین. دواتریش بە تەواوەتی دابەزین، واتە لەوە دەرچووین بە وڵاتێکی ئەندامی گرووپی ئابووریی ٢٠ بناسرێین. لە هیچ شوێنێکی جیهان یان تورکیا بینیوتانە یانەیەکی تۆپی پێ دوای ئەوەی لە پلەی نایابەوە دادەبەزێتە خوارەوە، راهێنەرەکەی بەردەوام بێت؟ "  لەبارەی دیاریکردنی بەربژێر بۆ سەرۆککۆماری تورکیا لەلایەن هاوپەیمانیی میللەت کە جەهەپە و ئیی پارتی لەخۆدەگرێت، ئەنگین ئاڵتای ئاماژەی بەوە کرد، "ئەو رۆژە بەربژێر رادەگەیێنین کە رۆژی هەڵبژاردن دیاریدەکرێت. ئەو کاتەی رۆژی هەڵبژاردن دیاریکرا پارتەکان کۆدەبنەوە و دەکرێت بەربژێرێکی هاوبەش دیاریبکرێت".  هەموو ئەمانە لە کاتێکدان، بەپێی رۆژژمێری فەرمیی هەڵبژاردنەکانی تورکیا، تاوەکو حوزەیرانی ٢٠٢٣ هیچ هەڵبژاردنێک ناکرێت. ئاکپارتیش جەخت لەسەر ئەوە دەکاتەوە و رەتیدەکاتەوە تورکیا بچێتە هەڵبژاردنێکی پێشوەختەوە. لەگەڵ هەموو ئەمانەشدا ئاکپارتی و شەقامیش بە گرنگییەوە دەڕواننە بابەتی ئەوەی ئایا بلۆکی ئۆپۆزیسیۆن کێ دەکاتە بەربژێر بۆ پۆستی سەرۆککۆمار.  لەبارەی هەدەپە و نزیکیی لە هاوپەیمانییەکە، ئەنگین ئاڵتای باسی لەوە کرد، "هەدەپە لەنێو هاوپەیمانێتییەکەی ئێمەدا نییە و پارتێکی جیایە. ئێمە پەکەکە بێ هیچ ئەملا و ئەولایەک بە رێکخراوێکی تیرۆریستی ناودەبەین کە دەبێت لەنێوببرێت؛ پشتگیریی دەوڵەتیش دەکەین لە درێژەدان بە بەرەنگاربوونەوەی تیرۆر".  ئاڵتای هەڵوێست و تێڕوانینی جەهەپەی لەبارەی هەدەپە خستەڕوو و گوتی، "ئێمە هەدەپە وەکو رێکخراوی تیرۆریستی نابینین. هێشتنەوەی سەلاحەدین دەمیرتاش و عوسمان کاڤاڵاش لە گرتووخانە بە راست نازانین. لەم بابەتەدا روون و بوێرین. منیش دەمەوێت هەدەپە پەیوەندییەکانی لەگەڵ پەکەکە کەمبکاتەوە، ئەگەر پەیوەندییەکی وەها هەیە، چونکە ئەمە تەنیا دەنگۆیە و من خۆم نەمبینیوە. بە بۆچوونی من، هەدەپە کە شەش ملیۆن دەنگی هێناوە، لانیکەم هاوشێوەی ئاکپارتی، مەهەپە، جەهەپە و ئیی پارتی، پارتێکی سیاسی و یاساییە و رەوایە".  بریکاری سەرۆکی فراکسیۆنی جەهەپە جەختی لە گوتەی کەمال کڵچدارئۆغڵو، سەرۆکی گشتیی جەهەپە کردەوە کە گوتبووی، "قەندیل لەگەڵ زەوی یەکسان دەکەم"؛ ئەنگین ئاڵتای گوتیشی، "ئەگەر قەندیل بنکەی پەکەکە بێت، هەروەک بەڕێز سەرۆکی گشتیمان گوتی، دەبێت تەختی زەوی بکرێت؛ بەڵام ئەم کارە بەوە ناکرێت فڕۆکە بنێریت و لەوێ بە درۆ چیا و دار و بەرد بۆردوومان بکەیت".  لە بەرامبەر ئەو رەخنانەی ئاراستەی جەهەپە دەکرێن لە بابەتی نزیکبوونەوە و هاوڕابوونیان لەگەڵ هەدەپە، بە تایبەتی کە دەگوترێت جەهەپە لە رێبازی ئەتاتورک لایداوە، ئەنگین ئاڵتای ئاماژەی بەوە کرد، ئەوان لە رێڕەوی ئەتاتورک لایاننەداوە و "ئەتاتورک دووژمنی کورد نەبووە" تاوەکو ئەم جۆرە دەنگۆیانە بڵاوبکرێنەوە.  لەبارەی پرۆژەیاسای درێژکردنەوەی ماوەی ئۆپەراسیۆنەکانی ئەودیو سنوور لە پەرلەمانی تورکیا کە جەهەپە و هەدەپە دەنگی نەخێریان دا، ئەنگین ئاڵتای ئاماژەی بەوە کرد، "ئێمە نامانەوێت سەربازانمان لەوێ خوێنیان بڕژێت. ئەم پرسانە لەڕێگەی ناردنی سەربازەوە چارەسەر ناکرێن، بەڵکو دەبێت رێگەی دیپلۆماسی بگیرێتەبەر".