مەولوود چاوش ئۆغلۆ، وەزیری دەرەوەی تورکیا پرسی رێگەدان بە فراوان بوونی ناتۆ بە وەستاندنی پشتیوانی ئەو وڵاتانە بۆ پەکەکە و یەپەگە دەبەستێتەوە و گوتی، "پێویستە ئەو وڵاتانە هەنگاوی کۆنکرێتی بنێن. داواکارییەکانمان ئەستەم نین بۆ جێبەجێکردن. پێویستە لە پاڵپشتیکردنی تیرۆر بوەستن. "   تورکیا کە ئێستا کارتی رێگەدان یان رێگریکردن لە فراوانبوونی ناتۆی بەدەستەوەیە، خۆی بۆ هێرشێکی نوێ بۆسەر ناوچەکانی ژێر دەسەڵاتی بەڕێوەبەرایەتیی خۆسەر ئامادە دەکات، کە بە گوتەی سەرۆککۆماری ئەو وڵاتە، ئامانج لێی دروستکردنی "ناوچەیەکی ئارمە" بە قووڵایی ٣٠ کیلۆمەتر بۆ نێو خاکی سووریا.   جێگری سەرۆکی ئاکپارتی ئاماژە بەوە دەکات، لەگەڵ تەواوبوونی ئامادەکارییە سەربازی و هەواڵگرییەکان، دەست بە هێرشەکە دەکەن.  نوعمان کورتوڵموش، جێگری سەرۆکی ئاکپارتی دەڵێت، "بڕیاری ئەنجامدانی ئۆپەراسیۆن زۆر سوودی بۆ تورکیا هەبووە، تورکیا لەبارەی سەرهەڵدانی تیرۆر لە عێراق و سووریا بەراشکاوانە لە پلاتفۆڕمە نێودەوڵەتییەکاندا خستیە بەرباس و لێکۆڵینەوە و نیگەرانییەکانی ئاشکرا کرد. تورکیا رایگەیاند کە چاوی لە خاکی عێراق و سووریا نییە. ئێمە دژی تێکچوونی یەکپارچەیی خاکی عێراق و سووریاین، وەک چۆن دژی ئەوەین ئەم ناوچانە ببێتە بەهەشتی تیرۆریستان و ببنە هەڕەشە بۆ تورکیا. "  ئەمریکای سەرکردەی ناتۆ کە خۆی بە هاوپەیمانیی کورد دادەنێت، نیگەرانیی خۆی لە بەرامبەر پلانی تورکیا نیشاندەدات.   جۆن کێربی، گوتەبێژی پێنتاگۆن باسی لەوە کرد، "روونە کە ئەوەی جێگەی نیگەرانیی ئێمەیە بریتییە لە سەلامەتی هاووڵاتییانی سڤیل؛ هەروەها کاریگەرییەکەی لەسەر ئۆپەراسیۆنە بەردەوامەکانی تایبەت بە تێکشکاندنی داعش، چونکە ئێوە دەزانن کە دەکرێت ئۆپەراسیۆنێکی لەو جۆرە ببێتە هۆی دوورخستنەوەی ئەندامانی هەسەدە لە رووبەڕووبوونەوەی داعش. "  هەسەدەش لە راگەیێندراوێکدا داوا لە ئەمریکا و رووسیا دەکات وەکو دوو هێزی گەرەنتیکار، رێکاری یاسایی و مەیدانیی بەهێزتر دژی هەر هێرشێکی تورکیا لە عەین عیسا، کۆبانێ و ناوچەکانی دیکە بگرنەبەر.