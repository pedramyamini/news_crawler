بەگوێرەی ئەو راگەیێندراوەی کە لەلایەن وەزارەتی بەرگریی تورکیاوە لە هەژماری فەرمییاندا لە تۆڕی کۆمەڵایەتیی تویتەر بڵاوکراوەتەوە، چەند پێگەیەکی پەکەکەیان لە حەفتانین و شنگال کردووەتەوە ئامانج.  لە راگەیێندراوەکە هاتووە، "بەوپەڕی مکوڕییەوە بەردەوامین لە ئۆپەراسیۆنەکانمان". هەروەها دەڵێن لە دوایین ئۆپەراسیۆنیاندا دوو گەریلای پەکەکە لە حەفتانینی باشووری کوردستان و گەریلایەکی دیکەش لە شنگال کراونەتە ئامانجی هێزە ئاسمانییەکانیان و گیانیان لەدەستداوە. بەپێی راگەیێندراوەکە ئامانجەکان پێکراون و ئۆپەراسیۆنەکانیان "بەشێوەیەکی زۆر کاریگەر بەردەوام دەبێت. "   لەلایەکی دیکەوە، رۆژی ١١ ـی شوباتی ٢٠٢٢، ناوەندی چاپەمەنیی و راگەیاندنی هێزەکانی پاراستنی گەل، کوژرانی پێنج سەربازی سوپای تورکیای لە خاکی هەرێمی کوردستان بڵاوکردەوە.   لە راگەیێندراوەکەی هەپەگە - دا هاتووە، کاژێر ١٥: ٢٠ خولەکی ئێوارەی رۆژی پێنجشەممە ١٠ ـی شوبات، لە ناوچەی مەتین لە باشووری کوردستان، هێزەکانیان بە چەکی قورس "گورزێکی بەهێزیان لە پێگەیەکی هێزەکانی سوپای تورکیا وەشاندووە و لە ئەنجامدا "پێنج سەرباز کوژراون".   لە بەشێکی دیکەی راگەیێندراوەکەی هەپەگەدا ئاماژە بۆ ئەوە کراوە، لە رۆژانی نێوان ٥ تاوەکو ٩ ـی شوبات، فڕۆکە جەنگییەکان و فڕۆکە بێفڕۆکەوانەکانی سوپای تورکیا حەوتجار بەچڕی ناوچەکانی زاپ و چیای مەتینیان بۆردوومان کردووە.