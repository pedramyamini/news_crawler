عەلی باباجان، سەرۆکی پارتی پێشکەوتن و دیموکراسی پێیوایە، ئەو بڕیارانە کێشە ئابوورییەکانی تورکیا چارەسەر ناکەن و لە ماوەی درێژخایەندا خەزێنەی دەوڵەت زیاتر قەرزار دەکات، بەوەش هاووڵاتیانی تورکیا باجەکەی دەدەن.   عەلی باباجان دەڵێت، "بە هاووڵاتیان دەڵێن، پارە بە لیرەش لە بانکەکاندا بخەوێنن وادەکەین وەک ئەوەی دراوی بیانیت خەواندبێت قازانج بکەیت. ئەگەر ئەو سوودەی لە لیرەی تورکی وەریدەگریت لە خوار ئەو زیادبوونەی دراوی بیانی بێت، ئەوان جیاوازییەکەی دەدەن. باشە خەزێنە ئەو جیاوازی سوودە بەچی دەداتەوە؟ "  عەلی باباجان، گوتی، "خەزێنە لەو باجانە دەیداتەوە کە لە هاووڵاتیان وەردەگرێت. سەرۆککۆمار بە کەمکردنەوەی سوود لە ١٩ % بۆ ١٤ % پەسنی خۆی دەدات، بەڵام باسی ئەوە ناکات لە هەمان کاتدا، واتە لە ئەیلوولەوە تاوەکو ئێستا سوودی دانەوەی قەرزەکانی خەزێنە لە ١٧ % بۆ ٢٥ % بەرزبوونەتەوە. بانکی ناوەندی کە قەرز دەدات بە بانکەکان ١٤ % سوود وەردەگرێت، بەڵام خەزێنەی هەمان دەوڵەت کاتێک لە هەمان ئەو بانکانە قەرز دەکات، بە رێژەی ٢٥ % سوود دەدات. "   میدحەت سانجار، هاوسەرۆکی هەدەپە لە کۆبوونەوەی فراکسیۆنی پارتەکەی لە پەرلەمان، بە تووندی رەخنەی لە دەسەڵات گرت و رایگەیاند، دژی ئەو سیاسەتە ئابوورییە دەوەستنەوە کە خزمەتی زیاتری دەوڵەمەندان دەکات.    میدحەت سانجار، گوتی، "ئەوە چییە؟ بەستنەوەی لیرەی تورکی و ئابوورییە بە دۆلارەوە، یان بە دراوەوە. گوایە بانگەشە دەکەن کە خۆجێیی و نەتەوەیین، ئێستا ئابووری بە تەواوەتی بەستراوەتەوە بە دراوی بیانی، ئەوە رێک داگیرکارییە. ئەم دەسەڵاتە بەو یارییە وڵات پەلکێشی پێگە و سیستەمێكی داگیرکارییانە دەکات. "    سەرۆککۆماری تورکیا رۆژی دووشەممە چەند بڕیارێکی لەبارەی ئابووریی وڵاتەکەی دەرکرد و رایگەیاند، چیدیکە پێویست ناکات لیرەکانتان بگۆڕنەوە بە دراوی دیکە و ئەگەر رێژەی ئاڵوگۆڕی دراو زیاتر بوو لە رێژەی سوودی، ئەوا راستەوخۆ جیاوازییەکەی دەدرێتەوە بە خەڵک و قازانجەکانیان لە باج دەبەخشرێت. دوای گوتەکانی ئەردۆغان، نرخی هەر دۆلارێک شەش لیرە دابەزی.