ژووری ئۆپەراسیۆنی ناوەندیی سەر بە وەزارەتی ناوخۆی تورکیا ئەمڕۆ شەممە ١٩ - ٢ - ٢٠٢٢ رایگەیاند، ئۆپەراسیۆنی ئارامی لە ته‌واوی ئیسته‌نبووڵ بە بەشداری سێ هەزار و ٧٠٥ پۆلیس و کارمەندی ئاسایش و تیمه‌كانی به‌ره‌نگاربوونه‌وه‌ی مادده هۆشبه‌ره‌كان و پۆلیسی هاتووچۆ بەڕێوەچووە.    هێزە ئەمنییەکان دابەشی سەر ٣٦٦ تیم کران؛ پرسیاری ناسنامە لە ١٩١ هەزار و ٥٩ کەس کرا؛ ٧٥٨ كه‌س بەتۆمەتی جیاجیا و سەرپێچیکردنی یاساکان دەستگیرکران و لەو ژمارەیە ٥٥٧ کەسیان بەبڕیاری دادوەر راگیران.   پشكنین بۆ ٢٩ هه‌زار و ٩٨١ ئۆتۆمبێل و هەزار و ٧٢٥ ماتۆرسكیل كرا. سزای پێبژاردن به‌سه‌ر ٩٠٨ ئۆتۆمبێل و ٦٥ ماتۆرسکیل درا و ٢٠ ئۆتۆمبێلیش ده‌ستیان به‌سه‌رداگیرا. لە هەڵمەتی پشكنینەکاندا ده‌ستبه‌سه‌ر  ٤٢ چەکی بێ مۆڵه‌ت و ١٣ كیلۆگرام و ٦٩٧ گرام مادده‌ی هۆشبه‌ر و ٤٠١ دانه حه‌بی هۆشبه‌ردا گیرا.   هەروەها هەزار و ٩٤٢ کارگە  و شوێنی دیکە پشکنران و بەبڕیاری دادوەر ١٢ شوێن داخران و سزای پێبژاردنیش بەسەر ٤٦ شوێنی دیکەدا سەپێندرا.