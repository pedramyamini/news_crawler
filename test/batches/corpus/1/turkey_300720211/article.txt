هیوا خدر، بەرپرسی فیدارسیۆنی سەرانسەری پەنابەرانی عێراقی لە تورکیا بە تۆڕی میدیایی رووداوی گوت، "ئەمڕۆ کاژێر ٠٨: ١٥ی ئەمڕۆ هەینی به‌له‌مێکی کۆچبەران بە ١٣ سەرنشینەوە، کە له كه‌ناراوه‌كانی توركیاوە به‌ڕێكه‌وتووە به‌ره‌و دوورگه‌ی لێسڤۆسی یۆنان، له سنووری ئاویی نێوان تورکیا و یۆنان ژێرئاو كه‌وتووە، پۆلیسی یۆنان ١٠ کۆچبەری رزگار کردووە، بەڵام سێ کۆچبەریان تائێستا چارەنووسیان نادیارە".  بەرپرسی فیدارسیۆنی سەرانسەری پەنابەرانی عێراقی لە تورکیا ئاماژەی بەوەدا ئێستا هێزە دەریاییەکانی یۆنان و بە کەشتی و فڕۆکە بەدوای چارەنووسی ئەو سێ کەسەدا دەگەڕێن، کە بێسەروشوێنن، هەروەها هێزی دەریایی تورکیاش لە رووداوەکە ئاگادار کراونەتەوە.  سەبارەت بە ناسنامەی کۆچبەرەکانیش، هیوا خدر گوتی، تائێستا ناسنامەیان ئاشکرا نەکراوە و دوای باشتربوونی دۆخی رزگاربووان ناسنامەکەیان ئاشکرا دەکرێت.  ٢٢ی تەمموزی ٢٠٢١ ەش بەلەمێکی دیکەی کۆچبەران لە سنووری یۆنان ژێر ئاوکەوت، کە زۆرینەیان خەڵکی هەرێمی کوردستان بوون. بەپێی ئامارێکی دەزگای لووتکە، تائێستا نزیکەی ١٠ کۆچبەریان بێسەروشوێنن، بەڵام بە فەرمی بێسەروشوێنبوونی حەوت کۆچبەر پشتڕاستکراوەتەوە.