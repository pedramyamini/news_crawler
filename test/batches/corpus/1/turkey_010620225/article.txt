رەجەب تەیب ئەردۆغان، سەرۆککۆماری تورکیا و سەرۆکی ئاک پارتی دوای کۆبوونەوەی فراکسیۆنی پارتەکەی گوتارێکی پێشکێشکرد و یەکێک لە تەوەرەکانی ئۆپەراسیۆنی سەر رۆژئاوای کوردستان بوو. ئەردۆغان گوتی، "بە بڕیاری دروستکردنی ناوچەیەکی ئەمنی ٣٠ کیلۆمەتری دەچینە قۆناخێکی نوێوە. تلرەفعەت و منبج لە تیرۆریستان پاکدەکەینەوە. "   ئەردۆغان رەخنەی تووندی لە چەند وڵاتێک گرت بەوەی هاوکاریی پارتی کرێکارانی کوردستان - پەکەکە دەکەن و گوتی، " ئەو دەوڵەتەی بێبەرامبەر چەک و پێداویستی سەربازی بە رێکخراوی تیرۆریستی دەدات و ئامادە نییە بە تورکیای بفرۆشێت، شایانی نازناوی دەوڵەتی تیرۆرە نەک دەوڵەتی یاسا. "   لەبارەی ناتۆ و بە ئەندامبوونی سوێد و فینلاندەوە، سەرۆککۆماری تورکیا باسی لەوە کرد، "ناتۆ رێکخراوێکی ئەمنییە، ناتۆ رێکخراوی هاوکاریکردنی تیرۆرستان نییە. "   بەگوتەی ئەردۆغان، "لە سوێد، فینلاند، ئەڵمانیا، فەرەنسا و هۆڵەندا، پۆلیس پارێزگارییان لێدەکات. ئەوانیش بە پۆستەری سەردەستەی رێکخراوی تیرۆریستی رێپێوانی خۆیان دەکەن. لە بەردەم دادگەی مافی مرۆڤی ئەوروپا خێمە هەڵدەدەن و پارە کۆدەکەنەوە. "   لەبارەی هەڵوێستی وڵاتەکەیەوە لە بە ئەندامبوونی سوێد و فینلاند لە ناتۆ، ئەردۆغان گوتی، "لەگەڵ هەموو ئەمانەش ئێمە چۆن دەبێ بڵێین فەرموون ببنە ئەندام؟ بەبێ رێپێدانی تورکیا ئەو وڵاتانە ناتوانن ببنە ئەندامی ناتۆ. پێشتر هۆکاری دژایەتیی خۆمان بە نموونە و بەڵگەوە نیشانداوە. "