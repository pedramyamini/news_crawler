ئەمڕۆ پێنجشەممە ٠٣ - ٠٢ - ٢٠٢٢ میدیاکانی تورکیا بڵاویانکردەوە، لە ئەنجامی هەوڵی بەردەوامی تیمەکانی جەندرمە، پۆلیس و ئافاد، لە شەوی رابردووەوە تەرمی حەوت کۆچبەری دیکە لە ئەدیرنە دۆزرانەتەوە و بەمەش ژمارەی تەرمی ئەو کۆچبەرانەی لە دوێنێوە دۆزراونەتەوە گەیشتووەتە ١٩ کۆچبەر.  رۆژی چوارشەممە ٢ی شوباتی ٢٠٢٢ وەزیری ناوخۆی تورکیا لە تویتێکدا رەقبوونەوەی ١٢ کۆچبەری رایگەیاند، ئاماژەی بەوەش کرد، ئەو شوێنەی کۆچبەرانی تێدا رەقبوونەتەوە ناوچەی ئیسپالای سەر بە ئیدرنەیە.   وەزیرەکەی تورکیا یۆنانی تۆمەتبار کرد بە روودانی ئەو رووداوە و دەڵێت، پاسەوانانی سنووری یۆنان کۆچبەرەکانیان رووتکردوونەتەوە و ناچار بە گەڕانەوەیان کردوون.  کاربەدەستانی تورکیا تاوەکو ئێستا سەبارەت بە ناسنامەی کۆچبەرەکان هیچ زانیارییەکیان بڵاونەکردووەتەوە.  هیوا خدر، نوێنەری فیدراسیۆنی پەنابەرانی عێراقی لە تورکیا بە تۆڕی میدیایی رووداوی راگەیاند، سەرقاڵی بەدواداچوونن بۆ ناسنامەی کۆچبەران.