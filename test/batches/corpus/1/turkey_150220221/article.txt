بەگوێرەی راپۆرتەکەی MASAK فەییاز ئەلفیلیتی، کە هاووڵاتییەکی تورکیای بەرەچەڵەک لوبنانییە لە ساڵی ٢٠١٥ لە لوبنانەوە بۆمب و تەقەمەنیی بە داعش فرۆشتووە. داعش پارەی تەقەمەنییەکانی لە رەققەوە لە رێگەی کۆمپانیایەکەوە لە دیلۆکی باکووری کوردستانەوە بۆ  حەواڵە کردووە لە لوبنان.   نیسانی ساڵی رابردوو بەهاوئاهەنگیی نێوان هەردوو وەزارەتی ناوخۆ و وەزارەتی گەنجینە و دارایی تورکیا بڕیاری بلۆککردن و دەستبەسەرداگرتنی تەواوی سامانەکانی ٣٦٥ کەس بەتۆمەتی "سپۆنسەرکردنی دارایی بۆ تیرۆر" راگەیاند. لەژێر رۆشنایی بڕیارە هاوبەشەکەی هەردوو وەزارەتەکە، سامانی گوازراوە و نەگوازراوەکانی ٨٦ کەس سڕکران. لەمبارەیەوە MASAK راپۆرتێکی ٢٩٦ لاپەڕەیی ئامادەکردبوو. راپۆرتەکە خرایە سەر دۆسیەی لێکۆڵینەوە لە کەیسی رووداوی تەقینەوەکەی وێستگەی شەمەندەفەری ئەنقەرە.  لە بەشێکی راپۆرتەکەدا تیشکخراوەتە سەر خاڵێکی گرنگ کە پەیوەندیدار بووە بە کەسێک بەناوی فەیاز ئەلفیلیتی، کە هاووڵاتییەکی تورکیای بەڕەچەڵەک لوبنانییە. وەک لە راپۆرتەکەدا هاتووە، ئەلفیلیتی پێشتر بە قاچاخ لە تورکیاوە چووەتە گرێسپی لە رۆژئاوای کوردستان. ماوەیەک لە رەققە و دێرەزۆر ماوەتەوە و پەیوەندیی بازرگانیی لەگەڵ داعش دروستکردووە.   لە دیلۆکەوە پارە حەواڵە کراوە  ساڵی ٢٠١٥، فەییاز ئەلفیلیتی لە لوبنان تەقەمەنیی بەرهەمهێناوە و رادەستی داعشی کردووە. لە بەرامبەردا لە رێگەی چەند کۆمپانیایەکی دیارەوە، بڕی ٤٠٠ هەزار دۆلاری لە شاری دیلۆکەوە بۆ حەواڵە کراوە لە لوبنان. لە راپۆرتەکەدا باس لەوە کراوە، فەییاز ناوە ناوە سەردانی تورکیای کردووە و لە ئادانا ماوەتەوە.     هەر لە راپۆرتەکەدا باس لەوە کراوە، کەسانێکی زۆری بیانیی ئەندام لە داعش، لە تورکیاوە پارەیان بۆ داعش حەواڵە کردووە و بە بەڵگە دەستنیشانکراون. لە رۆژی ٥ی تشرینی یەکەمی ٢٠١٦، لە ئینگلتەرا بڕی هەزار و ٩٢٤ یۆرۆ بۆ ئەبولعز عەبدولحەمید حەواڵە کراوە، کە یەکێک بووە لەو کەسانەی پاڵپشتیی دارایی بەردەوامیان بۆ ناوچە گەرمەکانی داعش ناردووە و سپۆنسەری چەک و پێداویستییە سەربازییەکانیان کردووە لەو شوێنانەی پێکدادانی گەرم هەبووە.   کەسێکی دیکەش بەناوی یوسف ئەلحەسسان، کە هاووڵاتییەکی سووریی نیشتەجێی پارێزگاری ترابزۆن بووە لە تورکیا و پەیوەندیی راستەوخۆی لەگەڵ بەرپرسانی داعس هەبووە، بەردەوام لە رێگەی سوورییە نیشتەجێبووەکانی ناو تورکیاوە پارە و هاوکاری دارایی بۆ داعش ناردووە.   عەلی ئەلعەلی، کەسێکی دیکەی سوورییە، کە لە لیستی داواکراوانی تورکیادایە، پارەی لە ئەلحەسسان وەردەگرت و بەرپرسی حەواڵەکردن و ناردنی پارە بووە لە رووهاوە بۆ داعش. ئەو پارانەی ئەلعەلی حەواڵەی سووریای دەکرد و دەگەیشتە دەستی داعش، لە رێگەی کۆمپانیای ئەلحەفز لە سووریا بووە.  پارەی داعشەکانی سووریا لە تورکیا بوو  ئەنجوومەنی MASAK لە راپۆرتەکەیدا ئاماژەی بە نووسراوێکی رێکخستنەکانی هەواڵگریی نیشتمانیی تورکیا "میت" کردووە، بەوەی دوو کەس بەناوەکانی عەممار سالۆ و محەممەد سالۆ، رۆڵی بەرچاویان هەبووە لە حەواڵەکردنی پارە و دابینکردنی نەختینە لە دەرەوەی سووریا بۆ ناوچە گەرمەکانی شەڕ.  لە مانگی کانوونی یەکەمی ٢٠١٩ ئەو دوو کەسە لە پارێزگای مەرەش - ی باکووری کوردستان بوون و رۆڵێکی زۆریان هەبووە لە گواستنەوەی کۆی ئەو پارانەی داعش لە ناوچەی باغۆزی سووریا هەیبووە لەو کاتەی کە خەریک بوو باغۆز بکەوێت و لەژێر دەستی داعش دەربچێت و توانییان بڕە پارەیەکی زۆر بگوازنەوە.  بەگوێرەی زانیارییەکانی میت، عەممار سالۆ و محەممەد سالۆ پارەیەکی زۆریان لەبەرامبەر گواستنەوەی پارەکانی داعش لە باغۆزەوە بۆ تورکیا وەرگرتووە.  کەسێکی دیکە بەناوی حەسەن ماهیر عەبدوڵڵا ئەلعەبدوڵڵا، کە هاووڵاتییەکی عێراقی و فەرماندەیەکی داعش بووە لە پارێزگای ئەنبار، لە ٢٠١٤ ـەوە نیشتەجێی تورکیا بووە و بەشێوەیەکی رێکخراو لە پارێزگای سامسوون - ی تورکیاوە لە رێگەی کۆمپانیای حەواڵەی ئاسیا، پارەی بۆ چەکدار و ئەندامە بیانییەکانی داعش دابینکردووە. دواجار نزیکەی ١٥ هەزار دۆلاری حەواڵە کردبوو.   ناردنی هاوکاریی دارایی بۆ خێزانی داعشەکان  لە راپۆرتەکەدا چەند زانیاریییەکی گرنگ لەبارەی کەسێک بڵاوکراوەتەوە بەناوەی ئەحمەد ئەلئەحمەد ئەلهاروون. ئەو کەسە لەژێر پەردەی بازرگانیی زێڕ کاری بۆ داعش کردووە. بەرپرسی پێدانی هاوکاریی دارایی بووە بۆ خێزانی ئەو ئەندام و چەکدارانەی داعش کە لە شەڕ کوژراون یان زیندانیکراون. ئەلهاروون خاوەنی چەندین دووکانی زێڕینگری بووە لە ئیستەنبووڵ. کۆمەکی رێکخراو و کۆمەڵەکانی کۆدەکردەوە و رادەستی خێزانە داعشەکانی دەکرد.   ئەحمەد ئەلهاروون هەروەها لە ناوچەی ئاکسارای ئیستەنبووڵ، نووسینگەیەکی بەناوی فرۆشتنی زەویوزار کردبووەوە و شوێنی کۆبوونەوەی ئەندامانی داعش بووە، کە بەشێوەیەکی رێکخراو سەردانی سووریا و عێراقیان دەکرد. لەنێویاندا کەسانێک هەبوون راستەوخۆ پەیوەندییان بە بەرپرسە باڵاکانی داعش هەبوو لە عێراق و سووریا و پلانی بەردەوامیان دادەڕشت بۆ چۆنێتیی گەیاندنی هاوکاریی دارایی بۆ داعش.  بەڕێوەبەرایەتیی گشتیی ئاسایشی تورکیا بۆ MASAK پشتڕاستی کردەوە، کە ئەلهاروون لە رۆژی ١٦ی کانوونی یەکەمی ٢٠١٩ لە ئۆپەراسیۆنێکی تایبەتدا دەستگیر کرا.