ئیسماعیل چاتاکڵی، یاریدەدەری وەزیری ناوخۆی تورکیا لە هەژماری تایبەتی خۆی لە تویتەر رایگەیاند، ئەمڕۆ هەینی ١٨ی ئاداری ٢٠٢٢ سکاڵای یاسایی لە دژی سەرۆکی گەورەشارەوانیی هاتای تۆمار دەکەن کە دەڵێ، لە چوار منداڵ کە لە هاتای لەدایک دەبن، سێیان سوورین.   ئیسماعیل چاتاکڵی لە تویتەکەیدا نووسیویەتی: "لوتفو ساڤاش سەرۆکی گەورەشارەوانیی هاتای، رایگەیاندووە لەو چوار منداڵەی کە لە هاتای لەدایک دەبن، سێیان سوورین، بەمەش هەوڵیداوە هانی خەڵک بدات. لە تورکیادا رێژەی لەدایکبوونی سوورییەکان ٨ % ـە و ئەو رێژەیە لە هاتای ٤ % ـە. ئاماژەدان بەو ژمارانە نەژادپەرستییە، کە یەکێکە لە راهاتنەکانی هزری فاشیزم. بەو هۆیەوە بەیانی لەلایەن والی هاتایەوە سکاڵای یاسایی لەسەر تۆمار دەکرێ".  لوتفو ساڤاش، سەرۆکی گەورەشارەوانیی هاتای لە باشووری تورکیا، کە هاوسنوورە لەگەڵ سووریا، دوو رۆژ بەرلە ئێستا رایگەیاند، قۆناخ بە قۆناخ بەهۆی زۆربوونی ژمارەی پەنابەرانی سووریی لە پارێزگاکە، دیموگرافیای شارەکە گۆڕاوە و دەگۆڕدرێ. دوای ١٢ ساڵی دیکە بەدەنگی زۆرینەی سوورییەکانەوە، کەسێکی سووریی دەبێتە سەرۆکی شارەوانی، ئیدی هاتای چیدی نابێتە پارێزگایەکی تورکیا و لەدەست دەردەچێت.   ساڤاش راشیگەیاند، "هاتایمان لەدەست دەردەچێت، تکایە فریای هاتای بکەون، بەهانایەوە بچن و سنوورێک بۆ ئەم پشێوییە و دیاردە نامۆیە دابنێن، کە خەریکە هاتاییەکان دەبنە بێگانەی شارەکەیان".   بەگوێرەی ئامارە فەرمییەکان، لە تورکیا و باکووری کوردستاندا، ٣ ملیۆن و ٧٤٦ هەزار و ٦٧٤ پەنابەری سووری نیشتەجێن. لەم ژمارەیەدا ٣ ملیۆن و ٦٩٥ هەزار و ٦٠٧ پەنابەریان لە شارەکان دەژین، ٥١ هەزار و ٦٧ پەنابەری سووریش لە کەمپەکاندا دەژین. هەروەها ١٩٣ هەزار و ٢٩٣ پەنابەر وڵاتینامەی تورکیایان پێدراوە.