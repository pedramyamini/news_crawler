دوران کاڵکان بە بۆنەی ٣٩ هەمین ساڵیادی بەرخودانی گەورەی مانگرتنی ١٤ی تەمموزەوە بەشداریی لە پرۆگرامێکی تایبەتدا کرد و لەبارەی گوشارەكانی ئەمریكا لەسەر توركیا گوتی: "بایدن هەندێک گوشاری لە تەیب ئەردۆغان کردووە. بەڵێ، ئەمریکا پشتیوانی توركیا دەکات، لە شەڕی دژ بە پەکەکە و پاکتاوکردنی کورد، بەڵام دیکتاتۆری فاشیستی ئاکەپە - مەهەپە ئەو شەڕە ئەوەندە بەبێ پێوەر و زاڵمانە بەڕێوەدەبات، کە هاوپەیمانەکانی ئیدی پشتیوانیی لێناکەن و خۆیانی لێ دووردەخەنەوە".  كاڵكان ئاماژەی بەوەدا کە "پێدەچێت ناتۆ و ئەمریکا هۆشدارییان بە تورکیا دابێت و ئاگاداریان کردبێتەوە لەوەی شەڕەکە بەو دڕندەییە درێژە پێنەدەن".  لەبارەی سەردانی رەجەب تەیب ئەردۆغان، سەرۆککۆماری تورکیا بۆ ئامەدی باکووری کوردستان کاڵکان دەڵێت: "رۆیشتنی ئەردۆغان بۆ ئامەد پەیوەندیی بەوەوە هەبوو، نیشانی ئەمریکا و هاوپەیمانەکانی بدات و بڵێت پەیوەندیم لەگەڵ کورد باشە و کێشەم لەگەڵیان نییە، کێشەکە چیە؟ کێشەکە پەکەکەیە، ئێمە لەدژی تیرۆرین".  ئەندامی کۆمیتەی بەڕێوەبردنی پەکەکە هۆشداریدا لەوەی پێویستە هەموو کەسێک، بە تایبەتی باکوورییەکان ئەمە بزاننن؛ سیاسەتڤان، ڕۆشنبیر، هونەرمەند، نووسەر، ژن، گەنج، کرێکار، کارساز، هەژار و دەوڵەمەند، کێ بکەوێتە ناو ئەم پلانەی ئاکپارتی و مەهەپە بۆ کورد دایانناوە و دەیانەوێ بڵێن لەگەڵ کورداندا کێشەیان نییە و پەکەکە کێشەیە، خائینە و نۆکەرە، لە سیخوڕ بەولاترە.  کاڵکان دەڵێت هەتاوەکو ئێستا ئاکپارتی لەم هەوڵەیدا هیچ ئەنجامێکی نەبووە.