ئەم گوتانەی ئەرتوغرول کورکچو، هاوسەرۆکی پێشووتر و پەرلەمانتاری پێشووتری هەدەپە لەکاتێکدان کە جەهەپە چالاکییەکانی لە باکووری کوردستان زیاتر کردووە. رۆژی یەکشەممە ١٥ - ٢ - ٢٠٢٢ وەلی ئاغبابا، یاریدەدەری سەرۆکی گشتیی جەهەپە لە تویتێکدا ئاماژەیکرد ١٥٠٠ کەس لە ئامەد پەیوەندییان بە پارتەکەیانەوە کردووە.  ئاغبابا گوتی: "هەژاری و بێکاری بۆچوونە سیاسییەكان له یەکدی جیاناكەنەوە. منداڵی خێزانە هەژارەکان کە دەنگیان بە ئاکپارتیش داوە، ناتوانن بە دەرگای دامەزراوەکانی دەوڵەتدا تێپەڕن و ناشتوانن لە فەرمانگەکانی حکومەت ببنە فەرمانبەر. ئێمە دەڵێن دیموکراسی چارەسەری هەموو کێشەیەکە؛ دەڵێین، بەهۆی زمان، ئایین، ناسنامەی ئیتنی و بۆچوونی سیاسیییەوە، یان بەهۆی پۆست و خزمایەتی کەسێکی پلەدار، هیچ کەسێک پەراوێز ناخەین. هەموو ئەو کەسانەی لەم خاکەدا دەژین بران. هەر کەس خاوەنی هەر بۆچوونێک بێت، برای ئێمەیە. هەر کەس لە رابردوودا دەنگی بە هەر پارتێک دابێت، برای ئێمەیە و هەموومان یەکین".  لەمبارەیەوە ئەرتوغرول کورکچو بە رووداوی گوت: "بەر لە هەموو شتێک دەکرێ ئەمە وەکو بێزاربوونێکی کورد لە ئاکپارتی ببینین. واتا ئیدی کورد دوای هەدەپە، ئاکپارتی بە دووەمین بژاردە نازانن کە ئەمە هەواڵێکی باشە. پێویستە بزانین کە هەدەپە لە ناوچەکەدا هێزێکی گرنگە و نوێنەرایەتیی نزیکەی ٤٠ - ٨٠ % ی خەڵک دەکات".  هاوسەرۆکی پێشووتری هەدەپە هەروەها رایگەیاند نیشانەکانی دەستاودەستی دەسەڵات لە تورکیا دەبینرێن.   سەبارەت بە دابەزینی دەنگەکانی ئاکپارتی و ئەو شوێنانەی کە ئاکپارتی زیاتر دەنگی تێدا لەدەستداوە ئەرتوغرول کورچوک گوتی: "ئاکپارتی لە هەموو شارەکاندا دەنگی لەدەستداوە. تەنانەت لە زێدی رەجەب تەیب ئەردۆغانیشدا دەنگەکانی کەمبوونەتەوە.   ئەرتوغرول کورکچو رۆژی ٢٧ - ١٠ - ٢٠١٣ تاوەکو ٢٢ - ٦ - ٢٠١٤ لەگەڵ سەباحەت تونجەل، هاوسەرۆکی گشتیی هەدەپە بوون. لە دوای ئەوان سەڵاحەدین دەمیرتاش و فیگەن یوکسەکداغ ئەو پۆستەیان وەرگرت. ئەرتوغرول کورچوک لە خولەکانی ٢٤ و ٢٥ و ٢٦ی پەرلەمانی تورکیادا، پەرلەمانتاری هەدەپە بوو، جارێک لەسەر بازنەی مێرسین و دوو جار لەسەر بازنەی ئیزمیر. رۆژی ٥ - ٥ - ١٩٤٨ لە پارێزگای بورسەی تورکیا لەدایکبووە.