بەڕێوەبەرایەتیی ئاسایشی ئامەد بڵاویکردەوە، لە لایەن هاووڵاتییانەوە زانیارییان پێدراوە لە بوونی تەرمی هاووڵاتییەکی سەربڕاو لەسەر هێڵی ئاسنین لە نزیک گەڕەکی فابریکا لە ناوچەی یەنیشەهیر لە ئامەد.   وەک لە راگەیێندراوەکەدا هاتووە، دوای گەیشتنی تیمەکانی پۆلیس و ئەمبوڵانس بۆ شوێنی رووداوەکە، رێکاری ئەمنیی پێویست گیرایەبەر و تەرمی هاووڵاتییەکە هەڵگیرا و لێکۆڵینەوە دەستیپێکردووە.   ئاسایشی ئامەد راشیگەیاند، لە گیرفانی ئەو کەسەدا ناسنامەیەک دۆزرایەوە کە ناوی "رەجەب ئاڵاک"ـی لەسەر بوو، بە گوێرەی ئەو ناسنامەیە بێت، ئەو کەسە تەمەنی ٢٧ ساڵ بووە و سەری لە دووریی مەترێک لە لەشی کەوتبوو.   تاوەکو ئێستا هیچ زانیارییەک لەبارەی ئەو رووداوە بڵاونەکراوەتەوە.   تەرمەکە نێردراوەتە دادپزیشکی گشتیی ئامەد بۆ ئامادەکردنی راپۆرتی توێکاری و شیکردنەوەی هۆکاری گیانلەدەستدانەکە.