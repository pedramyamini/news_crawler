بەپێی راگەیێندراوێکی سه‌رۆكایه‌تیی په‌یوه‌ندییه‌كان له سه‌رۆكایه‌تیی كۆماری توركیا له‌میانی په‌یوه‌ندییه ته‌له‌فۆنییه‌كه‌دا تاوتوێی پرسی رووسیا - ئۆكراینا كراوه، ره‌جه‌ب ته‌یب ئه‌ردۆغان تیشكی خستووه‌ته سه‌ر ئه‌وه‌ی هه‌میشه گرنگی زۆری داوه به‌و دیالۆگه‌ی له نزیكه‌وه له‌گه‌ڵ پوتین دەیکات و، جه‌ختی له‌وه كردووه‌ته‌وه ئه‌نجامی ئه‌رێنی ئه‌مه‌یان بینیوه و سووره له‌سه‌ر درێژه‌دان به‌و تێگه‌یشتنه.  هه‌روه‌ها ئه‌ردۆغان باسی له‌وه كردووه "دان به‌و هه‌نگاوانه‌ی كه پێشێلی سه‌روه‌ریی و یه‌كپارچه‌یی خاكی ئۆكراینا ده‌كات، نانێن" و ئه‌مه‌شی به هه‌ڵوێستێی بنچینەیی ناوبردووه و به گرنگی زانیوه له‌سه‌ر بنه‌مای رێككه‌وتنه‌كانی مینسك به ئه‌نجامێك بگه‌ن.  ئه‌ردۆغان له میانی په‌یوه‌ندییه ته‌له‌فۆنییه‌كه‌یدا له‌گه‌ڵ پووتین، جه‌ختی له‌وه كردووه‌ته‌وه ئاڵۆزتربوونی كێشه‌كه  ئه‌گه‌ر بگاته پێكدادانی سه‌ربازی، سوودی بۆ هیچ كه‌سێك نابێت و هه‌ر له‌و روانگه‌یه‌وه گرنگی به درێژه‌دان به كۆبوونه‌وه دیپلۆماتی و دیداره‌كان ده‌ده‌ن، ئه‌مڕۆش هاوشێوه‌ی دوێنێ، توركیا ئاماده‌یه بۆ ئه‌نجامدانی ئه‌وه‌ی ده‌كه‌وێته ئه‌ستۆی له‌پێناو كه‌مكردنه‌وه‌ی گرژییه‌كان و پاراستنی ئاشتی.  ره‌جه‌ب ته‌یب ئه‌ردۆغان داوای چاره‌سه‌ركردنی كێشه‌كه‌ی به‌رێگه‌ی دیالۆگ كردووه و باسی له‌وه كردووه ئه‌وله‌ویه‌تدان به دیپلۆماسیی سوودی هه‌یه، هه‌روه‌ها ئاماژه‌ی به‌وه كردووه، له چوارچێوه‌ی ناتۆدا درێژه به هه‌ڵوێستی بونیاتنه‌رانه ده‌ده‌ن.  شەوی دووشەممە  ٢١ - ٠٢ - ٢٠٢٢ ڤلادیمیر پووتین، سەرۆکی رووسیا لە گوتارێکدا دانی بە سەربەخۆیی هەردوو ناوچەی ' لوهانسک ' و ' دۆنیتسک ' ی هەرێمی دۆنباس نا و رێککەوتنی لەگەڵ واژۆکردن. هەروەها رەخنەی لە بەرپرسانی ئۆکراینا گرت و رایگەیاند، وڵاتەکەیان لە "دەرەوە" کۆنترۆڵکراوە و داوای کرد دەستبەجێ ئۆپەراسیۆنە سەربازییەکانیان رابگرن.  ئەو هەنگاوەی پووتین کاردانەوەی نێودەوڵەتی بەدوای خۆیدا هێنا، یەكێک لەو لایەنانەی دژی بڕیارەکەی پووتین کاردانەوەی نیشاندا، تورکیا بوو.  رۆژی سێشەممە ٢٢ - ٠٢ - ٢٠٢٢ وەزارەتی دەرەوەی تورکیا لە راگەیێندراوێکدا رایگەیاند: "ئەم بڕیارەی رووسیا بە قبوڵنەکراو دەزانین و رەتیدەکەینەوە. بەم ھۆیەوەش جەخت لە هەڵوێستی خۆمان لەبارەی پاراستنی یەکپارچەیی و یەکێتی سیاسیی ئۆکراینا دووپاتدەکەینەوە و بانگھێشتی سەرجەم لایەنەکان دەکەین، دان بەخۆیاندابگرن و پابەندی مافە نێودەوڵەتییەکان ببن".