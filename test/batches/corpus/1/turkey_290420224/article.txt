تەقینەوەکە دوای نیوەڕۆی ئەمڕۆ هەینی ٢٩ ـی نیسانی ٢٠٢٢، لەنێو کارگەیەکی بۆیاخ لە ناوچەی پیشەسازیی توزڵا لە ئیستەنبووڵ روویدا و کارگەکە ئاگری گرت.  عەلی یەرلیکایا، پارێزگاری ئیستەنبووڵ لە شوێنی رووداوەکەوە رایگەیاند، تەقینەوەکە بەهۆی گەرمبوونی زیادی کورەی کارگەکە بووە. دەشڵێت، تەقینەوەکە بەهێز بووە و زیانی گەورەی بە کارگەکە گەیاندووە.   پارێزگاری ئیستەنبووڵ گوتیشی، تیمەکانی ئاگرکوژێنەوە رێگریان کرد لەوەی ئاگرەکە بۆ کارگە و شوێنەکانی دیکە تەشەنە بکات.   پارێزگای ئیستەنبووڵ پشتڕاستی کردەوە کە بەهۆی تەقینەوەکەوە سێ کرێکار گیانیان لەدەستداوە و نۆ کرێکاریش برینداربوون، باری تەندروستیی دوو لە کرێکارەکانیش جێگیرنییە.