رۆژی یەکشەممە ١ - ٥ - ٢٠٢٢ عەبدولڕەزاق نهێلی، خوارزای هونەرمەندی هەلالا بەرچی بە تۆڕی میدیایی رووداوی راگەیاند "دوو هەفتە بوو دۆخی تەندروستیی هونەرمەند تێکچوو بوو، کاژێر سێی بەرەبەیانی ئەمڕۆ کۆچی دواییکرد و لە گوندی بەرچی بەخاکسپێردرا. "  ئەو کەسە نزیکەی هونەرمەند هەلالا بە "خەزێنەی کولتوور و فۆلکلۆر"ی کوردی ناو دەبات و دەڵێت "زیاتر لە هەزار گۆرانیی فۆلکلۆری و بەسەرهات و چیرۆکی کولتووری کوردی هەبوون و دەیان هونەرمەندی ناسراوی کوردستان - یش گۆرانییەکانی ئەویان گوتوونەتەوە، لەوانە: هونەرمەندان شڤان پەروەرد، حەسەن شەریف و چەندین هونەرمەندی دیکە. "  هەلالا بەرچی لە ساڵی ١٩٣٠ لە گوندی بەرچی سەر بە دەڤەری نهێل لە سنووری شارۆچکەی دێرەلووکی سەر بە قەزای ئامێدی لەدایکبووە و لە تەمەنی ١٠ ساڵی دەستی بە گوتنی گۆرانیی فۆلکلۆری گوتووە. بەگوتەی کەسوکارەکەی کار لەسەر بەسەرهات و گۆرانییەکانی دەکرێت و وەک پەرتووکیش دەنووسرێتەوە.