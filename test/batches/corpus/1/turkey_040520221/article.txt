رۆژی چوارشەممە ٠٤ - ٠٥ - ٢٠٢٢ وەزارەتی بەرگریی تورکیا بڵاویکردەوە کە فڕۆکە بێفڕۆکەوانەکانیان لە ناوچەی زاب پێنج گەریلایان کردووەتە ئامانج.   لەلایەکی دیکەوە، هەر رۆژی چوارشەممە، ناوەندی چاپەمەنی و راگەیاندنی هێزەکانی پاراستنی گەل "هەپەگە" کوژرانی ١٤ سەربازی تورکیایان لە زاپ و ئاڤاشین و گیان لەدەستدانی دوو گەریلای راگەیاند و ئاماژەشی بەتێکشکاندنی سێ سەنگەر کردووە.   رۆژی ٢٩ی نیسانی ٢٠٢٢ وەزارەتی بەرگریی تورکیا رایگەیاند قۆناخی یەکەمی ئۆپەراسیۆنەکەیان (چنگ - قوفڵ) بەسەرکەوتوویی بە ئەنجام گەیشتووە. ناوەندی چاپەمەنی و راگەیاندنی هەپەگە - ش دەڵێت، بەرخودانی گەریلا رێگرە لەوەی سوپای تورکیا پێشڕەوی بکەن و گورزی بەهێزیان لێدراوە.   بەرەبەیانیی رۆژی ١٨ ـی نیسانی ٢٠٢٢، ئۆپەراسیۆنی چنگ - قوفڵ لەلایەن سوپای تورکیا لە ناوچەکانی ئاڤاشین، مەتین و زاپ لە خاکی هەرێمی کوردستان لە دژی پەکەکە دەستیپێکرد. وەزارەتی بەرگریی تورکیا گیان لەدەستدانی ٦٧ گەریلا و کوژرانی ٦ سەربازی سوپای وڵاتەکەی راگەیاندووە. لە بەرامبەردا هەپەگە کوژرانی ٢٥٨ سەربازی تورکیا و گیانلەدەستدانی ١٩ گەریلا و پچڕانی پەیوەندیی بە دوو تیمی گەریلا راگەیاندووە.