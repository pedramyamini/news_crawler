یەکەمین دانیشتنی دادگە لەو دۆسیەیە ئەمڕۆ چوارشەممە ٢٩ی کانوونی یەکەمی ٢٠٢١ لە شەشەمین دادگەی سزاقورسەکانی ئیزمیر بەڕێوەدەچێت.    بێجگە لە خێزان و کەسوکاری دەنیز پۆیراز و پارێزەرانی دۆسیەکە، پەروین بوڵدان هاوسەرۆکی هەدەپە، ژمارەیەک لە کاربەدەستانی هەدەپە، رێکخراوەکانی ژنان ئامادەی دانیشتنەکەی دادگە دەبن.    ئۆنور گەنجەری تەمەن ٢٧ ساڵ رۆژی پێنجشەممە ١٧ی حوزەیرانی ٢٠٢١ کاژێر ١١: ٠٥ خولەک لە شارۆچکەی کۆناک چووە نێو ئەو باڵەخانەیەی بارەگای هەدەپەی لێیە و تەقەی لە دەنیز پۆیراز کرد کە دایکی لە بارەگای هەدەپەی ئیزمیر خزمەتگوزار بوو و رۆژی هێرشەکە بە رێکەوت لە شوێنی دایکی چووبوو بۆسەر کار.   ئۆنور گەنجەر، دوای رووداوەکە لەلایەن تیمەکانی پۆلیسەوە دەستبەسەرکرا، لە لێکۆڵینەوەی پۆلیسدا گوتی، ئامانجی ئەوە بووە چەند کەسێک بکوژێت و ئەگەر کەسی دیکە لە ژوورەوە بووایە تەقەی لە ئەوانیش دەکرد.   گەنجەر دوای ئەوەی دەبرێتە بنکەی پۆلیس مۆبایلەکەی لێ وەرنەگیراوە، لە ستۆری ئینستگرامدا وێنەی دەنیز پۆیرازی بە کوژراوی بڵاوکردەوە و لەسەری نووسی "تۆپیو - ١ ".  ئەم رووداوە کاردانەوەی پارتە سیاسییەکانی تورکیای لێکەوتەوە. میتحەت سانجار، هاوسەرۆکی هەدەپە لە کۆنگرەیەکی رۆژنامەڤانیدا کە لە ئەنقەرەی پایتەختی تورکیا ئەنجامیدا حکومەت و سەرۆککۆماری تورکیای تۆمەتبارکرد.  هاوسەرۆکی هەدەپە گوتی: "بڕیار بوو بە بەشداریی ٤٠ کەس کۆبوونەوەیەک لەو بارەگایەی پارتەکەمان بکرێت، بەڵام لە دوایین ساتەکاندا کۆبوونەوەکە دواخرا، ئامانجی بکوژەکە ئەنجامدانی کۆمەڵکوژی بووە".   ئۆنور گەنجەر، بکوژی دەنیز پۆیراز لە سەرەتاکانی ٢٠٢٠ وەک کارمەندی تەندروستی چووەتە منبج لە سووریا و لە مانگی نیسانی ٢٠٢١ دەستی لەکارکێشاوەتەوە. رۆژێک دوای ئەنجامدانی هێرشەکە لە ١٨ی حوزەیراندا خرایە زیندانەوە.