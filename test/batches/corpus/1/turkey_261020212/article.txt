کەمال کڵچدارئۆغڵو، سەرۆکی گشتیی جەهەپە رایگەیاند "لەگەڵ سووریا شەڕ ناکەین، بەڵکو ئاشت دەبینەوە. باڵیۆزخانە لای یەکدی دەکەینەوە. ئاشتی لە سووریا بەرقەرار دەکەین، هەروەها تورکیا، سووریا، عێراق و ئێران. لەگەڵ هەموو دراوسێکانماندا ئاشتدەبینەوە".  سەرۆکی جەهەپە رەخنەی لە سیاسەتی تورکیا لە سووریا گرت، رووی دەمی کردە ئەردۆغان و گوتی؛ کاتێک رووسیا ٣٣ سەربازی تورکیای کوشت تۆ چیت کرد؟ لەجیاتی ئەوەی پووتین بێتە تورکیا، تۆ چوویتە دەوێ. هاوکات بە ئەردۆغانی گوت؛ بیلالی کوڕت بنێرە، نەک کوڕی هەژار!  سەرۆکی گشتیی جەهەپە دەشڵێت "ئێمە نامانەوی هیچ سەرباز و پۆلیسیکمان لە سووریا شەهید بێت. پۆلیس و سەربازمان چووە سووریا. دەڵێ بەرەنگاربوونەوە! بەرەنگاربوونەوەی چی براکەم؟ تا ئاشتی هەبێت بۆ شەڕ بکەین؟ "  لە بەرامبەر ئەم هەڵوێستەی جەهەپە، عومەر چەلیک، گوتەبێژی ئاکپارتی رایگەیاند کە ئەو ئیرادەیەی ئەوان لە پەرلەمان نیشانیانداوە، رێگریی لە دروستبوونی دەوڵەت لە باشووری تورکیا کردووە، چەلیک ئاماژەشیکردووە کە ئەوان لەڕێی ئەم هەڵوێستەیان رێگری لە پەکەکە و داعش دەکەن.  هاوسەرۆکی هەدەپە لە کۆبوونەوەی فراکسیۆنی پارتەکەیدا لە پەرلەمان گوتی؛ ئەم پرۆژەبڕیارە دووژمنایەتیکردنی کوردە و هاوکات پرۆژەبڕیاری رۆیشتنی ئەم دەسەڵاتەی ئێستای تورکیایە.   پەروین بوڵدان، هاوسەرۆکی هەدەپە رایگەیاند "دەسەڵات کە هەموو جارێک ماوەی یەک ساڵ مانەوەی سەربازان لە عێراق و سووریا درێژدەکردەوە، ئەمجارە دەیەوێ ماوەکە بکاتە دوو ساڵ. ئەمە بەو مانایە دێ دەسەڵات نیگەرانە لە مان یان نەمانی فراکسیۆنی ئاکپارتی و نیگەرانیشە لەوەی دوای ساڵێکی دیکە ناتوانێت دەنگ لە پەرلەمان کۆبکاتەوە. خۆشیان لێیان روونە کە دەڕۆن".  پرۆژەبڕیاری ئۆپەراسیۆنەکانی سوپای تورکیا ساڵی ٢٠١٣ لە پەرلەمانی ئەو وڵاتە پەسندکرا و تاوەکو ئێستا شەش جار دریژکراوەتەوە.