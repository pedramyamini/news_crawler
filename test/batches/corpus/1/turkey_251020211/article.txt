شەوی یەکشەممە ٢٤ - ١٠ - ٢٠٢١، بەختیار جوبرائیل، کە خەڵکی باکووری کوردستانە و ساڵانێکە لەگەڵ خێزانەکەیدا لە شاری ئەنتاڵیای تورکیا دەژی و چێشتخانەی هەیە، لەلایەن چەند کەسێکەوە هێرشی کراوەتەسەر و بریندارکراوە.  جوبرائیل ئیناچ باوکی بەختیار، ئەمڕۆ دووشەممە ٢٥ - ١٠ - ٢٠٢١ بە تۆڕی میدیایی رووداوی گوت، "بەختیاری کوڕم چێشتخانەی هەیە، لە تەنیشتی ئەودا قاوەخانەیەک هەیە و زۆرکات شەڕ تێیدا روودەدات، شەوی رابردوو شەڕێک روویداوە و چوونەتە بەردەم چێشتخانەکەی بەختیار و ئەویش هەوڵیداوە دووریان بخاتەوە، بەڵام ئەوان هەموویان پێکەوە چەندین وشەی نەشیاویان بە کورد گوتووە و هێرشیان کردووەتە سەر بەختیار".  جوبرائیل ئیناچ گوتیشی، بەختیار دەستێکی شکاوە، هەروەها چەقۆیەکی لێدراوە و خوێنێکی زۆری لێ رۆشتووە و لە شەوی رابردووەوە لە نەخۆشخانەدا لەژێر چاودێریی پزیشکدایە.  بە گوتەی باوکی بەختیار، پۆلیسی تورکیا چەند کەسێکی لە تۆمەتبارانی رووداوەکە دەستگیرکردووە.   لە ئەنتاڵیا و ناوچەکانی دەوروبەری، زیاتر لە ٢٠٠ هەزار کورد دەژین.