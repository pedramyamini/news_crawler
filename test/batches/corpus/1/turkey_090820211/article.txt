کاربەدەستانی تورکیا دەڵێن، ئەو ئاگرانەی هێشتا کۆنترۆڵ نەکراون هیچ مەترسییەکیان نییە لەسەر شوێنی نیشتەجێبوونی خەڵکی ناوچەکە، چالاکڤانانی ژینگەییش لە بەرامبەر سووتانی داستانەکان نیگەرانن.  ئەحمەد بیلگین، ئەکتەر و چالاکڤانی ژینگەیی دەڵێت "ئەم ئاگرانە هەم لە ئەوروپا و هەم لە ئاسیای ناوەڕاست بەردەوامە. بۆ نموونە لە ئەوروپا یۆنان دەسووتێت، ئیتاڵیا دەسووتێت، ئاگری زۆر جیددی کەوتوونەتەوە. هەروەها لە باکووری ئەمریکا ئاگری زۆر جیددی کەوتووەتەوە. لە ئاسیای ناوەڕاست ئاگری زۆر جیددی هەن، لە نیمچە دوورگەی عەرەبی ئاگری زۆر جیددی هەن. بەگوێرەی پێشبینییەکانم ئەم ئاگرانە بەردەوام دەبن. ساڵی داهاتووش بەردەوام دەبێت، چونکە کەوتووینەتە ژێر کاریگەریی گەرمبوونی گۆی زەوی و ساڵ لەدوای ساڵ گەرمیی گۆی زەوی زیاد دەکات. پێموایە دەبێت دەست بە گرتنەبەری رێوشوێن بکرێت. پێویستە سەرجەم وڵاتان کۆببنەوە و لەبارەی گەرمبوونی گۆی زەوی بە هاوبەشی کار بکەن".  حکومەتی تورکیا دانی بەوەدا ناوە کە بە تەنیا توانای کۆنترۆڵکردنی ئاگرەکەی نییە و لە رێگەی وەرگرتنی فڕۆکە و هەلیکۆپتەری ئاگرکوژێنەوە لە وڵاتان، هەوڵی کۆنترۆڵکردنی ئاگری دارستانەکانی دەدات.  لە لایەکی دیکەوە گرووپی ئاسمانیی جەندرمەی ئەنقەرە بە ئاسمانی پارێزگای موغڵا دەسووڕێنەوە و لە رێگەی ئەو سەتڵەی بە هەلیکۆپتەرەکانیانەوە کردووە، بەشداری لە پرۆسەی کوژاندنەوەی ئاگری دارستانەکان دەکەن.  زیا بەکتاش، فەرماندەی گرووپی ئاسمانیی جەندرمەی ئەنقەرە دەڵێت "لە یەکەمین رۆژی دەستپێکردنی کارەساتی ئاگرکەوتنەوە لە دارستانەکاندا، سەرەتا لەگەڵ تیمەکانی سەرۆکایەتیی ئاگرکوژێنەوەی سەر بە فەرماندەیی ٢٠ی ئاسمانیی جەندرمە چووینە گۆڕەپان. دواتر لەگەڵ هەلیکۆپتەرەکانمان کە سەتڵی ئاویان پێوە کراوە، دەستمان بە کوژراندنەوەی ئاگری دارستانەکان کرد. سەرەتا بە حەوت هەلیکۆپتەر دەستمان پێکرد، دواتر بوون بە ١٠ هەلیکۆپتەر. ئێستا بە ١٥ هەلیکۆپتەر بەردەوامین. بەم شێوەیە دەستمان بە پاڵپشتیکردن بۆ کوژاندنەوەی ئاگرەکان کرد".  دوای کەوتنەوەی ئاگرەکان کاربەدەستانی تورکیا بە گومانی هەبوونی دەستی ئەنقەست لە پاش ئاگرەکانەوە دەستی بە لێکۆڵینەوە کرد. سێشەممەی رابردوو بەهۆی کەوتنەوەی ئاگری دارستانەکانی ماناڤگاتی ئانتاڵیا مێرمنداڵێکی تەمەن ١٦ ساڵ دەستبەسەرکرا. رۆژی هەینیی رابردووش بەهۆی ئاگری دارستانەکانی موغڵا شەش کەس بە بڕیاری دادگە خرانە زیندانەوە.