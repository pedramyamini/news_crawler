ئێوارەی رۆژی سێشەممە ٢٠ی تەممووزی ٢٠٢١ سلێمان سۆیلۆ، وەزیری ناوخۆی تورکیا لە پرۆگرامێک بە ناوی جەژنەپیرۆزە قسەی کرد و چەند بابەتێکی وروژاند.  یەکێک لەو بابەتانە دۆخی موسڵمانانی جیهان بوو، سۆیلۆ ئاماژەی بەوەکرد دابینکردنی ئارامی بۆ سووریا، عێراق، لیبیا، ئەفغانستان و وڵاتانی رۆژهەڵاتی ناوەڕاستیش بەرپرسیارێتیی سەر شانی تورکیایە.  سۆیلو هەروەها گوتی: "خوا ئەو رۆژە بە ئێمە و ئێوەش نیشاندەدات. ئەو رۆژانە دوور نین کە بە پێ بڕۆینە عێراق و سووریا و لەوێشەوە بەیەکەوە سڵاو بۆ برایانمان لە لیبیا بنێرین. ئەو رۆژانە دوور نین کە لە جوگرافیای موسڵمانانەوە تا فەڵەستین و ئەفغانستان باسی شارستانییەتی مرۆڤایەتی بۆ هەموو جیهان بکرێت".  تاوەکو ئێستا هیچ کاردانەوەیەکی فەرمی لەلایەن حکومەتەکانی عێراق و سووریا لەبارەی قسەکانی سۆیلۆ نەبووە.