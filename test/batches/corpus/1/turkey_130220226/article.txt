بانگهێشتنەکردنی هەدەپە بۆ بەشداریکردن لەو کۆبوونەوەیەدا کاردانەوەی لێکەوتەوە. هاوسەرۆکی رێکخستنەکانی هەدەپە لە ئامەد بە تۆڕی میدیایی رووداوی راگەیاند، بە پەراوێزخستنی هەدەپە و کورد، ئۆپۆزیسیۆنی تورکیا چانسی سەرکەوتنی نابێت.  لە تورکیا دوو هاوپەیمانی سیاسی هەن، هاوپەیمانیی جمهوور کە لە ئاکپارتی و مەهەپە پێکهاتووە، لەگەڵ هاوپەیمانیی میللەت کە لە جەهەپە و ئیی پارتی پێکهاتووە و ئێستا کار بۆ فراوانکردنی دەکرێت. هەدەپە کە هەوڵەکان بۆ داخستنی بەردەوامن، لەگەڵ ژمارەیەک پارتی چەپی تورکیا کار بۆ پێکهێنانی هاوپەیمانیی سێیەم دەکات. هەدەپە هەرچەندە دەڵێت، بە جیا بەشداری لە هەڵبژاردنە گشتییەکانی داهاتووی تورکیا دەکات، بەڵام نایشارێتەوە بۆ هەڵبژاردنی سەرۆککۆمار لەوانەیە دەنگ بە بەربژێرێکی هاوبەشی ئۆپۆزیسیۆن بدات.  عەبدوللەتیف شەنەر پەرلەمانتاری جەهەپە بە تۆڕی میدیایی رووداوی راگەیاند، بەشداری پێنەکردنی هەدەپە لەو کۆبوونەوەیەدا، واتای پەراوێزخستنی نییە.  عەبدوللەتیف شەنەر، پەرلەمانتاری جەهەپە رایگەیاند، "هەدەپە زیاتر لە شەش ملیۆن دەنگی بەدەستهێناوە. هەڵبەت لەم وڵاتەدا دەنگی هەر هاووڵاتییەک بەهادار و واتادارە، سەرچاوەی رەوایی دەسەڵاتی تورکیایە. بەو هۆیەوە پارتێک کە گەیشتبێتە ئاستێک زیاتر لە شەش ملیۆن دەنگی هەبێت، ئاشکرایە ئەو دەنگانە بەهادارن، بەڵام وەکو ئاماژەم پێدا، هێشتنەوەی دەنگەکانی پارتێک لە دەرەوە، مانای ئەوە ناگەیێنێ کە حیسابی بۆ نەکرابێت".  ئەو شەش پارتەی ئۆپۆزیسیۆن، پێیانوایە کۆبوونەوەکەی ئەنقەرە هەنگاوێکی گرنگە بە ئاراستەی چارەسەرکردنی قەیرانەکان و بنیادنانی ئاییندەیەکی نوێ بۆ تورکیا. دوای کۆبوونەوەکە لە راگەیێندراوێکدا ئاماژەیان بەوەدا، رۆژی ٢٨ی شوباتی داهاتوو ئەو خاڵانە بۆ رای گشتی ئاشکرا دەکەن، کە لە کۆبوونەوەکەدا لەسەری رێککەوتوون.