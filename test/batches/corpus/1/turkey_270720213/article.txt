دوای ئەوەی رەجەب تەیب ئەردۆغان، سەرۆککۆماری تورکیا هەفتەی رابردوو سەردانی قوبرسی باکووری کرد و بڕیاری دا بەشێک لە شارۆچکەی (ڤارۆشای داخراو) لە ژێر ئاڵای قوبرسی باکوور بکرێتەوە، یەکێتیی ئەوروپا هۆشداری دایە تورکیا بەوەی هەنگاوی تاکلایەنە لە قوبرس مەترسیی لێدەکەوێتەوە.  یەکێتیی ئەوروپا ئەمڕۆ سێشەممە ٢٧ی تەمموز هەنگاوەکەی تورکیا و قوبرسی لەبارەی کردنەوەی ڤارۆشا بە قەبووڵنەکراو وەسفکرد و داوای لێکرد پاشەکشە لەو هەنگاوە بکات.  هاوکات یەکێتیی ئەوروپا روونیکردووەتەوە کە ئەگەر تورکیا پشەکشێ نەکات، ئەگەری سەپاندنی گەمارۆ لەسەر ئەنقەرە هەیە.  لە وەڵامی ئەو هەڕەشانەی یەکێتیی ئەوروپا وەزارەتی دەرەوەی تورکیا رایگەیاند کە ئەو راگەیێنراوەی یەکێتیی ئەوروپا لە دیدی ئەواندا نرخێک و حوکمێکی نییە.  تانژو بیلگیچ، گوتەبێژی وەزارەتی دەرەوەی تورکیا گوتی: "ئەو راگەیێنراوەی یەکێتیی ئەوروپا بۆچوونی قوبرسی باشوور و یۆنانە و یەکێتیی ئەوروپاش ئەگەر بەردەوامبێت لەسەر لایەنگری، هیچ کێشەیەک چارەسەر نابێت".  شاری ڤارۆشا، کە ناوە تورکییەکەی مەراشە، لە ساڵی ١٩٧٤ و لەوکاتەوەی تورکیا هێرشی کردە سەر قوبرس، خەڵکەکەی ئاوارە بوون و ئەو شارە کرایە ناوچەیەکی قەدەخەکراو و تائێستاش بە داخراوی ماوەتەوە.