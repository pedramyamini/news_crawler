کەمال کڵچدارئۆغڵو، سەرۆکی جەهەپە، ئێوارەی رۆژی پێنجشەممە ٢٦ ـی ئایاری ٢٠٢٢، لە هەژماری تایبەتی خۆی لە تویتەر رایگەیاند، "ئێمە هێندەی دژی نیو لیبرالیزم و دژی سەربازانی بیانین لەسەر خاکی خۆمان، ئامادەین هەرچی پێویست بێت بیکەین، ئەی ئێوە ئامادەن؟ خاوەنەکانی دەسەڵات؟ جەهەپە ئامادەیە، چاوەڕێین".  کڵچدارئۆغڵو لە تویتێکی دیکەدا نووسی: "باخچەلی پێشنیازی دەرچوون لە ناتۆی کرد. ناتۆ بۆ تورکیا پێویستە، بەڵام دەمەوێت بیبینم کە وەک حکومەت چەندە دڵسۆزن. ئەمریکا یۆنانی پڕ کرد لە بنکەی سەربازی. ئامانجەکانی ڕوونن، با پێشنیازی داخستنی دامەزراوە سەربازییەکانی ئەمریکا لە تورکیا بهێنن بۆ پەرلەمان، ئێمە بە گیانی هێزی میللی پاڵپشتیی دەکەین".  دەوڵەت باخچەلی، سەرۆکی مەهەپە کە هاوپەیمانی ئاکپارتییە رۆژی ٢٤ ـی ئایاری ٢٠٢٢، لە کۆبوونەوەی هەفتانەی فراکسیۆنی پارتەکەی لە پەرلەمانی تورکیا لەبارە داواکاری سوێد و فینلەندا بۆ بوون بە ئەندام لە ناتۆ رایگەیاند، پەکەکەییەکان و فەتۆییەکان بە ئارەزووی خۆیان لەو وڵاتانەدا هاتووچۆ دەکەن، بەڵێکردن بۆ ئەندامێتیی سوێد و فینلەندا بەڵێکردنە بۆ "تیرۆریزم"، تورکیا بێ بژاردە و بێچارە نییە، ئەگەر لەنێو هەلومەرجەکاندا گوشاری بخرێتە سەر، تەنانەت پێویستە دەرچوون لە ناتۆش وەکو جێگرەوە بخرێتە بەرباس.