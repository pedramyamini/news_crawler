ئایا گەنجان دەنگ بە کێ دەدەن؟ ئەوە پرسیاری زۆربەی لایەنەکانی تورکیایە و ناوەندەکانی لێکۆڵینەوەش وەڵامی جیاوازیان بۆی هەیە. ئەو پرسە بووەتە رۆژەڤی شەقام، ناوەندە ئەکادیمیی و سیاسییەکانی وڵاتەکە. بەشێک لەو گەنجانە رەشبینن بە دۆخی ئابووریی وڵاتەکەیان. خوێندکارێکی زانکۆش دەڵێت، هەمووشتێک لەپڕ گران دەبێت لە ئایندەدا خەونی گەشتکردن بۆ دەرەوەی وڵاتیشیان نییە.  یوسف زیا گولەر، خوێندکارێکی زانکۆیە و دەڵێت، "وەکو وڵات بەردەمی خۆمان لێ دیار نییە، مرۆڤەکان ناتوانن پێشبینی شتەکان بکەن. بۆ من گەورەترین کێشە ئەوەیە. تۆ واز لە دوای دەرچوونم لە زانکۆ بهێنە، ئێستا ناتوانم پێشبینی ئەوە بکەم پێنج مانگی دیکە چی روودەدات! ئەمە کێشەیەکی گەورەیە. "  سەرەڕای بوونی رەخنەی گەنجان، رەجەب تەیب ئەردۆغان، سەرۆککۆماری تورکیا هیوای بە گەنجانە بۆ ئەوەی مانەوەی لە کۆشکی کۆماری تاوەکو زیاتر لە پێنج ساڵی دیکەش مسۆگەر بکات. ئاکپارتی پشت ئەستوور بە چەند پرۆژەیەک، پشتگیریی خۆی بۆ گەنجان پیشاندەدات و رەتیدەکاتەوە گەنجان لەو پارتە زوویر بووبن.  عەبدولسەمەد سەمیز، سەرۆکی باڵی گەنجانی ئاکپارتی گوتی، "دەڵێن گەنجان لە ئاکپارتی دووردەکەونەوە، شتی وەها لە ئارادانییە و راست نییە. ئاکپارتی، پارتێکە زۆرترین گرنگی بە گەنجان دەدات. دەتوانم نموونەی ئەمەت بدەمێ کە ئەو پارتەی پەرلەمانتاری تەمەن ١٨ ساڵی هێنایە پێشەوە هەر ئاکپارتی بوو. "  زۆربەی گەنجانی باکووری کوردستان و تورکیا بە ناسەقامگیریی سیاسی و ئابووریی وڵاتەکەیان نیگەرانن، بەشێکیان بە پێویستی دەزانن ئەو دۆخەی ئێستا بگۆڕدرێت.  ئۆغوزخان ئایان، خوێندکاری بەشی یاسا باس لەوە دەکات، "بیر دەکەینەوە بڕۆینە دەرەوەی وڵات و گەشتی جیهان بکەین، یانیش لە دەرەوە درێژە بە خوێندنەکەمان بدەین و بگەڕێینەوە، بەڵام شتی وەها روونادات. چونکە دیار نییە لە ئاییندەدا چی روودەدات؟ نرخی هەموو شتێک لە پڕێکدا بەرزدەبێتەوە، بە بۆچوونی من، نابێت ئەو دۆخە وەها بێت. "   بەپێی ئاماری دەزگای هەڵبژاردنی تورکیا کە ئایاری ٢٠٢١ بڵاویکردووەتەوە، ١٥.٤ % ـی تورکیا گەنجن و لە کۆی ٨٣.٦ ملیۆن دانیشتووان، نزیکەی ١٣ ملیۆن کەس تەمەنیان لە نێوان ١٥ - ٢٤ ساڵە. ژمارەیەکی زۆری ئەو گەنجانە لە هەڵبژاردنی داهاتوودا بۆ یەکەمجار بەشداری دەکەن و بریار دەدەن.