بێشتاش رووی دەمی کردە ناوەندی گشتیی جەهەپە و پرسیاری هەڵوێستی پارتەکەی بەرامبەر ئەو هەڵسوکەوتانەی تانژو ئۆزجان، سەرۆکشارەوانیی بۆڵوی کرد و گوتی: "ئەو سەرۆکشارەوانییەی بۆڵو، بە داخەوە هەر رۆژە و بە هەڵسوکەوتێکی نەژادپەرستانەی تازەوە دەکەوێتە رۆژەڤی تورکیا. من تەنیا ئەمە دەڵێم؛ هەمووان نەژادپەرستیی ئەو سەرۆکشارەوانییە بەرامبەر کۆچبەران، ژنان و کوردان دەبینن. ئەویش ئەمانە ناشارێتەوە. دوێنێش لە تویتێکدا پارتەکەی ئێمەی تاگ کردووە. من رووی دەمم ناکەمە ئەو، بەڵام دەمەوێ بانگەواز لە ناوەندی گشتیی پارتەکە بکەم. ئەو پارتە کە بانگەوازی دەستبەجێ ئازادکردنی سەڵاحەدین دەمیرتاش دەکات، ئاخۆ دەبێت ناوەندی گشتیی جەهەپە چۆن لەبارەی سەرۆکشارەوانیی بۆڵو بڕوانێت؟ ئایا چۆن سەیری رووداوی دەرکردنی ژنە کوردێکی کارمەندی شارەوانیی بۆڵویان کرد، کە هۆکارەکە تەنیا بڵاوکردنەوەی وێنەیەکی دەمیرتاش بوو لە تۆڕی کۆمەڵایەتی".  ئەمە لەکاتێکدایە هەر لەم هەفتەیەدا کەمال کڵچدارئۆغڵو، سەرۆکی گشتیی جەهەپە سەردانی ئامەدی کرد و بەڵێنی چارەسەرکردنی کێشەی کوردی بە خەڵک دا.  تانژو ئۆزجان، سەرۆکی شارەوانیی بۆڵو لەوەتەی ئەو ژنە کارمەندەی لەسەر بڵاوکردنەوەی وێنەی دەمیرتاش لەسەر کار لاداوە، رووبەڕووی رەخنەی زۆری کوردان بە گشتی و هەدەپە بەتایبەتی بووەتەوە.  عومەر فارووق گەرگەرلیئۆغڵو، پەرلەمانتاری هەدەپە شەممەی رابردوو لە تویتێکدا باسی سەردانەکەی سەرۆکی گشتیی جەهەپە کەمال کڵچدارئۆغڵو بۆ ئامەدی باکووری کوردستان کرد و نووسی: "تانژو ئۆزجان، سەرۆکی شارەوانیی بۆڵو ژنەکارمەندێکی کوردی لەسەرکار لاداوە، تەنیا لەبەر ئەوەی وێنەی دەمیرتاشی بڵاوکردووەتەوە. ئەگەر ئێوە بە جددی بە تەنگ پرسی کوردەوەن، فەرموون ئەو بابەتە چارەسەر بکەن و ئەو ژنە بگەڕێننەوە سەر کارەکەی".  شارەوانیی بۆڵو لەدەست جەهەپەدایە،  لە دوایین هەڵبژاردنی شارەوانی کە ٢٠١٩ بەڕێوەچوو لە پارێزگای بۆڵو جەهەپە ٥٢.٧ %، ئاکپارتی ٤٤.٧ % ی دەنگەکانی بەدەستهێنا. لە هەڵبژاردنی شارەوانیدا هەدەپە لە شارەکانی تورکیادا پشتیوانیی لە جەهەپە و ئیی پارتی کرد و رۆڵی لە بردنەوەیان لە زۆربەی شار و شارۆچکەکاندا هەبوو.