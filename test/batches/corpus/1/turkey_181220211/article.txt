ئەنجوومەنی سەروەریی تورکیا رۆژی هەینی ١٧ی کانوونی یەکەمی ٢٠٢١ لەبارەی ئەو سکاڵایە بڕیاریدا کە پێشتر لەلایەن سەندیکای رۆژنامەڤانانی تورکیا، کۆمەڵەی رۆژنامەڤانان و کۆمەڵەی پەیامنێرانی فۆتۆگرافەرانی تورکیا لەبارەی "کارنامەی کاری رۆژنامەڤانی" لە تورکیا تۆمار کرابوو.   ئەنجوومەنی سەروەریی تورکیا لەو دۆسیەیەدا بڕیاریدا بەوەی "دەسەڵاتی سەرۆکایەتیی فەرمانگەی پەیوەندییەکان سنووردارکراوە بە پێدانی کارتی رۆژنامەڤانی بە رۆژنامەڤانان؛ ئەو کارتە دەدرێتە کێ و لە چ دۆخێکدا و بە چ هۆکارێک دەتوانرێ ئەو کارتە وەربگیرێتەوە لە دەسەڵاتی سەرۆکایەتیی فەرمانگەی پەیوەندییەکاندا نییە".   سەندیکای رۆژنامەڤانانی تورکیا لە هەژماری فەرمیی خۆی لە تۆڕی کۆمەڵایەتی تویتەر بڕیاری ئەنجوومەنی سەروەری بڵاوکردەوە و رایگەیاند: "رۆژنامەڤانان لە هەوڵەکانیان لە بواری کارتی رۆژنامەڤانیدا سەرکەوتن".   لە تورکیا هەر رۆژنامەڤانێک کارتی رۆژنامەڤانی نەبێت ناتوانێت لەو بوارەدا کار بکات.   فوئاد ئۆکتای، یاریدەدەری رەجەب تەیب ئەردۆغان، سەرۆککۆماری لە تورکیا لە وەڵامی پرسیارەکانی پەرلەمانتارێكی جەهەپەدا رایگەیاند، لە ٣١ی کانوونی یەکەمی ٢٠٢٠ دا ژمارەی ئەو رۆژنامەڤانانەی لە تورکیادا کارتی رۆژنامەڤانییان هەبووە ١٥ هەزار و ١٤٨ کەس بووە؛ ٧٥ % ئەو رۆژنامەڤانانە پیاو و ٢٥ % یان ژن بوون.   دوو ساڵ پێشتر ژمارەی ئەو رۆژنامەڤانانەی لە تورکیا کارتی رۆژنامەڤانییان هەبوو ١٥ هەزار و ٢٠٦ کەس بوو؛ ئەمەش دەریدەخات کە لە ماوەی دوو ساڵدا کارتی رۆژنامەڤانی لە ٥٨ رۆژنامەڤان وەرگیراونەتەوە.   بە بڕیاری ئەنجوومەنی سەروەری، لە ٤ی تشرینی دووەمی ٢٠٢٠ کارکردن بە بەشێكی بڕگەکانی "کارنامەی کاری رۆژنامەڤانی" راگیرا. هەمان ئەو کارنامەیە لە ٢٠ی ئایاری ٢٠٢١ جارێکی دیکە هەموار کرایەوە.