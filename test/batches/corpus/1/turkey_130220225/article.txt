سلێمان گونەش، کارمەندی باڕ دەڵێت، "رۆژانە لەم کاتانەدا، باڕ و مەیخانەکانی ئەم ناوچەیە [ناوچەی بێشیکتاشی ئیستەنبووڵ] بە رێژەی ٩٠ % پڕ دەبوون، ئێستا لە باشترین دۆخدا بە رێژەی ٤٠ % کڕیارەکانمان سەردانمان دەکەن. کارەکانمان زۆر داکشاون. کەسێک چۆن نیوەی خەرجیی رۆژانەی بداتە گڵاسێک بیرە".  لایەنەکانی ئۆپۆزیسیۆن، بڕیاری زیادکردنی ٥٠ % ی باجی سەر خواردنەوە کحولییەکان بۆ دژایەتیکردنی راشکاوانەی بنەماکانی سیکۆلاریزمی دەگەڕێننەوە کە ئەردۆغان بەردەوام دژایەتیی خۆی بۆ خواردنەوە کحولییەکان و جگەرەکێشان دەردەبڕێت و ناوە ناوە داوای خواردنەوەی ماستاویان لێدەکات لەبری مەی.  باتو ئەرکان، هاووڵاتی دەڵێت، "خواردنەوەی مەی لە مەیخانەکان بووەتە خەونێک بۆ ئێمە. بۆیە ناچارین لە دووکانی مەیفرۆشان پێداویستییەکانمان بکڕین. ئازادییەکانمان زەوت دەکرێت و ئێمەش بێدەنگین. نازانم چی بڵێم! "  قۆناخ بە قۆناخ گرانبوونی نرخی هەموو جۆرەکانی مەی، بەشێک لە دووکانی مەیفرۆشان و مەیخانەکان ناچار بە داخستن دەکات. مەیفرۆشێک دەڵێت، گرانبوونی نرخی مەی، خەڵکی لەسەر خواردنەوەی مەیی ساختە راهێناوە؛ ئیدی هاووڵاتییان لە ماڵەکانیاندا مەی دروستدەکەن، ڤیدیۆی چۆنێتی دروستکردنیشی لە یوتیوب بڵاودەکەنەوە، ئەمەش مەترسیی زۆری لەسەر تەندروستییان دەبێت.  سەردار بایار، خاوەنی دووکانی مەیفرۆشی دەڵێت، "بەرهەمهێنانی مەی لە ماڵەکان بووەتە دیاردە، کارێکی مەترسیدارە. مەیخۆرەکان دەستبەرداری خواردنەوەی مەی نابن، ناشتوانن مەی بە نرخێکی گران بکڕن، ئەمەش ناچاریان دەکات پەنا بۆ ئەم کارە مەترسیدارە ببەن. بە دڵنیاییەوە دۆخێکی خراپە و نامانەوێت بیبینین".  لە ماوەی رابردوودا، پۆلیسی ئیستەنبووڵ دەستی بەسەر هەزاران بووتڵی مەیی ساختەدا گرت، کە لە شوێنی نایاساییدا بەرهەمیان هێنابوو، ساڵی رابردووش بەپێی ئامارە فەرمییەکان ٨٤ کەس بەهۆی خواردنەوەی مەیی ساختە و دروستکراوی نێو ماڵان، گیانیان لەدەستدا.