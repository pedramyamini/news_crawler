نووسینگەی بەرهەمە خاکییەکانی تورکیا ئەمڕۆ پێنجشەممە ١٢ ـی ئایاری ٢٠٢٢ رایگەیاند، لە مانگی حوزەیرانی ٢٠٢١ ـەوە تاوەکو ئێستا بۆ هاردەکردنی گەنم هەشت تەندەر دەرچووە و لە کۆی ئەو هەشت تەندەرە تورکیا بڕی ٣٣٥ هەزار تۆن گەنم هاوردە دەکات.   تورکیا لە بەرهەمهێنانی گەنم لە جیهاندا لە رێزبەندی ١١ ـەمین وڵاتدایە. تورکیا ساڵانە پێویستی بە نزیکەی ٢٣ ملیۆن تۆن گەنم هەیە. بەگوێرەی هەواڵێك کە ئەمڕۆ میدیاکانی تورکیا بڵاویانکردووەتەوە، تورکیا بۆ یەکەمجارە لە مێژووی خۆیدا دەستی بە هاوردەکردنی گەنمی هیندستان کردووە و لەو وڵاتەوە بڕی ٥٠ هەزار تۆن گەنم هاوردە دەکات.  بەگوێرەی هەمان سەرچاوە، لە ساڵی ٢٠٠٥ تورکیا ٩.٨ ملیۆن تۆن و لە ١٨ ساڵی رابردوودا بڕی ٥٩ ملیۆن تۆن گەنمی هاوردە کردووە.   ئۆرهان سوومەر پەرلەمانتاری جەهەپەی ئادانا رەخنەی لە حکومەتی وڵاتەکەی دەگرێت و دەڵێت، "ناوچەی ئانادۆڵ نیشتمانی گەنمە، بەڵام بەهۆی سیاسەتی چەوتی کشتوکاڵ، تورکیا بووەتە هاوردەکاری گەنم".   بەگوێرەی داتاکانی دەستەی ئاماری تورکیا، لە ساڵی ٢٠٠٥ دا تورکیا ١٨.٥ ملیۆن تۆن، لە ٢٠١٩ دا ١٩ ملیۆن تۆن و لە ٢٠٢٠ دا ٢٠.٥ ملیۆن تۆن گەنمی بەرهەمهێناوە، ئەو بڕە لە ساڵی ٢٠٢١ دا بۆ ١٧.٧ ملیۆن تۆن کەمیکردووە.  ئەوە لە کاتێکدایە هەناردەی گەنمی هیندستان کە لە ساڵی ٢٠٠٦ دا ٧٥.٨ ملیۆن تۆن بوو، لە ساڵی ٢٠٢١ دا گەیشتووەتە ٩٤.٨٨ ملیۆن تۆن و بە رێژەی ٢٠ % بەرزبووەوە.