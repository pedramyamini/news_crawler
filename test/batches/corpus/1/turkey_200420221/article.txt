میتحەت سانجار، هاوسەرۆکی هەدەپە گوتی، بابەتی گرتووخانەکان بەردەوام لە رۆژەڤی هەدەپەدایە و چاودێری دەکەن و گوتیشی: "ئەگەر دەتانەوێ تەرازووی دادپەروەری و ئاستی ستانداردی وڵاتێک بزانن، یەکەم شوێن کە پێویستە سەیری بکەن گرتووخانەکانن. گرتووخانەکان ئاوێنەی حکومەتی وڵاتن".  هاوسەرۆکی هەدەپە هەروەها لەبارەی گرتووخانەکانی تورکیا ئاماژەی بەوە کرد، "بەردەوام دیواری گرتووخانەکان بەرزدەبنەوە و زیاتر دەبن، ئەمە نیشانیدەدات کە دەسەڵات گۆڕاوە بۆ رژێمی زیندان. ئەو رژێمە هەموو هەوڵێک دەدات بۆ ئەوەی وڵات بکاتە گرتووخانەیەکی گەورە".  مستەفا ساریگول، سەرۆکی گشتیی پارتی گۆڕانی تورکیا - تەدەپە رۆژی ١٦ - ٤ - ٢٠٢٢ لە سەردانێکیدا بۆ گرتووخانەی ئەدەنە بە میدیاکانی راگەیاند: "لە تورکیادا زیاتر لە ٣٢٥ هەزار کەس لە گرتووخانەکانن. ئەمە زۆر زیاترە لە ستاندارد بۆ گرتووخانەکانمان".  سەرۆکی گشتیی تەدەپە بانگەوازی لە تەواوی پارتەکان کرد بۆ ئەوەی هەوڵبدرێت بەر لە جەژنی رەمەزان لێبووردنێکی گشتی دەربکرێت و گوتیشی: "با لێبووردنەکە ئەو کەسانە نەگرێتەوە کە تاوانەکانی تیرۆر، هۆشبەر و توندوتیژیی دژی منداڵ و ژنیان لەسەرە".  سەرەڕای رەخنەی زۆر لەبارەی دۆخی گرتووخانەکان، بەڵام تاوەکو ئێستا حکومەتی تورکیا وەڵامی ئەو رەخنە و پێشنیازانەی نەداوەتەوە.  بەپێی راپۆرتی ٢٠٢٢ ـی بەڕێوەبەرایەتیی گشتیی گرتووخانەکانی تورکیا، ٢٦٩ گرتووخانەی داخراو، ٨٦ گرتووخانەی کراوە، چوار گرتووخانەی چاکسازیی منداڵان، ١٠ گرتووخانەی داخراوی ژنان، شەش گرتووخانەی کراوەی ژنان، هەشت گرتووخانەی داخراوی منداڵان هەن کە کۆی گشتی دەکاتە ٣٨٣ گرتووخانە لە باکووری کوردستان و تورکیا هەن.