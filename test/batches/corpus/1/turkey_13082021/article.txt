وەزارەتی بەرگریی تورکیا لە راگەیێندراوێکدا ئاماژەی بەوەدا، رۆژی پێنجشەممە ١٢ی ئابی ٢٠٢١ لە چوارچێوەی ئۆپەراسیۆنەکانی "چڕنووکی هەورەبرووسکە" کە لە باشووری کوردستان بەڕێوەدەچێت، لەلایەن گەریلاکانی پەکەکەوە بە هاوەن هێرش کراوەتە سەر سەربازەکانیان.   لە ئەنجامی هێرشەکەدا سەربازێکی سوپای تورکیا بەناوی هاکان بالی برینداربووە و دوای گواستنەوەی بۆ نەخۆشخانە گیانی لەدەستداوە.   وەزارەتی بەرگریی تورکیا دەڵێت، هێزەکانیان لە بەرامبەردا بەرپەرچی هێرشەکەیان داوەتەوە و بەو هۆیەوە ٣ گەریلای پەکەکە گیانیان لەدەستداوە.   هێزەکانی پاراستنی گەل - هەپەگە، کە باڵی سەربازی پەکەکەیە تاوەکو ئێستا لەبارەی ئەو هێرشە هیچ روونکردنەوەیەکی بڵاونەکردووەتەوە.   لەلایەکی دیکەوە هەمان رۆژ سەردار یەحیا بەرزنجی، قایمقای شێخان بە (تۆڕی میدیایی رووداو)ی راگەیاند، کاژێر ٦: ٠٠ی ئێوارە، چوار مووشەک لە سنووری موسڵەوە بە ئاراستەی بنکەی سەربازیی زیلکانی سوپای تورکیا کران. مووشەکەکان لەنێوان گوندەکانی جیبران و گوداد کەوتنە خوارەوە، کە هەردووکیان لە سنووری شارۆچکەی باشیکن.   قایمقامی شێخان گوتی، دووان لە مووشەکەکان تەقینەوە و دووانەکەی دیکەیان نەتەقینەوە. ئەمساڵ ئەمە دووەمجارە هێرش دەکرێتە سەر بنکەی سەربازیی تورکیا لە باشیک.  سوپای تورکیا لە ٢٣ ـی نیسانی رابردووەوە بە پاساوی رووبەڕووبوونەوەی پەکەکە لە قووڵایی خاکی باشووری کوردستاندا ئۆپەراسیۆنێکی بەناوی "چڕنووکی هەورە برووسکە" بۆ سەر ناوچەکانی مەتین و ئاڤاشین و زاپ دەستپێکردووە؛ لەو کاتەوە ئۆپەراسیۆن و رووبەڕووبوونەوەی نێوان سوپای ئەو وڵاتە و گەریلاکانی پەکەکە بەردەوامە.