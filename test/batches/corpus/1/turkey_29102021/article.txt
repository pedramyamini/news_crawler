ئەرکان ئایدن، پەرلەمانتاری فراکسیۆنی جەهەپە لە پارێزگای ئایدن، لە رێگەی سەرۆکایەتیی پەرلەمانی تورکیاوە، پرسیاری ئاراستەی وەزارەتی ژینگە و باژێڕڤانی تورکیا کردووە و داوای ئاماری فەرمیی ئەو کەسانەی کردووە، لە بەرامبەر کڕینی موڵک "خانووبەرە، زەویوزار، باڵەخانە، باغ" وڵاتینامەی تورکیایان پێدراوە.   لە وەڵامدا، وەزارەتەکە ئاشکرایکردووە، لە ساڵانی نێوان ٢٠١٨ - ٢٠٢١ دا ژمارەی ئەو بیانیانەی وڵاتینامەی تورکیایان پێدراوە لە بەرامبەر کڕینی موڵک، گەیشتووەتە ١٩ هەزار و ٦٣٠ کەس. ئاماژە بۆ ئەوەش کراوە، ئەو کەسانە بۆ بەدەستهێنانی وڵاتینامەی تورکیا ٣٠ هەزار و ٣٥٢ خانووبەرە، زەویوزار، باڵەخانە و باغیان کڕیووە.   لە تورکیا هەر بیانییەک موڵکێک بکڕێت بەو مەرجەی نرخەکەی لە ٢٥٠ هەزار دۆلار کەمتر نەبێت دەتوانێت ببێتە خاوەنی وڵاتینامە.  بەگوێرەی زانیارییەکانی وەزارەتی ژینگە و باژێڕڤانی تورکیا، لە کۆی ئەو موڵکانەی بیانییەکان لە تورکیایان کڕیویانە، ١,٢١٨ یان باغ و زەوی و زار بووە و  ٢٩ هەزار و ١٤٠ یشیان خانووبەرە، باڵەخانە و شوێنکار بووە.