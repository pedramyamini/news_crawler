بەشێک لە خۆپێشاندەران داوای دەستلەکارکێشانەوەی رەجەب تەیب ئەردۆغان، سەرۆککۆماری تورکیا دەکەن.  هێزە ئەمنییەکان لەبەردەم باڵەخانەی کۆمپانیای دیجلە بۆ دابەشکردنی کارەبا - دەداش رێوشوێنی ئەمنییان گرتەبەر و ژمارەیەک زرێپۆشیان بڵاوەپێکرد. دواتر گرژی دروستبوو؛ تیمەکانی پۆلیس بۆ بڵاوەپێکردنی خۆپێشاندەران، ئاو و گازی فرمێسکڕێژیان بەکارهێنا.  گوڵستان ئوڵوتاش، مامۆستا دەڵێت، "بەهۆی ئەو ستەمەی دەداش بەرامبەرمان دەیکات، بەهۆی بەرزیی نرخی کارەبا لێرەین. لە ماڵەکانماندا هەموو شتێک بە زیادەوە باجی خراوەتەسەر، بۆیە لێرەین. سەرەڕای ئەوەی کارەبا ماڵەکانمان گەرم ناکاتەوە، پارەیەکی زۆر لە پسووڵەی کارەبا دێتەوە؛ مافی خەڵکی خوراوە، بۆیە لێرەین".  لە باکووری کوردستان و تورکیا بەهۆی دابەزینی بەهای لیرەی تورکی بەرامبەر دراوە بیانییەکان و زیادکردنی نرخی کارەبا و زۆربەی پێداویستییەکانی ژیان، مانگ دوای مانگ گوزەرانی خەڵک سەختتر دەبێت.  دەستەی ئاماری تورکیا پێنجشەممەی رابردوو ٣ی شوبات رایگەیاند، هەڵاوسانی ساڵانە بۆ ٤٨.٦٩ % بەرزبووەتەوە، بەڵام بەگوێرەی راپۆرتی گرووپی لێکۆڵینەوەی هەڵاوسان (ENAG) هەڵاوسانی ساڵانە بۆ ١١٤.٨٧ % بەرزبووەتەوە.