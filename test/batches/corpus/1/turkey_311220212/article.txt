دواجار وەزارەتی ئابووری ئەرمینیا لە سەرەتای ساڵی ٢٠٢١ بەهۆی هەڵوێستی پاڵپشتیکاری تورکیا لەبارەی جەنگی کۆنترۆڵکردنەوەی هەرێمی قەرەباخ لەلایەن ئازەربایجانەوە، راگەیێندراوێکی بڵاوکردەوە و تێیدا بەردەوامبوونی گەمارۆ و قەدەخەکانی هاوردەی کاڵای تورکی تاوەکو مانگی حوزەیران و دواتریش تاوەکو کۆتایی ساڵ درێژکردبووەوە.   بڕیارە نوێیەکەی وەزارەتی ئابووریی ئەرمینیا لەکاتێکدایە، رۆژی ٢٦ی کانوونی یەکەمی ئەمساڵ، نیکۆل پاشینیان، سەرۆکوەزیرانی ئەم وڵاتە ئامادەیی یەریڤانی رایگەیاندبوو بۆ ئاساییکردنەوەی پەیوەندییەکانیان لەگەڵ ئەنقەرە.   بەهۆی ئەوەی ئەرمینیا لە ساڵی ١٩٩٣ هەرێمی قەرەباخی - ناکۆکیی لەسەر لەگەڵ ئازەربایجان - ی کۆنتڕۆڵكرد، تورکیا تاوەکو ئەم ساتەش، سەرجەم پەیوەندییە دیپلۆماسییەکانی لەگەڵ ئەرمینیا پچڕاندووە. لەم ماوەیەدا بەردەوام لە پلاتفۆرمە نێودەوڵەتییەکاندا بە تووندی دژایەتیی یەکدیان دەکرد. سەرباری ئەوەی چەندینجار لەلایەن نەتەوە یەکگرتووەکان و چەند وڵاتێکی دیکەوە هەوڵی نێوەندگیری درا، بەڵام بەهۆی مەرجی ئەرمینیا بۆ دانپێنانی تورکیا بە ئەنجامدانی کۆمەڵکوژی دژ بە ئەرمەنەکان، پەیوەندییەکان هەرجارە و گرژی زیاتری لێدەکەوتەوە. ئێستاش رووسیا لە هەوڵدایە بۆ ئاشتکردنەوە و ئاساییکردنەوەی پەیوەندییەکانی نێوان هەردوو وڵات.   سەرەڕای ئەوەی بە بڕیار کاڵای تورکی بایکۆتکراوە، کەچی لە بازاڕەکانی ئەم وڵاتەدا کاڵای تورکی هەیە و لە رێگەی وڵاتانی سێیەمەوە هاوردەی یەریڤان دەکرێت. بەگوێرەی ئاماری فەرمیی دەستەی گومرگەکانی ئەرمینیا، ساڵی ٢٠١٩ بایی ٢٦٨ ملیۆن دۆلار کاڵای تورکی هاوردەی ئەرمینیا کراوە. بەڵام بەهۆی جەنگی کۆنتڕۆڵکردنەوەی هەرێمی قەرەباخ بەپاڵپشتیی تورکیا لەلایەن ئازەربایجانەوە، ساڵی ٢٠٢٠ بڕی هەناردەی کاڵای تورکیا لە رێگەی وڵاتانی سێیەمەوە بۆ ئەرمینیا بۆ ٢٣٠ ملیۆن دۆلار دابەزی.   شەوی رابردوو ٣٠ی کانوونی یەکەمی ٢٠٢١، دەسەڵاتی فڕۆکەوانیی ئەرمینیا رەزامەندی دەربڕی بۆ دەستپێکردنەوەی گەشتە ئاسمانییەکان بۆ تورکیا. ئارام ئانانیان بەڕێوەبەری گشتیی هێڵی ئاسمانیی فلای وەن Flyone بە ئاژانسی ئەرمەن پرێسی Armenpress رایگەیاند: "سوپاسی دەسەڵاتی فڕۆکەوانیی ئەرمینیا دەکەین بەپێدانی رەزامەندی بۆ دەستپێکردنەوەی گەشتە ئاسمانییەکان. بەمنزیکانە گەشتی راستەوخۆمان بۆ تورکیا دەبێت. ئێستاش چاوەڕێی رەزامەندی تورکیاین".   رۆژی ٢٨ی کانوونی یەکەمی ٢٠٢١، مەولود چاوشئۆغڵو، وەزیری دەرەوەی تورکیا ئاشکرایکرد گەشتی ئاسمانیی تایبەت و راستەوخۆی نێوان یەریڤان و ئیستەنبووڵ بەمنزیکانە دەستپێدەکەنەوە و لەگەڵ گەشەپێدانی زیاتری دیدار و گفتوگۆکان هەنگاوی دیکەش دەنرێن.   هاوکات چاوشئۆغڵو شەوی رابردوو، لە هەڤپەیڤینێکی تایبەتیدا لەبارەی ئاساییکردنەوەی پەیوەندییەکانی تورکیا و ئەرمینیا رایگەیاند، پلان وایە یەکەم کۆبوونەوەی نێرده تایبەتەکانی هه‌ردوو وڵات، لە مانگی کانوونی دووەمدا بکرێت. لەسەر خواستی ئەرمینیا کۆبوونەوەکە لە مۆسکۆ دەکرێت و داوای ئەوەشیان کردووە رووسیا وەک وڵاتی سێیەم ئامادەی کۆبوونەوەکە بێت.   چاوشئۆغڵو راشیگەیاند، بۆ تورکیا جیاوازی نابێت ئەگەر مۆسکۆ بێت یان وڵاتێکی دیکە. بەڵام لەبەر ئەوەی رووسیا ھەوڵی زۆری بۆ ئەم پرسە داوە، ئێمەش بە گەرمی پێشوازیمان لە ئەنجامدانی کۆبوونەوەکە لە مۆسکۆ کرد.