دەوڵەت باخچەلی، سەرۆکی پارتی بزووتنەوەی میللی، کە پارتێکی نەتەوەپەرستە، لە گوتارەکەیدا ئاماژەی بە پێشهاتەکانی سووریا کرد و گوتی: "جموجۆڵەکانی رووسیا بەهێنانی فڕۆکەی هەڵگری بۆمبی ئەتۆمی و چەکە کۆمەڵکوژ و مووشەکە بالیستی و مەترسیدارەکان و جێگیرکردنی لە سووریا. هەروەها بەردەوامبوونی ئەمریکا بە پاڵپشتیکردنی پاشماوەکانی رێکخراوی تیرۆریستی پەکەکە کە چەتەکان و بکوژە بەکرێگیراوەکانی یەپەگە و پەیەدەیە، دیوێکی دیکەی یارییەکی قێزەونی ئەم دوو زلهێزەیە".  هەر سەبارەت بە سووریا، باخچەلی دەشڵێت: "سووریا بووەتە مۆڵگەی هەمیشەیی تیرۆریستان و سەربازگەیەکی زلهێزەکان و چەتەکان. دەبێ تورکیا چاوکراوەتر و هەستیارتر بێت و یاری بەرامبەریان بکات، بەتایبەتی لەبارەی جموجۆڵی تیرۆریستان لە باکووری عێراق و سووریا".  باخچەلی راشیگەیاند: "پێویستە تورکیا لە ساڵی ٢٠٢٢ دا رێکخراوی تیرۆریستی پەکەکە لە ناوەوەی تورکیا و لە باکووری عێراقیش ریشەکێش بکات بۆ ئەوەی ساڵی ٢٠٢٣ و لەیادی ١٠٠ ساڵەی دامەزراندنی کۆماری تورکیا تیرۆر و سەرچاوەکانی بۆ هەمیشە وشک بکرێنەوە. دەبێ کارێک بکات و هەموو کارتەکانی بەکاربهێنێت و گوشاری زۆر بکات بۆ ئەوەی تیرۆریستان بەناچاری چەکەکانیان فڕێ بدەن و خۆشیان بەدەستەوە بدەن و ملکەچی بڕیاری دادگای تورک بن".   لەبارەی هەدەپەشەوە، دەوڵەت باخچەلی گوتی: "هەدەپە وەک روویەکی سیاسیی پەکەکەیە، پێویستە هەموو رێکارەکان بەوپەڕی خێراییەوە بگیرێنەبەر بۆ هەمیشە داخستنیان و رزگارکردنی کۆمەڵگە. هەروەها پێویستە سەرجەم دامەزراوە و رێکخراو و کۆمەڵگەکانی رێکخراوی تیرۆریستی کە لەژێر سێبەری هەدەپە کاردەکەن دابخرێن و دادگایی بکرێن".   دەوڵەت باخچەلی لەبارەی کاروباری لیژنەی پشکنین و لێکۆڵینەوە لە بوونی ٥٥٧ کارمەندی گەورەشارەوانیی ئیستەنبووڵ کە گومانی پەیوەندییان هەیە بە پەکەکە، گوتی: "کارێکی زۆر مەترسیدارە، گەورەشارەوانیی ئیستەنبووڵ بکرێتە مۆڵگەی تیرۆریستان. ئەمە هەڕەشەیەکی راستەوخۆیە بۆ یەکێک لە دامەزراوە هەرە هەستیارەکانی وڵات. بۆیە هەر کەس و لایەنێک داکۆکیان لێبکات و هەوڵی پەکخستنی کاروباری لیژنەکە بدات، راستەوخۆ بەم پرسەوە تێوەگلاوە. ئەگەر لیژنەکە ئەم بابەتە یەکلایی بکاتەوە و بیسەلمێنێت کە ئەم هەموو کەسە پەیوەندیدارن بە رێکخراوی تیرۆریستی".  دەوڵەت باخچەلی گوتیشی: "بەدڵنیاییەوە سەرۆکی گەورەشارەوانیی ئیستەنبووڵ بەرپرسیاری یەکەم دەبێت. هاوکات سەلمێنەری ئەوەیە، جەهەپە راستەوخۆ ئەمانەی دامەزراندووە بۆ رازیکردنی هەدەپە. ئەمەش بابەتێکی مەترسیدارە، بۆیە چاوەڕێی ئەنجامەکەی دەکەین".