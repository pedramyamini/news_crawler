تورکیا رێگەیەکی گرتووەتەبەر بۆ دابەزاندنی رێژەی سوودی بانکی، بەڵام لەگەڵ هەوڵەکانی بۆ ئەو مەبەستە بەهای لیرەی تورکی بەرامبەر دۆلار زیاتر دادەبەزێت. رەجەب تەیب ئەردۆغان، سەرۆککۆماری تورکیا جەخت لەوە دەکاتەوە کە "لەسەر ئەم رێگەیە بەردەوام دەبین، بە مانایەکی دیکە، تێدەکۆشین لەپێناو سەربەخۆیی ئابووریدا. لە کاتێکدا ئەم هەنگاوانە دەنێین، لە ناوەوە و دەرەوەی وڵاتەوە رووبەڕووی بەرهەڵستی، فێڵ و تەڵەکە و هێرشێکی بێشوومار بۆسەر ئابوورییەکەمان بووینەتەوە. پێکەوە لەگەڵ گەلەکەمان هەموو ئەوانەمان تێپەڕاندووە. چۆک دانادەین بۆ ئەو یارییەی کەسانێک بە دراو و رێژەی سوودەوە دەیکەن".  وەکو سەرۆککۆماری تورکیا دەڵێت، لە هەوڵەکانیان بۆ گەشەی ئابووریی وڵاتەکە وەبەرهێنان، دابینکردنی هەلی کار و هەناردەکردن لە کاری لەپێشینەیان دەبێت، ئاماژەی بەوەش کردووە، "بەردەوام بەرەو گەیشتن بە ئامانجەکانمان هەنگاو دەنێین، بەبێ لەبەرچاوگرتنی [قسەی] ئەوانەی پێشبینیی خراپ دەکەن. لە ساڵانی رابردوودا وڵاتەکەمان ناچاربوو بە قەرزکردنێک کە زۆری لەسەر کەوت، بە رێژەیەکی سوودی زیاتر لە ئاستی جیهانی. ئەوە بەمانای ئالوودەبوون بوو. بە دڵنیاییەوە وڵاتێکی ناسەربەخۆ لەڕووی ئابوورییەوە، ناتوانێت سیاسەتەکانی خۆی جێبەجێ بکات".  ئەردۆغان باسی لەوەش کردووە، "ئەگەر خواستی رووبەڕووبوونەوەی رەشوەت نەبێت، ئەوا بەرەو ناسەقامگیری [ی ئابووری] هەنگاو دەنێیت. بەهۆی ویستێکی بەهێزی سیاسی کە لە ماوەی ١٩ ساڵی رابردوودا گرتوومانەتەبەر، بەتایبەتی سیستەمی حوکمڕانیی سەرۆکایەتی، بە مەبەستی رزگارکردنی وڵاتەکەمان لەم دۆخە بە شێوەیەکی هەمیشەیی؛ توانیومانە ببینە خاوەن بڕیار"؛ بەڵێنی چارەسەری ئەو کێشانەشی داوە کە بەهۆی بەرزبوونەوەی نرخ و جووڵەی رێژەی ئاڵوگۆڕەوە دروستبوون.  بە گوتەی سەرۆککۆماری تورکیا، هەر لە یەکەمین رۆژەکانەوە کە دەسەڵاتیان گرتووەتە دەست، "تیۆری ئێمە لە ئابووریدا بۆ رێژەی سوودی کەم و هەڵاوسانی کەم بووە"؛ لەوەشدا وەکو خۆی دەڵێت، هەمیشە وا مامەڵەیان کردووە کە "رێژەی سوود هۆیە، هەڵاوسان ئەنجامەکەیەتی"، دەشڵێت، هەندێک کەس مشتومڕی پێچەوانە دەکەن و دەڵێن، هەڵاوسان هۆکارە و رێژەی سوود ئەنجامەکەیەتی، بەو کەسانەش دەڵێت، "وەرن با سەیرێکی جیهان بکەین؛ لەو جیهانەی کە ئێستا ئابووریی جیهانی تێیدا زاڵە؛ دەپرسم ئایا هەڵاوسان هۆکارە و ئەنجامەکەی رێژەی سوودە، یان رێژەی سوود هۆکارە و ئەنجامەکەی هەڵاوسانە؟ ئێستا هەڵاوسان لە ئەمریکا و ئەوروپا روون و ئاشکرایە. با سەیری ئیسرائیل بکەین.. رێژەی سوود چییە و هەڵاوسان چییە لە ئیسرائیل؟ با سەیری ئەمە بکەین. کاتێک لەمە دەڕوانین، دەبینین کە تیۆرییەکەمان راستە". ئەو قسانەیش لە کاتێکدایە کە لە ئیسرائیل رێژەی هەڵاوسان لە ٣ % کەمترە.