رەجەب تەیب ئەردۆغان، سەرۆککۆماری تورکیا لە کاتی بەشداریکردنی لە رێورەسمی پێدانى بڕوانامە لە کۆلێژی سەربازیی زانکۆی بەرگریی نیشتمانی، کە لە کۆلێژی سەربازی بەڕێوەچوو، گوتارێکی پێشکێشکرد و رووی دەمی کردە ئەفسەرانی و گوتی: "لەگەڵ ئەفسەرە گەنجەکانمان بەرەو داھاتوو رێدەکەین. لە لیبیا و لە ئازەربایجان رێدەکەین، بەردەوام دەبین لە رێکردن. بەردەوام دەبین لە لەگۆڕنانی خولیا و ئارەزووی ئەو کەسانەی ھەوڵدەدەن تورکیا بخەنە دۆخێکی ناسەقامگیر، نائارام و ھەستیار".  ئەردۆغان، ئاماژەی بەوە کرد کە لە دوای ھەوڵی کودەتاکەی ١٥ی تەممووزەوە، نزیکەی ٢١ ھەزار ئەندامی سوپای تورکیا بەھۆی پەیوەندییان بە جەماعەتی گولەنەوە دەرکراون.  ١٥ی تەمموزی ٢٠١٦ هەوڵدرا کودەتا بەسەر حکومەتی تورکیادا بکرێت و بەشێکی لە سوپا جووڵەی پێکرا. هەرچەندە چەند جومگەیەکی گرنگی ئەو وڵاتە دەستی بەسەردا گیرا و سوپاسالاری ئەوکاتی تورکیا کەوتە دەستی کودەتاچییەکان، بەڵام دواجار هەوڵەکە شکستی هێنا و حکومەت کۆنترۆڵی دۆخەکەی کرد.  حکومەتی تورکیا جەماعەتی گولەنییەکان بە ئەنجامدەری ئەو هەوڵە ناودەبات، بەڵام تائێستا بەڵگەیەکی بیانووبڕ و روون لەمبارەیەوە نەخراوەتەڕوو. هەرچی محەممەد فەتحوڵڵا گولەن، رێبەری جەماعەتی گولەنییەکانە رەتیدەکاتەوە دەستیان لە هەوڵێکی وەهادا هەبووبێت.   گولەن لە ویلایەتی پەنسیلڤانیای ئەمریکا دەژی. سەرەڕای ئەوەی تورکیا لە رێگەی پۆلیسی ئینتەرپۆڵەوە چەندین جار داوایکردووە گولەن رادەستی تورکیا بکرێتەوە، بەڵام تائێستا واشنتن وەڵامێکی ئەرینیی بۆ تورکیا نەبووە.