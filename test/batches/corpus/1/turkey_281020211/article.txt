وەزارەتی ناوخۆی تورکیا رۆژی چوارشەممە ٢٧ی تشرینی یەکەمی ٢٠٢١ رایگەیاند، بڵاوکردنەوە تۆماری ڤیدیۆیی لە تۆڕە کۆمەڵایەتییەکاندا لەبارەی خواردنی مۆز "گێرەشێوێنیە".  لەلایەن تیمەکانی بەڕێوەبەرایەتی گشتیی ئاسایش حەوت لەو گەنجە سوورییانە دەستبەسەرکراون و درەنگانی شەو بە مەبەستی دیپۆرتکردنەوەیان رادەستی بەڕێوەبەرایەتی گشتیی کۆچ کراون.   ئەم راگەیێنراوەی وەزارەتی ناوخۆی تورکیا دوای ئەوە هات، لە چەند رۆژی رابردوودا بڵاوبوونەوەی دیمەنێکی سەرشەقام لە تۆڕە کۆمەڵایەتییەکاندا هەرای نایەوە، کە لە ناوچەی ئەسەنلەری ئیستەنبووڵ تۆمارکرابوو.  لە گرتە ڤیدیۆیەکدا ژنێکی دانیشتووی ئیستەنبووڵ و کچە خوێندکارێکی پەنابەری سووری، گفتوگۆ لەبارەی گوزەرانی پەنابەرانی سووری و مانەوەیان لە تورکیا دەکەن.  کچە سوورییەکە دەڵێ، "منیش سووریم و خوێندکارم. ئەگەر لە سووریادا شەڕ نەبووایە ناچار نەدەبووین بێین بۆ ئێرە".  لە بەرامبەردا ژنە تورکەکە پێیدەڵێت:  "مادام شەڕ هەیە دەبێت ئێوەش بڕۆن شەڕ بکەن. لێر بڕۆ قسە مەکە... ئەی بۆ دەتوانن لە رۆژانی جەژندا جانتاکانتان پڕ بکەن لە کاڵا و بە سەردان دەگەڕێنەوە"  هاووڵاتییەکی دیکەی تورک بە کچە سوورییەکە دەڵێت "دەوڵەت هاوکاریتان دەکات.. ئێوە لێرە کرێچین ئێمە خاوەن ماڵین.. من ناتوانم مۆز بخۆم کەچی ئێوە بە کیلۆ مۆز دەکڕن".  ئەویش لە وەڵامدا دەڵێ، "ئێمە بە پارەی خۆمان مۆز دەکڕین نەک بەخۆڕایی.. دەوڵەتیش هاوکاریمان ناکات".   دوای بڵاوبونەوەی ئەو گرتە ڤیدیۆیە، لە تۆڕەکۆمەڵایەتییەکاندا ژمارەیەک گەنجی سووری چالاکی مۆزخواردنیان دەسیپێکرد و ژمارەیەک گرتەی ڤیدیۆیی تەنزئامێزیان لەبارەی خواردنی مۆز بڵاوکردەوە، ئەمەش کاردانەوەی لێکەوتەوە و لەو چوارچێوەیەدا بە بڕیاری وەزارەتی ناوخۆ ٧ پەنابەری سووری دەستبەسەرکراون، چاوەڕوان دەکرێت دیپۆرت بکرێنەوە.