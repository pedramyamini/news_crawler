بە گوێرەی راپۆرتێک کە ئەنجوومەنی سەروەریی پێشکێشی پەرلەمانی تورکیای کردووە، ١٢ هەزار و ٧٧٧ کەس کە بە قیست شوققەیان لە پرۆژەکانی سەرۆکایەتیی کارگێڕیی یەکە نیشتەجێبوونەکانی تورکیا ناسراو بە تۆکی - TOKİ کڕیوە، زیاتر لە ١٠ مانگە قیستیان نەداوە، بەو هۆیەوە بڕی قەرزی کەڵەکەبوویان گەیشتووەتە ٣٣٠ ملیۆن و ٣٨٥ هەزار و ٩٩٤ لیرە.   بە گوێرەی راپۆرتەکە ئەو خاوەن شوققانەی کە ناتوانن زیاتر لە ١٥ قیستی شوققەکانیان بدەن ژمارەیان هەشت هەزار و ٨٨٤ کەسن و بڕی قەرزەکانیان دەکاتە ٢٨٦ هەزار و ١٧٩ لیرە. ئەوانەی ناتوانن زیاتر لە ٢٠ قیستی شوققەکانیان بدەن، ژمارەیان شەش هەزار و ٨٩٨ کەسن و بڕی قەرزەکانیان دەکاتە ٢٥٣ ملیۆن و ٣٨٢ هەزار لیرە.  بە گوێرەی راپۆرتەکەی ئەنجوومەنی سەروەریی تورکیا، ئەوانەی ناتوانن زیاتر لە ٢٥ قیستی شوققەکانیان بدەن ژمارەیان پێنج هەزار و ٥٢٥ کەسن و بڕی قەرزەکانیان دەکاتە ٢٢٥ ملیۆن و ٥٧٥ هەزار لیرە، ئەوانەش کە ناتوانن زیاتر لە ٣٠ قیستی شوققەکانیان بدەن، ژمارەیان چوار هەزار و ٤٣١ کەسە و بڕی قەرزەکانیان دەکاتە ١٩٦ ملیۆن و ٣٩٥ هەزار لیرە.   لەبارەی ئەو کڕیارانەی توانای دانەوەی قەرزەکانیان نییە قۆناخی یاسایی هەڵوەشاندنەوەی گرێبەست و تۆمارکردنی سکاڵا لە دادگە دەستیپێکردووە.