نیوەڕۆی ئەمڕۆ دووشەممە ٢٥ - ٤ - ٢٠٢٢ ناوەندی راگەیاندن و چاپەمەنیی هێزەکانی پاراستنی گەل (هەپەگە) رایگەیاند "لە ماوەی هەفتەی رابردوودا ٢١٨ داگیرکەر سزادراون و ٤٨ داگیرکەریش برینداربوون، هاوکات چوار درۆن خراونەتە خوارەوە و گورز لە ١١ هێلیکۆپتەر و درۆنێکیش دراوە، سەنگەرێک خاپوورکراوە و سیستمێکی کامێرای حەراریی تێکشکێندراوە".  هەپەگە هەروەها ئاماژەیکردووە، تورکیا هەموو رۆژێک بە فڕۆکەی جەنگی و پێشکەوتووترین تەکنەلۆژیا کوردستان بۆردوومان دەکات، بەڵام ناتوانێت ئامانجەکانی بەدەستبهێنێت.  لە بەشێکی راگەیێنراوەکەی هەپەگەدا هاتووە: " لە ١٧ تاوەکو ٢٤ی نیسان گەریلاکانی کوردستان ١٥٢ چالاکیی جیاجیایان دژی سوپای تورک ئەنجامداوە کە ٥٨ چالاکییان شەڕ و گورزلێدان، ٢٩ چالاکیی بە چەکی قورس، ٢٩ چالاکیی تەقاندنەوە، ٢٣ چالاکیی نیشانشکێن، سێ چالاکیی هەڵکوتانەسەر، حەوت چالاکیی رێکخراو و سێ چالاکیی چوونە نێو هێزەکان بووە و گورزیان لێداون".  بەپێی راگەیێنراوەکەی هەپەگە "تورکیا حەوت جار سەنگەرەکانی پەکەکەی بە چەکی کیمیایی بۆردوومانکردووە".  لە بەرامبەردا ئەمڕۆ دووشەممە خولوسی ئاکار، وەزیری بەرگریی تورکیا رایگەیاند لە ئۆپەراسیۆنی چڕنووک - قوفڵدا ٥٦ گەریلایان کوشتوون.