رۆژی هەینی ١٨ - ٣ - ٢٠٢٢ رەجەب تەیب ئەردۆغان، سەرۆککۆماری تورکیا درێژترین پردی هەڵواسراوی لە سەرانسەری جیهان لەسەر گەرووی داردەنێل لە باکووری رۆژئاوای وڵاتەکەی کردەوە.   پردەکە بە "پردی چانەکەڵی ١٩١٥ " بەناوبانگە و لە لایەن ژمارەیەک کۆمپانیای تورکی و کۆریای باشووریەوە دروستکراوە و درێژییەکەی ٢ کیلۆمەتر و ٢٣ مەترە و بەوەش بووە درێژترین پردی هەڵواسراو لە جیهاندا.   پێشتر پردی ئاکاشی کایکۆ لە ژاپۆن درێژترین پردی لەو جۆرە بوو کە ساڵی ١٩٩٨ تەواوکرا و درێژییەکەی کیلۆمەترێک و ٩٩١ مەترە.    لە ماوەی دوو دەیەی رابردوودا کە رەجەب تەیب ئەردۆغان سەرۆکوەزیران و سەرۆککۆماری تورکیا بووە، ژمارەیەک پڕۆژەی گەورە لە تورکیا جێبەجێکراون و دواینیان ئەم پردە بووە کە ئەمڕۆ کرایەوە.  ئەردۆغان چاوی لەوەیە کردنەوەی پڕۆژەکان هۆکارێک بن بۆئەوەی لە هەڵبژاردنی ساڵی ٢٠٢٣ دا سەرکەوتن بەدەستبهێنێتەوە و بە سەرۆکی وڵات هەڵبژێردرێتەوە.   کردنەوەی پردەکە لە ١٠٧ ـەمین ساڵیادی سەرکەوتنی هێزەکانی عوسمانییەکانە بەسەر هێزەکانی فەرەنسا و بەریتانیا لە شەڕی گاڵیپۆلی لە میانی جەنگی یەکەمی جیهانییدا.