بەرەبەیانی ئەمڕۆ هەینی ١٨ی ئاداری ٢٠٢٢ شه‌پۆلێكی چڕی به‌فربارین پارێزگای ئیستەنبووڵی گرتەوە و بارینی بەفر لە چەندین ناوچەی ئەو پارێزگایە دەستیپێکرد.   کۆمپانیای تورکیش ئێرلاین رایگەیاند، بۆ رۆژی شەممە ١٩ی ئاداری ٢٠٢٢ لە فڕۆکەخانەی ئیستەنبووڵ ٨٠ گەشت و لە فڕۆکەخانەی سەبیحە گۆکچەن ٢٠ گەشتی ئاسمانیی نێوخۆیی و نێودەوڵەتیی هەڵوەشێنراونەتەوە.   تورکیش ئێرلاین پێشتر ١٥٧ گەشتی ئاسمانیی نێوخۆیی و نێودەوڵەتیی هەردوو فڕۆکەخانەکەی ئیستەنبووڵی بۆ رۆژی هەینی ١٨ی ئادار هەڵوەشاندبووەوە.   شەپۆلی یەکەمی بەفربارین رۆژی ٢٥ی کانوونی دووەمی ئەمساڵ دەستیپێکرد و سێ رۆژی خایەند، بەهۆیەوە سێ کەس گیانی لەدەستدا. رۆژی ١١ی ئادار شەپۆلی دووەمی بەفربارین ئیستەنبووڵی گرتەوە و بەو هۆیەوە ٤٨٦ گەشتی ئاسمانی هەڵوەشێندرانەوە.