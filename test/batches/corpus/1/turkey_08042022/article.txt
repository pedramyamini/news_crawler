شەفکی دەنیز، ماسیگرە و دەڵێت، " ١٠ رۆژ دەبێ ئەمە روویداوە. یەک رۆژ چووین بۆ راوەماسی، ئەمڕۆش بەتەواوتی دەستمان لەکار بەردا. گوتمان نەوەک تووشی رووداوێکی نەخوازراوبین، لەپێناو قازانجکردنی پارە، گیانیشمان لەدەست نەدەین. بۆیە کارمان بەردا، ٩٠ % ـی هاوپیشەکانم ئێستا دەستیان لەکار بەرداوە".   ماسیگرانی ئەو گوندە رۆژی ٢٦ ـی ئادار بە رێککەوت مینێکی دەریاییان دۆزییەوە، دۆزینەوەی مینێکی دیکە لە سنوورە ئاوییەکانی پارێزگای کۆجائێلی لە چواری نیساندا، ترس و دڵەڕاوکێیەکەی زیاترکردوون. حکومەتی تورکیا دەڵێت، دۆخەکە لەژێر کۆنتڕۆڵدایە، بەڵام ماسیگرەکان نیگەرانن.  شاهین ئافسووت، ماسیگرێکی دیکەیە و باس لەوە دەکات، "روونکردنەوەیان دا، گوتیان کێشە نییە و دۆخەکە لەژێر کۆنترۆڵدایە. دەوڵەت وا دەڵێ، بەڵام راستییەکەی کێشە هەیە. کێشەکە لەوەدایە ئێمە لێرەوە کە دەچین بۆ راوەماسی گوزەرگاکەمان لێرەیە، ناوچەی دەریای رەشە. کاتێک من ئەمە نەیبینم و مینەکە بەر بەلەمەکەم بکەوێ، چاوهەڵهێنێ لەنێو ئاوەکەی".   ئەو مینە دەریاییانەی هێزی دەریایی رووسیا لە سنوورە ئاوییەکانی ئۆدێسا لە نزیک ئۆکراینا جیێانهێشوون، بەهۆی شەپۆلەکانی دەریای رەشەوە گەیشتوونەتە سنوورە ئاوییەکانی تورکیا.    تیمە ژێردەریاییەکانی سەر بە وەزارەتی بەرگریی تورکیا لە ٢٦ ـی ئادارەوە تاوەکو ئێستا، سێ مینی دەریاییان لە سنوورە ئاوییەکانی شارۆچکەی کەفکەنی سەر بە پارێزگای کۆجائێلی، گەرووی ئیستەنبووڵ و سنوورە ئاوییه‌كانی ئیغه‌ئادا لە نزیک سنووری بوڵگاریا پووچەڵکردوونەتەوە.