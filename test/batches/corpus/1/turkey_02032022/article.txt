میدیاکانی تورکیا بڵاویانکردەوە، ١١ دۆسیەی تاوان لە دژی ١١ پەرلەمانتار پێشکێشی سەرۆکایەتیی پەرلەمانی تورکیا کراوە. هەشت دۆسیە بۆ هەشت پەرلەمانتاری فراکسیۆنی هەدەپە، سێ دۆسیەش بۆ پەرلەمانتارێکی کۆنگرەی کۆمەڵگەی دیموکراسی "دەتەکە"، پەرلەمانتارێکی پارتی کرێکارانی تورکیا و پەرلەمانتارێکی جەهەپە ئامادەکراوە. سەرۆکایەتیی پەرلەمانیش دۆسیەکانی ئاراستەی لیژنەی دادپەروەری و دەستوور کردووە.   بەگوێرەی زانیارییەکان، دۆسیەیەکی تاوان لە دژی هەریەک لە مەراڵ دانیش بێشتاش، ئایشە ئاجار، عومەر ئۆجەلان، فەلەکناس ئوجا، موراد ساریساچ، دەرسیم داخ، سەعید دوندار و پەرۆ دوندار تۆمارکراوە، کە سەرجەمیان پەرلەمانتارانی هەدەپەن، ئامادە کراوە.   بەپێی رێکارەکان، مستەفا شەنتۆپ، سەرۆکی پەرلەمانی تورکیا، دۆسیەکانی تاوان ئاراستەی فەرمانگەی لێکۆڵینەوەی پەرلەمان دەکات بۆ بەدواداچوون لە نەبوونی کەموکورتی لە دۆسیەکان و دواتر ئاراستەی لیژنە پەیوەندیدارەکان دەکات و دوای پەسەندکردنیان، لە رێگەی دەستەی سەرۆکایەتییەوە دەخرێتە بەرنامەی خشتەی کاری ئەنجوومەنی گشتیی بۆ ئەوەی دەنگی لەسەر بدرێت.   بەگوێرەی ئامارەکانی وەزارەتی دادی تورکیا، لە ٢٧ ـەمین خولی پەرلەمانی ئەم وڵاتەدا، هەزار و ٣٢٦ دۆسیەی تاوان بۆ وەرگرتنەوەی متمانە و لێسەندنەوەی پارێزبەندی دژی پەرلەمانتاران پێشکێشی سەرۆکایەتیی پەرلەمان کراون. لەم ژمارەیەدا ١٠٠٢ دۆسیە لە دژی پەرلەمانتارانی هەدەپە تۆمارکراون. سێ پەرلەمانتاری هەدەپەش متمانەیان لێسەندراوەتەوە.