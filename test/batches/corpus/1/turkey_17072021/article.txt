ئەحمەد تورک رایگەیاند، "سیاسەتکردن بۆ کورد پیرۆزە؛ نەخۆشی و بەساڵاچوون نازانێت. کورد دەبێت تاوەکو دوا هەناسەی سیاسەت بکات و درێژە بە خەبات و تێکۆشان بدات. هەروەها نابێت لە بەرامبەر هەر گوشارێکدا سڵ بکەینەوە".  هاوسەرۆکی پێشووی گەورەشارەوانیی مێردین رووی قسەکانی کردە بەرپرسانی تورکیا و رایگەیاند، با دەسەڵات گوێ لەم قسانەم بگرێت و بزانێت کە ئیدی لە قۆناخی کۆتایی دەسەڵاتیاندا دەژین و بە نەژادپەرستی و رەگەزپەرستی ناتوانن درێژە بە تەمەنی دەسەڵاتەکەیان بدەن.  ئەحمەد تورک ئاماژەی بەوەش کرد "دەسەڵات گوشار ناخاتە سەر پارتەکەمان (هەدەپە)، بەڵکو گوشارەکانی دەسەڵات بەهۆی کوردبوونمانەوەیە. ئەوان دژایەتیی کورد دەکەن، نەک ئەو سیاسەت و رێچکەیەی گرتوومانەتەبەر. هەربۆیە پێویست دەکات ریزەکانمان یەکبخەین و نێوماڵی خۆمان تۆکمەتر بکەین و لە هەر کوێیەک کورد هەبێت دەستی بۆ درێژ بکەین و دۆزی رەوای گەلەکەمان زیاتر روون بکەینەوە".  لە هەڵبژاردنی ساڵی ٢٠١٤ دا ئەحمەد تورک وەکو سەرۆکی شارەوانیی مێردین هەڵبژێردرا، بەڵام لە ساڵی ٢٠١٦ دا بە تۆمەتی "پاڵپشتیکردنی تیرۆر" دەستگیرکرا، ئەوەش دوای ئەوەی لە پۆستەکەی دوورخرایەوە و قەییوم لە شوێنی دانرا. لە شوباتی ساڵی ٢٠١٧ دا ئازادکرا.  لە هەڵبژاردنی ساڵی ٢٠١٩ یشدا ئەحمەد تورک وەکو سەرۆکی شارەوانیی مێردین هەڵبژێردرایەوە، بەڵام لە ئەیلوولی هەمان ساڵدا و بە "تۆمەتی پاڵپشتیکردنی تیرۆر" لە پۆستەکەی دوورخرایەوە و قەییوم لە شوێنی دانرا.