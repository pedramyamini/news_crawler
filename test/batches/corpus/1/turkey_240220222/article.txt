کۆبوونەوەکە کاژێر ١١ی ئەمڕۆ پێنجشەممە ٢٤ی شوباتی ٢٠٢٢ لە ئەنقەرەی پایتەختی تورکیا بەڕێوەدەچێت.  بڕیاری ئەنجامدانی ئەم کۆبوونەوە بەپەلەیەی ئەنجوومەنی ئاسایشی نیشتمانیی تورکیا دوای ئەوە هات بەیانی ئەمڕۆ جەنگ لە نێوان رووسیا و ئۆکراینا دەستیپێکرد.  ڤیلادمیر پووتین، سەرۆکی رووسیا بەرەبەیانی رۆژی پێنجشەممە رایگەیاند ئۆپەراسیۆنێکی سەربازی لە ناوچە جوداخوازەکانی رۆژهەڵاتی ئۆکراینا دەکات بۆ ئەوەی بە گوتەی خۆی، خەڵکی سڤیل بپارێزن.  سەرۆکی رووسیا، ئەمریکا و هاوپەیمانەکانی بە پشتگوێخستنی داواکارییەکانی رووسیا تۆمەتبار کرد کە داوایدەکرد نابێت ئۆکراینا ببێتە ئەندام لە ناتۆ و هاوکات گەرەنتی هەڕەشە ئەمنییەکانی مۆسکۆ بکات.   دوای راگەیاندنی شەڕ لەلایەن رووسیاوە، ڤۆلۆدیمیر زێلێنسکی، سەرۆکی ئۆکراینا باری نائاسایی لە وڵات راگەیاند و داوای لە خەڵکەکەی کرد نەترسن و جەختی لەوە کردەوە کە "سەردەکەون".