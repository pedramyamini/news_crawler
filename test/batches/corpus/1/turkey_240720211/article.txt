تورکیا کاردانەوەی تووندی بەرامبەر ئەو راگەیێندراوانە نیشاندا و وەک وەڵامێکیش وەزارەتی دەرەوە راگەیێندراوێکی بڵاوکردووەتەوە و تیایدا هاتووە: "راگەیێندراوی ئەنجوومەنی ئاسایش و چەند وڵاتێک لەبارەی کۆمەڵێک زانیاریی ناڕاست و بێبنەما لەسەر کەناراوەکانی (ڤارۆشا) ماراش، رەتدەکەینەوە. لەو بارەیەشەوە جەخت لەسەر وەڵامەکانی بەرپرسانی کۆماری قوبرسی توركی باکوور دەکەینەوە".  وەزارەتی دەرەوەی تورکیا، باسی لەوەش کردووە، کە راگەیێندراوەکانی ئەنجوومەنی ئاسایش و هەندێک وڵاتی دیکە باس لەوە دەکەن کە ماراش بەشێک نییە لە کۆماری قوبرسی توركی باکوور و وای نیشان دەدەن کە بەشێوەیەکی نایاسایی یەکەی نیشتەجێبوون لەو شارە دروست دەکرێن.  هەر لە راگەیێندراوەکەی تورکیادا هاتووە، "بەداخەوە ئەنجوومەنی ئاسایش سوورە لەسەر نەبینینی راستییەکان لەبارەی دوورگەی قوبرس و کۆمەڵێک بانگەشە دەکات کە لە چەواشەکارییەکانی قوبرسی یۆنانی و یۆنانه‌وە سەرچاوەیان گرتووە".  رۆژی ١٣ی تەممووزی ١٩٧٤ سوپای تورکیا بەناوی پاراستنی تورکەکانی قوبرس هێرشی کردە سەر قوبرس و بەشی باکووری ئەو وڵاتەی کۆنترۆڵکرد. شاری ماراش یاخود ڤارۆش، بەهۆی بۆردوومانی سەختی سوپای تورکیا، خەڵکەکەی بەتەواوەتی چۆڵیان کرد و سوپای تورکیاش تا ساڵی ١٩٩٠ وەک بنکەی سەرەکیی هێزە سەربازییەکانی بەکاریهێنا و دواتر خستیە نێو سنوورەکانی قوبرسی تورک.   بە بڕیاری ژمارە ٥٥٠ی ئەنجوومەنی ئاسایشی نەتەوە یەکگرتووەکان لە رۆژی ١١ی ئایاری ١٩٨٤ بە ناوچەی چۆڵکراوی بێلایەن ناسێندرا کە هیچ کام لە تورک و یۆنانییەکانی ئەم وڵاتە هەژموونیان بەسەر ئەم شارە نابێت. بەڵام تورکەکانی قوبرس بەپشتیوانیی تورکیا لە قۆناخی یەکەمدا رۆژی ٨ی تشرینی یەکەمی ٢٠٢٠ دەستیان بەکردنەوە و بەکارهێنانی کرد، رۆژی ٢٠ی تەممووزی ٢٠٢١ یش بەفەرمی لەلایەن سەرۆککۆماری قوبرسی تورکی باکوور لە قۆناخی دووەمدا کرایەوە و مەبەستیانە بیکەنە شارێکی گەشتیاریی و بە رووی جیهاندا بکرێتەوە.