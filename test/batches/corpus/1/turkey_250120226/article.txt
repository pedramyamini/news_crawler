ئەکرەم ئیمامئۆغڵو، سەرۆکی گەورەشارەوانیی ئیستەنبووڵ دەڵێت، "لە ماوەی هەشت کاژێردا بۆ هەر مەترێکی چوارگۆشە ٦٠ کیلۆگرام بەفرباریووە. ئەمە لەکاتێکدایە بەپێی ستاندەردەکانی بەفربارین لە ماوەی ٢٤ کاژێردا بۆ هەر مەترێکی چوارگۆشە ٥٠ کیلۆگرام بەفر ببارێت، بە بەفر بارینێکی چڕ ناوی دەبەن. بەمەش ئیستەنبووڵ لە ماوەی هەشت کاژێردا بووە چەقی یەک ناوچەی بەفربارین. پێشتریش رامگەیاندبوو، ئێستاش دووپاتی دەکەمەوە، زۆرترین ئاستی بەفرە کەڵەکەبووەکان لە مەترێک زیاترە. ئێوارەی ئەمڕۆش شەپۆڵێکی دیکەی چڕی بەفربارین ئیستەنبووڵ دەگرێتەوە و بەردەوامیش دەبێت. هۆشداری بە هاووڵاتییان دەدەین زۆر بەهەستیارییەوە رێنوێنییەکان جێبەجێ بکەن".   پارێزگاری ئیستەنبووڵ، لە هەژماری تایبەتی خۆی لە تویتەر، قەدەخەی هاتووچۆی بۆ سەرجەم ئۆتۆمبێلە تایبەتەکان راگەیاند و ئاشکرایکرد تا کاژێر ٠٥: ٠٠ی بەرەبەیان، توانیویانە ٥ هەزار و ٥٧ کەس، کە لەسەر رێگەکاندا گیریان خواردبوو رزگاریان بکەن و شوێنی ٣ هەزار و ١٨٠ کەسیان لە هۆتێل و بەشە ناوخۆییەکاندا کردووەتەوە تا ئەو کاتەی رێگاکان دەکرێنەوە و دەگەڕێنەوە ماڵەکانیان.   سەلجوق توتونجو، رێکخەری گشتیی دەزگای کارەساتە سروشتییەکانی ئیستەنبووڵ رایگەیاند، "بڕیارە ئەمشەو شەپۆلێکی بەهێزی دیکەی بەفربارین رووبکاتە ئیستەنبووڵ، دەزگاکەمان سەرباری هەوڵە چڕ و بەردەوامەکانی، نزیکەی ٤٠ هەزار تۆن خوێی رشتووەتە سەر شەقامەکان و تیمەکانیش بە زیاتر لە ١٥٠٠ ئامێری کارکردن و ٧٠٠٠ کارمەند و کرێکارەوە بەردەوامن لە کردنەوەی رێگە داخراوەکان".   گەورەشارەوانیی ئیستەنبووڵ رایگەیاند، زیاتر لە ھەزار و ٣٠٠ کەسی بێلانەیان بردووەتە باڵەخانەی جۆراوجۆر و هۆتێلەکان و داوای لە هاووڵاتییان کرد بەهیچ جۆرێک نەچنە دەرەوە و لە هەر رووداوێکی نەخوازراودا پەیوەندیی بەهێڵە گەرمەکانەوە بکەن و باسی لەوەشکرد، تاکە هۆکاری گواستنەوەی سەلامەتی هاووڵاتییان رێگای میترۆیە.   بەڕێوەبەرایەتیی گشتیی کەشناسیی تورکیا پێشبینی دەکات، بەفربارین لە ئیستەنبووڵ کاریگەریی زیاتر دەبێت و پلەکانی گەرما بە کاتی شەو بۆ ٦ پلەی ژێر سفری سەدی دادەبەزێت و بەکاتی رۆژ ٢ پلەی ژێر سفری سەدی دەبێت و ئاستی بینین بەهۆی تەمومژەوە تاوەکو ١٠ مەتر دادەبەزێت.