بەڕێوەبەرایەتیی گشتیی کەشناسیی تورکیا پێشبینی دەکات رۆژی ١٨ی ئاداری ٢٠٢٢، شەپۆلی سێیەمی بەفربارین و هەڵکردنی رەهێڵە روو لە ئیستەنبووڵ بکات. بۆ ئەم مەبەستەش کۆمپانیای تورکیش ئێرلاین ئاگادارییەکی بڵاوکردەوە و ئاشکرایکرد ٥٧ گەشتی ئاسمانیی لە فڕۆکەخانەی گەورەی ئیستەنبووڵ و فڕۆکەخانەی سەبیحە گۆکچەن هەڵوەشاندووەتەوە.   کەشناسیی تورکیا هۆشداریشیداوە، شەپۆلی سێیەمی بەفربارین، لانیکەم دوو رۆژ دەخایێنێت و کاریگەریی نەرێنی دەخاتە سەر ئیستەنبووڵ و لە کاتەکانی شەو و بەرەبەیاندا رێگەکان دەیبەستێت. هەروەها پلەکانی گەرما بۆ پێنج پلەی ژێر سفری سەدی دادەبەزێت.   شەپۆلی یەکەمی بەفربارین رۆژی ٢٥ی کانوونی دووەمی ئەمساڵ بوو و سێ رۆژی خایەند، بەهۆیەوە سێ کەس گیانی لەدەستدا و دەیان کەس برینداربوون. رۆژی ١١ی ئادار شەپۆلی دووەمی بەفربارین زیاتر ئیستەنبووڵی گرتەوە و بەو هۆیەوە ٤٨٦ گەشتی ئاسمانی هەڵوەشێندرانەوە.