دوای زیاتر لە سێ مانگ گرووپەکە پرۆڤەی کۆتاییان کرد، قەشە ساڤیۆ یەکێکە لە ئەندامانی گرووپەکە و زیاتر لە هەمووان پەرۆشی بینینی پاپا فرانسیسە، ئەو سێ ساڵە لە رۆما خوێندکاری ماستەرە و دەڵێت، دوو جار پاپا فرانسیسی بینیوە و باسی هەولێری بۆ کردووە.  قەشە ساڤیۆ حەندولا، ئەندامی گرووپی کۆراڵ بە رووداوی راگەیاند "دوو جار قەداسەتی پاپام بینیوە، جارێک لە ڤاتیکان دیاریم پێدا کە نەخشەی عێراق بوو، هەروەها وێنەی هەموو شوێنەوارەکانی تێدابوو لەگەڵ قەڵای هەولێر، پیشانمدا و گوتم ئەوە قەڵای هەولێرە و من خەڵکی ئەو ناوچەیەم، گوتی من زۆر حەزدەکەم سەردانی ئەو شوێنە بکەم. "  گرووپی میوزیکی کۆراڵ ١٧ کەسن، لەگەڵ سرووتە ئایینەکان میوزیکی تایبەت لێدەدەن، بەڵام سەرپەرشتیاری گرووپە بە هاوکاری سەرپەرشتیاری سرووتخوێنەکان بۆ نیشاندانی میلۆدیی کوردی بە هەموو جیهان، ریتمێکی تایبەتی کوردیان لەگەڵ سرووتە ئایینییەکان تێکەڵ کردووە.  مەڕوان فەسیسەڵ، سەرپەرشتیاری گرووپی میوزیکی کۆڕاڵ بە رووداوی راگەیاند "من بیرۆکەی ئەوەم هەبوو میوزکێکی کوردی پێشکەش بکەین و نیشانی هەموو دونیای بدەین، هەرچەندە کات کەم مابوو، بەڵام دوایی بڕیارماندا دەستکاری بەشێک لەو میلۆدییانە بکەین و ریتمی کوردی تیکەڵ بە میلۆدییەکانی دیکە بکەین. "  لەگەڵ دەنگی میوزیکی کوردی و سرووتی ئایینی کریستیانەکان، پەیکەری حەزرەتی مەریەم کە لە گوندی کریملیسی سەر بە پارێزگای موسڵ لەلایان داعشەوە تێکشکێنرابوو، لەلایان پاپا فرانسیس و لەسەر داوای خۆی پیرۆزدەکرێتەوە و دەنێردرێتەوە دەشتی نەینەوا.