سولەیمان سۆیلو، وەزیری ناوخۆی تورکیا لەبارەی پرسی کۆچ و ئەو ئاڵنگارییانەی رووبەڕووی تورکیا دەبنەوە، رۆژی پێنجشەممە ١٧ - ٠٢ - ٢٠٢٢ لە ئەنقەرە رایگەیاند، "بەپێی دوایین ئامار، لە سەرانسەری تورکیادا سێ ملیۆن و ٧٣٦ هەزار و ٩١ پەناخوازی کاتیی سووری هەن، کە ٤.٢٣ % ی کۆی ژمارەی دانیشتووانی تورکیا پێکدەهێنن. لەنێویاندا ١٩٣ هەزار و ٢٩٣ پەنابەری سووری وڵاتینامەی تورکیایان پێدراوە، کە ٨٤ هەزار و ١٥٢ کەسیان منداڵن. هەروەها ٧٠٠ هەزار منداڵی سووری لە تورکیا لەدایکبوون".  هەر لەبارەی پەنابەرە سوورییەکانی نیشتەجێی تورکیا، وەزیری ناوخۆی تورکیا رایگەیاند، لە کۆی سێ ملیۆن و ٧٠٠ هەزار پەنابەری سووری، ٧١.٠٧ % یان شوێنی نیشتەجێبوون و کاریان تۆمارکراوە و کار دەکرێت بۆ تەواوکردنی تۆماری ناونیشانی ئەو ژمارەیشی ماونەتەوە.  سولەیمان سۆیلو گوتیشی، "پەنابەرە سوورییەکان ٢٥ % ی کۆی دانیشتووانی بەشێک لە پارێزگاکان پێکدەهێنن، بۆئەوەی ئەم رێژەیە زیاتر نەبێت، بڕیارمان داوە چیدیکە لەو پارێزگایانە مافی نیشتەجێبوون نەدرێتە پەنابەرە سوورییەکان و لە پارێزگای دیکە مامەڵەیان بۆ بکرێت".  وەزیری ناوخۆی تورکیا پێداگری لەوە کرد کە لەمەودوا پێدانی مافی نیشتەجێبوونی بیانییەکان بە شێوەیەکی بەرچاو سنووردار دەکەن و گوتیشی، لە ماوەی پێنج ساڵدا نزیکەی ٦٢٠ هەزار کۆچبەر لە تورکیاوە بەرەو وڵاتانی رۆژئاوا پەڕیونەتەوە؛ هەروەها ٣٠٦ هەزار و ١٣٨ کۆچبەری ئەفغانی، پاکستانی و ئەفریقی دیپۆرتی وڵاتەکانیان کراونەتەوە و ٤٨٤ هەزار و ٤٠٠ پەناخوازی سووری بە ویستی خۆیان گەڕاونەتەوە وڵاتەکەیان.  لەبارەی ئاڵنگارییەکانی کۆچی بەردەم تورکیا، وەزیری ناوخۆی ئەو وڵاتە رایگەیاند، گوشارێکی یەکجار زۆری شاڵاوی کۆچ سنوورەکانی تورکیای تەنیوە و نزیکەی هەشت ملیۆن کۆچبەر لە ئامادەباشیدان بۆ چوونە نێو تورکیا.  وەزیری ناوخۆی تورکیا باسی لەوەش کردووە، "دوو ملیۆن کۆچبەری ئەفغانی سنوورەکانی ئێرانیان بەزاندووە و روو لە سنوورەکانمان دەکەن. لە ئیدلب ٣.٩ ملیۆن کۆچبەر لەژێر چاودێریی ئێمەدان و روویان لە تورکیایە. هەروەها لە ناوچەکانی جەرابلوس، ئەعزاز، ئەلباب ٦٠٠ هەزار کەس" هەن و دەیانەوێت بچنە نێو تورکیا؛ لە عەفرین ٣٥٠ هەزار کەس، لە گرێ سپی و سەری کانێ ٣٥٠ هەزار کەسی دیکە بەردەوام لە هەوڵی ئەوەدان بچنە نێو تورکیا و "هەر کاتێک یەکێک لەم ناوچانە رووبەڕووی هەڕەشەی ئەمنی و سەربازیی بوونەوە، ئەو ژمارە زۆرەی کۆچبەران بە گوشارێکی زۆرەوە روو لە سنوورەکانمان دەکەن. ئەمەش ئاڵنگاری و مەترسییەکی زۆر گەورەیە".  باسی لەوەش کرد، لە ماوەی پێنج ساڵدا رێگرییان کردووە لە چوونی زیاتر لە ٢.٥ ملیۆن کۆچبەری دیکە بۆ نێو تورکیا و هەوڵەکانیشیان چڕکراونەتەوە بۆ تەواوکردنی دیواری کۆنکرێتی و تۆکمەکردنی سنوورەکانیان لەگەڵ ئێران و گوتی، دیوارەکانی سنووری جۆلەمێرگ و وان کۆتاییان هاتووە و رەنگە لە دوو مانگی داهاتوودا تەواوی سنووری ئێران بە دیواری بەرز دابخرێن و سیستمی پێشکەوتووی چاودێری سنوورەکان دابینبکرێن.