بەگوێرەی راگەیێندراوەکەی وەزارەتی ناوخۆی تورکیا، لە چوارچێوەی هەوڵی رازیکردن بۆ خۆ رادەستکردنی گەریلاکان لە رێگەی کەوسوکارەکانیانەوە، رۆژی هەینی ٧ ـی کانوونی دووەمی ٢٠٢٢، گه‌ریلایەکی په‌كه‌كه خۆی رادەستی تیمی هێزە تایبەتەکانی سەر بە فەرماندەیی هێزەکانی جەندرمە لە شرناخ کردووە.  هەر بەگوێرەی راگەیێندراوەکە، ئەو گەریلایەی خۆی رادەستكردووە لە ریزەکانی رێکخستنەکانی پەکەکەدا لە باشوور و رۆژئاوای کوردستان چالاکی هەبووە.  بەگوێرەی ئاماری وەزارەتی ناوخۆی تورکیا، ژماره‌ی ئه‌و گەریلایانەی کە له ساڵی ٢٠٢١ دا خۆیان راده‌ستكردووه‌ت گه‌یشتووەتە ١٩٧ گەریلا.  ئامارەکەی وەزارەتی ناوخۆی تورکیا دەریخستووە، هەروەها لە ساڵی ٢٠٢٠ دا کۆی ئەو گەریلانەی پەکەکە کە لە رێگەی ئەو هەوڵی رازیکردنەوە خۆیان رادەستی هێزە ئەمنییەکانی تورکیا کردبوو ٢٤٥ گەریلا بووە.