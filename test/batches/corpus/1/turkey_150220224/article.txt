رۆژی ١١ ـی شوبات، لە دیلۆکی باکووری کوردستان، بەشێک لە باڵەخانەیەکی کۆن بەسەر ژمارەیەک کرێکار داڕما لەو کاتەی کاری نۆژەنکردنەوەیان بۆ دەکرد. لە رووداوەکەدا سێ کرێکاری سووری برینداربوون.   بە گەیشتنی ئەمبوڵانس، خێرا چارەسەریی پزیشکییان بۆ کرا، بەڵام یەکێک لە کرێکارەکان بەناوی عەواد عیسا تەمەن ٣٢ ساڵ بەهۆی ئەوەی چیمەنتۆیەکی زۆری بەسەردا رژابوو کە بووە هۆی پیسبوونی تەواوی جلوبەرگەکانی، دوو دڵ بوو لەوە سواری ئەمبووڵانسەکە بێت بۆ وەرگرتنی چارەسەری پزیشکی.   کچە کارمەندێکی تەندروستیی بەردەوام تکای لێدەکرد بۆ ئەوەی گوێنەداتە پیسبوونی جلوبەرگی بەری و خێرا بچێتە نێو ئەمبووڵانسەکە بۆ ئەوەی چارەسەری بکەن، بەڵام کرێکارەکە رەتیدەکردەوە و دەیگوت، "ئەمە موڵکی دەوڵەتە و منیش هەموو لەشم پیسە" و داوای دەکرد لە دەرەوەی ئەمبووڵانسەکە چارەسەر بکرێت.   دوای تکایەکی زۆر کچە کارمەند و هاوکارەکانی لە تیمی تەندروستیی و تیمەکانی فریاگوزاری، بەڵام کرێکارە سوورییەکە هەر رەتی دەکردەوە بچێتە نێو ئەمبووڵانسەکە و دەیگوت، ئەمبووڵانسەکە خاوێنە و پیس دەبێت. دوای هەوڵێکی زۆر لە کۆتاییدا قەناعەتیان پێکرد بۆ ئەوەی بچێتە نێو ئەمبووڵانسەکە.   لەو بارەیەوە، فەخرەددین کۆجا وەزیری تەندروستیی تورکیا ئەو گرتە ڤیدیۆییەی لە هەژماری تایبەتی خۆی لە تویتەر بڵاوکردەوە و تێیدا نووسیبووی، "کرێکاری برام، ئەم ئەمبووڵانسە بۆ ئەوەی چارەسەری خێرای تۆ بکات بە پاکوخاوێنییەوە پارێزراوە. نوێیە بۆ ئەوەی خێرا بەهاناتەوە بگات. بیر لەوە مەکەنەوە ئەمە موڵکی دەوڵەتە و لەشی تۆش پیسە. ئەو رۆژانە بەسەرچوو ئەمبووڵانس لە نەخۆش گرنگتر و بە بەهاتر بێت. ئەو رۆژانە لەیاد بکەن. "