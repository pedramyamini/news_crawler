سولەیمان سۆیلو، وەزیری ناوخۆی تورکیا لە چوارچێوەی بەشداریکردنی لە پێشانگەیەک بەناوی [چاکەکاری] گوتارێکی پێشکێشکرد و باسی لەوە کرد، تورکیا وڵاتێکی باوەڕپێکراو و متمانەپێکراوە. هەروەها باسی لە بوونی گوشار کرد لەسەر تورکیا و رایگەیاند، "هەرکێ بیەوێت رۆژهەڵاتی دەریای نێوەڕاستمان لێ بسێنێت، (بەڵێ) بۆ هیچ کەسێک ناکەین و ئێمە تورکیای کۆن نین! "  هەروەها وەزیری ناوخۆی تورکیا ئاماژەی بەوەش کرد، تورکیا لە لیبیا، عێراق، ئازەربایجان و زۆر شوێنی دیکەیە.  سولەیمان سۆیلو گوتیشی، "هەڵبەتە سەختیمان هەن. ئەمە تاقیکردنەوەیە بۆمان. ئەگەر ئێمە زاڵ نەبین بەسەر سەختی و کێشەکان، ناتوانین جوگرافیای دەوروبەرمان لە کێشە دەربهێنین. خوا شاهێدە لەگەڵ پەرلەمانتارێکمان قسەم کرد کە لە هەکارییەوە هاتبوو، گوتی: تاوەکو کاژێر ٢ - ٣ی شەو من چێژم لە کەشی هەکاری وەرگرت. لە کاتێکدا جاران کاژێر ٤ - ٥ی ئێوارە خەڵکیان دەناردەوە ماڵەکانیان و دەیانترساندن. جا من پێمگوت خوا شاهێد بێت، چۆن ئارامیمان هێنایە رۆژهەڵات و باشووری رۆژهەڵاتی ئەنادۆڵ، سووریا و عێراق لە دەستی ئەمریکا و ئەوروپا رزگار دەکەین و ئارامی دەبەینە ئەوێش. "