رووداوەکە ئێوارەی رۆژی ٤ ـی ئایاری ٢٠٢٢ لەسەر رێگەی سەرەکیی نێوان ئادانا - دیلۆک لە ئەنجامی بەیەکدادانی پاسە گەشتیارییەکە و بارهەڵگرێک روویدا و زیانی زۆریان بەرکەوت و هەردووکیان وەرگەڕان. لە ئەنجامی وەرگەڕانی پاس و بارهەڵگرەکە، شۆفێری هەردوو ئۆتۆمبێلەکە و ١٢ سەرنشینی پاسەکە بەسەختی برینداربوون.   دوای پەیوەندیکردنی هاووڵاتییان، تیمەکانی فریاگوزاریی و ئاگرکوژێنەوە و جەندرمە و تیمەکانی تەندروستیی گەیشتنە شوێنی رووداوەکە و سەرجەم بریندارەکانیان گواستەوە نەخۆشخانەی گشتیی دیلۆک لە باکووری کوردستان.   پاسە گەشتیارییەکە بە ٣٧ سەرنشینەوە لە خارپێتی باکووری کوردستانەوە بەرەو هاتای بەڕێکەوتبوو.   زیاتر لە کاژێرێک بەهۆی رووداوەکە، رێگەی سەرەکیی نێوان ئادانا - دیلۆک داخرا و دوای لابردنی هەردوو ئۆتۆمبێلەکە، رێگەکان کرانەوە.   بەهۆی پشووی جەژنی رەمەزانەوە، رێگە سەرەکییەکانی نێوان شار و شارۆچکەکانی تورکیا و باکووری کوردستان قەرەباڵخییەکی بەرچاو بەخۆیانەوە دەبینن و وەزارەتی ناوخۆی تورکیا لە راگەیێندراوێکدا کە رۆژی ٣٠ ـی نیسانی ٢٠٢٢ دا بڵاویکردبووەوە، گوتی، ٢٥٠ هەزار کارمەندی ئاسایش، پۆلیس، پۆلیسی هاتووچۆ و جەندرمە لەسەرجەم رێگە سەرەکییەکانی نێوان شارەکاندا بڵاودەکەنەوە بۆ کەمکردنەوەی رووداوەکانی هاتووچۆ.