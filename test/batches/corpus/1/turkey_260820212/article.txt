ساروهان ئۆڵوچ، بریکاری سەرۆکی فراکسیۆنی هەدەپە لە پەرلەمانی تورکیا لە کۆبوونەوەیدا لەگەڵ ژمارەیەک رۆژنامەڤان لە ئەنقەرە رایگەیاند، بۆ خراپترین بژاردە خۆیان ئامادە کردووە و لە ئەگەری داخستنی پارتەکەیاندا دەنگدەرەکانیان بێ بژاردە ناکەن.  بریکاری سەرۆکی فراکسیۆنی هەدەپە لە پەرلەمانی تورکیا ئاماژەی بەوەش دا، بۆ ئامادەکردنی بەرگرینامەی هەدەپە لە بەرامبەر ئەو تۆمەتانەی دراونەتەپاڵی و هەوڵی داخستنی دەدرێ، نووسینگەیەکی تایبەتی بۆ پارێزەرەکانی دامەزراندووە و پارێزەرەکان کار لەسەر جێگرەوە و بژارەکان دەکەن.  ئۆڵوچ باسی لەوەش کرد، "لەگەڵ ئەکادیمیست و یاساناسان لە ئیستەنبووڵ کۆبووینەوە. کۆبوونەوەکە بەرهەمدار بوو، راوێژمان کرد. بۆ ئامادەکردنی بەرگرینامەی هەدەپە بۆچوون و پێشنیازی جیاواز خرانەڕوو. دوای ئامادەکردنی بەرگرینامەکە جارێكی دیکە کۆدەبینەوە و گفتوگۆ دەکەین. ئێمە خۆمان بۆ خراپترین سیناریۆ ئامادە کردووە، رێگەمان بۆ چارەسەری دەستنیشان کردووە. لەم خاڵەدا هەڵوێستمان زۆر روونە، لە بەرامبەر هەموو ئەگەرەکان بە داخستنی پارتەکەشمانەوە سەرجەم بیردۆزەکان بەردەستن. گۆڕەپانی سیاسەتی دیموکراسی چۆڵ ناکەین، دەنگدەرەکانمان بێ بژارە ناهێڵین".  دوای ئەوەی ئەنجوومەنی گشتیی دادگەی دەستووریی تورکیا رۆژی ٦ی حوزەیرانی ٢٠٢١ ئەو سکاڵانامەیەی پەسند کرد کە لەلایەن بەکر شاهین، سەرۆکی داواکاری گشتیی کۆماریی تورکیا لە ئەنقەرە بۆ داخستنی هەدەپە پێشکێشی کرابوو، هەدەپە بە دروشمی "هەدەپەیین لە هەموو شوێنێکین" کارنامەیەکی راگەیاند و بۆ دەستنیشانکردنی نەخشەڕێگەی پارتەکەی، لە چەندین شار و ناوچەی باکووری کوردستان و تورکیا زنجیرە گردبوونەوەیەکی جەماوەری سازدا و راوێژی بە خەڵک و کەسایەتیی رێکخراوە مەدەنییەکان کرد.  دادگای دەستووریی تورکیا رۆژی ١٠ی تەممووزی ٢٠٢١، داوانامەیەکی ئاراستەی هەدەپە کرد و ماوەی ٦٠ رۆژی پێدان بۆ ئەوەی لە بابەتی داخستنی پارتەکەیان بەرگریی لە خۆیان بکەن، کۆمسیۆنی یاسایی و مافەکانی مرۆڤی هەدەپەش داوایەکی ئاراستەی دادگەی دەستووریی تورکیا کردووە، بۆ ئەوەی مۆڵەتەکەیان بۆ ٣٠ رۆژی دیکە درێژبکرێتەوە.  مۆڵەتە ٦٠ رۆژییەکەی دادگەی دەستووریی تورکیا بۆ هەدەپە، رۆژی ١٠ی ئەیلوول کۆتایی پێدێت و لە ئەگەری پەسندکردنی وادەی درێژکردنەوەی مۆڵەتەکە، رۆژی ١٠ی تشرینی یەکەم دەبێتە دوایین وادەی تانە لێدان و بەرگریکردن لە رێگەی پێشکێشکردنی راپۆرت و وەڵامدانەوەی تۆمەتە ئاراستەکراوەکان بە بەڵگەی سەلمێنەر و بەرجەستەکراو.  داخستن یاخود بڕینی بەشە بودجەی پارتەکە پێویستی بە بڕیاری ١٠ ئەندام لە کۆی ١٥ ئەندامی لیژنەی دادگەی باڵای دەستووری هەیە.  هەدەپە سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەماندا کە ساڵی ٢٠١٨ کرا، ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان، ٦٧ کورسیی بەدەستهێنا؛ بەڵام متمانە لە دوو پەرلەمانتاری وەرگیرایەوە و ژمارەیەک پەرلەمانتاریش لە فراکسیۆنەکە دەرچوون؛ ئێستا خاوەن ٥٨ کورسییە.