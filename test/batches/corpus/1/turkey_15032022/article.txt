ئەو هاووڵاتییانەی ئازەربایجان درەنگانی شەوی یەکشەممە ١٣ی ئادار گەیشتنە تورکیا. یەکێکیان کە لە کیێڤ دەژیا دەڵێت، رووسیا رێگە لە هەڵاتنی خەڵک دەگرێت.  ئەلچین عیسایەڤ، هاووڵاتیی خەڵکی ئازەربایجان دەڵێت، "ئازەربایجانییەکان و خەڵکی دیکە لە ژێرزەمینەکاندا گیریانخواردووە، ناتوانن بچنە دەرەوە، رووسەکان رێگرییان لێدەکەن، ئەوانەی دەچنە دەرەوە تەقەیان لێ دەکرێت. گوێ بە هیچ شتێک نادەن، منداڵ و گەورە بە هەڕەمەکی تەقەیان لێدەکرێت".  گولنار کەریمۆڤا لەگەڵ دوو منداڵەکەی و هاوژینەکەی ١٤ ساڵ لە ئۆکراینا دەژیان. ئێستا لە کۆمەڵگەی وەرزشیی محەممەد ئۆجەلان دەمێننەوە کە سەر بە شارەوانیی ئەسەنلەرەیە لە ئیستەنبووڵ؛ شارەوانی خۆراک و پێداویستییان بۆ دابیندەکات، بەڵام دەیەوێت بگەڕێتەوە بۆ زێدی خۆی بۆ ئازەربایجان.  گولنار کەریمۆڤا، هاووڵاتیی خەڵکی ئازەربایجان ئاماژە بەوە دەکات، "بە باشی پێشوازییان لێکردین، خواردن و خواردنەوە و سەرجەم پێداویستییەکانیان بۆ دابینکردین".  ئالییەڤا ئیرادا ٣٥ ساڵ بوو لە ئۆکراینا دەژیا؛ ئەو لە خارکیڤەوە هاتووە، بەڵام هێندەی هاوشارییەکانی چانس یاوەری نەبووە، هاوژین و منداڵەکەی جێماون و بە تەنیا دەربازی بووە.  ئالییەڤا ئیرادا، هاووڵاتیی خەڵکی ئازەربایجان دەڵێت، "پووتین خارکیڤی لەنێوبرد. خارکیڤ وێران بوو. پووتین ئێمەی کوشت؛ چەند رۆژێک لە ژێرزەمین بووین. منداڵەکەم نەخۆشکەوت، رێگەیان بە هاوژین و منداڵەکەم نەدا دەربچن".  هێرشەکانی رووسیا بۆسەر ئۆکراینا پێی ناوەتە ١٩ یەمین رۆژیەوە. بەگوێرەی رێکخراوی کۆچی نێودەوڵەتی، تاوەکو ئێستا زیاتر لە دوو ملیۆن کەس ئۆکراینایان جێهێشتووە و چوونەتە وڵاتانی دیکە.