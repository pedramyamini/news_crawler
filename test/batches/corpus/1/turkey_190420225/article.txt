لە راگەیێندراوەکەدا ئاماژە بۆ یەکە بە یەکەی شوێن و ناونیشانی باڵەخانەکان کراوە، کە لە ١٣ ناوچەی ئیستەنبووڵدا لەلایەن تیمەکانی فەرمانگەکە دەستنیشان کراون. هۆشداریش دراوە کە لە ئەگەری روودانی بوومەلەرزەیەک بەگوڕی ٧.٥ پلەی رێختەر، ٩١ هەزار و ٨١ باڵەخانە بە رێژەی ١٠٠ % دەرووخێن و ١٦٧ هەزار و ١١٦ باڵەخانەش زیانی مامناوەندیان بەردەکەوێت.   هەر بەگوێرەی راپۆرتەکە، ئەو ناوچانەی کە لە ئەگەری روودانی بوومەلەرزەیەکی بەهێزدا باڵەخانەکان تێیدا بە رێژەی ١٠٠ % دەرووخێن، بریتین لە ناوچەکانی فاتیح، بایرام پاشا، گونگۆرەن، ئاڤجڵار، زەیتوون بوڕنو، ئەسەنیورت، باهچەلی ئێڤلەر، کوچوک چەکمەجە، بویوک چەکمەجە، بەیلیک دوزو، ئەسەنلەر، باکڕکۆی و باغجیلار کە زۆرترین باڵەخانەی کۆن و نەشیاو هەن و بەهیچ شێوەیەک بەرگەی بوومەلەرزەی بەهێز ناگرن.   ساڵی ٢٠١٩ گەورە شارەوانیی ئیستەنبووڵ دەستیکرد بەرووخاندنی زیاتر لە سێ هەزار و ٦١١ باڵەخانەی کۆن و ئەو باڵەخانانەی کە بەرگەی بوومەلەرزەی بەهێز ناگرن. پرۆسەکە بەهۆی بڵاوبوونەوەی ڤایرۆسی کۆرۆنا بەشێوەیەکی کاتیی راگیرا.