ئەردۆغان ئاماژەی بەوە کرد کە کۆمەڵگەی نێودەوڵەتی رێگە نادات قەیرانی سووریا بۆ ماوەی ١٠ ساڵی دیکە بەردەوام بێت و گوتی: "بە پێداگرییەوە خەباتمان لە دژی ئەو رێکخراوە تیرۆریستییانەی کە هەڕەشە لە یەکپارچەیی خاکی سووریا و ئاسایشی نیشتمانیمان دەکەن بەردەوام دەبێت. ئێمە وەک وڵاتێک کە لە قەیرانی سووریادا شکۆی مرۆڤایەتیمان رزگارکرد، ئیدی توانا و ئارامیمان لە پێشوازیکردن لە شەپۆلی نوێی کۆچبەراندا نەماوە".  سەرۆککۆماری تورکیا سەبارەت بە لیبیا گوتی: "بەردەوام دەبین لە پاڵپشتیکردنی هەوڵەکانی حکومەتی یەکێتیی نیشتمانی، بۆ فەراهەمکردنی خزمەتگوزاریی گشتی، یەکخستنەوەی تەواوی دامەزراوە حکومییەکان و ئەنجامدانی هەڵبژاردن لە کاتی خۆیدا. بانگەوازەکەم بۆ کۆمەڵگەی گشتی لەبەر ئەوەیە پاڵپشتیی حکومەتی رەوا کە نوێنەرایەتیی تەواوی ناوچەکان دەکات، دووبارە بکەمەوە".  لە بەشێکی دیکەی قسەکانیدا ئەردۆغان لەبارەی دۆخی فەلەستین رایگەیاند، گرنگترین ئەو کێشەیەی هەڕەشە لە ئاشتی و ئاسایشی ناوچەکە دەکات و ناوچەکە نائارام دەکات، ناکۆکیی نێوان ئیسرائیل و فەلەستینە، گوتیشی: "دیدگای ئاشتی و چارەسەریی دوو دەوڵەت، دەبێت بەبێ دواکەوتن دووبارە زیندووبکرێتەوە".  ئەردۆغان جەختی لەوەش کردەوە کە دامەزراندنی دەوڵەتێکی فەلەستینیی سەربەخۆ و خاوەن یەکێتیی جوگرافی لەسەر بنەمای سنوورەکانی ١٩٦٧ و پایتەختەکەی قودس بێت، لە پێشینەی ئامانجەکانی تورکیایە.  کێشەکانی قوبرس یەکێک بوو لەو بابەتانەی ئەردۆغان لە گوتارەکەی نەتەوە یەکگرتووەکاندا باسی لێوەکرد. لەو بارەیەوە گوتی: "لێرەوە داوا لە کۆمەڵگەی نێودەوڵەتی دەکەم کە بە هزرێکی کراوە و هەڵسەنگاندن بۆ بۆچوونەکانی تورکەکانی قوبرس بکەن. پارێزگاریکردن لە کەشی ئارامی رۆژهەڵاتی دەریای ناوەڕاست لە بەرژەوەندیی هەمووماندایە".  ئەردۆغان هەروەها رایگەیاند، ئیدی دەبێت واز لە بۆچوونی حساب نەکردن بۆ تورکیا بهێنرێت، لە کاتێکدا تورکیا خاوەنی درێژترین کەنارە لە رۆژهەڵاتی دەریای ناوەڕاستدا.