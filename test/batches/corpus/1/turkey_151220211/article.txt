بەشێکی خەڵک لە حکومەت تووڕەن. بە تایبەتی چاوەڕێی هەنگاو لە ئاکپارتی دەکەن و رەخنە لە رەجەب تەیب ئەردۆغان، سەرۆککۆماری تورکیا دەگرن.  یونس ئێمرە ئاک، هاووڵاتییە و دەڵێت، "لە کەناڵەکانی تەلەڤزیۆن دەردەچێت، وەک بڵێی هیچ رووینەداوە و وڵات هەنگوین و قەیماخە. دەڵێ ئەمە شەش مانگ یان ساڵێک دەخایێنێت. ساڵێک دواتر یان شەش مانگ دواتر دەیبینینەوە، هیچ شتێک ناگۆڕێت. "  بەهۆی دابەزینی بەردەوامی بەهای لیرەی تورکی، رۆژانە نرخی کاڵا و شتومەک گران دەبێت. بە شێوەیەک مارکێتەکان رۆژانە تابلۆی نرخەکان نوێدەکەنەوە.  عەلی حەیدەر باڵتا، هاووڵاتییە و دەڵێت، "هەموو رۆژێک نرخەکان زیاتر بەرزدەبنەوە، بێزاربووین. چی بکەین؟ هەڵدەستین و دادەنیشین شت گران دەبێت. "  دیاریکردنی کەمترین بڕە مووچەی تورکیا لە گفتوگۆکردندایە و ئەردۆغان بڕیاریداوە کەمترین بڕە مووچە بەرزبکرێتەوە، بەڵام بەهۆی بێبەهابوونی لیرەی تورکییەوە، بەشێکی زۆری هاووڵاتیان دڵیان بەو هەوڵەش خۆش نییە.  لەڤەنت کۆچیغیت، هاووڵاتییە و دەڵێت، "نیو کاژێرە چاوەڕێم تەنیا بۆ ئەوەی پێنج لیرەم بۆ بگەڕێتەوە. بۆ کارەکەشم دواکەوتم. با بە هەوەسی خۆیان کەمترین بڕەمووچە زیادبکەن! "  ئەمە دۆخی تورکیایە، حکومەت رەتیدەکاتەوە ئابووریی تورکیا لە داڕووخاندا بێت. ئۆپۆزیسیۆنیش گوشار دروستدەکات و دەڵێ؛ تورکیا بە شێوەیەکی خراپ بەڕێوەدەبرێت و هەڵبژاردنی پێشوەخت تاکە دەرچەی رزگاربوونە.