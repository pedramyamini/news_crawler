کەمال کلچدارئۆغڵو، سەرۆکی گشتیی پارتی گەلی کۆماری - جەهەپە لە گوتاری کۆبوونەوەی فراکسیۆنی پارتەکەیدا گوتی، ئیدی باسی ئەردۆغان ناکەن بەڵکو سەرنجیان دەخەنە سەر گۆڕینی سیستمی حوکمڕانی.  کەمال کلچدارئۆغڵو، سەرۆکی گشتیی جەهەپە رایگەیاند، "ئەردۆغان تورکیای ئەوەندە تەمومژاوی کردووە، بە قسەکردن لەبارەی ئەوەوە ناتوانین لەم تاریکییە دەرچین. بیرمکردەوە! ئیدی قسەکردن لەبارەی ئەردۆغان سوودی نییە. ئەسڵەن ئەو زمانێکی پیس و جنێودەری هەیە، ئێمە دانابەزینە ئەو ئاستە و ناشتوانین داببەزین".  دەوڵەت باخچەلی، سەرۆکی گشتیی پارتی بزووتنەوەی نەتەوەیی - مەهەپە هاوپەیمانی میللەتی بە "زیللەت" ناوبرد و گوتی، جەهەپە و ئیی پارتی بێ بەرنامەن.  دەوڵەت باخچەلی، سەرۆکی گشتیی مەهەپە رایگەیاند، "هاوپەیمانیی زیللەت زۆر دوورە لەوەی متمانە بە گەل بدات. روون نییە چی دەڵێت و بەرگری لە چی دەکات. هەروەها مەبەست و ئامانجی سیاسەتەکانی ئاشکرا نین! جگە لە بەڵێنەکانی گۆڕینی دەسەڵات و سیستمی حوکمڕانی بە خەڵک و بەڵێنی گشتپرسی و هەڵبژاردن، هیچ هەنگاوێکی کردەییان لێوە نابینرێت".  پەروین بوڵدان، هاوسەرۆکی گشتیی هەدەپە باسی لەوە کرد، هەوڵێک بۆ لەکەدارکردن و نایاساییکردنی هەدەپە هەیە، بەڵام هەدەپە لەو شوێنەدایە کە دیالۆگ و چارەسەری لێیە. ئەمە لە کاتێکدایە سێشەممە ١٨ - ٠١ - ٢٠٢٢ بوڵدان بەڵێنیشی بە جەماوەرەکەی دا و ئاماژەی بە رۆژی هەڵبژاردن کرد.  هاوسەرۆکی گشتیی هەدەپە گوتی، "لە یەکەم هەڵبژاردندا ئەو دووانە دەنێرینەوە و ئەوکاتە وڵات بە ئارامی و خۆشگوزەرانی شاد دەبێتەوە. با هیچ کەسێک بەهۆی ئەم دەسەڵاتە هیوا و خۆشیی ژیان لەدەستنەدات".  رەجەب تەیب ئەردۆغان، سەرۆککۆماری تورکیا دوای گەڕانەوەی لە وڵاتی ئەلبانیا وەڵامی چەند پرسیارێکی رۆژنامەڤانانی دایەوە و لەبارەی داهاتووی تورکیا رایگەیاند، هەڵاوسان بەرە بەرە دادەبەزێت و بەدوایەوە بەهای دراوی بیانی دادەبەزێت. ئەردۆغان گوتیشی، "ساڵی ٢٠٢٢ دەبێتە پرشنگدارترین ساڵی ئێمە".  ئەمەش لە کاتێکدایە عەلی باباجان، سەرۆکی پارتی دیموکراسی و پێشکەوتن کە ساڵانێک وەزیری ئابووریی تورکیا بوو و بە ئەندازیاری ئابووری دەناسرێت، پێیوایە حکومەتی ئێستا تەمەنی تەواو بووە و خۆری هیواکانی لێ ئاوا بووە.  سەرۆکی گشتیی پارتی دیموکراسی و پێشکەوتن دەڵێت، "بە هیچ شێوەیەک بەم عەقڵی بەڕێوەبردنە لەم دۆخە دەرناچین. لە وڵاتێکدا کە هاوڕێیەتی شوێنی توانای گرتووەتەوە، ئەگەر ئێوە باڵندەش بە دەم بگرن، سەرکەوتوو نابن. رێگەی ئابووریی بەهێز لە یاسا، دادپەروەری، دیموکراسی، ئازادی، پەروەردە و سەنگینبوونەوە دێت".  بەپێی رۆژژمێری فەرمیی هەڵبژاردنەکانی تورکیا، حوزەیرانی ٢٠٢٣ هەڵبژاردنی پەرلەمانی و سەرۆککۆماری تورکیا بەڕێوەدەچێت، بەڵام ئۆپۆزیسیۆن رەخنە لە دۆخی ئابووری، سیاسی و دادگەری دەگرن و دەڵێن، هەڵبژاردنی پێشوەخت تاکە دەرچەی رزگاربوونی ئەو وڵاتەیە.