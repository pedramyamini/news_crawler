رووداوەکە شەوی ٩ی تشرینی دووەمی ساڵی ٢٠٢١ روویدا و دیمەنەکەش لە کامێراکانی چاودێری دەرکەوتووە و ئەمڕۆ لە میدیاکانی تورکیا بڵاوکرایەوە و لە سەرتاسەری تورکیادا هەرای نایەوە.  لە دیمەنەکەدا دەردەکەوێت، باشاک جەنگیز لە گەڕەكى ئاتاشەھیر لە ئیستەنبووڵ بە پیادە دەڕوات و بکوژەکەش بە شمشێره‌وه دوایکەوتووە.  دوای کوشتنی کچەکە، بکوژەکە بە خێرایی لە شوێنی رووداوەکە هەڵدێت و دیارنامێنێت، کچەکەش بە برینێکی قووڵەوە رەوانەی نەخۆشخانە دەکرێت، بەڵام هەمان شەو سەرەڕای هەوڵی پزیشکەکان، گیانی لەدەستدا.  لەدوای رووداوەکە، جان گۆکتوخ لە ماڵەکەی خۆی بە تۆمەتەکانی "ئەشکەنجەدان و کوشتن بە ھەستێکی دڕندانە" و "ھەڕەشەی چەکداریی" دەستبەسەرکرا.  بکوژەکە لە یەکەم گوتەیدا لەمیانی لێکۆڵینەوەکاندا دانی بە تاوانەکەدا نا و ئاماژەی بەوە کرد، حەزی لە بەکارهێنانی شمشێرە و "چەند ساڵێک پێش ئێستاش نزیکەی ١٠ شمشێری کڕیوە و کوشتنی یەکێکی بە شمشێر خستووه‌ته مێشکیه‌وه، بەڵام لەبەرئەوەی پیاوەکان بەرگری له خۆیان دەکەن، بۆیە ژنێکی کوشتووە".