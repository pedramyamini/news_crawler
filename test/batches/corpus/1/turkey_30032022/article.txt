مشتومڕەکە درەنگانی شەوی سێشەممە، ٢٩ی ئاداری ٢٠٢٢ لە گۆڕەپانی تەقسیم دروستبووە. بەگوێرەی ئەو گرتە ڤیدیۆییەی لە تۆڕە کۆمەڵایەتییەکاندا بڵاوکراوەتەوە، مشتومڕ لەنێوان دوو مامۆستای ئایینی کە خۆیان وەکو بانگخواز ناساندووە لەگەڵ ژمارەیەک هاونیشتمانی، کە لەسەر مێزێک مەی دەخۆنەوە، روویداوە.   یەکێک لە بانگخوازەکان دەڵێت، "ئەرکی مامۆستایانی ئایینی، بەر لە هاتنی مردن ئاگادارکردنەوەیە. سەرتاش قژ دەتاشێت، پزیشک پشکنین دەکات، مامۆستای ئایینیش هۆشداری دەدات"، ئەمەش کاردانەوەی لێ دەکەوێتەوە.  یەکێک لەو هاونیشتمانییانەی کە لەسەر مێزێک دانیشتووە و مەی دەخواتەوە وەڵامی دەداتەوە و پرسیاری لێ دەکات، "ئێمە داواکارییەکی لەو جۆرەمان هەبووە؟ دەڕۆین بۆلای پزیشک داوای لێ دەکەین پشکنینمان بۆ بکات، پێی دەڵێین ' کێشەیەکی تەندروستیمان هەیە '. باشە ئێمە داوامان لە ئێوە کردووە بەبیرمان بهێننەوە؟ ئێوە ئێستا گێچەڵمان پێ دەکەن لە کاتێکدا ئێمە لەسەر ئەم مێزە دانیشتووین".  لە وەڵامدا یەکێک لە بانگخوازەکان دەڵێت، "ئەمە گێچەڵ نییە، کێشە نییە. سڵاو لێکردنە، ئەمانەتی خودا بن"، دواتر دووردەکەونەوە.  ئەو بانگخوازانە رۆژی ساڵی نوێی ٢٠٢٢ لە گۆڕەپانی تەقسیم راگەیێندراوێکیان بەناوی "ئەی برای موسڵمان" بڵاوکردبووەوە. لە راگەیێندراوەکەدا ئاماژەیان بەوە دابوو، "بەشداریکردن لە ئاهەنگەکانی سەری ساڵی زایینی کوفرە و ئەوانەشی بەشداری لە ئاهەنگەکانی سەری ساڵدا دەکەن، کافرن".