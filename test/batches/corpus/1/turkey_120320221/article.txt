عەلی یەرلیکایا، پارێزگاری ئیستەنبووڵ و ئەکرەم ئیمامئۆغڵو، سەرۆکی گەورەشارەوانی ئیستەنبووڵ راگەیێندراوێکی هاوبەشیان بڵاوکردەوە و رایانگەیاند، بەپشت بەستن بە زانیارییەکانی بەڕێوەبەرایەتیی گشتیی کەشناسی، ئەمڕۆ شەممە ١٢ی ئادار، کاریگەرییەکانی بەفربارین لە کاژێر ١٨: ٠٠ ـەوە دەستپێدەکات و تاوەکو کاژێر ٠٦: ٠٠ی بەرەبەیان بەبێ وەستان بەردەوام دەبێت.   وەک لە راگەیێندراوە هاوبەشەکەیاندا هاتووە، لەم ١٢ کاژێرەدا بەفرێکی زۆر دەبارێت و زریانێکی بەهێزیش چوار ناوچەی شارەکە دەگرێتەوە، بەتایبەتی دیوی ئەوروپای ئیستەنبووڵ دەکەوێتە ژێر کاریگەرییەکی بەهێزی زریانەکە.   لەلایەکی دیکەوە، لە ماوەی ٢٤ کاژێری رابردوودا ٤١٨ گەشتیی ئاسمانیی لە هەردوو فڕۆکەخانەی ئیستەنبووڵ و سەبیحە گۆکچەن هەڵوەشانەوە، کە ٣٥٧ گەشتی ئاسمانیی لە فرۆکەخانەی ئیستەنبووڵ و ٦١ گەشتی دیکەش لە فرۆکەخانەی سەبیحە گۆکچەن بوون. دەستەی کارگێڕی فڕۆکەخانەی ئیستەنبووڵ رایگەیاند، بەهۆی بەفربارینەوە ٣٠ % ی گەشتە ئاسمانییەکانیان هەڵوەشاندووەتەوە و ئاشکرایان کردووە، بەگوێرەی پێشهاتەکانی کەشناسی دۆخی گەشتە ئاسمانییەکانیان رادەگەیێنن.   شەوی رابردوو ١١ی ئادار، عەلی یەرلیکایا لە ناوەندی ئۆپەراسیۆنەکانی دەزگای بەڕێوەبردنی کارەسات و باری لە ناکاوی (AFAD) لە ئیستەنبووڵ رایگەیاند، ٢٤ هەزار و ٦١٠ کارمەندی ئاسایش و جەندرمە بۆ پاراستنی گیانی هاووڵاتییان و سەلامەتی شارەکە، ٢٣ هەزار و ٥١٦ کارمەندی شارەوانییەکان بە ٤ هەزار و ٨٥٦ ئامێر بۆ پاککردنەوەی ٧١٣ کیلۆمەتر رێگای سەرەکی و ٢ هەزار و ٦٢٠ ئەمبوڵانس بۆ هەر رووداوێکی نەخوازراو لە ئەرکدا دەبن و هێڵی گەرمیی ١١٢ بەردەوام کراوە دەبێت بۆ وەرگرتنی پەیوەندییەکانی هاوشارەکانمان.