مەرال ئاکشەنەر، سەرۆکی ئیی پارتی رۆژی چوارشەممە ٢ی ئادار لەگوتارێکدا، کە لە کۆبوونەوەی فراکسیۆنی پارتەکەی لە پەرلەمانی تورکیا پێشکەشی کرد، باسی هێرشی رووسیای کرد بۆ سەر ئۆکراینا و گوتی: "پێویستە لەوە زیاتر رێگە بە رووسیا نەدرێت".  ئاکشەنەر ئاماژەی بەوەدا، بەهۆی هەڵوێستی هێرشکارانەی رووسیاوە، تورکیا پارێزراو نییە و باسی مەترسی سەر چەند پارێزگایەکی باکووری کوردستانی کرد لە ئایندەدا و پرسیاری کرد: "کێ بە دڵنیاییەوە دەتوانێ بڵێ پارچە کەمەکانی رووسیا لە مێشکی پووتیندا، قەرس، ئەرزەڕۆم و ئەردەخان نییە؟   سەرۆکی ئیی پارتی گوتیشی: "ئەمڕۆ سەرجەم دەوڵەتە سەربەخۆکانی ناوچەکەمان، ئەم پرسیارە بۆ وڵاتەکانی خۆیان دەکەن، هەمووان بەهۆی رووسیای ژێر دەسەڵاتی پووتینەوە، دەرک بەوە دەکەن کە ئاسایشیان لە مەترسیدایە. ئەوەی دەرک بەمە ناکات و لەم رەوشەی رووسیا رازییە، تەنیا یەک وڵاتە لە ناوچەکەدا، بە داخەوە ئەویش تورکیایە".  رۆژی ٢٤ی شوبات، ڤلادمیر پووتین، سەرۆکی رووسیا فەرمانی بە سوپای وڵاتەکەی کرد هێرش بکەنە سەر ئۆکراینا. هێرشی رووسیا بۆ سەر ئۆکراینا پێی ناوەتە هەشتەم رۆژ، هەردوولا باس لەوە دەکەن کە زیانی زۆریان بە یەکدی گەیاندووە.