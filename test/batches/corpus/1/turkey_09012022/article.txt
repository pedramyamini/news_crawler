بەپێی ئەو راگەیێندراوەی لە وەزارەتی بەرگریی تورکیا بڵاوکراوەتەوە تێیدا هاتووە، ئێوارەی رۆژی ٨ی کانوونی دووەمی ٢٠٢٢ لە ھێڵی سنووری نێوان کانی خەزالان - رووها لە ئەنجامی تەقینەوەی بۆمبێکی چێندراو، سێ سەربازی تورکیا بە ناوەکانی ملازم موراد ئاڵیاکوت، ئەرتوغروڵ ئوڵوپنار و ئەنەس کوژران.  هەر دوێنێ وەزارەتی بەرگریی تورکیا لە دوای تەقینەوەکە، راگەیێندراوێکی دیکەی بڵاوکردەوە و رایگەیاند، "تۆپخانەکانمان پێگەکانی هەسەدەیان کردە ئامانج و بەپێی زانیارییە سەرەتاییەکان ١٢ شەڕڤان کوژراون".   کاروانە سەربازییەکە لە بارەگای لیوای سێیەمی پاراستنی سنوور لە کانی خەزالانەوە لە باکووری کوردستان بەرەو گرێ سپی لە رۆژئاوای کوردستان بەڕێکەوتن و رووداوەکە لەسەر هێڵی سنوورییەوە روویدا.   لە راگەیێندراوەکەی وەزارەتی بەرگریی تورکیادا ھاتووە، پێگەکانی پەکەکە / یەپەگەیان تۆپبارانکردووە، بەپێی زانیارییە سەرەتاییەکان ١٢ کەس کراونەتە ئامانج.  ئاژانسی فەرمیی تورکیا، برینداربوونی سەربازێکیشی لە کاتی تەقینەوەکەدا راگەیاند و ئاماژەی بەوەشدا، دەستبەجێ سەربازەکە رەوانەی نەخۆشخانەی گشتیی شارۆچکەی کانی خەزالان کراوە.