یەکەمین دادگای سزا قورسەکانی جۆلەمێرگ رۆژی ١ی ئەیلولی ٢٠٢١ بۆ بڕیاردان لە بارەی دۆسیەی کەجەکە کۆبووەوە.  لەو دۆسیەیەدا ٢٩ کەس دادگایی دەکران، کە رەمزییە یاشار هاوسەرۆکی پێشووی شارەوانی گەڤەری لە نێودابوو، کە لە ئۆپەراسیۆنێکدا لە ١٥ی ئەیلولی ٢٠١٩ لە دژی رێکخستنەکانی کەجەکە دەستگیرکرا و قەیوم لە شوێنی دانرا.  هەر یەک لە رەمزیە یاشار، واحید شاهینئۆغڵو و محەممەد چاپراز بە تۆمەتی ئەندامبوون لە رێکخستنەکانی پارتی کرێکارانی کوردستان هەر یەکێکیان بە ١٧ ساڵ و ٦ مانگ زیندانیکردن سزا دران. ٢٧ سیاسەتڤانەکەی هەر یەکێکیان بە ٨ ساڵ و ٩ مانگ سزادران.   یەکێک لەو کەسانە کە بە  ٨ ساڵ و ٩ مانگ زیندانیکردن سزا دراوە "ئەحمەد ئۆندەر"ـە، کە بەرپرسی پەیوەندییەکانی رێکخستنەکانی هەدەپەی جۆلەمێرگ بوو و ساڵی ٢٠١٧ لە تەمەنی ٨٠ ساڵیدا بەهۆی شێرپەنجەی گەدەوە کۆچی دواییکرد.   لە ساڵی ٢٠٠٩ ـوە لە بەشێکی زۆری پارێزگاکانی تورکیا و باکووری کوردستان چەندین ئۆپەراسیۆن دژ بە رێکخستەکانی کەجەکە ئەنجامدراون کە تورکیا وەک پێکهاتەی سیاسی "رێکخستنەکانی پەکەکە لە نێو شار" ناوی دەبات و بە دەیان کەس لە دۆسیەی کەجەکە بە تۆمەتی ئەندامێتی و هاوکاریکردنی "رێکخراوی تیرۆر" دادگایی دەکرێن.   کۆما جڤاکێن کوردستان - کەجەکە مایسی ٢٠٠٥ دامەزراوە و لە کۆنگرەی خۆیدا عەبدوڵڵا ئۆجەلان رابەری زیندانیکراوی پەکەکەی وەک رابەری مەعنەوی خۆی قبووڵ کردووە.