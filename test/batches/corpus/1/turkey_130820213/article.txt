کەمال کڵچدارئۆغڵو، سەرۆکی جەهەپە رۆژی پێنجشەممە ١٢ی ئاب، سەردانی شاری وانی باکووری کوردستانی کرد و لەگەڵ پیاوماقوڵانی شارەکەدا کۆبووەوە.   کڵچدارئۆغڵو بەهۆی مانەوەی سەڵاحەدین دەمیرتاش هاوسەرۆکی پێشووی هەدەپە لە زیندان و دانانی قەیووم لەسەر شارەوانییەکانی باکووری کوردستان رەخنەی تووندی لە دەسەڵاتی ئاکپارتی گرت و رایگەیاند، بۆ دەستەبەرکردنی ئاشتەوایی کۆمەڵایەتی کار دەکەن و هاوشێوەی وڵاتانی دیکەی جیهان، ئەوانیش کێشەی کورد لە وڵاتەکەیاندا چارەسەر دەکەن.   کڵچدارئۆغڵو پرسی: "سەڵاحەدین دەمیرتاش بۆچی لە زیندانە؟ عوسمان کاڤاڵا بۆچی لە زیندانە؟ ئەوانەی لە دۆسیەی فەتۆ پاڵپشتی بەهێزیان هەیە، ئەوانەی خزمیان هەیە، خاڵیان هەیە هەموویان لە دەرەوەن، خوێندکارانی ئەکادیمیای سەربازی لە زیندانن، بۆچی لە زیندانن؟ "  سەرۆکی جەهەپە هەروەها رەخنەی لە بەرتەسککردنەوەی ئازادییەکان و لادانی ئەو ئەکادیمیست و مامۆستایانەی زانکۆکانی تورکیا و باکووری کوردستانی گرت، کە بەهۆی واژۆکردنیان لەسەر راگەیێنراوی ئاشتی لەسەرکار لادران.   ژمارەیەک کەسایەتی و ئەکادیمیستی تورکیا و باکووری کوردستان لە ١٠ی کانوونی دووەمی ٢٠١٦ بۆ بەرقەرارکردنی ئاشتی لە تورکیا راگەیێندراوێکیان بڵاوکردەوە و دواتر سەرجەم ئەو کەسایەتی و ئەکادیمیستانەی کە واژۆیان لەسەر راگەیێنراوەکە کردبوو، لەسەرکار لادران.    سەدات پەکەر، سەردەستەی گرووپی مافیایی تورکیا، ئێستا لە تورکیا هەڵاتووە، لە ساڵی ٢٠٦١ دا لە راگەیێنراوێکدا بە زمانێکی تووند هەڕەشەی کوشتنی لەو ئەکادیمیستانە کردبوو کە واژۆیان لەسەر راگەیێنراوی ئاشتی کردبوو. پەکەر لە راگەیێنراوەکەیدا نووسیبووی، "بە قوڵپەقوڵپ خوێنتان دەڕژێنین و بەو خوێنەشتان خۆمان دەشۆین".