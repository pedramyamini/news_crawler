لەکاتێکدا ١٠ ساڵ بەسەر بۆردوومانەکەی رۆبۆسکێی شرناخ لەلایەن فڕۆکە جەنگییەکانی تورکیا گیانلەدەستدانی ٣٤ هاونیشتمانیدا تێپەڕبوو، بابەتەکە لە پەرلەمانی تورکیادا بووە جێی مشتومڕ لە نێوان پەرلەمانتارانی ئاکپارتی و هەدەپە.  نستەفا ئەلیتاش، سەرۆکی فراکسیۆنی پارتی داد و گەشەپێدان (ئاکپارتی) لە گوتارێکدا لە پەرلەماندا رۆبۆسکێی بە "هەڵەیەکی ناچاری" ناوبرد. ئەمەش کاردانەوەی پەرلەمانتارانی پارتی دیموکراتی گەلان (هەدەپە)ی لێکەوتەوە.   مێرال دانش بێشتاش، بریکاری سەرۆکی فراکسیۆنی هەدەپە رووی دەمی لە فراکسیۆنی ئاکپارتی کرد و رایگەیاند: "ئێوە ناتوانن لە بابەتی رۆبۆسکێدا پاکانە بۆ خۆتان بکەن".   دوای کۆمەڵکوژییەکەی رۆبۆسکێ، داواکاری گشتیی ئامەد دەستی بە لێکۆڵینەوە کرد. دوای تێپەڕبوونی ساڵ و نیوێک بەسەر کۆمەڵکوژییەکەدا و بە پاساوی ئەوەی لێکۆڵینەوە لەو دۆسیەیە لە دەسەڵاتیاندا نییە، دۆسیەکە گوێزرایەوە بۆ داواکاری گشتیی سەربازیی سەرۆکایەتیی ئەرکانی سوپای تورکیا. داواکاری گشتیی سەربازی لە کانوونی دووەمی ٢٠١٤ دا بێ سزادانی بکەرانی تاوانەکە، دۆسیەکەی داخست.   کەسوکاری قوربانیان لە ٢٠١٦ دا دۆسیەکەیان گواستەوە دادگای مافی مرۆڤی ئەوروپا و لە ١٧ی ئایاری ٢٠١٨ دا دادگەی مافی مرۆڤ لە ئەوروپا رایگەیاند، پارێزەرانی کەیسەکە بەڵگەی پێویستیان ئامادە نەکردووە و هەربۆیە دۆسیەکەیان رەتکردەوە.  ئەمە لەکاتێکدایە خەڵکی رۆبۆسکێ ئێستاش بەردەوام لە هەوڵی بجووڵاندنی دۆسیەکەن و داوا دەکەن ئەنجامدەران سزا بدرێن.