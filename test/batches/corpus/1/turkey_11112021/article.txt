ئاژانسی فەرمی تورکیا بە پشتبەستن بە سەرچاوەکانی وەزارەتی دەرەوەی وڵاتەکەی رایگەیاند، مەولوود چاوشئۆغڵو، وەزیری دەرەوەی تورکیا رۆژی چوارشەممە ١٠ی تشرینی دووەمی ٢٠٢١ لە پەیوەندییەکی تەلەفۆنیدا لەگەڵ، زبیگنیو راو، وەزیری دەرەوەی پۆڵەندا قەیرانی کۆچبەرانیان لە سنووری پۆڵەندا - بیلاڕووس تاوتوێکرد کە هێشتا بەردەوامە.  مەولوود چاوشئۆغڵو، ئاماژەی بەوەداوە، هەرچەندە کێشەکە کێشەیەکی تاکلایەنانە نییە، بەڵام خەمبارن بە تۆمەتبارکردنی تورکیا و هێڵی ئاسمانیی تورکیا لەو چوارچێوەیەدا.   چاوشئۆغڵو، ئەو تۆمەتانەی رەتکردووەتەوە کە باس لە رۆڵی هێڵی ئاسمانیی تورکیا دەکەن لە گواستنەوەی کۆچبەران بۆ بیلاڕووس.  وەزیری دەرەوەی تورکیا گوتوویەتی: "پێویستە زانیاری راست بدرێت بە رای گشتی و داوای لە هاوتا پۆڵەندییەکەی کردووە بۆ یەکلاکردنەوەی ئەو تۆمەتانە شاندێكی تەکنیکی رەوانەی تورکیا بکەن".  بەهۆی مانەوەی ژمارەیەکی زۆری کۆچبەر لە سنووری پۆڵەندا - بیلاڕووس کە هەوڵدەدەن بچنە ئەوروپا، پەیوەندییەکانی نێوان هەردوو وڵات ئاڵۆزی تێکەوتووە.   بیلاڕووس، پۆڵەندا تۆمەتبار دەکات بە "رەفتاری نامرۆڤانە" لەگەڵ ئەو کۆچبەرانەی هەوڵدەدەن لەو سنوورەوە بگەنە ئەوروپا، لە بەرامبەردا حکومەتی پۆڵەنداش بیلاڕووس تۆمەتبار دەکات بە بەکارهێنانی ئەو کۆچبەرانە وەک چەکێکی سیاسی.