کەمال کڵچدارئۆغڵو، سەرۆکی گشتیی پارتی گەلی کۆماری (جەهەپە) رۆژی دووشەممە ٢٠ - ٠٩ - ٢٠٢١ جارێکی دیکە جەختی لەسەر هەوڵەکانی جەهەپە بۆ چارەسەرکردنی کێشەی کورد کردەوە و گوتی، "من بۆچوونی خۆمم گوت. لای ئێمە یەک شوێن بۆ چارەسەرکردنی ئەم کێشەیە هەیە کە ئەویش پەرلەمانی تورکیایە. جگە لە پەرلەمان هیچ شوێنێکی دیکە نییە. چ ئیمراڵی چ قەندیل، ئەوانە موخاتەبی ئێمە نین".    ئەمڕۆ سێشەممە ٢١ی ئەیلوولی ٢٠٢١ میتحەت سانجار، هاوسەرۆکی هەدەپە گوتەکانی کڵچدارئۆغڵوی لەبارەی چارەسەرکردنی کێشەی کورد بە گونجاو و ئەرێنی ناوبرد و گوتی، "نیشاندانی نیەت و پێشنیاز بۆ چارەسەرکردنی کێشەی کورد لەلایەن کڵچدارئۆغڵو زۆر گرنگە. جا ئەگەر ئەمە چارەسەری سیاسییە، لەو باوەڕەداین پێویستە ئەدرەسی سەرەکیی پەرلەمانی تورکیا بێت. بەوجۆرە هیچ کارەکتەرێک پشتگوێ ناخرێت. جگە لەوەش ئەگەر ئاشتەواییەکی هەمیشەییمان بوێ، پێویستمان بە دانوستاندنێکی زۆر فراوانی کۆمەڵگە و رەوایەتی هەیە".  لەبارەی رۆڵی ئیمراڵی هاوسەرۆکی هەدەپە ئەزموونی هەوڵی چارەسەرکردنی کێشەی کوردی لە ساڵانی ٢٠٠٩ - ٢٠١٣ - ٢٠١٥ وەبیرهێنایەوە و رایگەیاند کە ئیمراڵیش رۆڵی گرنگی لە بابەتەکدا هەیە و دەشیبێت، ئاماژەی بەوەشدا، پارتەکەیان رۆژی ٢٧ی ئەیلوولی ٢٠٢١ پێشنیازنامەیەک بڵاودەکاتەوە کە تێیدا هەڵوێستی روونتر لەو بارەوە دەخەنەڕوو.  سەڵاحەدین دەمیرتاش، هاوسەرۆکی پێشووتری هەدەپە کە ئێستا لە گرتووخانەدایە لەبارەی چارەسەرکردنی کێشەی کورد تویتێکی بڵاوکردووەتەوە کە تێیدا هاتووە، "ئەو هەدەپەیەی من دەیناسم داواکاری چارەسەرکردنی تەواوی کێشەکانی تورکیایە، بە کێشەی کوردیشەوە"، دەشڵێت، بە شێوەیەکی ئاسایی، پەرلەمان ئەدرەسی چارەسەرکردنە.  ئەمە لەکاتێکدایە سەزایی تەمەللی، هاوسەرۆکی پێشووی هەدەپە رایگەیاندووە کە ئیمراڵی ئەدرەسی چارەسەرە و ئاماژەشیکردووە کە ئەوە بۆچوونی کەسیی خۆیەتی و پەیوەندیی بە هەدەپەوە نییە.   کڵچدارئۆغڵو پێشتر لەبارەی چارەسەری کێشەی کورد گوتبووی، "لەم وڵاتەدا کێشەی کورد هەیە کە ٣٥ - ٤٠ ساڵە دامەزراوەی سیاسی نەیتوانیوە چارەسەری بکات. بۆ چارەسەرکردنی کێشەی کورد پێویستمان بە ئۆرگانێکی شەرعییە. دەوڵەت ناتوانێت لەگەڵ دامەزراوەیەکی ناشەرعیدا دانوستاندن بکات. ئەردۆغان ئەوەی کرد. دەوڵەتی کرد بە گفتوگۆکاری ئیمراڵی. بۆ نموونە ئیمراڵی ئۆرگانێكی شەرعی نییە. ئۆرگانی شەرعی کێیە؟ دەتوانین هەدەپە وەک ئۆرگانی شەرعی ببینین. لەلایەن خەڵکەوە پاڵپشتی دەکرێت. هاتووەتە نێو پەرلەمان. لە پەرلەمانە و کاری خۆی ئەرکی سەرشانی خۆی جێبەجێ دەکات. بەو هۆیەوە ئەگەر ئەم کێشەیە چارەسەر دەکرێ، لەگەڵ ئۆرگانێكی شەرعی ئێمە دەتوانین ئەم کێشەیە چارەسەر بکەین. ئەمە بۆچوونی منە".   لە بەرامبەردا سەزایی تەمەللی لە هەژماری تایبەتی خۆی لە تۆڕی کۆمەڵایەتیی تویتەر وەڵامی کەمال کڵچدارئۆغڵوی دایەوە و نووسی، "تاکە لایەنی دانوستاندنکاری چارەسەری کێشەی کورد هەدەپە نییە، بەڵام بۆ چارەسەرکردنی ئەو کێشەیە ئەمڕۆ هەدەپە ئەکتەرێکە لە رێگەی سیاسەتی دیموکراسییانەوە خەبات دەکات. ئەوەی نابێت هەرگیز لە یاد بکرێ ئەوەیە، ناونیشان و دانوستاندنکاری سەرەکیی چارەسەری دیموکراسییانە لە ئیمراڵییە".   سەزایی تەمەللی لە تویتێکی دیکەدا نووسیبووی، "ئاکپارتی کە شکستی بە پرۆسەکە هێنا و مێزی گفتوگۆکانی وەرگەڕاند، لە کاتێکدا هیوای بە بێ چارەسەری بەستووەتەوە، پێویستە ئەوە ببینرێ، ئەم چەمکە کۆڵانێکی بێ دەرچەیە".  رۆژی ٨ی ئەیلوولی ٢٠٢١، دوای سەردانی شاندێکی جەهەپە بۆ هەرێمی کوردستان و کۆبوونەوەیان لەگەڵ بەرپرسانی باڵا، لە ئەنقەرە کۆنفرانسێکی رۆژنامەڤانی سازدرا.  ئۆغوز کائان ساڵیجی، یاریدەدەری سەرۆکی جەهەپە باسی لە هەوڵێکی دەستپێشخەری کرد کە ئەوان بە پلاتفۆرمی ئاشتی و هاوئاهەنگی لە رۆژهەڵاتی ناوەڕاست (OBIT) ناویدەبەن. ساڵیجی گوتی، ئەو هاوئاهەنگییە سەرەتا لەلایەن عێراق، تورکیا، ئێران و سووریا هەنگاوی بۆ دەنرێت، بەڵام ئەم دەستپێشخەرییە هیچ لایەنێک ناخاتە دەرەوە، بەڵکو ئامانجی سەرەکی لێرەدا ئاشتی و هاوئاهەنگییە.  لەبارەی ناسنامەوە یاریدەدەری سەرۆکی پارتی گەلی کۆماری گوتی، "ناسنامە شەرەفی مرۆڤە و نابێت سیاسەت لەسەر بنەمای ناسنامە بکرێت".   ئەمە لەکاتێکدایە ئەم دەستپێشخەرییەی جەهەپە کە هەرێمی کوردستان تێیدا وەکو کارەکتەر دانەنراوە، نیگەرانیی لایەنە کوردییەکانی دروستکردووە.  پارتی گەلی کۆماری (CHP) ساڵی ١٩٢٣ لەلایەن مستەفا کەمال ئەتاتورک دامەزراوە و ئێستا بە گەورە پارتی ئۆپۆزسیۆنی تورکیا دەناسرێت.   ئەو پارتە لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو ٢٢.٨ % ی دەنگەکانی بەدەستهێنا و لە کۆی ٦٠٠ کورسیی پەرلەمانی تورکیا ١٤٦ کورسیی بردەوە.   جەهەپە ئێستا لەگەڵ ئیی پارتی لە نێو هاوپەیمانیی میللەتدایە و هەوڵ دەدەن بۆ ئەوەی دەسەڵات لە ئاکپارتی بسەننەوە.  جەهەپە لە هەڵبژاردنی شارەوانیی ساڵی ٢٠١٩ بە پشتیوانیی کورد گەورەشارەوانییەکانی ئەنقەرە و ئیستەنبووڵ و چەند شارێکی دیکەی گرنگی لە ئاکپارتی سەندەوە، بەڵام بۆ هەڵبژاردنی داهاتوو هەدەپە رایگەیاندووە کە هیچ رێککەوتنێک ناکات و ئەوەی دەیەوێت هاوپەیمانی لەگەڵ هەدەپەدا بکات، پێویستە بە روون و ئاشکرا هەنگاو بنێت.