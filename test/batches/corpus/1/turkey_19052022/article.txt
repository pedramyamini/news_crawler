کەیسێکی شەڕکردن و بەکارهێنانی سەگێکی جۆری (پیتبۆڵ) لە ناوچەی بێیئۆغڵوی ئیستەنبووڵ یەکلابووەوە و بڕیاری کۆتایی دادگەی ٣٧ ' مینی ئەسڵییەی ئیستەنبووڵ دەرچوو.   رۆژی ١٥ی شوباتی ٢٠٢٢ ئۆرهان یڵدرم لەگەڵ سەگە پیتبۆڵەکەی لە گەڕەکی تۆپخانەی ئیستەنبووڵ پیاسە دەکات. بەهۆی ئەوەی سەگەکەی دەمەوانەی نییە چەند کاسبکارێکی ناوچەکە داوا لە ئۆرهان دەکەن بەوشێوەیە سەگە پیتبۆڵەکەی نەهێنێتە دەرەوە. ئەمە لەکاتێکدایە لە تورکیادا بەستنی دەمەوانە بۆ سەگی جۆری پیتبۆڵ مەرجێکی جددیە و لە ماوەی رابردوودا رووداوی جەرگبڕ بەهۆی سەگە پیتبۆڵەکانەوە روویانداوە.  ئەمە سەردەکێشێ بۆ دەمەقاڵێ و شەڕیشی لێدەکەوێتەوە. لە ئەنجامدا ئۆرهان یڵدرم سەگەکەی لەو کەسانە بەردەدات، پیتبۆڵ دوو کەس لەو کاسبکارانە بریندار دەکات. سەگەکە گاز لەو دوو کەسە دەگرێت و دواجار خەڵکەکە دۆخەکە ئارام دەکەنەوە.  دیمەنی ساتی شەڕەکە لە تۆڕە کۆمەڵایەتییەکاندا بڵاوبووەوە و ناڕەزایی زۆر لە دژی ئۆرهان یڵدرم، خاوەنی سەگەکە هەبوو. دوو کەسە بریندارەکە سکاڵایان لە دژی ئۆرهان یڵدرم تۆمارکرد. دادگە بەهۆی ئەوەی سەگی لە خەڵک بەرداوە، سەگە پیتبۆڵەکەی بە چەک هەژمارکرد و سزای ٢ ساڵ و ٦ مانگی بەسەر ئۆرهان یڵدرمدا سەپاند.