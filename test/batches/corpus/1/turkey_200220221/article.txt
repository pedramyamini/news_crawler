رووداوەکە دوێنێ شەممە ١٩ی شوباتی ٢٠٢٢ روویدا، کە پاسێکی نەفەرهەڵگر لەسەر رێگەی سەرەکیی نێوان هەردوو پارێزگای کۆنیا - ئاکسارای لە تورکیا وەرگەڕابوو، یەکێک لە بریندارەکان کە تەندروستیی ناجێگیر بوو، گیانی لەدەستدا. بەمەش ژمارەی ئەو کەسانەی گیانیان لەدەستدا بۆ شەش کەس بەرز بووەوە لەگەڵ ٤١ بریندار.   پارێزگای کۆنیا لە راگەیێندراوێکدا بڵاویکردەوە، بەپێی زانیارییە سەرەتاییەکان، پاسەکە بەهۆی بەستنی رێگە و تەمومژەوە لە کۆنترۆڵ دەرچووە و وەرگەڕاوە. لە ئەنجامدا هەر ٤٥ سەرنشینەکە بە هەردوو شوفێرەکەوە بوونە قوربانیی کە شەش کەسیان گیانیان لەدەستدا و ٤١ کەسی دیکەشیان برینداربوون.   بەهۆی رووداوەکە، نزیکەی دوو کاژێر رێگەی سەرەکیی نێوان هەردوو پارێزگای کۆنیا - ئاکسارای داخران.   لەو بارەیەوە، لەسەر راسپاردەی داواکاری گشتیی کۆنیا، بەڕێوەبەرایەتیی پۆلیسی کۆنیا دەستی بە لێکۆڵینەوە کردووە بۆ زانینی هۆکاری وەرگەڕانی پاسەکە.