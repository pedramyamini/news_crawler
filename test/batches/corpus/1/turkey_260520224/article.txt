كۆبوونه‌وه‌كه به‌ئاماده‌بوونی یاریدەدەری سه‌رۆككۆمار، وه‌زیرانی داد، ناوخۆ، به‌رگری، ده‌ره‌وه، سه‌رۆكی میت، سوپاسالار، فه‌رمانده‌یی هێزه‌كانی ئاسمانی و ده‌ریایی و وشکانی، سوپای یه‌ك و دوو، هێزه‌كانی تایبه‌ت و ئه‌ندامانی ده‌سته‌ی شورای سه‌ربازی دوور له چاوی كامێراكان ئەنجامدرا.  لە راگەیێندراوی کۆتایی ئەنجوومەنەکەدا هاتووە: "بەمەبەستی لەنێوبردنی هەڕەشەی تیرۆریستان لە باشووری سنوورەکانمان، ئەو ئۆپەراسیۆنانەی ئەنجامدراون و ئەنجام دەدرێن، بەهیچ شێوەیەک یەکپارچەیی خاک و سەروەرییەکانی وڵاتانی دراوسێ ناکەنە ئامانج، بەڵکو پێویستیی ئاسایشی نیشتمانیین. ئۆپەراسیۆنەکانمان دەبنە هۆی سەقامگیری و بەرقەراربوونی ئاسایشی زیاتری ئەو وڵاتانە".  لە بەشێکی دیکەی راگەیێندراوەکەدا هاتووە: "توركیا هه‌میشه له هاوپه‌یمانییه‌كاندا پابەندی یاسا بووە و چاوه‌ڕێی هه‌مان به‌رپرسیارێتیش له هاوپه‌یمانه‌كانی دەکات. بە وڵاتان گوتراوە كه له رێگه‌ی پشتیوانیکردن له تیرۆرەوە پێشێلی یاسا نێوده‌وڵه‌تییه‌كانیان كردووه و پێمان راگەیاندووە کە دەبێت نیگه‌رانییه‌كانی توركیا له‌به‌رچاوبگرن".   ئەوەی کە تورکیا باسی دەکات وەک سنووری باشووری، هەریەکە لە باشووری کوردستان و رۆژئاوای کوردستان دەگرێتەوە، هەرچەندە بەشی زۆری سنوورەکە رۆژئاوای کوردستان دەگرێتەوە.   چەندین ساڵە تورکیا ئۆپەراسیۆن بەناوی جیاوازەوە بۆسەر بەشێک لە بەرزاییەکانی هەرێمی کوردستان کە پێگەی پەکەکەیان تێدا ئەنجام دەدات.   تورکیا لە چەند ساڵی رابردوودا دوو ئۆپەراسیۆنی سەربازی کردوەتە سەر رۆژئاوای کوردستان لە سنووری هەرێمی عەفرین و سەرێ کانی و ئێستاش هەڕەشەی ئۆپەراسیۆنێکی دیکەی سەربازی دەکات.   رۆژی دووشەممە ٢٣ - ٥ - ٢٠٢٢ دوای کۆبوونەوەیەکی کابینەی حکومەت رایگەیاند، ئەنقەرە پلانی هەیە بەمنزیکانە هێرشێکی دیکە بۆسەر ناوچەکانی ژێر دەسەڵاتی بەڕێوەبەرایەتیی خۆسەر ئەنجامبدات.   سەرۆککۆماری تورکیا گوتی، ئامانج لە ئۆپەراسیۆنەکە بریتی دەبێت لە هەوڵەکانی حکومەتی وڵاتەکەی بۆ دروستکردنی "ناوچەیەکی ئارام" بە قووڵایی ٣٠ کم لە نێو سنووری سووریادا.   ئەردۆغان وردەکاریی زیاتری لەو بارەوە نەدرکاند، بەڵام گوتی، دوای ئەوەی سوپا، دەزگای هەواڵگری و هێزە ئەمنییەکان ئامادەکارییەکەیان تەواوکرد، ئۆپەراسیۆنەکە ئەنجامدەدرێت.   تورکیا لە تشرینی یەکەمی ٢٠١٩ دا ئۆپەراسیۆنێکی سەربازی بۆسەر ناوچەی گرێ سپی و سەرێ کانی ئەنجامدا و ئەوەش بووە هۆی ئاوارەبوونی نزیکەی ٣٠٠ هەزار کەس.   تورکیا ئۆپەراسیۆنە سەربازییەکەی راگرت، دوای ئەوەی مایک پێنس، جێگری سەرۆکی ئەمریکا گوشاری لەسەر ئەنقەرە دروستکرد بۆئەوەی بوەستێت و دۆناڵد ترەمپ، سەرۆکی ئەو کاتی ئەمریکاش هەڕەشەی ئەوەی کرد ئابووریی تورکیا "وێرانبکات"، بەڵام لەو کاتەوە ئاگربەستەکە چەندینجار پێشێلکراوە.