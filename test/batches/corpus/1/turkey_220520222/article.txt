بەگوێرەی راگەیێندراوەکەی هەپەگە؛ گەریلاکانی پەکەکە لە هەرێمی زاپ هێرشیان کردووەتە سەر هێزەکانی سوپای تورکیا و بەو هۆیەوە چوار سەرباز کوژران و لە رێگەی بەکارهێنانی چەکی قورسیش لە ناوچەی ئاڤاشین، دوو سەربازی دیکە کوژران و سێ سەربازیش برینداربوون.  لە بەرامبەردا ئەمڕۆ یەکشەممە ٢٢ی ئایاری ٢٠٢٢، وەزارەتی بەرگریی تورکیا، گیانلەدەستدانی سێ گەریلای لە ئەنجامی تۆپبارانکردنی پێگەیەکی گەریلاکانی پەکەکە لە ناوچەی زاپ بڵاوکردەوە و رایگەیاند، لە رێگەی فڕۆکە بێفڕۆکەوانە چاودێرییەکانیانەوە جموجۆڵی گەریلایان دەستنیشانکرد و تۆپخانەکانیش، گەریلاکانیان کردە ئامانج.   بەرەبەیانیی رۆژی ١٨ ـی نیسانی ٢٠٢٢، ئۆپەراسیۆنی چنگ - قوفڵ لەلایەن سوپای تورکیا لە ناوچەکانی ئاڤاشین، مەتین و زاپ لە خاکی هەرێمی کوردستان لە دژی پەکەکە دەستیپێکرد. وەزارەتی بەرگریی تورکیا گیانلەدەستدانی ٩٥ گەریلا و کوژرانی ١٣ سەربازی سوپای وڵاتەکەی راگەیاندووە. لە بەرامبەردا هەپەگە کوژرانی ٤٦٩ سەربازی تورکیا و گیان لەدەستدانی ٢٨ گەریلا و پچڕانی پەیوەندیی بە دوو تیمی گەریلا راگەیاندووە.  رۆژی ٢٩ی نیسانی ٢٠٢٢ وەزارەتی بەرگریی تورکیا رایگەیاند قۆناخی یەکەمی ئۆپەراسیۆنەکەیان بەسەرکەوتوویی بە ئەنجام گەیشتووە. ناوەندی چاپەمەنی و راگەیاندنی هەپەگە - ش دەڵێت رێگریان لە پێشڕەوییەکانی سوپای تورکیا کردووە و گورزی بەهێزیان لێداون.