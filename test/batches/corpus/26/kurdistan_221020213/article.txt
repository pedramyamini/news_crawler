موسەننا ئەمین، بەربژێری سەرکەوتووی یەکگرتووی ئیسلامی کوردستان بۆ خولی پێنجەمی پەرلەمانی عێراق، ئەمڕۆ هەینی ٢٢ - ١٠ - ٢٠٢١ بە تۆڕی میدیایی رووداوی راگەیاند: "هێشتا دەستکەوتی کورد لەو هەڵبژاردنەدا دیار نییە، تەنیا یەک دوو کورسی زیاد کردووە، هێزە شیعەکان دابەشبوون، ئەگەری پێکدادان یان سازان لە نێوانیاندا هەیە. رادەی پۆپۆلیسیتی لە نێو پەرلەمانی عێراق زیاتر دەبێت، دابەشبوون زیاتر دەبێت ئەمەش هەم دەرفەت دەخوڵقێنن هەمیش ئاستەنگ بۆ مافەکانی گەلی کورد دروست دەبێت".  پارتی، کە زۆرینەی کورسییەکانی بەدەستهێناوە دەستی بە جوڵە سیاسییەکانی کردووە، لە کۆبوونەوەکانیان لەگەڵ حیزبە کوردستانییەکان داوای یەکریزیان لێدەکات بۆ بەغدا، بەڵام موسەننا ئەمین دەڵێت: "ئەو یەکڕیزییەی باسدەکرێت زیاتر ئامانج لێی رێککەوتنە لەسەر پۆستەکان".  موسەننا ئەمین کە لە دوو خولی رابردوودا ئەندامی پەرلەمانی عێراق بووە دەڵێت: " دوو خولە لە پەرلەمانم هیچ ئەجێندایەکی سیاسی نابینم، کە بە ئێمە بڵێن فڵان یاسامان بۆ فڵان کێشە هەیە، ئەوەی هەیە بە شەڕ لەسەر پۆستەکان دەستپێدەکات، شەڕەکەش هەر لەسەر پۆستی سەرۆککۆمارە تاوەکو سەرۆکی لێژنەیەکی پەرلەمان. ئەسڵی بابەت کە بۆی دەچین بۆ بەغدا لە بیر دەچێت".  سەبارەت بە بەشداریکردنی یەکگرتووی ئیسلامی لە گفتوگۆکانی پێکهێنانی حکومەت، کە لە دوایین هەڵبژاردنی پەرلەمانی عێراقدا چوار کورسی بەدەستهێناوە. موسەننا ئەمین گوتی: "ئێمە هێشتا گفتوگۆیەکی جیددی نابینین، تاوەکو بەشداری بکەین یان نا، ئاسۆی بەغدا روون نییە. ئەگەری پێکدادانی هێزە شیعەکان هەیە، یان دەسازێن، ئەویش بەرهەمهێنانەوەی مۆدێلی کۆنە، کە حکومەت پێکبێنن و گەندەڵییەکانی یەکدی دابپۆشن، یان نە شەڕ نە ئاشتی، وەکو خولی رابردوو سەرەتا تەوافوقیان کرد، دواتر نەسازان دیسان لەسەر بەربژێرێکی تەوافوقی رێککەوتن، ئەوەش خزمەت بە پرۆسەی سیاسی ناکات".  موسەننا ئەمین هەروەها دەڵێت: "پێمانباشە کورد جوڵەی سیاسی هەبێ، با دوو حیزبی دەسەڵات گفتوگۆ بکەن، چونکە ئەوان هۆکاری کێشەن. ئەوان دەتوانن گفتوگۆی یەکلاییکەرەوە بکەن، ئێمە کێشە نین. ئێمە سیاسەت و ستراتیژییەتی خۆمان روونە ئێمە لەگەڵ بەرژەوەندییەکانی هەرێمی کوردستانین. ئێمە بەشداربین یان نا کێشەیەکی گەورە نییە. ئێمە پرۆسەی سیاسیی عێراقمان پێ چاکناکرێت و پێشمان تێکنادرێت".  موسەننا ئەمین ئاماژەی بەوەشدا ئەوان پێویستیان بەوە نییە داوای یەکڕیزیان لێ بکرێت و دەڵێت: "هەر بابەتێک لە بەغدا کە پێویستی بە یەکڕیزی بووە، لەگەڵی بووین، ئێمە پێویستمان بە کەس نییە پێمان بڵێت وەرە با یەکڕیز بین. خۆمان یەکڕیزین".  سەبارەت بەوەی، کە ئایا یەکگرتووی ئیسلامی پرۆژەی خۆی هەیە بۆ بەغدا یان دەبێتە بەشێک لە پرۆژەی لایەنەکانی دیکە. موسەننا ئەمین گوتی: "با پارتی و یەکێتی رێکبکەون، رووئیایەک دروست بکەن، بە ئێمەشی بڵێن، ئەگەر زانیمان لە بەرژوەندی خەڵک و میللەتەکەمانە پشتگیریان دەکەن. بە دڵمان بوو بەشداری دەکەین و داوای ئیستحقاقی خۆمان دەکەین، بە دڵیشمان نەبوو بەشداری ناکەین".  هەروەها سەبارەت بە کۆبوونەوە لەگەڵ پارتی و یەکێتی. ئەندامەکەی سەرکردایەتیی یەکگرتوو گوتی: "ئەو دوو حیزبەی کوردستان هیچیان نەهێشتووەتەوە کە خەڵک رووی بێت لەگەڵیان دابنیشێت. ئێمە ناتوانین ببینە بەشێک لە پرۆژەیەکی سیاسی ئەو حیزبە، کە بەو شێوەیە لە کوردستان حوکمڕانی بکەن، دەبێ چاکسازی بکەن، ئەوکات روومان بێت لەگەڵیان باسی پێکهێنانی حکومەت بکەین. ئێستا دانیشتنی ئاساییش لەگەڵ ئەو دوو حیزبە لە روانگەی جەماوەرییەوە بووەتە عەیبە.