پۆلیسی دهۆک لە پەیجی خۆی لە تۆڕی کۆمەڵایەتیی فەیسبووک ڤیدیۆی دانپێدانانی گەنجێکی بڵاوکردەوە کە چوار ساڵە گەنجانی کوڕ هەڵدەخەڵەتێنێت، ئەویش لە رێگەی گۆڕینی دەنگی خۆی بۆ دەنگی کچان، کاتێک پەیوەندی بەو گەنجانەوە کردووە.  ئەو گەنجە، کە تەمەنی ٣٠ ساڵە لە دانپێندانانەکەیدا دەڵێت: "سێ ئەکاونتی فەیسبووکم بەناوی کچانەوە دروستکردبوو، لە رێگەی سناپ و تیکتۆکیشەوە هاوڕێیەتیم لەگەڵ چەند کچێک دروستکردبوو، ڤیدیۆی خۆیان بۆ دەناردم منیش ڤیدیۆکانم بۆ کوڕەکان دەنارد. ئەوان داوایان دەکرد کامێرایان بۆ بکەمەوە، منیش پێمدەگوتن باڵانس یان پارەم بۆ بنێرن، کامێراتان بۆ دەکەمەوە".  بە گوتەی هێمن سلێمان، گوتەبێژی پۆلیسی دهۆک کە قسە لەگەڵ ئەو تۆمەتبارە دەکات، ئەوە یەکەم کەس نییە ئەو کارە دەکات و هێشتا دەستگیرنەکراوە. ئەو تۆمەتبارە دەڵێت زۆر پەشیمانە لەو کارە و داوا لە کەسانە دەکات کە هاوشێوەی ئەو، ئەو جۆرە کارانە دەکات وازبێنن.  هێمن سلێمان، گوتەبێژی پۆلیسی دهۆک دەڵێت: "ئەوانەی ئەو جۆرە کارانە دەکەن، دواتر هەر دەدۆزرێنەوە و دەستگیردەکرێن. ئەو جۆرە تۆمەتبارانە بەپێی مادە دووی یاسای ژمارە شەشی ساڵی ٢٠٠٨ کە تایبەتە بە خراپبەکارهێنانی ئامێرەکانی پەیوەندیکردن دادگایی دەکرێن و سزا دەدرێن، سزاکەشیان نزیکەی پێنج ساڵ بەندکردن و نزیکەی ٥ ملیۆن دینار غەرامەکردنە".