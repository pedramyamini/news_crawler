عومەر گوڵپی، پەرلەمانتاری کوردستان لە فراکسیۆنی کۆمەڵی دادگەریی کوردستان بە رووداوی راگەیاند، بۆ چارەسەرکردنی کێشەی دەرچووانی پۆلی دوانزەی ئامادەیی، بە واژۆی ٤١ ئەندامی پەرلەمانی کوردستان، یاداشتێکمان ئاراستەی دەستەی سەرۆکایەتیی پەرلەمانی کوردستان کرد، تاوەکو بە ئامادەبوونی هەردوو وەزیرانی خوێندنی باڵا و پەروەردە، کێشەی دەرچووانی پۆلی دوانزەی ئامادەیی لە دانیشتنی پەرلەمان گفتوگۆ بکرێت و چارەسەری گونجاویان بۆ بدۆزرێتەوە و وەڵامی داواکانیان بدرێتەوە.  مونا قاوەچی، سکرتێری پەرلەمانی کوردستان بە رووداوی راگەیاند، تاوەکو ئێستا داواکاریی ئەو پەرلەمانتارانەمان بەدەست نەگەیشتووە، بەپێی پەیڕەویش ژمارەیەک پەرلەمانتار یان چەند فراکسیۆنێک، دەتوانن داوای بانگهێشتکردنی لایەنێکی پەیوەندیدار بکەن.  هاوکات وەزیری خوێندنی باڵا و توێژینەوەی زانستی رایگەیاند، راستەوخۆ دەستوەردان لە پلانی وەرگرتن دەکات و زیادی دەکات. گوتیشی " ١٠٠ % ئەوانەی داواکارییان پێشکێش کردووە، لە زانکۆلاین جێگایان دەکەینەوە، لە زانکۆکان جێگایان دەکەینەوە، لەبەر رۆشنایی ئەو نمرانەی کە خۆیان داوایان کردووە، نەک داواکارییەکانیان. "  لەدوای گەڕانەوەی ناوی قوتابیانی ١٢ ـی ئامادەیی، بەشێک لە قوتابیان لە شار و شارۆچکە جیاوازەکانی هەرێمی کوردستان خۆپێشاندان دەکەن. بەشێکیان نمرەی ٩٩ یان بەدەستهێنابوو و لە بەشی پزیشکیی گشتی وەرنەگیرابوون، بەشێکی دیکەیشیان گلەیی ئەوەیان دەکرد کە سەرەڕای ئەوەی نمرەکانیان لە سەروو ٩٥ ـەوەیە، بەڵام ئەو بەشەیان بۆ نەگەڕاوەتەوە کە خۆیان دایاننابوو.  وەزیری خوێندنی باڵا رایگەیاند، "بڕۆنەوە ماڵەکانی خۆتان، تاوەکو ئێمە لێرە بین ناهێڵین هیچ کەسێک و هیچ سیستەمێک ستەمیان لێ بکات، هەڵە و کەموکورتیش رووبدات، کۆتایی دونیا نییە و دێینەوە سەر رێگە راستەکە و بۆیان چاک دەکەینەوە، دڵنیاشیان دەکەمەوە هیچ گرفت و کێشەیەک نامێنێت، هەر کێشە و گرفتێکیشیان هەبێت من لە سەنگەری داکۆکیکردنیان بووم و دەمێنمەوە، هەرچیشیان ویست با بێنە لای من لە ماڵەوە و لە وەزارەت لە خزمەتیان دەبم. "