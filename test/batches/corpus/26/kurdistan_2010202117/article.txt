ئەحمەد کەلاری، ئەندامی ژووری بازرگانیی سلێمانی بە رادیۆی رووداوی گوت، "یەکێک لە هۆکارەکانی گرانبوونی بەنزین زیادبوونی نرخی نەوتە لە بازاڕەکانی جیهاندا. هۆکاری دووەم ئەوەیە لە هەرێمی کوردستاندا نەوتی خاو ناپاڵێورێت".  کەریم عەلی، سەرۆکی لیژنەی پیشەسازی و وزەی ئەنجوومەنی پارێزگای سلێمانییش بە رادیۆی رووداوی گوت، "لە هەرێمی کوردستاندا ١٧٠ پاڵاوگەی نایاسایی و ٥ - ٦ پاڵاوگەی یاسایی هەن، بۆیە کێشەی نەبوونی پاڵاوگەمان نییە. تەنیا کێشەمان ئەوەیە کە ئەو دەسەڵاتدارانەی لەپشت کەرتی سووتەمەنییەوەن نەوتی خاو نادەنە پاڵاوگەکانی ناوخۆ. تەنیا ٨٠ هەزار بەرمیل نەوتی خاو بدرێتە پاڵاوگەکانی ناوخۆ، کێشەی بەنزین چارەسەر دەبێت".  کێشەی گرانبوونی بەنزین بووەتە هۆی ئەوەی شۆفێران ناڕازی بن و بەشێکیان لە سلێمانی گردبوونەوە و ناڕەزایەتییان نیشاندا و داوایانکرد نرخی بەنزین کەمبکرێتەوە.  جەلال ئەبوبەکر، سەرۆکی سەندیکای شۆفێران بە رادیۆی رووداوی گوت، "گرانبوونی سووتەمەنی بۆ ئێمە بووەتە کێشە و شۆفێران داوا دەکەن گەراجەکان دابخەین، بەڵام رێگەم نەداوە دابخرێن، لەبەرئەوەی داخستنی گەراج بەڕووی هاووڵاتییاندایە نەک لایەنی پەیوەندیدار. ئەگەر ئەم کێشەیە چارەسەر نەکرێت، ناچارین کرێ زیادبکەین".  پێشتر حکومەتی عێراق رۆژانە ملیۆنێک لیتر بەنزینی بۆ هەرێمی کوردستان دەنارد کە لە بەنزینخانەکاندا لیتری بە ٦٩٠ دینار بە هاووڵاتییان دەفرۆشرا.  کەریم عەلی ئاماژەی بەوە کرد، "خۆمان پاڵاوگەمان هەیە، بەڵام حکومەت نەوتیان ناداتێ و، نەوت بۆ حکومەتی عێراق دەپاڵێون. حکومەت خۆی گرفتەکەی دروستکردووە و نایەوێت چارەسەری بکات. بۆ بەلاڕێدابردنی گرفتی سووتەمەنییش دەست بۆ هەندێک بابەت دەبات. لە رێگەی وەزیری سامانە سرووشتییەکانەوە دەیەوێت وای پیشانبدات کە لایەنی کەمتەرخەم و تاوانبار حكومەتی عێراقە. نەخێر، حکومەتی هەرێمی کوردستان تاوانبارە. بەنزینەکەی حکومەتی عێراقی کە ملیۆنێک لیتری رۆژانە بوو کێشەی ئێمە چارەسەر ناکات، چونکە هەرێمی کوردستان رۆژانە پێویستی بە شەش ملیۆن لیتر بەنزینە".  ئەحمەد کەلاری، ئەندامی ژووری بازرگانیی سلێمانی باسی لەوە کرد، "ئەگەر حکومەتی هەرێمی کوردستان رەزامەندی بدات و ئامادەبێت ئاسانکاری بکات بۆ دروستکردنی پاڵاوگەیەک کە لە هەرێمی کوردستان هەر لە زاخۆوە تاوەکو کفری سووتەمەنی دابین بکات، بازرگانان ئامادەن لە رێگەی کۆمپانیای پشکپشکێنەوە ئەو پرۆژەیە جێبەجێ بکەن. ئەمە تەنیا چارەسەرە. ئەم پێشنیارەمان لە ساڵی ٢٠١٢ وە کردووە. ساڵی ٢٠١٢ پرۆژەیەک هەبوو کە لە رێگەی ژووری بازرگانیی سلێمانییەوە پێشکێش بە پارێزگاری سلێمانی کرا و ئەوانیش دایان بە وەزارەتی سامانە سرووشتییەکان. بەداخەوە کاری لەسەر نەکرا".  جەلال ئەبوبەکر، سەرۆکی سەندیکای شۆفێرانیش ئەوەی خستەڕوو، "ئێمە باجی رکابەریی سەرمایەداران دەدەین و لەبەر ئەوان نرخی سووتەمەنی زیاد بووە، ئەگینا بۆ لە شارەکانی دیکەی عێراقدا نرخی سووتەمەنی زیاد نەبووە؟ پاسەکانی هێڵەکانی گواستنەوەی ناو شار رۆژانە ١٥ هەزار دیناریان دەست ناکەوێت. با حکومەت و سەرمایەداران بچنە ناو شۆفێرانەوە و ئاگایان لە دۆخی گەلەکەیان و هەژاران بێت".  بە گوتەی سەرۆکی سەندیکای شۆفێران، ئەگەر تاوەکو هەفتەی داهاتوو ئەم کێشەیە چارەسەر نەکرێت، خەڵک خۆیان ئۆتۆمبێلەکانیان ناهێننە دەرەوە و ناتوانن بەکاریان بهێنن. تاوەکو ئێستا کرێی هیچ هێڵێکی گواستنەوەی ناو شار زیاد نەکراوە، بەڵام ئەگەری هەیە هێڵی راپەڕین و بەکرەجۆ زیاد ببێت.