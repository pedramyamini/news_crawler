دەنگدەرێک بەناوی جیهاد موحسین دەڵێت، "زیاتر لە دوو کاژێر ئەو خەڵکە چاوەڕێیان کرد، نەیانتوانی دەنگ بدەن، نزیکەی ٢٠٠ کەس هاتن، بەڵام نەیانتوانی دەنگ بدەن و گەڕانەوە. ١٥ لە کەسوکاری ئێمە نەیانتوانی دەنگ بدەن". دەنگدەرێکی دیکەش بەناوی جەلال مەولوود ئاماژەی بەوە کرد، "سێ چارەگە هاتووم چاوەڕێم کردووە، دەڵێن پەنجە مۆرت ناخوێندرێتەوە، نەمتوانی دەنگ بدەم، ئێ چی بکەم، ناتوانم بووەستم و دەگەڕێمەوە ماڵ".  ئامانج جەلال - ی دەنگدەریش باسی لەوە کرد، کارتی نیشتمانییەکەی تازەیە و لەو کۆتاییانە وەریگرتووەتەوە، "بەڵام کە هاتم دەنگ بدەم، گوتیان سیمکارتی کارتەکەت ناخوێنێتەوە، نەمتوانی دەنگ بدەم".  تەنیا هاونیشتمانیان نا، بەڵکو بەشێک لە سیاسییەکانی هەرێمی کوردستانیش لە کاتی دەنگدان لە بنکەکانیان، بەشێک لە ئامێرەکان وەستابوون و کێشەی نەبوونی ناو و نەخوێندنەوەی پەنجەمۆریان هەبووە. فازڵ میرانی، سکرتێری مەکتەبی سیاسیی پارتی؛ سەعدی پیرە، ئەندامی مەکتەبی سیاسیی یەکێتی و عەلی باپیر، سەرۆکی کۆمەڵی دادگەری، لە کاتی دەنگدان رووبەڕووی کێشە تەکنیکییەکانی کۆمیسیۆن بوونەوە.  فازڵ میرانی سکرتێری مەکتەبی سیاسیی پارتی داوای لە خەڵک کرد پشوو درێژبن و بمێننەوە، "دەستەکانیان بشۆن تاوەکو بتوانن دەنگ بدەن".  سەعدی پیرە، ئەندامی مەکتەبی سیاسیی یەکێتی گوتی، "ئەو بنکەیەی دەبایە من دەنگی لێبدەم، ئێرە بوو، بەڵام لە رۆتانا ناوم نەبوو، کارتەکە نەیخوێندەوە، بۆیە دووبارە هاتم لێرە دەنگم دا".  بەپێی راپۆرتی تۆڕی شەمس بۆ چاودێریی هەڵبژاردنەکان، لە کۆی هەشت هەزار و ٢٧٣ بنکە لە ٢٨١ بنکە لە سەرتاسەری عێراق، بەهۆی کارنەکردنی ئامێرەکانی دەنگدان، بۆ ماوەی نزیکەی یەک کاژێر پرۆسەی دەنگدان وەستابوو.  هۆزان شەمسەدین، کارمەندی کۆمیسیۆن گوتی، "بەپێی رێنوێنییەکانی کۆمیسیۆن، نابێت بەبێ پەنجەمۆر هیچ کەسێک دەنگ بدات؛ ئەگەر پەنجەمۆر نەخوێنێتەوە ئەوا ناتوانێت دەنگ بدات".  بۆتان عەبدولڕەزاق، بەڕێوەبەری تەکنیکی لە کۆمیسیۆنی باڵای هەڵبژاردنەکان لقی هەولێر رایگەیاند، "ئەو کێشەیە لە سەرتاسەری عێراق هەبووە، بەشێك لە ئامێرەکان کاریان نەکردووە و پەنجەمۆرەکان نەیانخوێندووەتەوە، بەڵام توانرا کێشەکە چارەسەر بکرێت".  زیاتر لە ٢٤ ملیۆن کەس مافی دەنگدانیان هەبوو، بەپێی ئاماری ئۆفیسەکانی کۆمیسیۆنی باڵای هەڵبژاردنی عێراق لە هەرێمی کوردستان، رێژەی بەشداریی دەنگدەران لە دهۆک ٥٢ % و لە هەولێر ٤٣ % و لە سلێمانیش ٣٨ % بووە.