رۆژی پێنجشەممە ٢١ - ١٠ - ٢٠٢١ دادگای تاوانی هەولێر لە دانیشتنێکدا بڕیاری ئازادکردنی پێنج دەستگیرکراوی دیکەی بادینانی دەرکرد.  عومەر گوڵپی، پەرلەمانتاری کوردستان بە تۆڕی میدیایی رووداوی راگەیاند، "یەکێک لە دەستگیرکراوەکان سزاکەی هەڵوەشاوەتەوە و چوارەکەی دیکە کە هەر یەکە و ساڵێک حوکمدراون، بەڵام بەپێی ئەوەی کە ساڵێک زیاترە لە زیندانن، ئازادکراون".  بەشدار حەسەن، پارێزەری دەستگیرکراوانی بادینان لە کۆنگرەیەکی رۆژنامەڤانیدا رایگەیاند، "ئەمڕۆ دانیشتنێکی ئازاد و دادپەروەرانە لە دادگای تاوانی هەولێر بەڕێوەچوو، هەریەکە لە د. عامر خالید، سلێمان مووسا، سولێمان کەمال، جەمال خەلیل و فرسەت ئەحمەد ئازادکران. "  هاوکات عەلی حەمەساڵح، پەرلەمانتاری کوردستان لە کۆنگرەیەکی رۆژنامەڤانیدا رایگەیاند، "دانیشتنەکەی دادگە ئازادانە بووە" و هیواشی خواست پرۆسەی دادگاییکردنی ئەوانی دیکەی کە لە زینداندا راگیراون خێراتر بکرێت.  رۆژی چوارشەممە ٢٠ - ١٠ - ٢٠٢١ دادگای تاوانی هەولێر بڕیاری دا، سزای ساڵێک زیندانیکردن بۆ هەر یەک لە مامۆستا بەدەل بەرواری و ئومێد بەرۆشکی ببڕێتەوە، بەڵام بەهۆی ئەوەی کە بەدەل بەرواری ساڵێک راگیرابوو، ئازادکرا.  عەلی حەمەساڵح، پەرلەمانتاری کوردستان، کە لە نزیکەوە چاودێری دۆسیەکانی کردووە، لە پەیجەکەی خۆی لە تۆڕی کۆمەڵایەتیی فەیسبووک نووسیویەتی: "ئومێد بەرۆشکی، بە تۆمەتی ناوزڕاندن، حوکمی دوو ساڵی دیکەی لەسەرە".