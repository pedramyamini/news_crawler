وشیار عوسمان، بەڕێوەبەری رادیۆی نەورۆز، بە تۆڕی میدیایی رووداوی راگەیاند: سیروان مەسعود، کە بەرپرسی بێژەرانی رادیۆی نەورۆز بوو، بەهۆی کۆرۆناوە گیانی لە دەستدا.  وشیار عوسمان گوتی: "کاک سیروان رۆژی ١٤ - ١٠ - ٢٠٢١ ئاگاداری کردمەوە، کە تووشی نەخۆشیی کۆرۆنا بووە، دوای چەند رۆژێک پەیوەندی پێوەکردم کە تەندروستیی باشە، بەڵام رۆژی ٢٠ - ١٠ - ٢٠٢١ بەهۆی تێکچوونی باری تەندروستی گەیێندرایە نەخۆشخانەی لالاڤی تایبەت بە تووشبووانی کۆرۆنا".  سیروان مەسعود، لە دایکبووی ساڵی ١٩٧٦ بوو، دەرچووی پەیمانگەی زانستە ئیسلامییەکان بوو، هەروەها قوتابی دوا قۆناخی کۆلێژی قەڵا بۆ خوێندنی ئیسلامی بوو.  لە ماوەی ئەمساڵدا ئەوە دووەمین کارمەندی رادیۆی نەورۆزە بە نەخۆشیی کۆرۆنا گیان لەدەست بدات. فەرهاد محەممەد، بەرپرسی بەشی نووسینی رادیۆی نەورۆز لە ئاداری ئەمساڵ بە کۆرۆنا گیانی لە دەستدا.