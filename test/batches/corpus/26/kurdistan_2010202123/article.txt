دوای ئەوەی لە سۆشیاڵمیدیا وا بڵاوکرایەوە، کە یەکێتی بەنیازی بەستنی کۆنگرەی پێشوەخت یان پلینیۆمە و ژمارەی ئەندامانی سەرکردایەتی کەمدەکاتەوە، سكرتاریەتی ئەنجوومەنی سەركردایەتیی یەكێتی روونکردنەوەیەکی بڵاوکردەوە.  لە روونکردنەوەکەدا هاتووە: "لە ھەندێك میدیا و سۆشیال میدیاوە بڵاوكراوەتەوە، كە یەكێتیی نیشتمانیی كوردستان نیازی بەستنی پلینوم، یان كۆنگرە و كەمكردنەوەی ژمارەی ئەندامانی سەركردایەتی ھەیە، بۆ ھەموو لایەكی روون دەكەینەوە كە یەكێتیی نیشتمانیی كوردستان ھیچ بەرنامەیەكی نییە بۆ ئەو مەبەستە، ئەو ھەواڵانەش كە لەو بارەیەوە بڵاودەكرێنەوە دوورن لە راستییەوە".  لە ٠٨ - ٠٧ - ٢٠٢١ کۆمەڵێک گۆڕانکاری لەنێوخۆی یەکێتی روویدا، کە بە گۆڕینی بەرپرسی دەزگای زانیاری و فەرماندەی دژەتیرۆر دەستیپێکرد. دواتر لاهور شێخ جەنگی، هاوسەرۆکی یەکێتی، لە نامەیەکیدا بۆ مەکتەبی سیاسیی، بڕیاریدا دەسەڵاتەکانی خۆی رادەستی هاوسەرۆک بافڵ تاڵەبانی بکات.  پێشتر بافڵ تاڵەبانی، هاوسەرۆکی یەکێتی لەبارەی گۆڕانکارییەکانی دوای ٨ی تەممووز لە نێو یەکێتی رایگەیاندبوو "گەڕانەوە بۆ پێش هەشتی مانگ [مانگی تەممووز] نییە".  لاهوور شێخ جەنگی، گۆڕانکارییەکانی نێوخۆی یەکێتی بە "کودەتا" ناوبرد، بەڵام بافڵ تاڵەبانی بەپێچەوانەوە بیر دەکاتەوە و دەڵێت: "حەز دەکەم بۆتان روونبکەمەوە کە ئەوە هەڵوەشاندنەوەی کودەتا بوو، دەمێک ساڵە لەنێو ئەم حیزبە [یەکێتی] کودەتا کراوە، باسی لاهوور دەکەیت، لاهوور دەزگا ئەمنییەکانی بەکارهێنا بۆ ئەو کودەتایەی کە ئێمە هەڵمانوەشاندەوە".  لە ٢٥ - ٠٨ - ٢٠٢١ مەکتەبی سیاسیی یەکێتی داوای لە لاهوور شێخ جەنگی کرد لە ٧٢ کاژێردا هەرێمی کوردستان بەجێبهێڵێت، بافڵ تاڵەبانی لەوبارەوە گوتی، بڕیارەکە بۆ لاهوور شێخ جەنگی نێردرا و بڕیارەکەی بە دڵ نەبووە و گوتوویەتی، "سەرکردایەتیی یەکێتی دەبێت داوای لێبکەن". بافڵ تاڵەبانی دەڵێت، "ئەوە سەرکردایەتیش پێیگوت، بەڵام دیارە بڕیاری داوە نەڕوات، چونکە لە ١٢٤ ئەندامی سەرکردایەتی ١٠٤ ئەندام پشتیوانی ئەو بۆچوونە بوو".  مەلا بەختیار لەبارەی رووداوەکانەوە دەڵێت، "ئەم بڕیار و سیاسەتە ناوخۆییەی یەکێتی بەبێ ئەوەی لە دوای ٨ ـی تەممووزەوە بۆ یەکجاریش سەرکردایەتی کۆببێتەوە سەپێنراون. لە کاتێکدا لە دوای چوارەمین کۆنگرەوە، بۆ ئەوەی پیشان بدرێ یەکێتی یەکگرتووە سەرکردایەتیی یەکێتی لەسەر کۆمەڵێک ئەرکی لاوەکی کۆبوونەوەی بێ سەروبەری ئەکرد بەبێ ئەوەی لەو کۆبوونەوانە بچووکترین کێشەی ناوخۆیی و کێشمەکێشی دەرەوەی یەکێتی چارەسەر کرابن. "  دوای نەخۆشکەوتنی مام جەلال، سکرتێری پێشووی یەکێتی، چەندین کێشە رووی کردە ئەو حیزبە، سەرکردایەتیی حیزبەکەش بە مەبەستی چارەسەرکردنی کێشەکان کۆنگرەی چوارەمی حیزبەکەی لە ٢١ - ١٢ - ٢٠١٩ سازکرد و سیستەمی هاوسەرۆکیان پەسندکرد، هەر یەک لە بافڵ تاڵەبانی و لاهوور شێخ جەنگی بوونە هاوسەرۆکی یەکێتی.