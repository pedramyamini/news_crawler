ئەمڕۆ شەممە ٣٠ - ١٠ - ٢٠٢١ مەحموود محەممەد، گوتەبێژی پارتی دیموکراتی کوردستان لە روونکردنەوەیەکدا رایگەیاند، "چەند رۆژێکە ژمارەیەک ماڵپەڕ و پەیجی دیاریکراو ھەواڵێکی دوور لە راستی بڵاودەکەنەوە لەبارەی گۆڕانکاری و ئاڵوگۆڕکردن لە ھەڤاڵانی بەرپرسی ئۆرگانەکانی پارتیمان لە سنووری پارێزگای سلێمانی بەتایبەتی و ھەندێ شوێنی دیکە بەگشتی".  مەحموود محەممەد دەشڵێت: "رایدەگەیەنین کە ئەم بابەتە ھیچ بنەمایەکی نییە و تاوەکو ئێستا بڕیاری ھیچ جۆرە گۆڕانکارییەک نەدراوە".  بڵاوکردنەوەی روونکردنەوەکە لە کاتێکدایە، رۆژانی ٨ و ١٠ی ئەم مانگە، هەڵبژاردنی پێشوەختەی پەرلەمانی عێراق بەڕێوەچوو و بە گوێرەی ئەنجامە بەراییەکان، پارتی دیموکراتی کوردستان ٣٣ کورسی بەدەستهێناوە کە دووانیان لە سنووری پارێزگای سلێمانین.   چەند رۆژێکە لە تۆڕە کۆمەڵایەتییەکان دەنگۆیەک بڵاوبووەتەوە کە گوایە بەهۆی ئەوەی ئەشواق جاف، بەربژێری پارتی دیموکراتی کوردستان لە سنووری هەڵەبجە لە هەڵبژاردنەکەدا دەرنەچووە؛ هەروەها بەهۆی ئەوەی بەربژێری زیاتری پارتی لە سنووری سلێمانی و گەرمیان دەرنەچوون، گۆڕانکاری لە بەرپرسی لقەکانی ئەو حیزبە لە سنووری سلێمانی، هەڵەبجە و گەرمیان دەکرێ.   رۆژی هەینی ٢٩ - ١٠ - ٢٠٢١، بەسام عەلی، بەرپرسی لقی پارتی لە هەڵەبجە بە تۆڕی میدیایی رووداوی گوت، "هیچ بڕیارێکی لەو جۆرە نییە کە پارتی دیموکراتی کوردستان گۆڕانکاری لە بەرپرسانی لقەکاندا بکات".  بەسام عەلی گوتیشی، ئەو وەکو بەرپرسی لقی ١٢ی هەڵەبجەی پارتی هیچ بڕیارێکی لەبارەی گۆڕینیەوە بەدەستنەگەیشتووە و گوتیشی، "بەرپرسی لقەکانی ٢٢ لە کەلار، لقی ٤ی سلێمانی و ١٢ی هەڵەبجە ناگۆڕدرێن".  هاوکات دیاری حوسێن، جێگری بەرپرسی ئەنجوومەنی سەرکردایەتیی کەرکووک - گەرمیانی پارتی ئەمڕۆ هەینی بە تۆڕی میدیایی رووداوی گوت، هیچ بڕیارێکی گۆڕانکاری بەوان نەگەیشتووە.