ئەمڕۆ دووشەممە، ٢٥/١٠/٢٠٢١ د. محەممەد خورشید، بەرپرسی لقی سێی پارتی دیموکراتی کوردستان لەبارەی ژمارەی دەنگەکانی حیزبەکەی و هاوپەیمانی کوردستان (یەکێتی نیشتیمانی کوردستان و بزووتنەوەی گۆڕان)، لە هەڵبژاردنە پەرلەمانییەکەی ١٠ی ئۆکتۆبەری ٢٠٢١ ەوە بە تۆڕی میدیایی رووداوی گوت "ئەو ژمارانەی یەکێتی نیشتیمانی کوردستان باسیان دەکات گوایە لە کەرکووک بەدەستیهێناون بەهی سەربەخۆکانیشەوەیە، ئەگەرنا دەنگەکانی پارتی لە کەرکووک لەو دەنگانەی یەکێتی و گۆرانیش لەکەرکووک بەدەستیانهێناوە زیاترن".  بە گوتەی بەرپرسی لقی سێی پارتی لە کەرکووک، دەنگەکانی یەکێتی لە کەرکووک لەو هەڵبژاردنەدا بەراورد بە هەڵبژاردنی رابردوو کەمی کردووە و ئەو حیزبە ١٤٠ هەزار دەنگی لەدەستداوە.  ئەمڕۆ دووشەممە ٢٥/١٠/٢٠٢١ لقی سێی پارتی دیموکراتی کوردستان لە کەرکووک روونکردنەوەیەکی بڵاوکردەوە و تێیدا وەڵامی لێژنەی باڵای راگەیاندنی یەكێتی نیشتیمانی كوردستان لە كەركوك لەبارەی دەنگەکانی لە هەڵبژاردنی ١٠ی ئۆکتۆبەری ٢٠٢١ دایەوە و لە روونكردنەوەیەکدا دەڵێت: "هەوڵی شاردنەوەی راستییەکان و چەواشەكردنی خەڵكی سەربەرزی كەركوك و كوردستان دەدەن".  لە راگەیێنراوەکەی پارتی دیموکراتی کوردستان هاتووە: "بەپێی دوا ئاماری كۆمسیۆن دەنگەكانی  بەربژێرمان لە بازنەی یەک ٣٧ هەزار و ٧٧٤ دەنگی بەدەستهێناوە، باشە دەنگی کام کاندیدی ئێوە و گشت لایەنەکانی دیکە لە کەرکووك لەو دەنگانەی بەربژێری سەرکەوتووی پارتیمان بەڕێز شاخەوان عەبدوڵڵا زیاترە؟ ھەردوو بەرێژیرەکانی  پارتی دیموكراتی كوردستان دیارن كە شاخەوان عەبدوڵڵا و نەجوا حەمیدن بە ھەردووکیانەوە ٤٩ هەزار و ٦٣١ دەنگیان بەدەستھێناوە، بەڵام دەنگەكانی دوو کاندیدی یەكێتی نیشتیمانی كوردستان لەگەڵ گۆڕان  بە کۆی دەنگی دەنگدەرانی  ھەردوولا ٢٨ هەزار و ٩٥٧ دەنگە، ئەگەر دابەشی سەر دوو لایەنی هاوپەیمانی بکرێت، كە لەم هەڵبژاردنە پێكەوە بەشداربوون ھی ھەر لایەنێکیان دەكاتە (١٤٤٧٨) دەنگ".  لقی سێی پارتی دیموکراتی کوردستان لە کەرکووک لە روونکردنەوەکەیدا سەبارەت بە دیلان غەفوور، کە وەکو سەربەخۆ خۆی بەربژێرکرد و سەرکەوت، دەڵێت: "ناوی بەربژیرە سەربەخۆکان کۆمیسیۆن دیاری کردوون، هەر بەربژیرێکی سەربەخۆ خۆی بەربژێر كردبێت دەنگی خەڵكی بێلایەنی هێناوە  وەکو سەربەخۆ نەك ھی ھیچ لایەنێکی سیاسی، چونكە ئەو دەنگدەرەی كە دەنگی پێداوە دیارە سەر بە هیچ لایەنێكی سیاسی و بۆ ھیچ لایەنێکی دیاریكراو نییە،  ئەو دەنگدەرەش پڕ بەدڵ و ھەستی خۆی دەنگی بە بەربژێرێکی سەربەخۆ داوە، نەوەك لایەنێکی سیاسی".  سەبارەت بە پۆستی پارێزگاری کەرکووکیش، لەراگەیێندراوەکەیدا لقی سێی پارتی دیموکراتی کوردستان هاتووە: "دیارە كێن ئەوانەی بوونەتە هۆكاری ئەوەی لەدەست كورد دەربچێت و پارێزگارێكی عەرەبی وەكو (راكان سەعید) لەو پۆستە بەردەوام بێت. فەرموون ئەوە ئەو رێككەوتنەیە كە خۆتان و بە ئیمزای كەسێكی ناسراوی خۆتان بە فەرمی لەگەڵ راكان رێككەوتوون و ئیمزاتان كردووە، كە (راكان سعید علی) پارێزگاری كەركوك بە وەكالەت هەم  جێگری پارێزگار بێت و هەم پارێزگاریش بێت، هەتا هەڵبژاردنی ئەنجوومەنی پارێزگا، کە ھێشتا یاساکەی دیاری نەکراوە. رێکەوتنەکە دیارەو خۆتان ئیمزاتان لەسەر کردووە و ناتوانن حاشای لێ بکەن!!!! ".  ئەو روونکردنەوەییەی پارتی دیموکراتی کوردستان دوای راگەیێنراوێکی لیژنه‌ی باڵای راگه‌یاندنی یه‌كێتیی نیشتمانیی كوردستان / كه‌ركووك هات، کە رۆژی شەممە بڵاویکردەوە  و تێیدا هاتبوو: "له‌دوای كۆتاییهێنانی پرۆسه‌ی هه‌ڵبژاردن و ده‌ركه‌وتنی ئه‌نجامه‌كانی، چه‌ند به‌رپرسێكی پارتی بانگه‌شه‌ی ئه‌وه ده‌كه‌ن كه پارتی ده‌نگی یه‌كه‌می كه‌ركووكی به‌ده‌ستهێناوه، بۆیه ده‌بێت پۆستی پارێزگاری كه‌ركووك بۆ ئه‌وان بێت، لێره‌وه ده‌مانه‌وێت رای گشتی و كه‌ركووكییه دلێره‌كان له‌م چه‌واشه‌كارییانه ئاگاداربكه‌ینه‌وه كه ئه‌و قسه و بانگه‌شانه‌ی پارتی ده‌یانكات هیچ راستییه‌كیان تێدا نییه، چونكه ده‌نگه به‌ده‌ستهاتووه‌كانی یه‌كێتی و پارتی ئه‌و راستییه ده‌سه‌لمێنێت كه كام لایه‌نه ده‌نگی یه‌كه‌مه له كه‌ركووك. "  سەبارەت بە وردەکاریی دەنگەکانی ئەو دوو حیزبە، یەکێتیی نیشتیمانیی کوردستان رایگەیاند: "به‌پێی دوایین ئاماری كۆمیسیۆنی باڵای هه‌ڵبژاردنه‌كان، پارتی له كه‌ركووك ته‌نیا (٤٩٦٣١) ده‌نگی به‌ده‌ستهێناوه، له كاتێكدا یه‌كێتی (٨٢٣٨٠) ده‌نگی به‌ده‌ستهێناوه، له كاتێكدا ئه‌و ده‌نگانه‌ی كه  ئه‌ندام و لایه‌نگرانی یه‌كێتی له ده‌ره‌وه‌ی لیستی یه‌كێتی به‌ده‌ستیان هێناوه ئه‌ژمار بكه‌ین ژماره‌ی ده‌نگه‌كانی یه‌كێتی زۆر له‌وه زیاتره كه باسمان كرد، بۆیه له به‌رامبه‌ر راستی و دروستیی ئه‌م ژمارانه‌دا عه‌یبه‌یه‌كی گه‌وره‌یه به‌رپرسانی پارتی بڵێن ئێمه ده‌نگی یه‌كه‌مین له كه‌ركووك، ئه‌گه‌ر هاتبا و ته‌كنیك و سیستمی هه‌ڵبژاردن رێگر نه‌بووایه له به‌رده‌م پرۆسه‌كه، لانی كه‌م یه‌كێتی ٥ كورسیشی به‌ده‌ستده‌هێنا. "  شاخەوان عەبدوڵڵا، بەربژێری سەرکەوتووی پارتی دیموکراتی کوردستان بۆ ئەنجوومەنی نوێنەرانی عێراق لە کەرکووک رۆژی شەممە ٢٣/١٠/٢٠٢١ بە تۆڕی میدیایی رووداوی راگەیاند، بەو پێیەی یەکێتی لە کەرکووک دوو کورسی و پارتیش دوو کورسییان هێناوە و ژمارەی دەنگەکانی پارتی لە کەرکووک لە دەنگەکانی یەکێتی زیاترن، بۆیە پۆستی پارێزگاری داهاتووی کەرکووک، ئیستیحقاقی پارتییە.