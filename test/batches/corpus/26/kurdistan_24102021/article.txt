رۆژی شەممە، ٢٣/١٠/٢٠٢١ شاخەوان عەبدوڵڵا، بەربژێری سەرکەوتووی پارتی دیموکراتی کوردستان بۆ ئەنجوومەنی نوێنەرانی عێراق لە کەرکووک بە تۆڕی میدیایی رووداوی راگەیاند، بەو پێیە یەکێتی لە کەرکووک دوو کورسی و پارتیش دوو کورسییان هێناوە و ژمارەی دەنگەکانی پارتی لە کەرکووک لە دەنگەکانی یەکێتی زیاترن، بۆیە پۆستی پارێزگاری داهاتووی کەرکووک ئیستیحقاقی پارتییە.   لە وەڵامی قسەکانی ئەو بەربژێرە، لیژنه‌ی باڵای راگه‌یاندنی یه‌كێتیی نیشتمانیی كوردستان / كه‌ركووك راگەیێندراوێکی بڵاوکردەوە و تێیدا هاتووە، "له‌دوای كۆتاییهێنانی پرۆسه‌ی هه‌ڵبژاردن و ده‌ركه‌وتنی ئه‌نجامه‌كانی، چه‌ند به‌رپرسێكی پارتی بانگه‌شه‌ی ئه‌وه ده‌كه‌ن كه پارتی ده‌نگی یه‌كه‌می كه‌ركووكی به‌ده‌ستهێناوه، بۆیه ده‌بێت پۆستی پارێزگاری كه‌ركووك بۆ ئه‌وان بێت. "  هەروەها ئەوەش هاتووە کە "لێره‌وه ده‌مانه‌وێت رای گشتی و كه‌ركووكییه دلێره‌كان له‌م چه‌واشه‌كارییانه ئاگاداربكه‌ینه‌وه كه ئه‌و قسه و بانگه‌شانه‌ی پارتی ده‌یانكات هیچ راستییه‌كیان تێدا نییه، چونكه ده‌نگه به‌ده‌ستهاتووه‌كانی یه‌كێتی و پارتی ئه‌و راستییه ده‌سه‌لمێنێت كه كام لایه‌نه ده‌نگی یه‌كه‌مه له كه‌ركووك. "  سەبارەت بە وردەکاریی دەنگەکانی ئەو دوو حیزبە، یەکێتیی نیشتیمانیی کوردستان رایگەیاندووە، "به‌پێی دوایین ئاماری كۆمیسیۆنی باڵای هه‌ڵبژاردنه‌كان، پارتی له كه‌ركووك ته‌نیا (٤٩٦٣١) ده‌نگی به‌ده‌ستهێناوه، له كاتێكدا یه‌كێتی (٨٢٣٨٠) ده‌نگی به‌ده‌ستهێناوه، له كاتێكدا ئه‌و ده‌نگانه‌ی كه  ئه‌ندام و لایه‌نگرانی یه‌كێتی له ده‌ره‌وه‌ی لیستی یه‌كێتی به‌ده‌ستیان هێناوه ئه‌ژمار بكه‌ین ژماره‌ی ده‌نگه‌كانی یه‌كێتی زۆر له‌وه زیاتره كه باسمان كرد، بۆیه له به‌رامبه‌ر راستی و دروستیی ئه‌م ژمارانه‌دا عه‌یبه‌یه‌كی گه‌وره‌یه به‌رپرسانی پارتی بڵێن ئێمه ده‌نگی یه‌كه‌مین له كه‌ركووك، ئه‌گه‌ر هاتبا و ته‌كنیك و سیستمی هه‌ڵبژاردن رێگر نه‌بووایه له به‌رده‌م پرۆسه‌كه، لانی كه‌م یه‌كێتی ٥ كورسیشی به‌ده‌ستده‌هێنا. "  سەبارەت بە پۆستی پارێزگاری کەرکووک لە راگەیێندراوەکەدا ئاماژە بۆ ئەوەکراوە کە ئەو پۆستە وەک "پشکی یەکێتی دەمێنێتەوە. " یەکێتی لەوبارەیەوە داوا له هه‌موو حیزب و لایه‌نه كوردستانییه‌كان دەکات کە له چوارچێوه‌ی به‌رنامه‌یه‌كی نیشتمانیدا كۆببنه‌وه بۆ به‌ده‌ستهێنانی ئه‌و پۆسته، به تایبه‌تیش داوا له به‌رپرسانی پارتی ده‌كه‌ن "به‌م هه‌ڵوێسته‌یان نه‌بنه‌وه رێگر له به‌رده‌م به‌ده‌ستهێنانه‌وه‌ی پۆستی پارێزگاری كه‌ركووك. "  بەپێی ئەنجامەکانی هەڵبژاردن لە پارێزگای کەرکووک، لە کۆی ١٢ کورسی کورد شەش کورسی، عەرەب ٤ کورسی و پێکهاتەی تورکمان ٢ کورسییان بەدەستهێناوە.  لەنێو لایەنە کوردستانییەکانیشدا یەکێتی دوو کورسی، پارتی دوو کورسی و نەوەی نوێ کورسییەک و دیلان غەفوور بەربژێری سەربەخۆش کورسییەکی بەدەستهێناوە کە دەڵێت، ئەو کورسییەش هی یەکێتییە. بەوپێیە کورسییەکانی یەکێتی دەبنە سێ.   دیلان غەفوور، ئەندامی خوولی چوارەمی ئەنجوومەنی نوێنەرانی عێراق لەسەر پشکی یەکێتی کە وەکو بەربژێری سەربەخۆ خۆی لە هەڵبژاردنی ١٠/١٠/٢٠٢١ بەربژێرکردبوو و سەرکەوتنی بەدەستهێناوە، لە روونکردنەوەیەکدا رۆژی شەممە رایگەیاند "له په‌رله‌مانی عێراق ده‌نگم له پاڵ ده‌نگی فراكسیۆنی یه‌كێتیدا ده‌بێت و دوای پێكھێنانی حكومه‌تی عێراق كاتێك یاسا رێگەی پێدام، به فه‌رمی ده‌بمه‌وه ئه‌ندامی فراكسیۆنی یه‌كێتی له په‌رله‌مانی عێراق. "  ئەو قسانەی بەرپرسانی یەکێتی و پارتی لەکاتێکدان، پۆستی سەرۆککۆماری عێراق و پارێزگاری کەرکووک دەبنەوە مژاری سەرەکی و بەرپرسانی هەردوو حیزب دەڵێن، بەسازان ئەو پۆستانە لەنێوانیان یەکلایی دەکەنەوە.