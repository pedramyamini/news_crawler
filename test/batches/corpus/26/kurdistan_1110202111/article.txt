ئەرکان عەلی پەیامنێری تۆڕی میدیایی رووداو لە سلێمانی رۆژی دووشەممە ١١ی تشرینی یەکەمی ٢٠٢١ رایگەیاند، لە سنووری پارێزگای سلێمانی هیچ سکاڵایەک لەبارەی ساختەکاری لە هەڵبژاردن تۆمار نەکراوە و تاوەکو ئێستا سکاڵاکانی دوێنێ ئەوەندە گەورە نین هیچ ئەنجامێکی وێستگەیەک، بنکەیەک و بازنەیەک یان کورسییەک بگۆڕن.  پەیامنێری رووداو دەڵێت، پێشێلکاریی "بچووک بچووک" هەبوون، هەندێک گلەیی و گازندەی بریکاری پارتە سیاسییەکان بوون بەهۆی نەخوێندنەوەی پەنجەمۆری دەنگدەر یان ئەوەی دەنگدەرەکە کارتی کۆنی دەنگدانی پێبووە و کۆدەکەی نەخوێندووەتەوە، نەوەک ئەوەی دەستکاریی دەنگێک کرابێت، ئامێرێک لەکارکەوتبێت، لە بنکەیەک یان وێستگەیەک نەتوانرابێت دەنگ بدرێت، یان خەڵکێک بە کارتی ساختە یان بێ ناسنامەی بایۆمەتری دەنگی دابێت.  بەپێی ئەو زانیارییانەی دەست پەیامنێری رووداو کەوتووە، لە دەنگدانی تایبەت کە رۆژی ٨ی تشرینی یەکەمی ٢٠٢١ بەڕێوەچوو وە ٨٠ هەزار کەس مافی دەنگدانی هەبوو، نزیکەی ٧٣ - ٧٥ % ی هێزە ئەمنییەکان دەنگیان داوە؛ ئەو دەنگانە تێکەڵ دەکرێن بە دەنگەکانی دوێنێ ١٠ی تشرینی یەکەم و کاژێر ٠٣: ٠٠ی ئێوارەی ئەمڕۆ دووشەممە ١١ی تشرینی یەکەم ئەنجامەکان دەردەکەون.  پەیامنێری رووداو راشیگەیاند، بەگوێرەی ئەنجامە نافەرمییەکان لە ٥ بازنەی هەڵبژاردنی سلێمانی هیچ بەربژێرێکی گۆڕان براوە نییە، یەکگرتوو لە بازنەی یەک نزیکە لە دەرچوون، بەڵام رکابەرەکەی لە بزووتنەوەی گۆڕان کە شوناس شێرکۆیە لەوانەیە لە دەنگدانی تایبەت دەنگی پێدرابێت و دەنگەکانی زیادیکردبێت، بۆیە لەوانەیە ئەنجامە بەراییەکان گۆڕانکارییان بەسەردا بێت، چونکە دەنگدانی تایبەت تێکەڵ بە دەنگدانی گشتی دەکرێت، لەگەڵ گۆڕانکارییەکانی بەهۆی کۆتا دێنە ئاراوە.  بازنەی ١ی سلێمانی: ٤ کورسی  - رێبوار عەبدولڕەحمان لە نەوەی نوێ بە پلەی یەکەم دێت و زیاتر لە ١٥ هەزار دەنگی بەدەستهیناوە  - یادگار مەحموود لە پارتی دیموکراتی کوردستان بە پلەی دووەم دێت و زیاتر لە حەوت هەزار دەنگی بەدەستهێناوە  - نەرمین مەعرووف لە یەکێتیی نیشتمانیی کوردستان بە پلەی سێیەم دێت و بە کۆتای ژنان دەردەچێت  - دارا سێکانیانی لە یەکگرتووی ئیسلامی لەگەڵ شوناس شێرکۆ لە گۆڕان دەنگەکانیان لەیەکەوە نزیکن  لە بازنەی ٢ی سلێمانی: ٣ کورسی  - بەدرییە حوسێن لە نەوەی نوێ بە پلەی یەکەم دێت و زیاتر لە ١٥ هەزار دەنگی بەدەستهێناوە  - بڕیار رەشید لە هاوپەیمانی کوردستان کە یەکێتیە بە پلەی دووەم دێت و نزیکەی ٧ هەزار و ٦٠٠ دەنگی بەدەستهێناوە  - ئاسۆ فەرەیدوون لە هاوپەیمانیی کوردستان کە لە یەکێتیی نیشتیمانی کوردستانە بە پلەی سێیەم دێت و شەش هەزار دەنگی بەدەستهێناوە  بەرپرسانی هەڵبژاردنی پارتی دەڵێن، چاویان لەوەیە دەنگەکانی دەنگدانی تایبەت باڵانسی شنۆ نووری بەرزبکاتەوە بۆ بەدەستهێنانی کورسییەکی بازنەکە.  لە بازنەی سێی سلێمانی (هەڵەبجە، شارەزوور و دەورووبەری): ٣ کورسی  - چرۆ حەمە شەریف لە هاوپەیمانیی کوردستان بە پلەی یەکەم دێت کە ١٤ هەزار و ٥٠٠ دەنگی بەدەستهێناوە  - موسەننا ئەمین لە یەکگرتووی ئیسلامیی کوردستان بە پلەی دووەم دێت کە ١٤ هەزار و ٣٠٠ دەنگی بەدەستهێناوە  - ئاریان تاوەگۆزی لە نەوەی نوێ بە پلەی سێیەم دێت کە ١١ هەزار و ٥٠٠ دەنگی بەدەستهێناوە  بازنەی چواری سلێمانی (ئیدارەی راپەڕین و دووکان): ٤ کورسی  - سروە عەبدولواحید لە نەوەی نوێ بە پلەی یەکەم دێت کە زیاتر لە ٢٨ هەزار دەنگی بەدەستهێناوە  - سۆران عومەر لە کۆمەڵی دادگەریی کوردستان بە پلەی دووەم دێت کە زیاتر لە ٢٤ هەزار دەنگی بەدەستهێناوە  - غەریب ئەحمەد لە هاوپەیمانیی کوردستان لە پلەی سێیەم دێت کە ١٩ هەزار دەنگی بەدەستهێناوە  - بەدریە حوسێن لە یەکێتیی نیشتمانیی کوردستان بە پلەی چوارەم دێت کە ١٦ هەزار دەنگی بەدەستهێناوە  لەم بازنەیەش بەربژێرێکی پارتی کە ناسکە عەبدوڵڵایە ١٥ هەزار دەنگی بەدەستهێناوە؛ تێکەڵکردنی دەنگدانی تایبەت دوورنییە باڵانسەکە بگۆڕێت.  لە بازنەی پێنجی سلێمانی (گەرمیان): ٤ کورسی  - موەفەق حوسێن لە نەوەی نوێ بە پلەی یەکەم دێت کە زیاتر لە ٢٠ هەزار دەنگی بەدەستهێناوە  - شوان محەممەد لە پارتی دیموکراتی کوردستان بە پلەی دووەم دێت کە هەشت هەزار دەنگی بەدەستهێناوە  - سروە محەممەد لە هاوپەیمانیی کوردستان بە پلەی سێیەم دێت کە شەش هەزار دەنگی بەدەستهێناوە  - کاروان یاروەیس لە یەکێتیی نیشتیمانی کوردستان بە پلەی چوارەم دێت کە شەش هەزار دەنگی بەدەستهێناوە  رێژەی دەنگەکانی هاوپەیمانیی کوردستان و حیزبەکانی دیکە لە سنووری ئەو پارێزگایە بەم شێوەیە: هاوپەیمانیی کوردستان ٤٤ % ی دەنگەکان، نەوەی نوێ ٢٧ % ی دەنگەکان، پارتی دیموکراتی کوردستان ١١ % ی دەنگەکان، یەکگرتووی ئیسلامیی کوردستان ١١ % و کۆمەڵی دادگەری ٥.٥ % ی دەنگەکانیان بردووەتەوە.    ئەرکان عەلی گوتی، هاوپەیمانیی کوردستان ٨ کورسی، نەوەی نوێ ٥ کورسی، پارتی دیموکراتی کوردستان ٢ کورسی، یەکگرتووی ئیسلامیی کوردستان ٢ کورسی و کۆمەڵی دادگەری کورسییەکیان بردووەتەوە.