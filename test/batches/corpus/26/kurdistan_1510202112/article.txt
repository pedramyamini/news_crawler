ئێوارەی ٣٠ - ٩ - ٢٠٢١، لە شەڕی نێوان دوو بنەماڵەدا لە هەریر سێ کەس کوژران. هەروەها چەند ئەندامێکی هێزە ئەمنییەکان برینداربوون و ئاڵۆزیش بۆ ماوەی چەند کاژێرێک ناوچەکەی گرتەوە.  ئەمڕۆ هەینی ١٥ - ١٠ - ٢٠٢١، کاروان کەریمخان، بەڕێوەبەری ناحیەی هەریر بە تۆڕی میدیایی رووداوی راگەیاند، "بەداخەوە ئەمڕۆ کاک ستار جەبار بەهۆی سەختی برینەکەیەوە گیانی لەدەستدا و بووە قوربانیی ئارامیی هەریر".  کاروان کەریم خان ئاماژەی بەوەدا تەنیا ستار جەبار برینەکەی سەختبووە و ئەو ئەندامانەی دیکەی هێزە ئەمنییەکان کە برینداربووبوون، برینەکانیان سووک بوو و دوای وەرگرتنی چارەسەر، گەڕاونەتەوە ماڵەوە.  دوای شەڕەکەی هەریر، ئومێد خۆشناو، پارێزگاری هەولێر سەردانی ناحیەکەی کرد و بە رووداوی راگەیاند، هۆکاری شەڕەکە کێشەی کۆنی زەوی و زار بووە.  ئومێد خۆشناو دوای گیانلەدەستدانی ئەو پۆلیسە رایگەیاند: "چه‌ند جارێک سه‌ردانی ئەو پۆلیسە بریندارەمان کرد و  هه‌رچی پێویست بوو له نه‌خۆشخانه‌ی تایبه‌ت بۆمان کرد".  ئەو سێ کەسەی لەو رووداوەدا کوژرابوون، بە گوتەی محەممەد ئامۆکەیی، بەرپرسی راگەیاندنی بەڕێوەبەرایەتیی تەندروستیی شەقڵاوە بۆ رووداو، یەکێکیان پێشمەرگە بووە بە ناوی موسلیم هەینی، یەکێکی دیکەیان ناوی سەلمان رەسوول بووە و هەردووکیان خێزاندار بوون و دانیشتووی گوندی ناوشیوانی دەشتی هەریر بوون. کوژراوی سێیەمیش ناوی نەبەز محەممەد بوو.