ئەو شوێنەی کە لە سەرەتای ڤیدیۆکەدا دەردەکەوێت رۆژانە پڕ دەبوو لە راوچی و راوەماسییان دەکرد، بەڵام ئێستا تەنیا بەشێک لە کەرەستەکانیان بەجێ ماوە.  عەزیز کەریم، بەڕێوەبەری بەنداوی باوەشاسوار دەڵیت، لەبەر پێویستیی جووتیاران رۆژانە ئاوی بەنداوەکە بەردەدەینەوە، بەهۆی کەمبوونەوەی ئاستی ئاوەکە ژیانی ماسییەکانیش لە مەترسیدان، چونکە ئاوەکە لێڵ و پیسە، ئەو بڕیارەش بەردەوام دەبێت تاوەکو پەڵە و بارانێکی باش دەبارێت.  حەسەن ئەحمەد یەکێکە لەو راوچییانەی کە پێش قەدەخەکردنی راوەماسی لە بەنداوی باوەشاسوار راوەماسی دەکرد و ئێواران لە نێو بازاڕ ماسییەکانی دەفرۆشت، بەڵام ئێستا ناچارە رۆژانە ٣ کاژێر رێگە ببڕێت بۆ ئەوەی لە بەنداوی ئاوە سپی راوەماسی بکات.  حەسەن ئەحمەد دەڵێت، "ئێمە بژێویمان لەسەر ئەم ماسییەیە، پێیانگوتووین راو مەکەن هەتا باران دەبارێت بەشێکمان لە ماڵین بێکارین بەشێکمان دەرۆین بۆ خان یان لە هەر شوێنێک راو قەدەخە نەبێت لەوێ راو دەکەین".  قەدەخەی راوەماسی لە بەنداوی باوەشاسوار وایکردووە جگە لە هێنانی ماسی لە ناوچەکانی دیکەی کوردستان، پەنا بۆ ناوچەکانی عێراق ببەن.  فایەق عەزیز، ماسیفرۆشێکە و دەڵێت، ماسی بەنداو تامێکی دیکەی هەیە، ئێستا ماسی نەماوە لە بەنداوی کفری هەتا توانامان هەبێت لە شوێنەکانی دیکەوە ماسی دێنێن.  بەنداوی باوەشاسوار، توانای گلدانەوەی شەش ملیۆن مەترسێجا ئاوی هەیە، ئێستا بەنداوەکە کەمتر لە یەک ملیۆن مەترسێجا ئاوی تێدا ماوە.