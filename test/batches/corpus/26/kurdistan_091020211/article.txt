جەمشیر موشیر، ئەندامی ئەنجوومەنی نانەواخانەکانی هەولێر رۆژی پێنجشەممە ٠٧ - ١٠ - ٢٠٢١ بە رادیۆی رووداوی راگەیاند، بەهۆی زیادبوونی نرخی پێداویستییەکانی دروستکردنی نان و سەموون ئێستا زۆربەی خاوەن نانەواخانە و سەموونخانەکان زیان دەکەن. هەروەها لە سێ مانگدا لە سنووری هەولێر و دەوروبەری لە کۆی زیاتر لە دوو هەزار نانەواخانە و سەموونخانە، زیاتر لە ٣٠٠ نانەواخانە و ٢٠٠ سەموونخانە بەهۆی گرانبوونی پێداویستییەکانی دروستکردنی نان و سەموون داخراون.  پێشتر هەزار لیتر غاز بە ٣٠٠ هەزار دینار بوو، بەڵام ئێستا بووەتە ٥٠٠ هەزار دینار. هەروەها فەردەیەک ئارد نرخەکەی لە ٢٥ هەزار دینارەوە بووەتە ٣٨ هەزار دینار. جگە لەوەش گرانبوونی پێداویستییە سەرەتاییەکانی دیکەی وەکو خوێ و خومرە. سەرەڕای ئەوانەش ئێستاش نرخەکان وەکو خۆیان ماونەتەوە کە ٨ نان بە هەزار دینار و ١٠ سەموون بە هەزار دینارە.  ئەندامەکەی ئەنجوومەنی نانەواخانەکانی هەولێر ئاماژەی بەوە دا، پێشتر حکومەتی هەرێمی کوردستان هاوکارییەکی باشی نانەواخانە و سەموونخانەکانی کردووە و مانگانە بڕی چوار هەزار لیتر نەوتی بە نرخێکی هەرزان پێدەدان کە بەهۆیەوە رووبەڕووی زیان نەدەبوونەوە، بەڵام ئێستا ئەو نەوتەیان پێنادرێت.   نەبەز عەبدولحەمید، قایمقامی هەولێر بە رادیۆی رووداوی راگەیاند: "بەپێی راسپاردەی سەرۆکایەتیی حکومەتی هەرێمی کوردستان دەبێت ٢٠ % نرخی کارەبایان بۆ کەم بکرێتەوە و وەزارەتی سامانە سرووشتییەکانیش سووتەمەنییان بۆ هەرزان بکات. "  قایمقامی هەولێر گوتیشی، "بۆ بابەتی ئارد دەبێت لەگەڵ کارگە ناوخۆییەکان هاوئاهەنگی بکرێت و هەرزان بکرێت. ئێستا کارگە ناوخۆییەکان ئاردی باش بەرهەم دەهێنن. ئێمە کار لەسەر داواکاریی نانەواخانە و سەموونخانەکان دەکەین و بەرژەوەندییان بۆ ئێمە گرنگە، بەڵام بەرژەوەندیی هاووڵاتییان لە پێشترە. "  رۆژی یەکشەممە ٢٠٢١/٠٨/٢٩ لە دیوانی سەرۆکایەتیی ئەنجوومەنی وەزیرانی هەرێمی کوردستان لە کۆبوونەوەیەکدا چەند بڕیارێک دران. لەوانە: کۆنترۆڵکردن و نەهێشتنی قۆرخکاریی نان، وەک هێنانەخوارەوەی نرخی گازی شلی دابینکراو بۆ نانەواخانە و سەموونخانەکان. داشکاندنی ٢٠ % لە نرخی کارەبای بەکارهاتوو بۆیان. راسپاردنی پارێزگاکان لە رێگەی لیژنەی قایمقامیەتەکانەوە کە چاودێری و بە دواداچوونی تووند بۆ نەهێشتنی گرانبوونی نرخی نان و کەمنەکردنەوەی کێشی گونک بکەن و سەرپێچیکاران بە سزا بگەیێنن.