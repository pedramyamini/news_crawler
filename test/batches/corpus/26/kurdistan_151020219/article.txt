سەروەر کەریم، جووتیارێکی هەڵەبجەیە و بە رووداوی گوت، "ئەمساڵ بە شێوەیەکی گشتی، بەهۆی کەمبارانییەوە زیان بەر هەموو بەروبوومێکی کشتوکاڵی کەوت، بەتایبەت هەنار زەبرێکی زۆری بەرکەوت بەهۆی ئەوەی لە زستاندا باران نەباریوە، ئەوەش کاریگەریی لەسەر کاڵبوونی هەنارەکە و نەکردنەوەی گوڵی هەنارەکە  و کوالێتییەکەشی کاریگەریی لەسەری هەیە، جگە لە رەزەکەی من، ئەو کەسانەی کە بیریان نییە زیانیان زۆریان بەرکەوتووە و بەرهەمیان زۆر کەم بووە".  سەروەر بەشێکی زۆر لە هەنارەکانی بردووەتە فیستیڤاڵی پایز و هەناری هەڵەبجە بۆئەوەی باشتر ساغیان بکاتەوە. فیستیڤاڵەکە حەوتەمین فیستیڤاڵی هەنارە کە لە هەڵەبجە بەڕێوەدەچێت، سێ رۆژ دەخایەنێت و نزیکەی ٥٠٠ کەس بەشدارییان تێدا کردووە و زیاتر لە ١٠٠ کەسیان هەنار و بەروبوومەکانی هەناریان نمایش کردووە.  ٢٦ جۆری جیاوازی هەنار لە هەڵەبجە هەیە (سازان، باوە کۆچەک، عەبابەیلێ و ساڵەخانی) لە بەنێوبانگترینیانن.  بە گوتەی بەڕێوەبەرایەتیی کشتوکاڵی هەڵەبجە، ساڵانی رابردوو، نزیکەی ٣٥ هەزار تۆن هەنار بەرهەم دەهات، بەڵام ئەمساڵ کەمبارانی ئەو رێژەیەی بۆ کەمتر لە ٢٥ هەزار تۆن دابەزاندووە.  ستار کەمال، بەڕێوەبەری کشتوکاڵی هەڵەبجە بە رووداوی گوت، "ئەم فیستیڤاڵە یەکێکە لەو هەنگاوانەی کە ئێمە حەوت ساڵە دەستمان پێکردووە و ساڵ لەدوای ساڵ فراوانتری دەکەین و ئێستا توانیومانە کە ناونیشانی هەنار بکەینە ناسنامەی هەڵەبجە و هەناری هەڵەبجە زیاتر بناسێنین و خوازیاریشین سنووری پارێزگاکانی هەرێمی و عێراقیش تێپەڕێنێت، هەنگاوێکی دیکەشمان ناوە، ئەویش دەمانەوێت دامەزراوەیەکی زۆر باش کار بکات بۆ هەناردەکردنی هەناری هەڵەبجە بۆ بازاڕەکانی دەرەوە عێراق".  جووتیاران گلەیی ئەوە دەکەن کە لە وەرزی پێگەیشتنی هەنار دەروازە سنوورییەکانی بەڕووی هەناری هاوردە داناخرێت، لە کاتێکدا هەناری کوردستان لە مانگی ٨ بۆ ١٢ بەرهەم دەدات.  وەزارەتی کشتوکاڵی حکومەتی هەرێمی کوردستان دەڵێت، پلانیان هەیە هاوکاریی تەواوی جووتیاران بکەن و رێگەی هاوردەیان بۆ عێراق و دەرەوەی وڵاتیش فراوانتر بکەن.  محەممەد حوسێن، گوتەبیژی وەزارەتی کشتوکاڵ و سەرچاوە ئاوییەکان باسی لەوە کرد، "ئەمساڵ رێنوێنیمان دەرکرد بۆ هەموو ئەو کۆمپانیایانەی دەیانەوێت بەرهەمی کشتوکاڵی هەناردەی دەرەوە بکەن، پێمان گوتوون بە شێوازێک کار بکەن کە لە پێگەی بەرهەمی ناوخۆیی هەرێمی کوردستان کەم نەکاتەوە و لەسەر ستانداردی ئەو وڵاتە بێت کە هەنارەکەی داوا کردووە، تاوەکو ئێستا دوو کۆمپانیا بە تەواوەتی ئامادەیی خۆیان دەربڕیوە".  فیستیڤاڵی هەنار و پاییزی هەڵەبجە سێ رۆژ دەخایەنێت، تەنها لە ماوەی یەکەم رۆژدا نزیکەی پێنج هەزار کەس سەردانیان کردووە، جگە لە هەناریش سەدان جۆر میوە و سەوزەی وەرزی و بەروبووم و خواردنی کوردەواری لە یاریگەی هەڵەبجە نمایش کراون.