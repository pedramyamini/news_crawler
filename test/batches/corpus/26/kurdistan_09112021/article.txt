نەواف كیلیچ، سەرۆكی كۆمەڵەی پیشەسازی و خاوەنكارانی نێودەوڵەتی دەڵێت، لە ساڵی ٢٠٢٠ رەجەب تەیب ئەردۆغان، سەرۆککۆماری تورکیا باسی لەوە کردووە كە قەبارەی بازرگانی لەگەڵ عێراق گەیشتووەتە ئاستی ٢٠ ملیار دۆلار و ئامانجی نوێیان ئەوەیە کە قەبارەی ئاڵوگۆڕەکە بگەیێننە ٥٠ ملیار دۆلار.  دابەزینی بەھای لیرە بە دیوێكی دیكە بووەتە رێگەخۆشكەر بۆ زیادكردنی ھاوردەی توركیا. بەپێی ئاماری وەزارەتی بازرگانیی توركیا لە كانوونی دووەمی ئەمساڵ ئاستی ھاوردەكردن ١٥ ملیار دۆلار بووە و لە تشرینی یەكەمیشدا گەیشتووەتە ٢٠.٨ ملیار دۆلار.  ھەرێمی كوردستان و عێراق پێشەنگی وڵاتانی دراوسێی تورکیان لە ئاڵوگۆڕی بازرگانیدا، بەجۆرێک لە ٩ مانگی ئەمساڵدا قەبارەی بازرگانیی نێوانیان ٧.٦ ملیار دۆلاری تێپەڕاندووە.  ئەگەرچی ھێرشەكانی داعش بووە هۆی كشانەوەی بەشێك لە كۆمپانیا بیانییەكان، بەڵام حكومەتی ھەرێمی كوردستان توانیی سەر لە نوێ متمانە دروست بكاتەوە و زەمینەیەکی باشی وەبەرهێنان و بازرگانی برەخسێنێت.  بیلال ئالباش، خاوەنی كۆمپانیای ئانادۆلۆ دەڵێت، "ئێستا هەرێمی کوردستان ناوچەیەکی ئارامە، رووبەڕووی هیچ کێشەیەک نەبووینەتەوە. لە بابەتی ئاسایش و هەواڵگری تا بڵێی رازین، واتا هیچ کێشەیەکی ئەمنیمان نییە. ئەگەر کێشەی بازرگانیمان نەبێت، هیچ کێشەیەکی ئەمنیمان نییە و زۆر لێرە رازین".  هەموو ئەمانە لەکاتێکدان ئەیلوولی ئەمساڵ محەممەد مووش، وەزیری بازرگانیی تورکیا سەردانی هەرێمی کوردستانی کرد و لەگەڵ بەرپرسانی باڵا تاوتوێی پەیوەندییە بازرگانییەکانیان کرد.