ئەمڕۆ هەینی، ٢٩ - ١٠ - ٢٠٢١، هیوا عومەر، ئەندامی پێشووی مەکتەبی سیاسی حیزبی شیوعیی کوردستان، لەبارەی کۆنگرەی حیزبی شیوعی کوردستان کە لە رۆژی ٢٧ - ١٠ - ٢٠٢١ ەوە لە هەولێر دەستی بە کارەکانی کردووە، بە تۆڕی میدیایی رووداوی گوت "کۆنگرە بەبەشداریی ٢٠٠ ئەندام بەڕێوەدەچێت، ئەمڕۆ رۆژی سێیەمی کۆنگرەیە بڕیارە راپۆرتەکانی دارایی، ئینجازی، لەگەڵ پەیڕەوی ناوخۆی حیزب تەواوبکرێن، سبەینێش کارەکانی کۆتایی کۆنگرە تەواو دەبن".  سەبارەت بە رۆژی کۆتایی کۆنگرە و هەڵبژاردنەکانیشەوە، هیوا عومەر، گوتی: "سبەی شەممە هەڵبژاردن بۆ ٢١ ئەندامی کۆمیتەی ناوەندی دەکرێت، دواتر ئەو کۆمیتەیە مەکتەبی سیاسیی هەڵدەبژێرن و ژمارەیان دیاری دەکەن، هەروەها هەر ئەو کۆمیتەیە سکرتێری کۆمیتەی ناوەندی هەڵدەبژێرێت، کە پێشبینی دەکەم ژمارەیەک بەربژێر بۆ ئەو پۆستە هەبن". گوتیشی: "سکرتێری ئێستای کۆمیتەی ناوەندی حیزبی شیوعی د. کاوە مەحموود نەیگووتووە خۆی هەڵباژێرێتەوە".  سەبارەت بەجیاوازیی کۆنگرەی حەوتەم لەگەڵ کۆنگرەکانی رابردوو، هیوا عومەر گوتی: "هاوڕێیانی ئەندامانی کۆنگرە زۆر راشکاوانە راوبۆچوونەکانیان باسکردووە، هەروەها ئاڕاستەی نێو کۆنگرە بەرەو ئەوەیە کە هەڵوێستی ئۆپۆزیسیۆنبوونمان تووندتر بکرێن، رۆڵی حیزبی شیوعی ئەکتیڤتر بکرێت، هەروەها زیاتر لەگەڵ هێزە چەپەکانی دیکە لەسەر هێڵ بین و کاربکەین".  حیزبی شیوعی کوردستان سەرەتا وەک رێکخراو لە یەکەمین کۆنگرەی حیزبی شیوعی عێراقدا لە ساڵی ١٩٤٥ بە رەچاوکردنی تایبەتمەندێتی نەتەوەیی، بەناوی لقی کوردی حیزبی شیوعی عێراق راگەیێندراو مافی دانانی بەرنامە و پێڕەوی نێوخۆی پێدرا، پاشان بووە لقی کوردستان. لە ئایاری ١٩٦٦ دا لقی کوردستان یەکەمین کۆنفرانسی خۆی بەست و دواتر لە سێیەمین کۆنفرانسی حیزبدا لە کانوونی یەکەمی ١٩٦٧ ناوەکەی گۆڕدرا بۆ رێکخراوی ھەرێمی کوردستانی حیزبی شیوعی عێراق، پاشان لە ئایاری ١٩٦٩ دا کۆنگرەی یەکەمی خۆی بەست و بەرنامەیەکی نیشتمانی و دیموکراسی داڕشت.  لە دوای راپەڕینی ئاداری ١٩٩١ دا، رێکخراوی ھەرێمی کوردستان دووەمین کۆنگرەی خۆی لە ٣٠ - ٦ - ١٩٩٣ بەست و حیزبی شیوعی کوردستان - عێراقی وەک درێژەپێدەری رێکخراوی ھەرێمی کوردستان، راگەیاند.