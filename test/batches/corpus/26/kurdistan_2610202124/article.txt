منداڵەکان کاژێر ١٠: ٠٠ی بەیانی ئەمڕۆ سێشەممە ٢٦ - ١٠ - ٢٠٢١ بە شەش مانگی و بە سرووشتی لەدایکبوون، دایکی شەش منداڵەکە بۆ رووداو دەڵێت دووەم جارە منداڵی دەبێت و دەشڵێت، پێشتریش منداڵێکی دیکەی بووە و کچ بووە.  بەشدار شەماڵ، بەڕێوەبەری بەشی میدیا لە نەخۆشخانەی منداڵبوونی هەولێر بە تۆڕی میدیایی رووداوی راگەیاند، هەر شەش منداڵەکە لە نەخۆشخانەی منداڵبوون لەدایکبوون، دووانیان کێشەی هەناسەدانیان هەبووە و سیپئاپیان بۆ داناون. ئێستا دایکان باشە، بەڵام منداڵەکان زۆر باش نین.  بەڕێوەبەری بەشی میدیا لە نەخۆشخانەی منداڵبوونی هەولێر دەشڵێت، کێشی هیچ کام لە منداڵەکان ناگاتە کیلۆگرامێک، دوو لە منداڵەکان ٧٠٠ گرامن، سێ منداڵیش ٨٠٠ گرامن و گەورەکەیشیان ٩٠٠ گرامە.  هەڵەبجە سەعدوون، پەیامنێری رووداو لە هەولێر و لە نەخۆشخانەی لەدایکبوون گوتی، کە پزیشکان دەڵێن حاڵەتێکی دەگمەنە.  رەوەند باوکی منداڵەکانە و بە رووداوی راگەیاند کە هەستێکی خۆشی هەیە و سوپاسی خودای کرد کە شەش منداڵی پێبەخشیون. دەشڵێت " بەخێوکردنی ئەو منداڵانە زۆر زەحمەت دەبێت. "   باوکی ئەو منداڵانە دەشڵێت، یەکەمجارە لەنێو ماڵباتەکەمان ئەوە روودەدات و پێشتر ئەوە نەبووە.  دکتۆر شادان شێروان حەیدەری، بەڕێوەبەری نەخۆشخانەی منداڵبوون لە هەولێر بە تۆڕی میدیایی رووداوی راگەیاند "ئەمڕۆ بۆ یەکەمجار لە نەخۆشخانەی لەدایکبوون و فێرکاری حاڵەتێکی دەگمەن بۆ ئافرەتێکی دووگیان کە بە یەک سک شەش منداڵی بوو، پێشتر منداڵێکی هەبوو و ئەوەش زۆر دەگمەنە. "  بەڕێوەبەری نەخۆشخانەی منداڵبوون لە هەولێر دەشڵێت "باری تەندروستیی دایکەکە زۆر باشە، بەڵام بارودۆخی منداڵەکان باش نییە. "