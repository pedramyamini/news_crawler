ئەمڕۆ یەکشەممە ٢٤.١٠.٢٠٢١، پۆلیسی پارێزگای هەڵەبجە رایگەیاند، مەفرەزەکانی بنکەی پۆلیسی بیارە، دوو تۆمەتباریان بە ناوەکانی (ک. ر. م) تەمەن ٢٥ ساڵان و (ش. س. م) تەمەن ٢١ ساڵان، کە پیشەیان کارمەندی ژینگەپارێزە و دانیشتووی ناحیەی بیارەن، دەستگیرکردووە، کە حەوت تاوانی دزیکردنیان کردووە.  پۆلیسی هەڵەبجە ئاماژەی بەوەکردووە، تۆمەتبارەکان کێبڵی کارەبای نیشتمانی، پاتری نەخۆشخانەی بیارە، کێبڵی کارەبای فەرمانگەی ئاوی بیارە، کێبڵی کارەبای یاریگای زەردەهاڵ، دوو شێڵمانی ئاسن لە گوندی سەرگەت، دوو درێل و کۆمپرێسەرێک، دوو موەلیدەی گەورە، چەند هەواگۆڕ و پانکەیەک لە رێستورانتێکدا لەگەڵ چەند سەرە مەنهۆڵێک دزیوە.  لە راگەیێندراوەکەی پۆلیسی هەڵەبجەدا هاتووە "پەڕاوی لێکۆڵینەوە بۆ تۆمەتبارەکان کراوەتەوە و بەپێی ماددەی ٤٤٤ لە یاسای سزاکانی عێراق راگیراون".