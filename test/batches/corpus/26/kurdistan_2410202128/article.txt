عەبدولواحید محەممەد، سەرۆکی یەکێتیی مامۆستایانی کوردستان لەمیانی بەشداریکردنی لە پرۆگرامی "لەگەڵ رەنج"ی تۆڕی میدیایی رووداو کە رۆژی یەکشەممە پێشکێشکرا، گوتی، ساڵانە نزیکەی هەزار مامۆستا خانەنشین دەبن؛ ژمارەیەکی زۆر مامۆستا داوای مۆڵەت دەکەن، لەوانەش مۆڵەتی دایکایەتی و مۆڵەتی بێ مووچە؛ هەربۆیە دامەزراندنی مامۆستایانی وانەبێژ دەتوانێت بەشێک لەو کێشەیە چارەسەر بکات کە لە سیستەمی پەروەردەدا هەیە.  عەلی رەئووف، نوێنەری مامۆستایانی وانەبێژ لە سنووری هەولێر بەشداربوویەکی دیکەی پرۆگرامەکە بوو و چیرۆکێکی گێڕایەوە و گوتی، چیرۆکەکە راستییە. عەلی رەئووف گوتی، "مامۆستایەک لە کەلار پەیوەندیی پێوە کردم و گوتی، خوازبێنیکەری لە هەولێرەوە هاتووە؛ دەتوانم مامۆستایەتییەکەم لە کەلارەوە بۆ هەولێر بگوازمەوە؟ ئەگەر بتوانیت پرسیارم بۆ بکەیت لە وەزارەت. وەڵامی وەزارەتی پەروەردە ئەوە بوو کە مامۆستای وانەبێژ ناتوانێت بگوازرێتەوە بۆ پەروەردەیەکی دیکە. پەیوەندیم بە مامۆستاکەوە کرد و وەڵامەکەم پێ دایەوە؛ ئەویش گوتی: کەواتە شوو ناکەم".  عەلی رەئووف گوتی، ئەگەر مامۆستای دامەزراو یەک کێشەی هەبێت، ئەوا مامۆستای وانەبێژ هەزار کێشەی هەیە، چونکە ئەوان لە هەموو ماف و شایستەیەکی وەزارەتی پەروەردە بێبەشن؛ بۆ نموونە، مۆڵەتی دایکایەتی مامۆستای وانەبێژ ناگرێتەوە.  نوێنەرەکەی مامۆستایانی وانەبێژ لە سنووری هەولێر رایگەیاند، لە هەندێک لە پەروەردەکانی هەرێمی کوردستان، وەکو پەروەردەکانی بەردەڕەش، ئاکرێ، سەیدسادق، زاخۆ و چەمچەماڵ، ژمارەی مامۆستایانی وانەبێژ لە ژمارەی مامۆستایانی دامەزراو زیاترە و گوتی، مامۆستای وانەبێژ نەبێت، پرۆسەی خوێندن لە هەرێمی کوردستان پەکی دەکەوێت.  نەجمەدین عەلی، راوێژکار لە وەزارەتی پەروەردەی حکومەتی هەرێمی کوردستانیش گوتی، ئەو بارودۆخەی هاتووەتە ئاراوە کێشەیەکی جیددیی بۆ پرۆسەی خوێندن دروستکردووە.  نەجمەدین عەلی لە پرۆگرامەکەدا ئەوەشی راگەیاند، چەندین پەروەردەی هەرێمی کوردستان هەن کە نیوەی مامۆستاکانیان وانەبێژن، وەکو پەروەردەی پێنجوێن و پەروەردەی شارباژێر. هەربۆیە دەبێت چارەسەرێک بۆ کێشەکە بدۆزرێتەوە، چونکە پرۆسەی پەروەردە پەکی کەوتووە و مامۆستایانی وانەبێژیش مافی خۆیان هەیە و داوای ئەو مافانەیان بکەن کە هەیانە.  بە گوتەی راوێژکارەکەی وەزارەتی پەروەردە، کاریگەریی ناڕەزاییەکانی مامۆستایانی وانەبێژ و ئامادەنەبوونیان لەنێو هۆڵەکانی خوێندن زیاتر لە شارۆچکە و گوندەکان دەردەکەوێت، چونکە ژمارەیەکی بەرچاو لە مامۆستایانی نێو شارەکان بە هەمیشەیی دامەزراون و دەوام دەکەن، هەربۆیە دەتوانرێت بگوترێت نزیکەی ٣٠ % بۆ ٤٠ % ی پرۆسەی خوێندن لە هەرێمی کوردستان پەکی کەوتووە.  عەبدولسەلام دۆڵەمەری، سەرۆکی لیژنەی پەروەردە و خوێندنی باڵا و توێژینەوەی زانستی لە پەرلەمانی کوردستانیش رایگەیاند، هەوڵی زۆریان داوە بە مەبەستی چارەسەرکردنی کێشەی مامۆستایانی وانەبێژ؛ بۆ نموونە، دوو ساڵ لەمەوبەر یەکەم یاداشتی مامۆستایانی وانەبێژیان وەرگرت و داوای دانیشتنی پەرلەمانیان لەوبارەوە کرد؛ لە ٦ - ٥ - ٢٠٢٠ هەردوو وەزیری خوێندنی باڵا و وەزیری پەروەردەیان بانگهێشتی لیژنەکەیان کرد بۆ دیاریکردنی چارەنووسی ئەو مامۆستایانە و سێ یەکەمەکانی زانکۆ و پەیمانگەکان.  لە هەرێمی کوردستاندا لە شەش هەزار و ٧١١ قوتابخانەدا ملیۆنێک و ٧٢٣ هەزار و ٦١٣ قوتابی لەژێر دەستی ١٤٣ هەزار و ٥٥٠ مامۆستادا وانە دەخوێنن. لەو ژمارەیە ٢١ هەزار و ٩١ مامۆستایان وانەبێژن؛ واتە هەر مامۆستایەک ١٢ قوتابی بەردەکەوێت.  ١٤ رۆژە مامۆستایانی وانەبێژ،  بەتایبەت لە  سنووری سلێمانی، بایكۆتی هۆڵەكانی خوێندنیان كردووە؛  ئەوەش گرفتی بۆ پڕۆسەی خوێندن  درووستكردووە.  حکومەت چارەسەرێكی خستووەتەڕوو، ئەویش مووچەیەکە بە بڕی ٣٠٠ بۆ ٣٥٠ هەزار دینار بۆ وانەبێژانی  دەرچووی پەیمانگە  و ٤٠٠ بۆ ٤٥٠ هەزاریش بۆ  مامۆستایانی وانەبێژی دەرچووی زانكۆیە؛ بەڵام بەشی زۆری مامۆستایانی وانەبێژ ئەو چارەسەرە رەتدەکەنەوە.