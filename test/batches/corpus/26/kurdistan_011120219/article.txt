ئەنجوومەنی وەزیرانی هەرێمی کوردستان لە کۆبوونەوەی رۆژی ٢٧ی ئۆکتۆبەری ٢٠٢١ بڕیاریدا بە داشکاندنی رێژەی ١٥ % ی قەرزی کرێی کارەبا و سزادانی دواکەوتن و سەرپێچیی کارەبا، بۆ ئەو هاووڵاتییانەی تاوەکو کۆتایی ئەمساڵ، بڕی پارەی پێویست دەدەن کە لە ئەستۆیانە. بڕیارەکەش لە ئەمڕۆ دووشەممەوە ٠١ - ١١ - ٢٠٢١ چووە بواری جێبەجێکردن.  عەبدول شێخ قادر، لێپرسراوی بەشی فرۆشتنی وزە لە کارەبای سلێمانی بە رووداوی راگەیاند: "ئامادەکارییەکی تەواومان کردووە، هەموو بنەکانمان راسپاردووە کە هاووڵاتیان سەردانیان کردن، لەوێ کاریان بۆ بکەن و داشکاندنەکانیان بۆ بکەن بۆ ئەوەی پێویست نەکات بێنە نێو بەڕێوەبەرایەتیمان قەرەباڵخی دروست ببێت".  لێپرسراوی بەشی فرۆشتنی وزە لە کارەبای سلێمانی گوتیشی "ئومێدەوارین هاووڵاتیان بەدەنگ ئەو بڕیارەوە بێن بۆ ئەوەی سوود لەو بڕیارەی حکومەتی هەرێمی کوردستان وەربگرن، ئەو پارانەی کە لەسەریان کەڵەکە بووە بتوانن پاکتاوی بکەن".  بە گوتەی عەبدول شێخ قادر، "قەرزێکی زۆری کەڵەکەبوومان هەیە لەلای هاووڵاتیان و شوێنە بازرگانییەکان و پیشەسازییەکان و بارەگا حیزبییەکان، زیاتر لە ٥٠٥ ملیار دینار پارەی قەرزی کەڵەکەبوومان هەیە لای هاووڵاتیان، لە بڕە زیاتر لە ١٢١ ملیار دیناری هی ماڵانە، زیاتر لە ٤٠ ملیار دینار هی شوێنە بازرگانییەکانە، ٢٣٨ ملیاری شوێنە پیشەسازییەکانە، ٦ ملیاری کشتوکاڵییە، زیاتر لە ٩٧ ملیاریش هی میری و بارەگا حیزبیەکانە".