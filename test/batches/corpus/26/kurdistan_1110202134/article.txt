تاریق خورشید، بەربژێری سەربەخۆ لەبارەی دەرنەچوونیەوە بە تۆڕی میدیایی رووداوی گوت، "خەڵک خیانەتیان لێکردم، بەنیازبووم نەک یەک کورسی، دوو کورسیش ببەمەوە ئەوەندە بەڵێنم پێدرابوو، بەداخەوە دەفتەرێکیش قەرزاربوومەوە"، هەروەها دەشڵێت، "زۆر کۆمێنتم بۆ هات گوتیان دەنگت نادەینێ مووچەکەت جوانە.. بەنزینەکەت جوانە، وایان دەزانی من دەسەڵات و بەربژێری پارتییم".  تاریق خورشید، بەربژێری ژمارە ٢٤ی سەربەخۆ لە بازنەی چواری هەولێر بوو بۆ هەڵبژاردنی ئەنجوومەنی نوێنەرانی عێراق، ئەو بەربژێرە باسی ئەوە دەکات کە بەڵێنی زۆری پێدراوە و هەندێک کەس پێیانگوتووە کە بە هەموو عەشیرەتەکەیانەوە دەنگ بە ئەو دەدەن، "کەچی وا دەرنەچوو".  ئەمڕۆ دووشەممە ١١ - ١٠ - ٢٠٢١ دوای کەمتر لە ٢٤ کاژێر لە داخستنی بنکەکانی دەنگدان، کۆمیسیۆنی باڵای هەڵبژاردنەکان دوایین ئەنجامی بەرایی راگەیاند، بەپێی ئەنجامەکان تاریق خورشید ٢١٦ دەنگی بەدەستهێناوە.   دوای بینینی ئەنجامەکان، تاریق خورشید لە پۆستێکدا لە پەیجی خۆی لە فەیسبووک رەخنە لەوە دەگرێت کە دەنگی پێنەدراوە و دەڵێت، "باوەڕبکەن ئازیزانم بارێکی زۆر قورس لەسەر شانم لادرا، خوا شاهیدە دامنابوو هەرچی پارەیەکی پەرلەمانم بۆ هاتبا بۆ میللەت و فەقیر و هەژارانم خەرج دەکردەوە، وێرای خزمەتکردن و جێبەجێکردنی پرۆژە و خواستی میللەت کە چەندین ساڵە لە دەستیەوە دەناڵێنن".  سەبارەت بە وێنەکانیشی کە بۆ برژاندنی ماسی بەکاری هێناوە دەڵێت، "ئەوەتا من وێنەکانی سەر دیوارم لێکردەوە چۆن یەکەم کەس بووم لێمدا یەکەم کەسیش بووم لێمکردەوە، چونکە شاری خۆم خۆشدەوی و هەموو وێنەکانم سووتاند و دوو ماسیم لەسەر کرد و بێ ئێوە ناخۆش بە منداڵەوە نۆشمان کرد".     تاریق خورشید و منداڵەکانی لە کاتی سووتاندنی پۆستەرەکانی. وێنەکە لە فەیسبووکی خۆیەوە وەرگیراوە