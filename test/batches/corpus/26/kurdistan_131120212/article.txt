دوای وەرگرتنی چارەسەری پێویست لە ئەڵمانیا، بڕیارە ئەمڕۆ شەممە ١٣ - ١١ - ٢٠٢١ مەلا بەختیار، ئەندامی ئەنجوومەنی باڵای سیاسی و بەرژەوەندیی یەکێتیی نیشتمانیی کوردستان دەگەڕێتەوە هەرێمی کوردستان.  مەریوان عەلی، بەرپرسی نووسینگەی راگەیاندنی مەلا بەختیار بە رادیۆیی رووداوی راگەیاند، لە کۆنگرە رۆژنامەڤانییەکەدا "گوێمان لە قسەی نوێ دەبێت، لە رۆژانی داهاتووشدا کۆنفراس و پەیامی دیکە سەبارەت بە ژەهرخواردکردنەکەی بڵاو دەکاتەوە".  مەلا بەختیار رۆژی ٢٠ - ١٠ - ٢٠٢١ سەردانی ئەڵمانیای کرد و لەوێ پشکنینی ژەهراویبوونی کرد. بە گوتەی مەریوان عەلی، لە پشکنینەکاندا "هەمان ئەنجامی نەخۆشخانەکانی ئوردن پشتڕاستکرایەوە کە مەلا بەختیار بە سێ جۆر ژەهری جیاواز ژەهرخوارد کراوە، بەڵام دوای ئەوەی زیاتر لە ٢٤ رۆژ لە ژێر چاودێریی بەردەوامدا بووە، خۆشبەختانە جەستەی مەلا بەختیار کاردانەوەی باشی بۆ چارەسەرەکان هەبووە و قۆناخی مەترسیداری ژەهرخواردکردنەکەی تیپەڕاندووە، بۆیە دکتۆرەکان مۆڵەتیان پێداوە کە دەتوانیت بگەڕێتەوە هەرێمی کوردستان".  بەرپرسی نووسینگەی راگەیاندنی مەلا بەختیار راشیدەگەیێنێت، "دوایی گەڕانەوەی مەلا بەختیار بۆ هەرێمی کوردستان، لەسەر کەیسی ژەهرخواردکردنەکەی لە دادگەکانی کوردستان قسەی خۆی دەکات و سکاڵا لەسەر ئەو کەسانە تۆمار دەکات کە ناجوامێرانە دەستیان لە ژەهرخواردکردنیدا هەبووە".  رۆژی ٤ - ١١ - ٢٠٢١ پزیشکە تایبەتەکەی مەلا بەختیار لە هەڤپەیڤینێکدا لەگەڵ ئاڵا شاڵی، پەیامنێری رووداو گوتی سێ ماددەی جیاواز لە جەستەیدا بووە و ئەو کاتە لە دوایین هەفتەی پاککردنەوەی خوێن و وەرگرتنی چارەسەر و تەندروستیی بەرەو باشبوون دەچێت.  دکتۆر زوها داژدلن، پسپۆری هەناو و گورچیلە لەبارەی تەندروستیی مەلا بەختیار، بە تۆڕی میدیایی رووداوی راگەیاند، ناتوانن دیاری بکەن کەی مەلا بەختیار ژەهرخواردکراوە، بەڵام رەنگە ماوەی ٣ مانگ بە بەردەوامی ژەهری پێدرابێت.  دوای پشکنینەکان چەند جۆرە ژەهرێک لە جەستەی مەلا بەختیار بەدی کراوە، بەگوتەی پزیشکەکەی، ٣ جۆرە ماددەی ژەهراوی لە خوێنی مەلا بەختیاردا هەبوون کە جیوە، ئەنتیمۆن و مسن.