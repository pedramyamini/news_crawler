سامی تەمەن ٣٢ ساڵان دەڵێت، لە هەڵبژاردنەکانی پێشوو هەستی نەتەوایەتی هاندەری بووە تا بەشداریی بکات، بەڵام ئەمجارە باوەڕی بەوە نەبووە دەنگدان هیچ لە دۆخی ژیانی شارەکە بگۆڕێت، بۆیە بەشداریی نەکرد.  لەم هەڵبژاردنە زۆرترین بایکۆت لە ناوچە کوردییەکانی کەرکووک بووە، لەبازنەی یەکەم کە بازنەی زۆرینە کوردییە ٣٦ % ی کورد بەشداریکردووە  لە بازنەی دووەم کە زیاتر ناوچەی تورکمانییەکان کراوەتە پێوەر رێژەی بەشداری ٣٩ % بووە. لە ناوچەکانی باشووری کەرکووک، عەرەب زۆرترین بەشداری هەبووە بەڕێژەی ٤٦ %.  بەپێی ژمارەی بەدەستهاتووی دەنگی بەربژێری پێکهاتەکانیش  - ژمارەی بەشداری کورد لەدەنگدان ١٧٣ هەزار و ٥٥٦ دەنگبووە لە کۆی گشتی دەکاتە ٤٢.٢٠ % ی دەنگی کەرکووک  - ژمارەی بەشداری عەرەب لەدەنگدان ١٦٣ هەزار و ١١٧ دەنگ کە دەکاتە ٣٩.٦٥ %  ژمارەی بەشداری تورکمانیش ٧٤ هەزار و ٦٢٩ دەنگە کە دەکاتە  ١٨.١٥ %  دابەزینی دەنگی کورد لای حیزبەکان پەیوەستە بە کەمی بەشداریکردنی کوردانی کەرکووکەوە  رێبوار تەها، ئەندامی سەرکردایەتی یەکێتی بە رووداوی راگەیاند "لە بازنەی یەک نەمانتوانی لەڕووی هونەری و تەکنیکییەوە خۆمان باش ئامادەبکەین، نزیکەی ٤٨ هەزار دەنگمان فەوتا، چوار کورسی مابووەوە جگە لەو کورسیەی پارتی دیموکراتی کوردستان، کەچی ئێمە شەش بەربژێرمان هەبوو، بەشداریی نەکردنی کورد واتای بەشداریکردن و رێگەخۆشکردن بۆ بەرامبەرەکەت لە پێکهاتەکانی دیکە. "  عەرەب کە لەم هەڵبژاردنە ٤ کورسییان بەدەستهێناوە، چاوییان لە زیاتربوو لایەنە عەرەبییەکان دەڵێن "فرە بەربژێری دەنگی ئەوانی پەرت و بڵاوکردەوە. "  مەحموود زێدان، ئەندامی هاوپەیمانیی عەرەبی دەڵێت "ئەنجامەکان بەگشتی باشن، بەڵام سەرنجمان لەسەر هەڵبژاردن بۆ عەرەب باش نییە،  ٤ کورسی بەرەو پێشچوونی هەیە، لە ٣ کورسییەوە بۆ ٤ کورسی، بەڵام ئەوە خواستی ئێمە نەبوو، خواستی ئێمە زیاتربوو لەوە، چونکە ئامادەیی عەرەب ئامادەییەکی گەورەترە، لە بازنەی دووەم  ٢٠٠ هەزار زیاتر دەنگمان هەبوو. "  کورد بۆ جارێکی دیکە توانی زۆرترین کورسی پارێزگای کەرکووک بەدەست بهێنێتەوە و بە یەکێتی و پارتی و نەوەی نوێ خاوەن ٦ کورسین  عەرەب ٤ کورسی و تورکمانیش ٢ کورسییان بردووەتەوە.