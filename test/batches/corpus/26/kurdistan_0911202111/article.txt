ئەمڕۆ سێشەممە ٠٩ - ١١ - ٢٠٢١ کەریم عەلی، ئەندامی ئەنجوومەنی پارێزگای سلێمانی بە تۆڕی میدیایی رووداوی راگەیاند: "لە دانیشتنی ئەمڕۆی ئەنجوومەنی پارێزگادا بڕیار لەسەر سێ بابەت درا؛ یەکێک لەوانە دیاریکردنی رۆژی ١٤ی تشرینی دووەم بە رۆژی یادكردنەوەی دامەزراندنی سلێمانی".  کەریم عەلی دەڵێت، "لە كۆبوونەوەكەدا لە كۆی ٢٨ ئەندامی ئامادەبوو ٢٤ ئەندام دەنگیان دا و بەو پێیەش بڕیاردرا رۆژی ١٤ی مانگی ١١ بە رۆژی دامەزراندنی سلێمانی دیاری بكرێت".  کەریم عەلی ئاماژەی بەوەشکرد، هەر لە کۆبوونەوەکەدا دەنگدرا لەسەر گۆڕینی ناوی گوندی (كانی مانگا) لە سنووری قەزای پێنجوێن بۆ (كەژان)؛ هەروەها دەنگدرا لەسەر پەسندكردنی گواستنەوەی گوندی (قەڵا رێویلە) لە سنووری بەڕێوەبەرایەتیی گشتیی كشتوكاڵی گەرمیان بۆ سەر بەڕێوەبەرایەتیی گشتیی كشتوكاڵی سلێمانی.  سلێمانی لە ١٤ی تشرینی دووەمی ساڵی ١٧٨٤ لە لایەن ئیبراھیم پاشای بابان دروستکرا، کاتێک پایتەختی میرنشینەکەی لە قەڵاچوالانەوە بۆ سلێمانی گواستەوە.