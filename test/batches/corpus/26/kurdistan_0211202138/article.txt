عەلا کەریم لعێبی ئێستا ژەهراوی بووە و دەڵێت "بەخوا دۆخم ھەر وەک خۆیەتی ماوەی سێ رۆژە، لەگەڵ ھاوڕێکانم شەش کەس بووین لەو چێشتخانەیە نانی ئێوارەمان خوارد بۆ رۆژی دووەم بەیانییەکەی کاژێر یانزە دۆخم بەتەوای تێکچوو، سەر و سکم ژان دەکەن، تووشی سکچوون بوومە، پلەی گەرمی لەشم بەرزبووەتەوە و دەڕشێمەوە و ھیچ باش نیم. "  چێشتخانەی فەلافل عەتشان بە ھێزی ئەمنی دەوردراوە و خاوەنەکەی و شەشی کەسی دیکە کە کاریان تێداکردووە دەستگیرکراون، چێشتخانەکە کەوتووەتە بەر ھێرشی کەسوکاری ئەوانەی بە فەلافلکەی ژەھراویبوون، فەرمانگەی تەندروستیی میسان، نموونەی خواردنەکانی چێشتخانەکەی وەرگرتووە و لە ماوەی ٧٢ کاژێردا لە تاقیگە ئەنجامەکەی دەردەچێت.  عەلی نعمە نووری، بەڕێوەبەری بەشی تەندروستیی گشتی دەڵێت "دوای ئەوەی دڵنابووینەوە لەو شوێنەی کە پێدەچێت ھۆکاری ژەھراویبوونەکە بێت، رێوشوێنەکانمان گرتەبەر و چاومان بەوانە کەوت کە لە نەخۆشخانە خەوێندرابوون، ھەروەھا نموونەی خواردنی چێشتخانەکەمان وەرگرتووە، لە ماوەی ٧٢ کاژێردا ئەنجامەکە بە تەواوی دەردەچێت، ئەوکاتە بۆ ھەمووانی رادەگەیێنین کە ھۆکارەکەی خواردنەکەیە یان نا. "  پرسەی ئەحمەد عەبدولزەھرای تەمەن ٢٩ ساڵە کە خاوەنی دوو منداڵە و چەکداری سەرایە سەلام بوو، کەسوکارەکەی دەڵێن بەھۆی خواردنی فەلافلەکەی عەتشان ژەھراوی بووە و پاشان گیانی لەدەستداوە، بەگوتەی خەڵک فەلافلی عەتشان یەکێک بووە لە چێشتخانە بەنێوبانگەکان رۆژانە چوار ھەزار لەفەی فرۆشتووە.