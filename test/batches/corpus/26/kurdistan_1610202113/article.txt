لە وەڵامی ئەو بانگهێشتنامەیەدا، ئێوارەی ئەمڕۆ شەممە ١٦ - ١٠ - ٢٠٢١، نێچیرڤان بارزانی، سەرۆکی هەرێمی کوردستان گەیشتە فڕۆکەخانەی دەوحەی پایتەختی قەتەر و بە هەڵکردنی ئاڵای کوردستان پێشوازیی لێکرا.   سەرۆکی هەرێمی کوردستان لەلایەن جاسم بن سه‌يف ئه‌لسوله‌يتى، وه‌زيرى گواستنه‌وه و گه‌ياندنى قه‌ته‌ر و عومه‌ر به‌رزنجى، باڵيۆزى عێراق له ده‌وحه، پێشوازى لێكرا.  بڕیارە مژارەکانی پەیوەست بە کردنەوەی کۆنسوڵخانەی قەتەر لە هەولێر، پەیوەندییەکانی هەرێمی کوردستان و عێراق و وڵاتانی ناوچەکە لەگەڵ میر و بەرپرسانی ئەو وڵاتە تەوەری گفتوگۆکان بن.  فەلاح موستەفا، راوێژکاری باڵای سەرۆکی هەرێمی کوردستان بە تۆڕی میدیایی رووداوی راگەیاند، نێچیرڤان بارزانی لەگەڵ "میری قەتەر، سەرۆکوەزیران، وەزیری نێوخۆ و وەزیری دەرەوە و جێگری سەرۆکوەزیران کۆببێتەوە، مەبەستیش لەم کۆبوونەوانە زیاتر پتەوکردنی پەیوەندییەکانی هەرێمی کوردستان لەگەڵ قەتەر لەلایەک و باسکردنی پەیوەندییە سیاسی و ئابوورییەکانی عێراقە لەگەڵ قەتەر. "  هاندانی وەبەرهێنەرانی قەتەر بۆ سەرمایەگوزاری لە هەرێمی کوردستان یەکێکی دیکە دەبێت لە تەوەرەکانی گفتوگۆی کۆبوونەوەکانی نێچیرڤان بارزانی.  قەتەر  وڵاتێکی بچووک بە رووبەر و ژمارەی دانیشتووان، بەڵام یەکێکە لە ١٠ دەوڵەمەندترین وڵاتانی جیهان، بە گوێرەی سندووقی نێودەوڵەتیی دراو، لە ساڵی ٢٠١٩ ـدا، کۆی داهاتی نێوخۆیی ئەو وڵاتە زیاتر لە ١٧٥ ملیار دۆلار بووە، غازی سرووشتیش یەکێکە لە دیارترین کۆڵەکەکانی ئابووریی بەهێزی ئەو وڵاتە.  قەتەر خوازیاری پەیوەندییەکی باشە لەگەڵ هەرێمی کوردستان و لەم پێناوەشدا ئەو وڵاتە دەیەوێت لە نزیکترین دەرفەتتدا کۆنسوڵخانەی خۆی لە هەولێر بکاتەوە.  باڵیۆزی عێراق لە قەتەر باس لەوە دەکات، رەزامەندی بۆ کردنەوەی کۆنسوڵخانەی قەتەر لە هەرێمی کوردستان دراوە و کردنەوەکەی تەنیا لەسەر کات ماوە.  عومەر بەرزنجی، باڵیۆزی عێراق لە قەتەر بە تۆڕی میدیایی رووداوی گوت، "ئەمجارە جیاوازە، چونکە سەردانەکە تایبەتە بە قەتەر و شتی گەورەی لێدەکەوێتەوە. "  ئەم سەردانەی نێچیرڤان بارزانی، یەکەم سەردانی فەرمییەتی وەکو سەرۆکی هەرێمی کوردستان بۆ قەتەر، بڕیارە لەگەڵ شێخ تەمیم بن حەمد ئال سانی، میری قەتەر و شێخ خالد بن خەلیفە ئال سانی، سەرۆکوەزیرانی قەتەر کۆببێتەوە.