دانا شوانی، كۆمەڵەی كۆمەڵناسان و دەروونناسانی كوردستان بە تۆڕی میدیایی رووداوی گوت: "نزیکەی ٧٠ % ی قوتابخانەکان لە هەرێمی کوردستان توێژەری کۆمەڵایەتییان نییە، ئەوەش وایکردووە کەیس و کێشەکانی دەسترێژی سێکسی و شەڕ و کوشتن و خۆکوشتن و کێشەی خێزانی و کۆمەڵایەتی زیادبن".  دانا شوانی ئاماژەی بەوەدا چەند جارێک هەوڵی چارەسەرکردنی ئەو کێشەیان لەگەڵ بەرپرسانی وەزارەتی پەروەردە داوە، بەڵام بەبیانووی نەبوونی پارە و بودجەی پێویست بۆ دامەزراندن، توێژەری کۆمەڵایەتییان بۆ قوتابخانەکان دانەمەزراندووە: "ئەمەش کاریگەریی ئایندەیی زۆر و خراپی لێدەکەوێتەوە بەتایبەت لەسەر بواری پەروەردە لە هەرێمی کوردستان".  ئەو قسانەی سەرۆکی كۆمەڵەی كۆمەڵناسان و دەروونناسانی كوردستان بۆ رووداو لەدوای ئەوە دێت كۆمەڵەی كۆمەڵناسان و دەروونناسانی كوردستان رۆژی پێنجشەممە ٢٨/١٠/٢٠٢١، راگەیێنراوێکی بڵاوکردەوە و تێیدا داوای چارەسەرکردنی کێشەی نەبوونی توێژەرانی کۆمەڵایەتیی لە قوتابخانەکان لە هەرێمی کوردستان کرد.  لەو راگەیێنراوەدا کە ئاڕاستەی هەریەک لە سەرۆكی ئەنجوومەنی وەزیران، وەزیری پەروەردە، پەرلەمانتارەكان و لیژنەی پەروەردە و خوێندنی باڵا کراون هاتووە: "بەپێی ئاماری وەزارەتی پەروەردە  نزیكەی (٧٠٠٠) قوتابخانە لە هه‌رێمی كوردستان هەن، كەچی تەنیا نزیكەی (١٨٠٠) رێنماییكاریی په‌روه‌رده‌یی هەن و لە زیاتر لە (٥٠٠٠) قوتابخانە رێنماییكاری په‌روه‌رده‌یی هه‌ر نییه. هه‌ر چه‌نده چەندینجار بەشێوەی فەرمی و نافەرمی وەزیری پەروەردە ئاگاداركراوەتەوە كە كێشە كۆمەڵایەتیی و دەروونی و پەروەردەییەكان لە قوتابخانەكان لە هه‌ڵكشاندان، پێویستە هەرچی زووە بەشێوەی گرێبەست یان وانەبێژ یاخود بڕێكی دیاریكراو لە مووچە، دەرچووانی بەشەكانی (كۆمەڵناسی و دەروونناسی) لە قوتابخانەكان دابنرێت".  هەروەها کۆمەڵەکە رەخنە دەگرێت و دەڵێت: "كه‌چی بەداخەوە تاوەكو ئێستا ھیچ ھەوڵ و ھەنگاوێك نەندراون، ئەمەش بۆشاییه‌كی گه‌وره‌ی لە پڕۆسەی پەروەردە دروستكردووه، ئێستا له قوتابخانانەكان كێشە و دیاردە كۆمەڵایەتی و دەروونی و پەروەردەیییەكان رۆژ به‌ڕۆژ ئاستیان له زیادبووندایه، كۆمەڵەكەمان ئەمەی بە توێژینەوە سەلماندووە".  سەبارەت بەچارەسەرکردنی کێشەش لە راگەیێنراوی كۆمەڵەی كۆمەڵناسان و دەروونناسانی كوردستان هاتووە: "بۆ چاره‌سه‌ری ئه‌م كێشه و ئارێشه ده‌روونی و كۆمه‌ڵایه‌تییانه، داواتان لێدەكەین به‌هه‌ر شێوه‌یه‌ك بێت ده‌بێت رێنماییكاران له قوتابخانه‌كان دابنرێن، بۆ ئه‌وه‌ی قوتابیان له‌م خزمه‌تگوزارییه كاریگەرە بێبه‌ش نه‌بن، به‌پێچه‌وانه خه‌مساردی زیاتر و نه‌هاتنه پێشه‌وه‌ی وه‌زاره‌تی په‌روه‌رده و لایەنە پەیوەندیدارەكان بۆ ئه‌م داواكارییه و وەڵامنەدانەوەی بە دڵنیاییەوە هەڵوێستیتر دەنوێنین".  بەپێی دوایین ئاماری وەزارەتی پەروەردە، ژمارەی قوتابیان لە هەرێمی کوردستان گەیشتووەتە ملیۆنێک و ٨١٥ هەزار قوتابی، لەو ژمارەیە ملیۆنێک و ٧١٥ هەزار قوتابی لە قوتابخانەی حکومی دەخوێنن و ٩٠ هەزار قوتابیش لە قوتابخانە ناحکومییەکانن.   هەر بەپێی ئاماری وەزارەتی پەروەردە ١٦٢ هەزار مامۆستا و فەرمانبەر لە قوتابخانە حکومییەکانن و لەگەڵ ١٠ هەزار مامۆستاش لە قوتابخانە ناحکومییەکان وانە دەڵێنەوە. ٢١ هەزار مامۆستای وانەبێژیش هەن.