نووسینگەی راگەیاندنی نووری مالیکی، رۆژی هەینی ٥ - ١١ - ٢٠٢١ لە راگەیێندراوێکدا باسی لەوە کرد کە لە کۆبوونەوەکەیاندا سەرۆکی هاوپەیمانیی دەوڵەتی یاسا و شاندی پارتی باسیان لە پێشهاتەکانی دوای هەڵبژاردن و گومانەکانی سەر ئەنجامەکان و دوایین پێشهاتە ئەمنی و سیاسییەکان کردووە.   لە راگەیێندراوەکەدا هاتووە کە نووری مالیکی "جەختی لە پێویستیی یەکخستنی هەڵوێستی هێزە سیاسییەکان لەم قۆناخەدا کردووەتەوە" و باسی لەوەش کردووە کە "کێشەی گومانەکانی سەر ئەنجامی هەڵبژاردن هێشتا ماوە و ئەو هێزانەی لە ئەنجامەکان رازی نین، چاوەڕێی وەڵام دەکەن بۆ ئەو تانە و سکاڵایانەی کە پێشکێشیان بە کۆمیسیۆنی باڵای سەربەخۆی هەڵبژاردنەکان کردوون. "  راگەیێندراوەکە دەڵێت، سەرۆکی هاوپەیمانیی دەوڵەتی یاسا گوتوویەتی کە چوارچێوەی هاوئاهەنگیی هێزە شيعییەکان "کۆکن لەسەر پێویستیی دۆزینەوەی چارەسەری دادپەروەرانە بۆ ناڕازییەکان لە ئەنجامی هەڵبژاردن" و نابێت "مافیان پێشێلبکرێت. "  هەر لە راگەیێندراوەکەی نووسینگەی راگەیاندنی نووری مالیکیدا هاتووە کە هۆشیار زێباری، سەرۆکی شاندی پارتی هیوای خواستووە کە چارەسەر بۆ کێشەکە بدۆزرێتەوە و "جەختی لەوە کردووەتەوە کە هەڵوێستی پارتی لەگەڵ یەکخستنەوەی هێزە سیاسییەکان و کۆبوونەوەیانە لەسەر مێزی دانوستاندن لە پێناو خێراکردنی پێکهێنانی حکومەتێک کە بە گوێرەی خواستی گەلی عێراقی بێت".   رۆژانی ٨ و ١٠ی مانگی رابردوو هەڵبژاردنی پێشوەختی پەرلەمانی عێراق بەڕێوەچوو و دواتر کۆمیسیۆنی باڵای سەربەخۆی هەڵبژاردنەکان ئەنجامی بەرایی راگەیاند.   بە گوێرەی ئەنجامی بەرایی هەڵبژاردنەکە، رەوتی سەدر ٧٣ کورسی پەرلەمانی بەدەستهێناوە، هاوپەیمانیی تەقەدوم بە سەرۆکایەتیی محەممەد حەلبووسی ٣٧ کورسی، پارتی دیموکراتی کوردستان ٣٣ کورسی، هاوپەیمانیی دەوڵەتی یاسا ٣٣ کورسی بەدەستهێناوە؛ بەڵام هاوپەیمانی فەتح کە لە خولی پێشووی پەرلەمان ٤٧ کورسیی هەبوو لەم هەڵبژاردنەدا تەنیا ١٥ کورسیی بەدەستهێناوە؛ سەربەخۆکانیش زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە.