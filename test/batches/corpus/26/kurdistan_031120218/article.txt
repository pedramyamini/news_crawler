ساماڵ عەبدولڕەحمان، بەڕێوەبەری گشتیی گومرگی هەرێمی کوردستان بە رووداوی راگەیاند، لابردنی ئەو بەڕێوەبەرانە بڕیارێکی کارگێڕییە و جێگرانی ئەو بەڕێوەبەرانە بەشێوەیەکی کاتی لە شوێنی بەڕێوەبەرە دوورخراوەکان کارەکانی ئەوان رایی دەکەن.   هەریەکە لە: عەلی تۆفیق، بەڕێوبەری دەروازەی پەروێزخان و حوسێن ئەحمەد، بەڕێوەبەری گومرگی گەرمیان لە کارەکانیان دوورخراونەتەوە.   سەرچاوەیەک لە ئاسایشی گەرمیان بە تۆڕی میدیایی رووداوی راگەیاند، بەڕێوەبەری بنکەی ئاسایشی دەروازەی پەروێزخانیش لە کارەکەی دوورخرایەوە.  ساماڵ عەبدولڕەحمان، بەڕێوبەری گشتیی گومرگی هەرێمی کوردستان سەبارەت بە هۆکاری لادانی ئەو دوو بەڕێوەبەرە گوتی: "شتێکی ئاسایی و بابەتێکی کارگێڕییە، هیچ هۆکارێکی جێگەی باس نییە کە ئاماژەی پێبدەین. "  نەوشیروان ئەحمەد، بەڕێوبەری ئاسایشی گەرمیان بە تۆڕی میدیایی رووداوی راگەیاند"بە بڕیارێکی کارگێڕی بەڕێوەبەری بنکەی ئاسایشی دەروازەی پەروێزخان لادراوەو ئاڵوگۆڕ کراوە. "  لە شوێنی ئەو خالید حەمەساڵح دەستبەکار دەبێت.   بەپێی زانیارییەکانی رووداو، بە بڕیاری ئاوات شێخ جەناب، وەزیرى دارایى و ئابووری هەرێمی کوردستان ئەو بەرپرسانە لە پۆستەکانیان لابراون و هۆکارەکەیشی "کەمتەرخەمى لە بەڕێوەبردنى کارەکانیاندا بووە. "