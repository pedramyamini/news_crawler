عەلی حەمەساڵح، پەرلەمانتاری کوردستان لە فراکسیۆنی گۆڕان بە رووداوی راگەیاند، زانیاریی دەستکەوتووە، کە حکومەتی هەرێمی کوردستان بەنیازە کامێراکانی دیاریکردنی تیژڕۆیی ئۆتۆمبێل بداتە کۆمپانیا و گوتیشی: "ئەمە بارگرانی زیاتر دەخاتە سەر شانی هاونیشتمانییان".  بەڵام ئەسعەد مەلا کەریم، گوتەبێژی هاتووچۆی هەرێمی کوردستان بە تۆڕی میدیایی رووداوی راگەیاند، رێکخستنەوە و چاککردنەوەی کامێراکان دراوە بە کەرتی تایبەت و پێشتریش هەروابووە و تاوەکو ئێستاش هیچ بڕیارێک لەوبارەوە نەدراوە.  ئەسعەد مەلا کەریم گوتی: "کامێراکان لەلایەن کەرتی تایبەتەوە دانراون، گۆڕین و چاککردنەوەشیان هەر ئەوان دەیکەن، بەڵام کارپێکردن و داهاتەکەشی راستەوخۆ پەیوەستە بە حکومەتی هەرێمی کوردستانەوە".  لەبارەی کامێراکانی دیاریکردنی تیژڕۆیی لە سلێمانی کە ساڵانێکە کارناکەن، گوتەبێژی هاتووچۆی هەرێمی کوردستان گوتی: "بە دڵنیاییەوە چاکدەکرێنەوە و لە داهاتوویەکی نزیکدا بەکاردەخرێنەوە".  بڕیارە ٢٢٥ كامێرای تیژڕۆیی لە سنووری سلێمانی دابنرێن. بە گوتەی عەلی حەمەساڵح، تێچووی دانانی ئەو ٢٢٥ کامێرایەی تایبەت بە تیژڕۆیی ئۆتۆمبێل، " ٥٣ ملیار دینارە، ٨٠ % ی داهاتەکەی بۆ کۆمپانیایەکە و ٢٠ % یشی بۆ حکومەتە تاوەکو ئەوکاتەی کۆمپانیاکە تێچووی پرۆژەکە دەردەهێنێتەوە، دواتر ئەم رێژەیە پێچەوانە دەبێتەوە".