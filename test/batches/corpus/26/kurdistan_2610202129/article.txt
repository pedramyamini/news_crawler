هیلال یڵدرم، گەشتیارێک لە دێرسم رایگەیاند "دووەمجارمە دێمە دێرسم و یەکەمجارمە دێم بۆ ساڵئۆردەک. زۆر باسی ئیرەیان دەکرد و زۆر حەزم دەکرد بیبینم. بەتایبەتی وەرزی پاییزم هەڵبژارد. سرووشتێکی لە رادەبەدەر سەرنجڕاکێشە کە دەبێ ببینرێ، بە تایبەتی لە پاییزدا زۆر جوانە".   لە گوندی ساڵداقی شارۆچکەی پلەمووری، هاونیشتمانیان بۆ ناساندنی سرووشتی ناوچەکەیان، گەشتێکیان رێکخستووە. دوای نزاکردن بە زاراوەی زازاکی و ئامادەکردنی خوانێکی تایبەت، لەگەڵ ئەو گەشتیارانەی لە پارێزگاکانی دیکەی باکووری کوردستان و تورکیاوە سەردانی ناوچەکەیان کردبوو، گەشتێکیان بۆ دۆڵی مونزور و پلەموورییە ئەنجامدا.   ژمارەیەک پەرلەمانتار و سەرۆک شارەوانی و بەرپرسی جەهەپە لە گەشتەکەدا بەشداربوون و لەگەڵ دانیشتووانی گوندەکە و ژینگە دۆستان، بە درێژایی ١٠ کیلۆمەتر بەپێی رێیان کرد و سەرسام بوون بە جوانیی سرووشتی ناوچەکە.    عەلی کڵیچ، سەرۆکی شارەوانی ماڵتەپەی جەهەپە دەڵێت: "بەڕاستی دیمەنێكی سەرسووڕهێنەری سرووشتە. لە هەموو لایەکەوە هاوشێوەی باران گەڵا دەبارێت. ئێرە بە رێگەی ئاڵتوون ناسراوە. گەڵاکان زەرد هەڵگەڕاون و رێگەکەیان بە تەواوەتی داپۆشیوە. وێڕای ئەوەی وەرزی پاییزە، تاڤگەکەی زۆر پڕە و ئاوەکەی بەگوڕ دەڕژێ".   دۆڵی مونزور کە لە ساڵی ١٩٧١ ـەوە کراوەتە پارکی نیشتمانی، لەسەر ئاستی تورکیا و باکووری کوردستان دووەمین گەورە پارکی نیشتمانییە.   ژینگە دۆستان جەخت لە گرنگیی پاراستنی سرووشت و ژینگەی دێرسم دەکەنەوە کە ساڵانێکە بەهۆی جێبەجێکردنی چەندین پرۆژەی تایبەت بە دروستکردنی بەنداو و دەرهێنانی کانزا لە ژێر هەڕەشەدایە.