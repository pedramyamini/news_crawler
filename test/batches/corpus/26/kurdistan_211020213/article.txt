وەزارەتی پەروەردە لە نووسراوێکدا کە واژۆی بەڕێوەبەری گشتیی دیوانی لەسەر بانگهێشتی کۆمپانیاکانی کردووە و دەڵێ: "تەندەری ژمارە سێی ساڵی ٢٠٢١ تایبەت بە دابینکردنی سۆبە بۆ جاری دووەم، ئاگاداری سەرجەم کۆمپانیاکان دەکەینەوە کە وەزارەتی پەروەردە پێویستی بە دابینکردنی سۆبە هەیە بۆ قوتابخانەکانی وەزارەتی پەروەردەی حکومەتی هەرێمی کوردستان لەڕێگەی کەمکردنەوەی گشتیی نهێنی، هەر کۆمپانیایەک ئارەزووی بەشداریکردنی هەیە سەردانی بەڕێوەبەرایەتی ژمێریاری لە دیوانی وەزارەت بکات بەمەبەستی کڕینی تەندەر کە لە رۆژی چوارشەممە ٢٠.١٠.٢٠٢١ تاوەکو رۆژی یەکشەممە ٣١.١٠.٢٠٢١ تەندەر دەفرۆشێت، نرخی هەر تەندەرێک ١٠٠ هەزار دینارە و ئەم بڕە پارەیەش ناگەڕێندرێتەوە".  وەزارەتی پەروەردە ئاماژەی بەوەکردووە، دوا کات بۆ گەڕاندنەوەی تەندەر رۆژی سێشەممە ٢.١١.٢٠٢١ دەبێت تاوەکو کاژێر ١١: ٠٠ی پێش نیوەڕۆ، هەمان رۆژ و کات تەندەر دەکرێتەوە.  وەزارەتی پەروەردە چوار مەرجی سەپاندووە کە ئەمانەن  ١. کرێی بڵاوکردنەوەی ئەم ئاگادارییە دەکەوێتە ئەستۆی ئەو لایەنەی کەمکردنەوەکەی بۆ دەردەچێت.  ٢. بارمتەی سەرەتایی بە بڕی ٣ % ی گوژمەی پێشکێشکراو بە چەکێکی پەسندکراو یان گەرەنتینامە بۆ ماوەی ٩٠ رۆژ وەکو بارمتەی سەرەتایی کە پێویستە لەکاتی گەڕانەوەی تەندەر، هاوپێچ بکرێت و بە پێچەوانەوە تەندەر پشتگوێ دەخرێت.  ٣. ماوەی تەندەرەکان ٦٠ رۆژە و لە رۆژی کردنەوەی تەندەر دەستپێدەکات.  ٤. پێویستە کۆمپانیای بەشداربوو ئەستۆپاکی نوێی باجی دەرامەت بۆ ساڵی ٢٠٢١ پێشکێش بکات لە کاتی گەڕانەوەی تەندەر، بەپێچەوانەوە ئەو تەندەرە پشتگوێ دەخرێت.