شەوی رابردوو، دوای راگەیاندنی ئەنجامی بەرایی هەڵبژاردنی پەرلەمانی عێراق، (جەمیل زۆراب) "تەقەی خۆشی" کردووە، کەسوکارەکەی دەڵێن: دوایین گوللە کە تەقاندوویەتی بەر خۆی کەوتووە و بەهۆیەوە گیانی لەدەستداوە.  هەر درەنگانی شەوی رابردوو، بەهۆی "تەقەی خۆشی" کچێک لە کەرکووک برینداربوو. دایکی کچەکە دەڵێت، "کچەکەم لە حەوشە دانیشتبوو، گوللەیەک لە ئاسمانەوە هاتوو داویەتی لەسەر سینگی، ئێستا بردوومانە بۆ نەخۆشخانە و نەشتەرگەری بۆ دەکەن. " دەشڵێت، "ئەم تەقەکردنە هەڵەیە، قەیناکە ئێمە خۆشیمان دی، سەرکەوتین و کەرکووکمان کەوتەوە دەست، بەڵام وەڵاهی نابێ ئەم تەقەیە بکرێ، تەقەیەکی زۆرکرا، دوعام دەکرد ئەو گوللانە بەر کەس نەکەوێت، کەچی بەر کچەکەی خۆم کەوت. "   دوای دەرکەوتنی ئەنجامە نافەرمییەکانی هەڵبژاردن، لە زۆربەی شار و شارۆچکەکانی هەرێمی کوردستان و عێراق، خەڵک بۆ دەربڕینی خۆشی چوونە سەر شەقامەکان.  لە پەیامێکدا دژەتیرۆری کوردستان داوا لە هاونیشتمانیان دەکات، "دوای راگەیاندنی ئەنجامی هەڵبژاردن، بۆ دەربڕینی خۆشی و شادی، بە هیچ شێوەیەک پەنا نەبرێتە بەر تەقەکردن. "  هاوکات کاوە شێخانی، راوێژکاری ئەمنی و سەربازیی پارێزگاری سەلاحەدین بە رووداوی راگەیاند، هەرکەسێک تەقەی خۆشی بکات، بەپێی ماددەی چواری تیرۆر دادگایی دەکرێت.