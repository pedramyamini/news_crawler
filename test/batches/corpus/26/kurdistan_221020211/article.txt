ئامانجی سەرەکیی سەردانەکان چوونەوەی کوردە بە یەکڕیزی بۆ بەغدا؛ پارتی دەیەوێت بۆ ئەو مەبەستە پرۆژەیەک گەڵاڵە بکات و بۆچوونی هەمووانی لەسەر وەربگرێت؛ کۆمەڵی دادگەری و جووڵانەوەی نەوەی نوێ رەتیانکردووەتەوە بەشداریی کۆبوونەوەکان بکەن، یەکێتیش داوای پرۆژەی هاوبەش دەکات.  لە ساڵی ٢٠٠٥ ـەوە پۆستی سەرۆککۆمار بەپێی رێککەوتنی سێ پێکهاتە سەرەکییەکەی عێراق پشکی کوردە، بەڵام پۆستەکە لە خولی رابردووی ئەنجوومەنی نوێنەران بووە گرفتێکی نێوان یەکێتی و پارتی.  بەرپرسانی یەکێتی لە زیاتر لە بۆنەیەکدا رایانگەیاندووە پۆستی سەرۆککۆمار مافی حیزبەکەیانە؛ قوباد تاڵەبانی، سەرۆکی لیستی هاوپەیمانیی کوردستان رۆژی دەنگدان رایگەیاند، '' یەکێتی هەوڵی بەدەستهێنانەوەی پۆستی سەرۆککۆمار دەدات". ئەمین بابە شێخ، گوتەبێژی یەکێتیش رایگەیاند، "هەموو هەوڵێک دەدەن بۆ یەکێتی بێت، بە دووریشی زانی ئەو پرسە ببێتە ئاستەنگ لەبەردەم بابەتە سەرەکییەکان".  بەڵام فازڵ میرانی، سکرتێری مەکتەبی سیاسیی پارتی رایگەیاند، حیزبەکەی دەیەوێت رێککەوتنی نێوخۆیی کوردستان لەسەر هەردوو پۆستی سەرۆککۆمار و پارێزگاری کەرکوک هەبێت، گوتیشی "پارتی پێیوایە ناکرێت ئەو دوو پۆستە لەسەر حزبێک بە تەنیا بکرێتە ماڵ".  پارتی دیموکراتی کوردستان بە ٣٣ کورسییەوە بووەتە براوەی یەکەمی هەڵبژاردن لەسەر ئاستی هەرێمی کوردستان و دەیەوێت لایەنە کوردستانییەکان بەربژێری سەرۆککۆمار دیاریبکەن.  لایەنە کوردستانییەکان لە بابەتی چوونەوەی بەیەکڕیزییان بۆ بەغدا لارییان نییە، بەڵام تاوەکو ئێستا هیچ رێککەوتن یان بەڵگەنامەیەکیان بۆ کاری هاوبەش لەپێناو گەرەنتیکردنی مافە دەستوورییەکانی هەرێمی کوردستان و دۆخی ناوچە کوردستانییەکانی دەرەوەی ئیدارەی هەرێمی کوردستان نییە.