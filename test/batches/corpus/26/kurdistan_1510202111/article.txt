رائید ئامانج حەمەعەلی، بەڕێوەبەری بنکەی هاتووچۆی بیارە لە پارێزگای هەڵەبجە بە تۆڕی میدیایی رووداوی راگەیاند، گەشتیارێکی یەکجار زۆر هاتوونەتە سنوورەکەمان و رێگاکان داخراون. لە ماوەی ساڵی رابردوو هیچکات شتی وا رووینەداوە و ئەو ژمارە زۆرەی گەشتیار نەهاتوونەتە ناوچەکەمان.  بەڕێوەبەری بنکەی هاتووچۆی بیارە لە پارێزگای هەڵەبجە هەروەها گوتی، رێگاکان بەتایبەت رێگای بیارە تەسکن و بەرگەی ئەو ژمارە زۆرەی گەشتیاران ناگرن، بۆیە ئێستا زۆر بە ئەستەم هاتووچۆ دەکرێت.   رائید ئامانج عەلی ئاماژەی بەوەکرد کە تەنیا چوار کارمەندیان هەیە و ناتوانن کۆنترۆڵی ئەو قەرەباڵخییە بکەن، داوایانکردووە لە خورماڵ و شوێنەکانی دیکەوە کارمەندیان بۆ بنێردرێت بەڵام وەک ئەو دەڵێت: "ئەو شوێنانەی دیکەش بەهەمانشێوە قەرەباڵخن و ناتوانن هاوکارییان بکەن".  ژمارەیەک لە هاونیشتمانیان پەیوەندیی بە رووداو دەکەن و دەڵێن ماوەیەکی زۆرە لە رێگای بیارەدا ماونەتەوە و رێگەی هاتووچۆ نییە.  ئەمڕۆ دووەم رۆژی فیستیڤاڵی هەنار و پاییزی هەڵەبجەیە، پەیامنێری رووداو دەڵێت، لە سەرلەبەیانی ئەمڕۆوە خەڵکێکی زۆر سەردانی هەڵەبجەیان کردووە و قەرەباڵخییەکی یەکجار زۆر لە شوێنی بەڕێوەچوونی فیستیڤاڵەکە دروستبووە و رێگاکانی چوون بەرەو شوێنی فیستیڤاڵەکەش وەک نیمچە داخراویان لێهاتووە.