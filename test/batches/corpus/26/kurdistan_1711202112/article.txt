رۆژی چوارشەممە ١٧ - ١١ - ٢٠٢١ نێچیرڤان بارزانی، سەرۆکی هەرێمی کوردستان لەگەڵ د. بەرهەم ساڵح، سەرۆککۆماری عێراق لە هەولێر کۆبووەوە.  بەپێی راگەیێندراوی سەرۆکایەتیی هەرێمی کوردستان، لە کۆبوونەوەکەدا چەندین پرس تاوتوێکراون؛ دۆخى عێراق به‌گشتى و قۆناخى دواى پرۆسه‌ى ده‌نگدان و هه‌ڵبژاردنى ئه‌نجوومه‌نى نوێنه‌رانى عێراق و ئه‌نجامه‌كانى، په‌يوه‌ندييه‌كانى هه‌ولێر - به‌غدا و هه‌وڵه‌كانى چاره‌سه‌ركردنيان و پرسى دامه‌زراندنى حكومه‌تى داهاتووى عێراق خرانە بەر باس.  هەروەها شه‌ڕى تيرۆر و رووبه‌ڕووبوونه‌وه‌ى هه‌ڕه‌شه‌كانى داعش و پێشهاته‌كانى ناوچه‌كه به‌گشتى تەوەرانی دیکەی کۆبوونەوەکە بوون.  هەر بەپێی راگەیێندراوی سەرۆکایەتیی هەرێمی کوردستان، هه‌ردوولا جه‌ختيان له گرنگى و پێويستيى هاريكارى و هاوئاهه‌نگيى هێز و لايه‌نه عيراقييه‌كان بۆ تێپه‌ڕاندنى ته‌حه‌دييه‌كانى ئه‌م قۆناخه كردووتەوە.  سەرۆکی هەرێمی کوردستان لە تویتەری خۆی وێنەی کۆبوونەوە و کاتی پێشوازیکردن لە سەرۆککۆماری عێراقی بڵاوکردووەتەوە خۆشحاڵیی خۆی لە پێشوازیکردن لە د. بەرهەم ساڵح دەربڕیوە و نووسیویەتی، گفتوگۆیان لەبارەی دوایین پێشکەوتنە ئەمنی و سیاسییەکان کردووە.  پێشوازیکردنی نێچیرڤان بارزانی لە د. بەرهەم ساڵح. وێنە: سەرۆکایەتیی هەرێمی کوردستان