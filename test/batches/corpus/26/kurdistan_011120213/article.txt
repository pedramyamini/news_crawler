دوایین هێرشی داعش بۆ سەر هێزەکانی پێشمەرگە رۆژی شەممە بوو لە پردێ و لە ئەنجامدا دوو پێشمەرگە شەهیدبوون.   سەربەست لەزگین، بریکاری وەزارەتی پێشمەرگە بە تۆڕی میدیایی رووداوی راگەیاند: "داعش نزیکەی دوو تاوەکو سێ هەزار چەکداری لە عێراق هەن" و دەشڵێت: "خاوەنی چەکی پێشکەوتوون. "  رێڤینگ هروری، سەرۆکی لیژنەی پێشمەرگەی پەرلەمانی کوردستان دەڵێت، داعش لە چەند سەرچاوەیەکەوە یارمەتی دارایی پێدەگات.   لە دوای ١٦ی ئۆکتۆبەری ساڵی ٢٠١٧ ـەوە بۆشاییەکی ئەمنی لە نێوان هێزەکانی پێشمەرگە و هێزە ئەمنییەکانی عێراق دروستبووە. بەرپرسانی هەرێمی کوردستان و فەرماندەکانی پێشمەرگەش نەهێشتنی ئەو بۆشاییە ئەمنییە بە پێویست دەزانن بۆ نەهێشتنی جموجووڵ و هەڕەشەکانی داعش.   گوتەبێژی فەرماندەیی ئۆپەراسیۆنە هاوبەشەکانی عێراقیش هاوئاهەنگی لەگەڵ پێشمەرگە بە پێویست دەزانێت.   تەحسین خەفاجی، گوتەبێژی فەرماندەیی ئۆپەراسیۆنە هاوبەشەکان رایگەیاند "كاری هاوبەش و هاوئاهەنگی لەنێوان ئێمە و پاسەوانی هەرێم بەردەوامە؛ ئەفسەرانی پێشمەرگە لە فەرماندەیی ئۆپەراسیۆنە هاوبەشەکان هەن کە کاریان بریتییە لە زیاتر و کاراترکردنی هەوڵی هەواڵگری و ئەمنی و هاوئاهەنگیکردن لە بوارەکاندا. کاری گەورە کراوە لەو ناوچانەی کە جێگەی بایەخی هاوبەشن".   داعش لەسەر ئاستی کۆمەڵگەی نێودەوڵەتیش هێشتا وەک هەڕەشە دەبیندرێت.   لە کۆبوونەوەی رۆژی هەینی رابردووی نێوان جۆ بایدن و ئیمانوێل ماکرۆندا هەردوو سەرکردە رایانگەیاند، هاوئاهەنگی هێزە سەربازییەکانیان و هاوبەشەکانیان لە هاوپەیمانیی نێودەوڵەتی بەهێزتر دەکەن بە مەبەستی هێشتنەوەی گوشار لەسەر داعش، لەوانەش لە عێراق و سووریا.