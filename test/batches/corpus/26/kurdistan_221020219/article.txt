لە راگەیێندراوێکی ئاسایشی بەڕێوەبەرێتیی خۆسەر لە باکووری و رۆژهەڵاتی سووریادا هاتووە: '' تۆڕێک دەستگیرکراون، کە لە حەوت کەس پێکهاتوون و کاری ساختەکردنی پارە، دزی و بەرتیلیان کردووە، جگە لەوەی کاری نایاسایی و بەدڕەوشتییان کردووە ''.  بەپێی راگەیێندراوەکەی ئاسایشی بەڕێوەبەرێتیی خۆسەر ئەو کەسانە زیانێکی گەورەیان بە دامەزراوەکانی هێزەکانی سووریای دیموکرات گەیاندووە، سەرەڕای ئەوەی بوونەتە هۆی زیانگەیاندن بە چالاکییەکانی ئەندامانی هەسەدە و دەرکردنی ژمارەیەک کەس لە دامەزراوەکانی هەسەدە.  سەبارەت بە سزادانی ئەو کەسانە، ئاسایشی بەڕێوەبەرێتیی خۆسەر راگەیاندووە دوای لێکۆڵینەوە ئەو کەسانە بە بەندکردن سزادراون، لەوانەش سەرۆکی تۆڕەکە بە هەشت ساڵ زیندانیکردن سزادراوە و ئەوانەی دیکەش لەنێوان ساڵێک تاوەکو چوار ساڵ بەندکردن سزادراون.