عەلی رەشید، سەرۆکی ئەنجوومەنی پارێزگای هەولێر بە تۆڕی میدیایی رووداوی راگەیاند، ئەمڕۆ دووشەممە ٢٥ - ١٠ - ٢٠٢١ ئەنجوومەنی پارێزگای هەولێر کۆبوونەوەی ئاسایی ژمارە ٩٣ی خۆی ئەنجامدا و لەبارەی بە قەزاکردنی عەنکاوە و پیرمام دەنگدان کرا و بە تێکڕای دەنگ، هەردوو ناحیەکە بە فەرمی بوون بە قەزا.  رۆژی ٠٤ - ١٠ - ٢٠٢١، مەسرور بارزانی، سەرۆکوەزیرانی هەرێمی کوردستان بە یاوەری رێبەر ئەحمەد، وەزیری ناوخۆی هەرێمی کوردستان و ئانۆ جەوهەر، وەزیری گواستنەوە و گەیاندنی هەرێمی کوردستان و ئومێد خۆشناو، پارێزگاری هەولێر، سەردانی ناحیەی عەنکاوەیان لە شاری هەولێر کرد و سەرۆکی حکومەت وەزیری ناوخۆ و پارێزگاری هەولێر و ئەنجوومەنی پارێزگای هەولێر راسپارد بۆ ئەوەی ناحیەی عەنکاوە بکرێتە قەزا.  لە میانی سەردانەکەی بۆ عەنکاوە، مەسرور بارزانی، سەرۆکی حکومەتی هەرێمی کوردستان رایگەیاند: "شارۆچکە عەنکاوە یەکێکە لەو شارۆچکانەی کە رۆژ بە رۆژ دەبینین پێشڤەچوونێکی زیاتر بەخۆیەوە دەبینێت و گەورەتر دەبێت، ئێمەش بەناوی حکومەتەوە هاتووین بۆ ئەوەی لێرەوە پێتان رابگەیێنم، جەنابی وەزیری ناوخۆ و پارێزگاری هەولێر و ئەنجوومەنی پارێزگای هەولێر رادەسپێرین بۆ ئەوەی ناحیەی عەنکاوە بکرێتە قەزا بۆ ئەوەی بتوانن خزمەتێکی زیاتری دانیشتووانی ئەو قەزایە بکەن".  عەنکاوە دەکەوێتە باکووری رۆژئاوای هەولێر، زۆربەی دانیشتووانی ئەو ناحیەیە کلد و ئاشوورین و وابەستەی کڵێسای کلدانی کاسۆلیکین.  هەروەها رۆژی ١٧ - ١٠ - ٢٠٢١ ئومێد خۆشناو، پارێزگاری هەولێر بە رووداوی راگەیاند، مەسرور بارزانی، سەرۆکی حکومەتی هەرێمی کوردستان بڕیاریداوە ناحیەی پیرمام بکرێتە قەزا.