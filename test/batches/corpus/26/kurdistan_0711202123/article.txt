ئەمڕۆ یەکشەممە ٠٧ - ١١ - ٢٠٢١، عەمید ئەحمەد لەتیف، بەرپرسی راگەیاندنی هێزەکانی ٧٠ی پێشمەرگە لەبارەی جووڵەی چەکدارانی داعش و پێویستییەکانی رووبەڕووبوونەوەیان، میوانی بوولتەنی کاژێر ١٧: ٠٠ی تۆڕی میدیایی رووداو بوو.  عەمید ئەحمەد لەتیف گوتی، داعش هەمیشە بۆ ئەو شوێنانە دەگەڕێت کە ناکۆکی نێوان پێکهاتە و لایەنەکانی تێدابێت. لەبارەی ئەو شوێنانەش چەکدارانی رێکخراوە پەڕگیرەکەی تێدایە، گوتی، لە ناوچەکانی سنووری دیالە، لە زنجیرە چیاکانی حەمرین، ناوچەی گوێڕ و بەتایبەت لە قەرەچووخ و لە ناوچەکانی باشووری موسڵ هەن.  لەبارەی جووڵەی داعش، بەرپرسی راگەیاندنی هێزەکانی ٧٠ی پێشمەرگە گوتی، "گرووپ گرووپن و ناتوانن هیچ شوێنێک کۆنترۆڵ بکەن و کاریان بووەتە ئەوەی دەست بووەشێنن. بوونەتە گرووپی بچووک و سوود لە بۆشایی هێز و بۆشایی ئەمنی دەبینن. بوون بە گرووپی گەڕۆک و بە شێوەی پارتیزانی هێرش دەکەن و دەگەڕێنەوە، هەروەها رفاندنی خەڵک و بە پارە ئازادکردنیان بووەتە سەرچاوەیەکی باشی داراییان".  عەمید ئەحمەد لەتیف هەروەها گوتی، "بەداخەوە، ئێستا سوپای عێراق و حەشدی شەعبی ئەوەندەی سەرقاڵن بەو سنوورانەی لەگەڵ ئێمە هەیانە، ئەوەندە سەرقاڵ نین بەوەی هێزێکی تیرۆریستی هەیە و بەردەوام گەرا دادەنێت و دەیەوێت شانە نووستووەکانی رێکبخاتەوە و گەشە بکات؛ ئەگەر هەردوولامان خۆمان تەرخانبکەین بۆ بەرەنگاربوونەوەی تیرۆر، بە ئاسانی دەتوانین تێکیان بشکێنین".  بە گوتەی ئەو بەرپرسە لە هێزەکانی ٧٠ی پێشمەرگە، "هەندێک لە سەرچاوەکان دەڵێن، چەکدارانی داعش ژمارەیان گەیشتووەتە ١٠ هەزار چەکدار لە سووریا و عێراق" و گوتیشی، بەوپێیەی چەکدارانی داعش لە جووڵەدان، ناتوانن بزانن لە کام ناوچە زۆرترین چەکداری داعش هەیە، "دوێنێ هێزەکانمان چوونە مەشقەوە بۆ دوو لیوا هاوبەشەکە کە بۆ ناوچە جێناکۆکەکان دانراون؛ هەوڵەکان سەرەتایین و هیوادارین بە زوویی بەرهەمیان هەبێت. ئەوان لە مەشقەکەدا هێزی عێراقیان لەگەڵدا نییە. لە ٠١ - ١٢ - ٢٠٢١ ـەوە مەشقی هاوبەش دەکەن لەگەڵ ئەو هێزانەی تێکەڵیان دەبن لەگەڵیاندا کە سەر بە سوپای عێراقن. ئەمانیش سەر بە سوپای عێراق دەبن بە هەموو پێداویستی و چەک و مووچەشیانەوە".  لەبارەی ئەو شوێنانەی هێزەکانی تێدا جێگیر دەبن، عەمید ئەحمەد ئەوەی خستەڕوو، "پێموایە لە رەشاد و شوێنەکانی نزیک لە هەرێمی کوردستان دەبن. مەشقەکەیان تەواوکرد، راستەوخۆ دەکەونە ئەرکەوە".  لە بەردەوامیی قسەکانیدا ئەو بەرپرسە باسی لەو سنوورانە کرد کە پێویستیان بە هێزە و گوتی، "لەو سنوورانەی کە ئێستا پێویستە تێیاندا رووبەڕووی تیرۆریستان ببینەوە، مەزەندە دەکرێت بە ٥٣٠ کیلۆمەتر، لە ناوچەی خانەقین، واتە لە سنووری ئێرانەوە تاوەکو سحێلا بۆ ناوچەکانی سووریا، هەرگیز دوو لیوا بەس نییە بتوانێت ئەو ناوچانە بپارێزێت. ئومێد دەکەین کە چەندین لیوای دیکەش دروستبکرێن و جووڵەی داعش کۆتایی پێبهێنین لە سنوورەکاندا".  رۆژی شەممە ٠٦ - ١١ - ٢٠٢١، جەبار یاوەر، ئەمینداری وەزارەتی پێشمەرگە بە تۆڕی میدیایی رووداوی راگەیاند، "ژمارەی کردەوە تیرۆریستییەکان لە ١ - ١ - ٢٠٢١ ـەوە تاوەکو ٣١ - ١٠ - ٢٠٢١؛ ٢٠٦ کردەی تیرۆریستی بوون و زۆربەیان لە ناوچە کوردستانییەکانی دەرەوەی ئیدارەی هەرێمی کوردستان بوون".