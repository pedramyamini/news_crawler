ئەمڕۆ چوارشەممە ١٣/١٠/٢٠٢١ کاژێر (٤: ٤٥)ی بەیانی، لە گەڕەکی (شەهیدانی خەنجەران)ی شاری هەولێر، بە گوتەی حاجی ستار مەولوود، خاوەنی ئۆتۆمبێلەکە، ٣ چەکدار بە کڵاشینکۆف هەڵیانکوتاوەتە سەر ماڵیان و چەند گوللەیەکیان بە ئۆتۆمبێلەکەیانەوە ناوە و جامەکانیان شکاندووە.  حاجی ستار مەولوود دەڵێت، کێشەی لەگەڵ هیچ کەسێکدا نییە، ئاماژە بەوەش دەکات، "دوای ئەوەی لە نوێژی بەیانی گەڕامەوە بینیم هێرشکراوەتە سەر ئۆتۆمبێلەکەم، لە کامێرای چاودێری سەیرمان کرد ٣ کەسن چەکیان پێیە و رووخساریان دیارە، بەڵام نایانناسین".  هۆگر عەزیز، گوتەبێژی پۆلیسی هەولێر بە رووداوی راگەیاند، تاوەکو ئێستا هیچ سکاڵایەک لای پۆلیس تۆمارنەکراوە و ئەگەر سکاڵا تۆماربکات، لێکۆڵینەوە و بەدواداچوون بۆ رووداوەکە دەستپێدەکەین.