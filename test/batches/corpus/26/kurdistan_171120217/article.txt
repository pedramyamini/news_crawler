عەبدوڵڵا حاجی مەحموود، وەزیری کاروباری شەهیدان و ئەنفالکراوان رایگەیاند، قوتابی و خوێندکارانى کچ و کوڕی شەهیدان و زیندانیانى سیاسی کە کرێی خوێندن و دەرماڵەی ساڵانی ٢٠١٦ - ٢٠١٧ و ٢٠١٧ - ٢٠١٨ و ٢٠١٨ - ٢٠١٩ ـیان وەرنەگرتووە لە نزیکترین کاتدا سەردانی بەڕێوەبەرایەتییە گشتییەکانی سەر بە وەزارەت لە هەولێر، سلێمانی و دهۆک و بەرێوەبەرایەتیی کاروباری زیندانییە سیاسییەکان لە هەولێر بکەن بۆ وەرگرتنی پارەکانیان.  عەبدوڵڵا حاجی مەحموود راشیگەیاند: ئامادەکاری کراوە بۆ دانەوەی کرێى خوێندنی قوتابی و خوێندکارانى شارى کەرکووک و کرێى خوێندنی ساڵانى دواتر.  پێشتر لە ٠٩ - ٠٢ - ٢٠٢١، ئاوات جەناب نووری، وەزیری دارایی و ئابووری هەرێمی کوردستان رەزامەندی دا لەسەر خەرجكردنی بڕی ١٩ ملیار و ٦٨٦ ملیۆن دینار و ٤٧٢ هەزار دینار بۆ مەبەستی دانەوەی قەرزی كرێی خوێندنی كوڕ و كچی شەهیدان و ئەنفالكراوان و زیندانیانی سیاسی، بە شێوەی نەختینەیی.