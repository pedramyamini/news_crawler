عەلیڕەزا سیستانی، گەشتیار دەڵێت، "ئەمڕۆ لە گووگڵ بەدوای مۆزەخانەدا گەڕام، تەنیا وێنەیەکی پیشاندام. دەکرا تەواوی وێنەکانی ئێرەی تێدابا. دەتوانن ماڵپەڕێکی تایبەت بەو مۆزەخانەیە دابنێن و وێنەی تەواوی بەشەکانی تێدابێت و وێنەی هەموو ئەو شوێنەوارانە بە زانیارییەوە دابنرێت و بە زمانی جیاواز بڵاوبکرێتەوە. لێرەش زانیارییەکان بنووسرێن. ئەو دەتوانێت سەرنجی گەشتیارانی بیانی رابکێشێت. هەروەها دەبێت دەستڕاگەیشتنی خەڵک بە زانیارییەکان و شوێنی مۆزەخانەکە لە رێگەی ئینتەرنێتییەوە ئاسان بکرێت. ئێمە کە خەڵکی ئێرانین و لەو وڵاتە دەژین، بە سەختی ئێرەم دۆزییەوە".  رووبەری مۆزەخانەکە سێ هەزار و ٦٠٠ مەترە. دوو هۆڵی سەرەکیی هەیە. هۆڵێکیان کە گەورەترە، شوێنی پیشاندانی شوێنەوارەکانە. لەو مۆزەخانەیەدا زیاتر لە ٣٠ هەزار پارچە شوێنەواری مێژوویی راگیراون لە سێ بەشی پێش مێژوو و چاخی بەردین، مێژوو و قۆناخی ئیسلامی. مێژووی دروستکردنی بەشێک لە شوێنەوارەکان بۆ ٣ تاوەکو ٧ هەزار ساڵ پێش زایین دەگەڕێتەوە، لە لیرەی زێڕ و شتومەکی بڕۆنزییەوە تاوەکو کاشیی رەنگاوڕەنگ و بەردەنووس. یەک لە گرنگترین شوێنەوارەکانی ئەو مۆزەخانەیە بەردەنووسی کێلەشینە. بەردەنووسێکی سێ هەزار ساڵە کە لەمیانی شەڕی ئێران و عێراقدا، هێزەکانی ئێران لە کوێستانەکانی کێلەشینەوە گواستوویانەتەوە بۆ ئەو مۆزەخانەیە.  گەشتیارێک باس لەوە دەکات، "ئەو مۆزەخانەیە زۆر بەنرخە و شوێنەواری زۆر باشی لێیە. دەکرێت لێکۆڵینەوە لەسەر تاک بە تاکیان بکرێت. نرخ و بەهای ماددییان هەر باس ناکرێت و گرنگە لێکۆڵینەوەیان لەسەر بکرێت. ئێرە شوێنێکی بەنرخە و دەبێت پارێزگاریکردن لێی باشتر بکرێت. هەروەها دەبێت کەسانی شارەزای لێبن و زانیاری بدەن بە سەردانیکاران و خوێندکارانیش لێکۆڵینەوەیان لەسەر بکەن".  مۆزەخانەی ورمێ جگە لە شوێنی نمایشکردنی شوێنەوارەکان، چەند بەشی دیکەشی هەیە. گرنگترینیان کۆگای راگرتنی شوێنەوارەکان، تاقیگە و کارگەی نۆژەنکردنەوەی شوێنەوارەکان، لەگەڵ کتێبخانەیەکی دەوڵەمەند و پڕ کتێبە. هەروەها هۆڵێکی تایبەت بە خەڵکناسیشی هەیە. لەو بەشەدا گرنگی بە ناساندنی پێکهاتە نەتەوەییەکانی دانیشتووی ناوچەکە وەکو کورد، تورک، ئەرمەنی و ئاشوورییەکان دراوە. جلوبەرگیان نمایشکراوە و ئەو کەرەستانە خراونەتەڕوو کە لە رابردوودا بۆ کاری رۆژانەی وەکو کشتوکاڵ، ئاژەڵداری و راو بەکاریانهێناون.