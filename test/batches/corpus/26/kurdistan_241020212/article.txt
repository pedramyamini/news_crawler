شوناس شێرکۆ، ئەندامی ژووری پەیوەندییە دیپلۆماسییەکانی بزووتنەوەی گۆڕان بە تۆڕی میدیایی رووداوی راگەیاند، پرسی کشانەوەی بزووتنەوەی گۆڕان لە حکومەت تەنیا قسەیە و تائێستا بە فەرمی نەبراوەتە سەر مێزی گفتوگۆ، بەڵام هەندێ را هەن، کە پێیانوایە بۆ باشبوونی دۆخی گۆڕان، پێویستە لە حکومەتی هەرێمی کوردستان و حکومەتە خۆجێییەکان بکشێتەوە.  شوناس شێرکۆ گوتی: "ئێستا بزووتنەوەی گۆڕان سەرقاڵی راپەڕاندنی ئیش و کارە نێوخۆییەکانی خۆیەتی و لە دانیشتنەکانی داهاتووی جڤاتی نیشتمانیدا، خانەی راپەڕاندن هەڵدەبژێردرێنەوە".   رۆژی ١٣ - ١٠ - ٢٠٢١ رێکخەری گشتی و  ئەندامانی خانەی راپەڕاندنی بزووتنەوەی گۆڕان دەستیان لەکارکێشایەوە و خانەی راپەڕاندنی بزووتنەوەی گۆڕانیش رایگەیاند لە نزیکترین کاتدا دەستەیەک بۆ بەڕێوەبردنی بزووتنەوەکە پێکدێنن.   خانەی راپەڕاندنی بزووتنەوەی گۆڕان لە راگەیێندراوێکدا  رایگەیاند: "وەک هەڵگرتنی بەرپرسیارێتی ئەم قۆناغە هەستیارە، خانەی راپەڕاندنی بزوتنەوەی گۆڕان بڕیارماندا دەستلەکاربکێشینەوە، هاوکات لە زووترین کاتدا دەستەیەکی کاتی بۆ بەڕێوەبردنی بزوتنەوەکە پێکدەهێندرێت".  ئەو هەڵوێستەی بزووتنەوەکە دوای ئەوە هات کە لە هەڵبژاردنی ئەنجوومەنی نوێنەرانی عێراق کە ١٠ی ئەم مانگە بەڕێوەچوو، نەیتوانی هیچ کورسییەک بەدەستبێنێت.  بەپێی دەستووری ناوخۆی بزووتنەوەی گۆڕان، خانەی راپەڕاندن بەرپرسی جێبەجێکردنی بڕیار و راسپاردەکانی جڤاتی نیشتیمانی بزووتنەوەی گۆڕانە لە نێوان دوو کۆبوونەوەدا.  ئەندامانی خانەی راپەڕاندن پێکدێن لە: عومەری سەید عەلی، رێکخەری گشتی. شێخ کامیل قادر، سکرتێری کاروباری جڤاتی نیشتیمانی. سەفینی مەلا قەرە، سکرتێری کاروباری فراکسیۆنەکان. ئاسۆ رەحیم، سکرتێری کاروباری باژێرەکان. دەرباز محەممەد، سکرتێری کاروباری ژوورەکان. برزۆ مەجید، سکرتێری کاروباری خەڵک و جەمال حاجی محەمەد سەرۆکی جڤاتی گشتیی بزووتنەوەی گۆڕان.  بزووتنەوەی گۆڕان لە هەڵبژاردنی ١٠ - ١٠ - ٢٠٢١ لەگەڵ یەکێتی نیشتمانیی کوردستان و لە هاوپەیمانییەکی هاوبەش بەناوی هاوپەیمانیی کوردستان بەشداریی هەڵبژاردنی کردبوو، بەڵام نەیتوانی هیچ کورسییەکی پەرلەمانی عێراق بەدەستبهێنێت.  رۆژی ١١ - ١٠ - ٢٠٢١ خانەی راپەڕاندنی بزووتنەوەی گۆڕان راگەیێندراوێکی لەبارەی کەمبوونەوەی دەنگەکانی بڵاوکردەوە و تێیدا داوای لێبووردنی لە دەنگدەرانی کردووە و گوتی: "بەربژێرەکانی بزووتنەوەی گۆڕان دەنگی پێویستیان نەهێنا و سەرنەکەوتوون".  خانەی راپەڕاندنی بزووتنەوەی گۆڕان رایگەیاندووە، دان بەوەدا دەنێن کە "هەڵە و کەموکوڕی لە ئێمە بووە کە سەرەڕای هەلومەرجە بابەتییەکان، بۆیە متمانەی خەڵکمان بەدەستنەهێناوە".