لە راگەیێندراوێکدا، جووتیار عادل، گوتەبێژی حکومەتی هەرێمی کوردستان ئاماژەی بەوە کردووە، حکومەتی هەرێمی کوردستان "تاكڕه‌وی، دەستبەسەرداگرتن و سیاسه‌تی مل پێکەچکردن لەژێر ناونیشانی زه‌ق و بریقەداردا، كه تەنانەت خاوەنی بەیانەکەش باوه‌ڕی پێی نییه، ره‌تده‌كاته‌وه. "  حەیدەر عەبادی، سەرۆکوەزیرانی پێشووتری عێراق، ئەمڕۆ شەممە ١٦ - ١٠ - ٢٠٢١ لە راگەیێندراوێکدا کە نووسینگەکەی سەبارەت بە رووداوەکانی ١٦ی ئۆکتۆبەری ساڵی ٢٠١٧ لە ناوچە کێشەلەسەرەکان و دەرکردنی هێزەکانی پێشمەرگە لەو ناوچانە و ئاوارەبوونی کوردێکی زۆری خەڵکی ئەو ناوچانە بڵاویکردووەتەوە ئاماژە بەوە دەکات، "حەیدەر عەبادی، فەرمانی بە هێزە عێراقییەكان كرد بچنە نێو پارێزگای كەركووک و ناوچە جێناكۆكەكانی دیکە بە مەبەستی سەپاندنی یاسا تێیاندا، بەبێ ئەوەی یەک دڵۆپ خوێن بڕژێت، ئەوەش دوای ئەوە هات، بە رێککەوتنێکی سیاسی گەندەڵكاران بازرگانییان پێوەدەكرد، هەروەها بیرە نەوتەكانی ئەو پارێزگایە کۆنترۆڵکران، كە گەندەڵكاران بۆ ماوەی چەندین ساڵ مامەڵەیان پێوە دەكردن، دوای ئەوەی پارێزگاری كەركووک هەڵات، دكتۆر حەیدەر عەبادی پارێزگارێكی نوێی بۆ کەرکووک دامەزراند. "    هەر لە راگەیێندراوەکەدا هاتبوو، "حەیدەر عەبادی هەر بەو رێکارانە نەوەستا، بەڵكو چەندین بڕیاری دیکەی دەركرد، لەوانە: كەمكردنەوەی بەشە بودجەی بۆ ١٢ % هاوشێوەی پارێزگاكانی دیکەی عێراق و بەپێی رێژەی دانیشتووان، هەروەها دكتۆر حەیدەر عەبادی قەدەخەی گەشتی ئاسمانیی نێودەوڵەتیی بەسەر هەردوو فڕۆكەخانەی هەولێر و سلێمانیدا سەپاند تاوەكو هەرێم پابەند بکات بەپێی دەستوور ئیدارەی خۆی رادەستی حكومەتی فیدراڵی بكات لەگەڵ هەموو دەروازە سنوورییەكان لە هەرێم. "     هاوکات لە بەشێکی دیکەی راگەیێندراوەکەی حکومەتی هەرێمی کوردستاندا هاتووە، "عێراقی ئه‌مڕۆ له هه‌موو كات زیاتر پێویستی به سیاسه‌تێكی عه‌قڵانی و حەکیمانەیە كه له خۆسه‌پاندن و لایه‌نگیری و زێده‌ڕۆیی لە بەکارهێنانی هێز بە دوور بێت و رێگریی لە دەرکەوتنی خواستی دەمارگیرانە بکات. "    دەقی راگەیێندراوەکە:     هاوپەیمانیی نه‌سر له راگه‌یانراوێكدا ئەو بڕیارانە بەبیردەهێنێتەوە کە سەرۆکی هاوپەیمانییەکە بە لووتبەرزییەوە دژ بە چه‌مكه‌كانی دیموكراتی و هاوبه‌شی دەریکردبوون، ئەمەش بۆ شاردنه‌وه و داپۆشینی شكسته یه‌ك له دوای یه‌كه‌كانیه‌تی كه دواهه‌مینیان ئه‌و شكسته‌ی بوو کە له هه‌ڵبژاردنه‌كانی ئەنجومەنی نوێنەرانی عێراقدا تووشی ھات.    گه‌لی عێراق راستییەکانی بۆ ڕوون بووەوە و هه‌ڵبژارده‌ی ڕاسته‌قینه‌ی خۆی پێكا و ئەوەی سەلماند کە ئەو سیاسه‌تە سه‌ركه‌شانه‌یە زۆر ناخایەنێت. هەروەها هه‌وڵ و خواسته سه‌ركوتكارانه‌كه‌ی شكست پێهێنا و ره‌واندییه‌وه. مێژوو به درێژاییی سه‌رده‌مه‌كان، راستیی شكستهێنانی ئه‌و هه‌وڵانه‌ی سه‌لماندووه كه بۆ تێکدانی یه‌كڕیزیی عێراق و لە پێناو به‌رژه‌وه‌ندیی كه‌سی و هه‌نووکەیی گیراونه‌ته به‌ر.    حكومه‌تی هه‌رێمی كوردستان خواستی بونیاتنانی ئایینده‌یه‌كی ڕۆشن و سه‌قامگیری هەیە كه هه‌موو پێكهاته نه‌ته‌وه‌یی و ئایینی و مەزهەبییەکان به ئاسووده‌یی له خۆی بگرێت. هه‌روه‌ها حکومەتی هەرێم، تاكڕه‌وی و دەستبەسەرداگرتن و سیاسه‌تی مل پێ کەچکردن لە ژێر ناوونیشانی زه‌ق و بریقەداردا - كه تەنانەت خاوەن بەیانەکەش باوه‌ڕی پێ نییه - ره‌ت ده‌كاته‌وه.    عێراقی ئه‌مڕۆ له هه‌موو كات زیاتر پێویستیی به سیاسه‌تێكی عه‌قڵانی و حەکیمانەیە كه له خۆسه‌پاندن و لایه‌نگیری و زێده‌ڕۆیی لە بەکارهێنانی هێز بە دوور بێت و رێگریی لە دەرکەوتنی خواستی دەمارگیرانە بکات.    د. جوتیار عادل  وتەبێژی حکومەتی ھەرێمی کوردستان  ١٦ی تشرینی یەکەمی ٢٠٢١