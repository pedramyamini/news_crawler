کاروخ ئەحمەد، هاوەڵی نەخۆش دەڵێت، "ئێمە لە ماوەی رابردوودا کەسوکارمان مردبوون، پرسەمان هەبوو، ئەوە یەکێک بوو لە هۆکارەکانی تووشبوونی دایکم و خوشکەکەم، من ڤاکسینم بەکارهێناوە ئەوانیش هەستنەوە سەر پێ بەکاریدەهێنن".  لە دوو نەخۆشخانەی تایبەت بە کۆرۆنا لە ئیدارەی راپەڕین هەرچەندە جێگەی ٨٣ نەخۆشیان هەیە، ١٠٠ تووشبووی کۆرۆنا لەژێر چاودێریی پزیشکیدان، تەنیا لە نەخۆشخانەی ژیانی تایبەت بە کۆرۆنا ٦٣ تووشبوو هەن، ٢٥ یان لەژێر ئامێری هەناسەدانی دەستکرددان و ئۆکسجینیان بۆ بەکاردەهێنرێت.  دیاری ئیبراهیم، بەڕێوەبەری گشتیی تەندروستیی ئیدارەی راپەڕین دەڵێت، "گەر رێژەکە لەنێو قوتابخانەکان بەرز ببنەوە، ناچار دەبین داوابکەین دەوام کەمبکرێتەوە، رێژەکەش هێندە زۆر بێت و چارەسەری لە توانا دەرچێت، ناچار دەبێت داوای کەرەنتینەی گشتی بکەین".  ژینۆ قادر، کارمەندی تەندروستی ئاماژە بەوە دەکات، "دوێنێ شەو زۆربەی نەخۆشەکان جێگەیان نەبوو، لە راڕەوەکە خۆیان قەرەوێڵە و جێگەیان هێنابوو داخڵ ببوون، دیمەنێکی زۆر ناخۆش بوو".  لە ماوەی ٢٤ کاژێری رابردوودا شەش تووشبووی کۆرۆنا لە سنوورەکە گیانیان لەدەستداوە و بەپێی ئامارەکانی بەڕێوەبەرایەتیی تەندروستیی راپەڕین، رێژەی تووشبوو بەراورد بە دوو مانگی رابردوو ٧٠ % زیادیکردووە، نەخۆشخانەکانی هەولێر و سلێمانی بۆ هاوکاریکردنی تووشبووانی کۆرۆنا لەو سنوورە لە  ئامادەباشیدان و تاوەکو ئێستا دوو تووشبوو رەوانەی سلێمانی و یەک تووشبووش رەوانەی نەخۆشخانەکانی هەولێر کراون.  د. سامان بەرزنجی، وەزیری تەندروستی رایگەیاند، "رێژەکە بەرەو کەمبوونەوە ناچێت، لەو ئاستەین کە رۆژانە ١٤٠٠ بۆ ١٥٠٠ تووشبوو تۆمار دەکەین، ئاماری هەفتانەمان هەیە کە بەراوردی دەکەین بە ستانداردە جیهانییەکان. بەداخەوە کۆرۆنا هەیە و رۆژانە تووشبوومان هەیە و حاڵەتی مردنیشمان هەیە".  رۆژانە لە یەک نەخۆشخانەی تایبەت بە چارەسەری تووشبووانی کۆرۆنا لە دەڤەری راپەرین، پێویستیان بە ٨٠٠ بوتڵ ئۆکسجینە، تاوەکو ئێستا لە سنووری ئیدارەی راپەڕین ٣٣ هەزار و ٢٩٠ پشکنین ئەنجامدراون، لەو ژمارەیەش شەش هەزار و ٥٢٣ یان ئەنجامەکەیان پۆزەتیڤ بووە و ٣٣٢ شیان گیانیان لەدەستداوە؛ تاوەکو ئێستا لە هەرێمی کوردستان لانیکەم ٣٥٠ هەزار و ٩٨٧ کەس تووشی کۆرۆنا بوون ٣٢٦ هەزار و ٦٨٥ یان چاکبوونەتەوە.