د. بێستوون حەمەساڵح، بەرپرسی مەکتەبى هەڵبژاردن و ئامارى کۆمەڵى دادگەریى کوردستان بە رادیۆی رووداوی راگەیاند: "لە رەوتی هەڵبژاردندا لە عێراقدا زۆر بە کەمی رووی داوە سکاڵا ئەنجامی هەڵبژاردن بگۆڕێت، بەڵام ئێمە وەکو لیستێکی بەشدار بە مافی خۆمانی دەزانین کە سکاڵا بکەین. بگۆڕێت یان نەگۆڕێت ئێمە لە هەوڵەکانی خۆمان بەردەوام دەبین. بۆ ئێمەیش ئەمە دوایی دنیا نییە کە کورسییەکانمان کەمی کردووە، ئەگینا دەنگمان کەمی نەکردووە، بەڵام بە هیچ جۆرێک لە پرۆسەی دەنگدان رازی نیین. "  ئەو بەرپرسەی مەکتەبی هەڵبژاردنی کۆمەڵ ئاماژەی بەوە دا کە ئەوان تێبینییان لەسەر کۆی پرۆسەکە هەیە کە هەندێکیان تەکنیکین و هەندێکیشیان یاسایین. هەندێکی دیکەیشیان ئەوەیە کە پێیانوایە کە بە جۆرێک لە جۆرەکان دەنگیان بە شێوازێکی راست و دروست نەگەڕاوەتەوە دەستیان کە ئەوانە کۆمەڵێک تێبینین و لە هەندێک شوێنیش سکاڵایان کردووە و چاوەڕێی ئەنجامی سکاڵاکانن و دوای ئەوەی گەیشتنە ئەنجامی واقیعی و دروست، هەڵوێستیان دەبێت.  بە سەرنجدان لە هەڵبژاردنی پەرلەمانی کوردستان کە کۆمەڵ ژمارەی دەنگ و کورسییەکانی زیادبوون، بەشێکی زۆری خەڵک پێشبینیی دەکرد کە کورسی زیاد بکەن یان هەر هیچ نەبێت پارێزگاری لە دوو کورسییەکەیان بکەن، بەڵام ئەنجامەکە وا دەرنەچوو.   د. بێستوون حەمەساڵح گوتی: "زیاد و کەمکردنی دەنگ و کورسی لە هەڵبژاردندا شتێکی ئاسایی، بەڵام پێویستە هەر هێزێک کە ئەنجامەکەی بە هەر شێوازێک بێتەوە لێکۆڵینەوە لەو ئەنجامە بکات. بە دڵنیاییەوە ئێمەیش پێداچوونەوە دەکەین. ئەمڕۆیش دەستکراوە بە کۆبوونەوەی ئەنجوومەنی باڵا بە سەرۆکایەتیی مامۆستا عەلی باپیر، سەرۆکی کۆمەڵی دادگەری. ئێمە ئەنجامی هەڵبژاردنەکەمان گرتووەتە ئەستۆی خۆمان. هەوڵ دەدەین بۆ شێوازێکی نوێ خۆمان ئامادە بکەین. لە چەند رۆژێکی داهاتوویشدا ئەنجوومەنی سەرکردایەتی کۆدەبێتەوە و کۆمەڵێک بڕیار دەدرێت. "  سەرباری تێبینیی هەندێک لە لایەنەکان لەسەر ئەم هەڵبژاردنە، بەڵام نایشیشارنەوە کە هەڵبژاردنی ئەم جارە لەوەی پێشتر باشتر بووە. ئەمە لە کاتێکدایە کە بەشێکی زۆری هاووڵاتییان بایکۆتی دەنگدانیان کرد کە رێژەیان ٥٩ % ی کۆی گشتیی دەنگدەران بوو.  د. بێستوون گوتی: "دەتوانم بڵێم لەو خەڵکەی بایکۆتی دەنگدانیان کرد پشکی شێریان بەر ئێمە کەوتووە. هۆکاری زۆر هەن بۆ ئەوەی کە بەم جۆرە کورسییەکانمان کەم بکات. بەشی سەرەکییان پیلانگێڕین. بەربژێرەکانمان پیلانگێڕییان بەرامبەر کراوە، ناویان زڕێندراوە و هێرشیان کراوەتەسەر. ئەم پیلانگێڕییانە بەشێکی زۆریان ناوخۆیین و لەلایەن هێزە رکابەرەکانمانەوە بوون. "  ئەو بەم جۆرە باس لەو بە گوتەی خۆی "پیلانگێڕییە" دەکات و دەڵێت: "بۆ نموونە هەموو هێزێکی سیاسی لە هەرێمی کوردستان کەسانی دووبارە و بەتەمەنیان بەربژێر کردبوو، بەڵام تەنیا ناوی بەربژێرەکانی ئێمە دەهێندران. بە دڵنیاییەوە لێکردنەوەی پاشگری ئیسلامی لە کۆمەڵ و کەمیی ماوەی کارکردن دوای کۆنگرە کە لە مانگی سێ دا تەواوبوو هۆکاری دیکەن بۆ کەمکردنی دەنگەکانمان، چونکە نەمانتوانی ئەو خەڵکانە باش تێبگەیەنین کە دژی لابردنی پاشگری ئیسلامی بوون. "  کۆمەڵی دادگەری لە بازنەی سێی پاریزگای سلێمانیدا بەربژێریان ئەحمەدی حاجی رەشید بوو کە ئەندامی خولی پێشووی پەرلەمان بوو و چاوەڕێ دەکرا لەو بازنەیەدا دەربچێت کە زێدی خۆی بوو، بەڵام ئەنجامەکەی بە پێچەوانەوە بوو.  بەرپرسەکەی مەکتەبی هەڵبژاردنی کۆمەڵ رایگەیاند، "بەربژێری ئێمە لە بازنەی سێی پارێزگای سلێمانی لە دەنگدانی تایبەتدا توانیی پلەی دووەم بهێنێت. دوای ئەوەی کۆمیسیۆن ئەنجامی دەنگدانی تایبەتی لە رێگەی ئامێری کۆدەوە بە لایەنەکان دایەوە، لایەنەکان کەوتنە خۆیان بۆ ئەوەی بە جۆرێک لە جۆرەکان رێک بکەون و دژایەتییان بەرامبەر بەربژێرەکەمان لە هەڵەبجە تووند بکەنەوە. ئەوە بووە هۆی ئەوەی لە دەنگدانی گشتیدا ئەنجامەکە جۆرێکی دیکەی لێبێت. "  رۆژی ٢٠٢١/١٠/١٠ هەڵبژاردنی پێشوەختەی پەرلەمانی عێراق کرا کە لە کۆی ٢٢ ملیۆن و ١١٦ هەزار و ٣٦٨ کەس کە ناویان بۆ دەنگدان هاتبووەوە، نۆ ملیۆن و ٧٧ هەزار و ٧٧٩ کەس دەنگیان دا کە ٤١ % ـی هاووڵاتیان بەشداربوون.