فەهەد سەبری، بەرپرسی نووسینگەی تۆڕی میدیایی رووداو لە شاری قامشلۆ رایگەیاند، خۆی و هەریەک لە ڤیڤیان فەتاح، پەیامنێری رووداو و ئارا بیجۆ، وێنەگری رووداو، چوونەتە شوێنی تەقینەوەکە لە گەڕەکی هێلیلیی قامشلۆ کە دەکەوێتە رۆژئاوای شارەکە.  کاتێک تیمی رووداو گەیشتوونەتە شوێنی رووداوەکە و دەستبەکاربوون، چەند کەسێک هێرشیانکردووەتە سەریان، مایکی رووداو، کامێرا و ئامێری پەخشی راستەوخۆی رووداویان لێوەرگرتوون و فڕێیانداوەتە سەر زەوی و دواتر بردوویانە. هەروەها جنێو و قسەی نەشیاویان پێ گوتوون، هێرشیش کراوەتە سەر تیمەکە.  لە کاتی هێرشکردنە سەر تیمی رووداو، بەرپرسی نووسینگەی تۆڕی میدیایی رووداو چووەتە لای تیمەکە بۆ هاوکارییان و ئەویش بە بۆکس هێرشی کراوەتەسەر.  بەرپرسی نووسینگەی تۆڕی میدیایی رووداو لە قامشلۆ دەڵێت، ئەوانەی هێرشیان کرد نزیکەی حەوت کەس دەبوون و بە کوردی قسەیان دەکرد، بەڵام نازانن کێ بوون.  دوای هێرشەکە، فەهەد سەبری چووەتە لای ئەو هێزانەی ئاسایش کە لە شوێنی رووداوەکە بوون و باسی هێرشەکەی کردووە و داوای وەرگرتنەوەی کەلوپەلەکانی کردووە، ئەوانیش پێیانگوتووە، دواتر وەرە بۆ بارەگای ئاسایش لە قامشلۆ بۆ وەرگرتنەوەیان.  فەهەد سەبری ئاماژە بەوە دەکات کە ئەمشەو کاژێر ٢٠: ٠٠ چووەتە بارەگای ئاسایشی گشتیی قامشلۆ لە ناوچەی پیشەسازیی شارەکە بۆ ئەوەی کەلوپەلەکان وەربگرێتەوە، بەڵام لەوێ پێی گوتراوە ئێستا کەس لێرە نییە و سبەی وەرەوە.