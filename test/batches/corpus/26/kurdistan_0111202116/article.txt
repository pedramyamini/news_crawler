ئەمڕۆ دووشەممە ١ - ١١ - ٢٠٢١، دکتۆر باخان ئازاد بە تۆڕی میدیایی رووداوی راگەیاند: "بۆم روونبووەتەوە کە ژەهرخواردکراوم". دکتۆر باخان گوتی، دوای ئەوەی ئازاری بۆ دروستبووە سەردانی نەخۆشخانەیەکی کردووە و پشکنینی کردووە بۆی دەرکەوتووە، کە ٥٠ % ی گورچیلەیەکی لەکارکەوتووە. دەشڵێت: "هەروەها ددانەکانم هەر رۆژە و پارچەیەکیان لێدەبێتەوە".  بەگوتەی خۆی، دواتر پشکنینەکانی کارکردنی گورچیلە (Renal  Function test)، کارکردنی سیستمی هەرس و ئەنزیمی گورچیلە (Liver function test) و پشکنینی گشتی خوێن (CBC) کردووە و هەموو ئەو نیشانانەی هەبوون کە "ژهرخواردکراوە".  دکتۆر باخان ئازاد دوای ئەوەی چەندجارێک لەبارەی هەبوونی گەندەڵی لە کەرتی تەندروستیی هەڵەبجە قسەی کرد و سکاڵای لەسەر تۆمارکرا. لە ٣١ - ٥ - ٢٠٢١ لەلایەن ئاسایشی سلێمانییەوە دەستگیرکرا و ماوەی سێ رۆژ لە زینداندا مایەوە. لەبارەی ژەهرخواردنەکەیەوە دەڵێت: "لەوکاتەی لە زیندان بووم  لەلایەن بەرپرسێکی ئاسایشەوە ژەهرخواردکراوم".  وەک خۆی گوتی: "رۆژێک چوومە ژووری بەرپرسێکی ئاسایشەوە، من متمانەم بەوان نەبوو هیچی ئەوێم نەدەخوارد. بەڵام دەبەیەک ئاو لەسەر مێزەکەی دانرابوو، ئەو ئاگای لێنەبوو منیش لە ئاوەکەم خواردەوە و گوتم پاکە و ئەم ئاوەی بۆ خۆی داناوە، دڵنیام ژەهر لە ئاوەکەدا بووە و سیخوڕیان هەبووە لەنێو زیندانەکەدا بە ئەنقەست ئەو ئاوەیان داناوە بۆم".  دکتۆر باخان دەڵێت لە هەرێمی کوردستان هیچ ئامێرێکی تایبەت بە پشکنینی ژەهر نییە جگە لەو پشکنینانەی کردوونی، گوتیشی، لە رۆژانی داهاتوودا پشکنینەکان و نموونەی خوێنی دەنێرێت بۆ هیندستان بۆ ئەوەی دڵنیابێتەوە لە جۆر و رێژەی ژەهرەکە.  سەبارەت بە تۆمارکردنی سکاڵا لەسەر ئەو لایەنەی بە گوتەی خۆی "ژەهرخواردیان کردووە". دکتۆر باخان گوتی: "سکاڵام لەسەر کەس تۆمار نەکردووە، بەڵام بەدڵنیاییەوە لە رۆژانی داهاتوودا دژی (س) لە ئاسایشی سلێمانی سکاڵا تۆمار دەکەم. نەتەوە یەکگرتووەکان و هەموو کونسوڵخانەکان ئاگادار دەکەمەوە".  ماوەیەکە ژەهرخواردکردن بووەتە رۆژەڤ لە سنووری پارێزگای سلێمانی. دوای رووداوەکانی ٨ی تەمموزی نێو یەکێتی نیشتمانی کوردستان، بافڵ تاڵەبانی هاوسەرۆکی حیزبەکە گوتی، لەلایەن لاهور شێخ جەنگی ژەهرخواردکراوە. دواتر مەلا بەختیار ئەندامی ئەنجوومەنی سیاسیی و بەرژەوەندییە باڵاکانی یەکێتی رایگەیاند ژەهرخواردکراوە. سەرچاوەیەکیش بە رووداوی گوت، سەرکەوت حەسەن بەڕێوەبەری پێشووی ئاسایشی سلێمانی ژەهرخواردکراوە. هەروەها کەسێک بەناوی تەیموور، کە بە تەیمووری ئەنفال ناسراوە، رایگەیاند "ژەهرخواردکراوە".