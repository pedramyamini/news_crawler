فازڵ حاجی، گوتەبێژی هاتووچۆی هەولێر ئاماژەی بەوە کردووە، رووداوەکە کاژێر ١٢: ٥٠ خولەکی شەوی رابردوو لەسەر شەقامی ١٠٠ مەتری لە نزیک نەخۆشخانەی رزگاری بووە.  بە گوتەی گوتەبێژی هاتووچۆی هەولێر، ئۆتۆمبێلێکی جۆری هیۆندای سانتافی بەهۆی پێشبڕکێکردنەوە بە "خێراییەکی یەکجار زۆر" بە ئاراستەی بازاڕی لەنگە رۆیشتووە و لەناکاو کۆنترۆلی لەدەستداوە و بەسەر دوورگەی ناوەندی شەقام کەوتووە و پەڕیوەتەوە دیوەکەی دیکەی شەقامەکە، لەو کاتەشدا لە دیوەکەی دیکەی شەقامەکە ئۆتۆمبێلێکی جۆری نیسانی تایبەت بە ئاراستەی نەخۆشخانەی رزگاری رۆیشتووە و پێکدادان دروستبووە لەنێوانیاندا، "بەداخەوە لە دەرەنجامی رووداوەکە، ماڵوێرانییەک کەوتەوە، کە تێیدا سێ کەس گیانیان لەدەستدا و زیانێکی زۆری ماددیش کەوتەوە".  لە کاتی لێکۆڵینەوە و بەپێی بەڵگە سەرەتاییەکان کە دەست هاتووچۆی هەولێر کەوتوون، بە رێژەی ١٠٠ % ئۆتۆمبێلە هیۆندایەکە بە لایەنی خەتابار ئەژمار کراوە، "چونکە ئەو بەهۆی تیژڕۆیی چووەتە سایدی بەرامبەر و خۆی بە نیسانەکەدا کێشاوە".  فازڵ حاجی دەپرسێت، "چی کارێکی ئەوەندە بەپەلە هەبووە کە ئەو تیژڕۆییەی بۆ بکرێت لەو کاتە درەنگەی شەودا؟ "  گوتەبێژی هاتووچۆی هەولێر ئاماژەی بەوەش کردووە، "لەو شوێنە [ی رووداوەکەدا] دوورگەی ناوەندی شەقام ئەوەندە بەرزە بەهۆی جوانکاری، کە تەنانەت بارهەڵگری گەورەش زۆر بە زەحمەت بەسەری دەکەوێت، ئەگەر خێراییەکەی کەم بێت".