بەرهەم قەرەداخی، سکرتێری گشتیی کۆمەڵەی داکۆکیکار لە مافی کرێنشینان بە رادیۆی رووداوی راگەیاند: "ئێمە نازانین ئەو ئامارەی ئێستا چۆن و لەسەر چ بنەمایەک کراوە. ئەوەی ساڵی ١٩٩١ راستە، بەڵام ئەوەی ساڵی ٢٠٢١ کە دەڵێت بووەتە ١٦ % بە ورد و رێکی نازانم. ئەگەر پرسیان بە ئێمە بکردایە، پێمان دەگوتن کە چۆنە. من لەو باوەڕەدام رێژەی کرێچی لەوە زیاترە و ئێستا رێژەی کرێنشینی ٢٨ %- ٣٠ % بێت. "  محەممەد جەلیل، بەڕێوەبەری گشتیی ئاوەدانکردنەوە و رێگەوبان و نیشتەجێکردن لە سلێمانییش بە رادیۆی رووداوی گوت: "گومانم لەو رێژەیە هەیە کە پارێزگای سلێمانی بڵاوی کردووەتەوە و لەو بڕوایەدام نزیکەی ٢٥ % بێت. "  سکرتێری گشتیی کۆمەڵەی داکۆکیکار لە مافی کرێنشینان ئاماژەی بەوە دا، "ئەو ئامارەی کە وەرگیراوە، لەوانەیە بەمشێوەیە بووبێت کە کاتێک چوونەتە کۆمەڵێک گەڕەک هەندێک کرێچی لەبەر خاوەنماڵەکە نەیوێرابێت بڵێن کرێچین و بۆ ئەوەی خاوەنماڵەکە باج نەداتە حکومەت. هەروەها ماڵێکی زۆریش هەن چوونەتەوە سەر ماڵی باوکیان لەبەر ئەوەی کرێیان پێ نادرێت. "  بەڕێوەبەری گشتیی ئاوەدانکردنەوە و رێگەوبان و نیشتەجێکردن لە سلێمانی باسی لەوە کرد، زۆربەی بودجەی وەزارەتی ئاوەدانکردنەوە بۆ رێگەوبانەکان رۆیشتووە. حکومەت بەهۆی شەڕی داعش و قەیرانی داراییەوە نەیتوانیوە گرنگی بە نیشتەجێکردن بدات، تەنیا سەرنجی لەسەر رێگەوبانەکان بووە. ئێستا وەزارەتی ئاوەدانکردنەوە پارەی پێویستی لە بەردەستدا نییە کە پرۆژە تەواونەکراوەکانی خۆیشی تەواو بکات.  بەپێی ئاماری بەڕێوەبەرایەتی ئاماری هەرێمی کوردستان، لە هەرێمی کوردستاندا زیاتر لە ٢٥٠ هەزار کرێنشین هەن.  محەممەد جەلیل گوتی: "پێشتر ئەو پارەیەی بۆ نیشتەجێکردن تەرخانکراوە، لە بودجەی گەشەپێدانی پارێزگاکان بووە، وەزارەتی ئاوەدانکردنەوە تەنیا رۆڵی سەرپەرشتی و تەواوکردنی بینیوە. ئەگینا ئەرکی چارەسەرکردنەکەیان بە ئێمە نەسپاردووە تاوەکو پلانێک بۆ کەمکردنەوەی رێژەی کرێنشینان دابنێین. "  بە گوتەی بەڕێوەبەری گشتیی ئاوەدانکردنەوە و رێگەوبان و نیشتەجێکردن لە سلێمانی، لە سنووری پارێزگای سلێمانیدا لە ١٦ ساڵی رابردوودا چوار هەزار و ٢٠٠ یەکەی نیشتەجێبوون دروست کراون کە تاوەکو ئێستا دابەش نەکراون و زۆربەیان بیناکانیان تەواو بوون، بەڵام خزمەتگوزارییەکانیان ماون کە ١٠٥ - ١١٠ ملیار دیناریان پێویستە بۆ ئەوەی ئامادەبن بۆ دابەشکردن.