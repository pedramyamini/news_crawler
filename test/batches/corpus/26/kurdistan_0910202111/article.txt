عەباس ئەکرەم، گوتەبێژى وەزارەتى خوێندنى باڵا و توێژینەوەى زانستى ئاماژەی بەوە کردووە، "لەپێناو پێدانى دەرفەتى زیاتر بە دەرچووانى ١٢ ـی ئامادەیى بۆ ئەوانەى تاوەکو ئێستا فۆرمى (زانکۆلاین)یان پڕنەکردووەتەوە یان تەواویان نەکردووە، هەروەها بەهۆی ئەوەشی ١٠/١٠/٢٠٢١ رۆژی دەنگدانە و هاونیشتمانییان سەرقاڵی پرۆسەی دەنگدانن، وەزارەتی خوێندنی باڵا بڕیاریدا ماوەى زانکۆلاین ٤٨ کاژێری دیکە درێژبکاتەوە. "    بەو پێیە بێت، زانکۆلاین تاوەکو کاژێر ٠٠: ٠٠ ـی رۆژی دووشەممە ١١ - ١٠ - ٢٠٢١ کراوە دەبێت.     گوتەبێژى وەزارەتى خوێندنى باڵا و توێژینەوەی زانستی هەروەها راشیگەیاند "لەپێناو بەرژەوەندیى گشتى و پێدانى دەرفەتى زیاتر بە دەرچووان، کە بەهەر هۆکاربێت نەیانتوانیوە فۆرمى زانکۆلاین پڕبکەنەوە، ئێستا دەتوانن سوودمەندبن لەم دەرفەتە و فۆرمى زانکۆلاین تەواوبکەن. "    ئەمە بە گوتەی عەباس ئەکرەم، "دوایین دەرفەتە" و چی دیکە ماوەی زانکۆلاین درێژناکرێتەوە. بۆیە داوا لە دەرچووانی قۆناخی ١٢ ـی ئامادەیی کرد کە پێویستە پەلە بکەن و لەو ماوەیەدا "تەواوی هەوڵەکانیان بخەنەگەڕ بۆ پڕکردنەوە و تەواوکردنی فۆڕمی زانکۆلاین. "