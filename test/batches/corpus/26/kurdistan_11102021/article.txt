بەپێی ئەنجامە بەراییەکان لە بازنەی یەکەمی پارێزگای کەرکووک، شاخەوان عەبدوڵڵا، بەربژێری پارتی زۆرترین دەنگی بەدەستهێناوە. دیلان غەفوور لە هەمان بازنە پلەی دووەمی بەدەستهێناوە. هەروەها لە لیستی هاوپەیمانی، سدیق عومەر، موئەیەد غازی دەرچوون.   کورسیی چوارەمی هاوپەیمانی کوردستان لە نێوان بەربژێرێکیان و بەربژێرێکی دیکەی بە بنەچە عەرەب لە بازنەی یەک یەکلایینەبووەتەوە و چاوەڕێی کۆکردنەوەی ئەنجامی دەنگدانی تایبەتن.  هەروەها بەپێی زانیارییەکان ئومێد محەممەد، بەربژێری نەوەی نوێ دەرچووە.  لە بازنەی دووی پارێزگای کەرکووک کە سێ کورسیی پەرلەمانی هەیە، نەجوە حەمید، بەربژێری پارتی رکابەری دەکات بۆ بردنەوەی کورسیی کۆتای بازنەکە. هەروەها بەربژێرێکی یەکێتی و تورکمان رکابەری لەسەر بەدەستهێنانی کورسیی دووەمی پارێزگاکە دەکەن. لەو بازنەیەدا ئەرشەد ساڵحی، بەربژێری تورکمان زیاتر لە ١٤ هەزار دەنگی هێناوە و لە پلەی یەکەمی بازنەکەدایە.  پارێزگای کەرکووک لە سێ بازنە پێکهاتووە، لە سەرجەم بازنەکان ملیۆنێک و ١١ هەزار و ٩٢٨ کەس مافی دەنگدانیان هەیە و، ١٢ کورسیی پەرلەمانی عێراق بۆ ئەو پارێزگایە دابینکراوە کە سێیان بۆ کۆتای ئافرەتانە.