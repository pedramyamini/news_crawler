بەپێی نووسراوی ژمارە ٤٣٦٧ی وەزارەتی دارایی و ئابووریی حکومەتی هەرێمی کوردستان، کە لە رۆژی ٢٧ - ٩ - ٢٠٢١ لەلایەن بەڕێوەبەرایەتی گشتی بودجەوە ئامادەکراوە و ئاڕاستەی سەرۆکایەتی ئەنجوومەنی وەزیران کراوە کۆی ئەو پارەیەی مانگانە بۆ فەرمانبەرانی گرێبەست لەهەرێمی کوردستان خەرجدەکرێت مانگانە بریتییە لە ١٠ ملیار و ٣٢٠ ملیۆن و ٧٢٥ هەزار دینار، لەکاتێکدا ئەگەر بکرێن بەهەمیشەیی ئەوا مووچە و دەرماڵەی شایستەی مانگانەیان بریتییە لە بڕی ٧ ملیار و ٥٢٥ ملیۆن و ٦٢٣ هەزارو ٣٥٠ دینار، بەو پێیە ئەگەر ئەو فەرمانبەرانە دابمەزرێندرێن، مانگانە ٢ ملیار و  ٨٠٥ ملیۆن و ١٠١ هەزار و ٦٥٠ دینار بۆ حکومەتی هەرێمی کوردستان دەگەڕێتەوە.  وەزارەتی دارایی و ئابووری بۆچوونی خۆشی لەبارەی فەرمانبەرانی گرێبەستەوە بەمشێوەیە دەخاتەڕوو: "سەبارەت بە رای وەزارەتمان بەو تەرخانکراوەی کە ئێستا مووچەی گرێبەستی لێوەردەگرن دەتوانرێت بکرێن بەهەمیشەیی و هیچ بارگرانییەکی دارایی نەکەوێتە ئەستۆی وەزارەتمان".  سەرچنار ئەحمەد، ئەندامی پەرلەمانی کوردستان  بە تۆڕی میدیایی رووداوی گوت: "ئێستا باشترە بۆ حکومەت فەرمانبەرانی گرێبەست بکاتە هەمیشەیی کە نزیکەی ٣٠ هەزار کەس دەبن، ئەوەش مانگانە بڕە پارەیەکی زۆر بۆ حکومەت دەگەڕێنێتەوە و دەتوانرێت ئەو بڕە پارەیە بۆ خزمەتگوزاری خەرج بکرێت".