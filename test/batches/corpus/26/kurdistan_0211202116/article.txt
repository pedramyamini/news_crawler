ئەمڕۆ سێشەممە ٠٢ - ١١ - ٢٠٢١ جووتیار عادل، گوتەبێژی حکومەتی هەرێمی کوردستان لە فەیسبووکی خۆی رایگەیاند، دوای هەوڵەکانی حکومەت، لە کۆبوونەوەی ئەنجوومەنی وەزیرانی عێراق بڕیاردراوە کە ٢٠٠ ملیارەکەی ئەم مانگە بۆ هەرێمی کوردستان بنێرن.  هەر ئەمڕۆ وەزارەتی دارایی و ئابووریی هەرێمی کوردستان رایگەیاند، سبەی چوارشەممە ٣ - ١١ - ٢٠٢٠ مووچەی مانگی ١٠ی وەزارەتی پەروەردە دابەشدەکرێت.  لە ٢٥ی مانگی رابردووەوە تاوەکو ئێستا حکومەتی هەرێمی کوردستان تەنیا مووچەی پێنج وەزارەتی دابەشکردووە، کە ئەوانیش پێشمەرگە، ناوخۆ، تەندروستی، دارایی و کاروباری شەهیدان و ئەنفالکراوانن.  رۆژی شەممە بەهۆی بارانبارینەوە لافاو لە چەند ناوچەیەکی هەرێمی کوردستانی گرتەوە، نووسینگەی پارێزگاری هەولێر رایگەیاند، بەهۆی لافاوەکەوە ٥٠٠ خێزان ناوماڵ و کەلوپەلەکانیان بە تەواوی لەنێوچوون، هەروەها ١٣٠ ئۆتۆمبێلیش بەر لافاو کەوتوون و لەکارکەوتوون، بەڵام هیچ زیانێکی گیانی نەبووە.  ئومێد خۆشناو، پارێزگاری هەولێر ئاماژە بەوە دەدات، لەسەر فەرمان و راسپاردەى مەسرور بارزانى، سەرۆکوەزیرانی هەرێمى کوردستان، بە مەبەستی زانینی قەبارەی زیانەکانی لافاوەکە لە پارێزگاى هەولێر لیژنەیەک لە بەرێوەبەرایەتیی رووبەڕووبوونەوەى قەیرانەکانى پارێزگا، بەرگریى شارستانیى هەولێر، دەزگاى خێرخوازیی بارزانى، لقى هەولێرى کۆمەڵەى مانگى سوورى عێراقی پێکهێنرا.  فازڵ ئیبراهیم، بەڕێوەبەری گشتیی کەشناسیی هەرێمی کوردستان لەبارەی رێژەی بارانبارین لە رۆژی شەممە بە تۆڕی میدیایی رووداوی راگەیاند، لە ماوەی ٢٤ کاژێردا نزیکەی ٧٣.٣ میلیمەتر باران لە سنووری پارێزگای هەولێر باریوە کە دەکاتە ٤٠ % ـی بارانبارینی ساڵی رابردوو.