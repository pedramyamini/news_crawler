ئەمڕۆ یەکشەممە ٣١ - ١٠ - ٢٠٢١ حکومەتی هەرێمی کوردستان لە ماڵپەڕی فەرمیی خۆیان راگەیێندراوێکیان بڵاوکردەوە کە تێیدا پرسە و سەرەخۆشی ئاراستەی بنەماڵەی هەردوو پێشمەرگە خالید حەمید هەیاس و ئاکۆ کەریم قادر دەکەن کە شەوی رابردوو لە هێرشێکی چەکدارانی داعش شەهید بوون.  حکومەت هێرشەکە بە "ترسنۆکانە" ناودەبات و دەڵێت، "هێزی پێشمەرگەی کوردستان سەلماندوویەتی تاکە هێزی متمانەپێکراو و پارێزەری دانیشتوانی ئەم ناوچانەیە و ئەو ھێزەیە کە لە ھەر جێگەیەکدا بێت رێکخراوی تیرۆرستیی داعش ناتوانێت تێیدا بمێنێتەوە".  هەر ئەمڕۆ هەریەک لە نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکوەزیرانی هەرێمی کوردستان جەختیان لە گرنگیی هاوکاری و هاوئاهەنگیی نێوان هێزەکانی پێشمەرگە، سوپای عێراق و هاوپەیمانان کردەوە.  هەروەها لە بەشێکی دیکەی راگەیێندراوەکەی حکومەتدا هاتووە، "هێرشە بەردەوامەکانی تیرۆرستانی داعش لەو ناوچانەش دەرخەری ئەو راستییەن کە هێشتا ئەو رێکخراوە تیرۆرستییە ھەڕەشەیە لەسەر تەواوی عێراق و پێویستە هەموو لایەکمان کار بکەین بۆ ریشەکێشکردن و کۆتاییهێنان بەو هەڕەشەیە".     هێرشەکەی داعش بۆسەر پێشمەرگە کاژێر ٠٩: ٣٠ خولەکی شەوی ٣٠ - ١٠ - ٢٠٢١ روویدا. لەبارەی شێوازی هێرشەکەوە نووری حەمە عەلی، بەرپرسی میحوەری ٥ی رۆژئاوای کەرکووک بە تۆڕی میدیایی رووداوی راگەیاند، "چەکدارانی داعش بە بیکەیسی تەقەیان لە سەنگەری پێشمەرگە کردووە و نەیانتوانیوە پێشڕەوی بکەن. "