فازڵ حاجی، گوتەبێژی هاتووچۆی هەولێر لە تۆڕی کۆمەڵایەتیی فەیسبووک بڵاویکردەوە: "ئەو شۆفێرانەی کە تابلۆی ئۆتۆمبێلەکانیان ونبووە بەهۆی ئەو لافاوەی لە چەند رۆژی رابردوو لە شاری هەولێر روویدا، سەردانی هاتووچۆی هەولێر بکەن".  فازڵ حاجی دەڵێت: "ئەو شۆفێرانە پێویستە بە زووترین کات داواکاری پێشکەش بە بەڕێوبەرایەتی هاتووچۆی هەولێر بکەن بۆ ئەوەی تابلۆی تازەیان بۆ دروست بکرێتەوە و تابلۆکەشیان بێ بەرامبەر دەدرێتێ".  بەهۆی بارانی بە لێزەمەوە، رۆژی شەممە ٣٠ - ١٠ - ٢٠٢١، لافاوێکی زۆر لە چەند ناوچەیەکی هەرێمی کوردستان دروستبوو و زیانی ماددیی لێکەوتەوە. بەشێک لەو ناوچانەی زۆرترین زیانیان پێگەیشت شاری زێڕین و گوندی کۆریی سەر بە پارێزگای هەولێر بوون.   نووسینگەی پارێزگاری هەولێر رایگەیاند، بەهۆی لافاوەکەی رۆژی شەممە ١٣٠ ئۆتۆمبێل بەر لافاو کەوتوون و لەکارکەوتوون.