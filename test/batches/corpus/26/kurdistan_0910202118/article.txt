رۆژی شەممە ٩ - ١٠ - ٢٠٢١، لیژنەى ئەمنیی پارێزگاى هەولێر راگەیێنراوێکی بڵاوکردەوە و دەڵێت، لە رۆژى بەڕێوەچوونى پرۆسەى دەنگدانى گشتیى سەرجەم (مۆڵ، مارکێت، بازاڕە میللییەکانى گەڕەکەکان) داخراو دەبن.  لە بەشێکی دیکەی راگەیێنراوەکەدا ئاماژە بەوە دراوە کە تەنها رێگە بە رێستورانت و چێشتخانەکان دراوە کراوەبن.   سەبارەت بە بازگەکانی هەولێر لەگەڵ پارێزگاکانی دیکەی هەرێمی کوردستان، لیژنەی ئەمنیی پارێزگای هەولێر دەڵێت، بازگەکان کراوە دەبن و هاتووچۆی هاووڵاتییانیش بە ئۆتۆمبێل لەناو شار و قەزا و ناحیەکان ئاساییە و رێگە پێدراوە.   هەر ئەمشەو راگەیاندنی بەڕێوەبەرایەتیی ئاسایشی بازگەکان سەر بە دەزگای ئاسایشی هەرێمی کوردستان رایگەیاند، ئەوانەی دەنگدانیان کەوتووەتە ناوچەکانی دەرەوەی ئیدارەی هەرێمی کوردستان لە رۆژی دەنگدان بازگەکان بەڕوویاندا کراوە دەبێت.  ئومێد خۆشناو، پارێزگاری هەولێر ئێوارەی رۆژی شەممە بە تۆڕی میدیایی رووداوی راگەیاند، رۆژی یەکشەممە لە رۆژی دەنگدان بۆ هەڵبژاردنی پێشوەختەی عێراق، بازاڕ و مۆڵەکان داخراو دەبن، بەڵام هاتووچۆ لەنێوان پارێزگاکاندا کراوە دەبێت، گوتیشی "داخستنی بازاڕ و شوێنە گشتییەکان لە رۆژی دەنگداندا بڕیاری کۆمیسیۆنە نەک حکومەتی هەرێمی کوردستان. "  دەقی راگەیێندراوەکەی لیژنەى ئەمنیی پارێزگاى هەولێر  هاوڵاتییانى سنوورى پارێزگاى هەولێر ئاگادار دەکەینەوە کە سبەى ٢٠٢١.١٠.١٠، لە ڕۆژى بەڕێوەچوونى پرۆسەى دەنگدانى گشتیى سەرجەم (مۆڵ، مارکێت، بازاڕە میللیەکانى گەڕەکەکان) داخراو دەبن، تەنها ڕێگە بە ڕێستورانت و چێشتخانەکان دراوە کراوەبن، سەبارەت بە بازگەکانى پارێزگاى هەولێر لەگەڵ پارێزگاکانى ترى هەرێمى کوردستان کراوەیە، هاتووچۆى هاوڵاتییانیش بە ئۆتۆمبێل لە ناوشار و قەزا و ناحییەکان ئاساییە و ڕێگە پێدراوە.  لێژنەى ئەمنى پارێزگاى هەولێڕ