حەیدەر عەبادی، سەرۆکوەزیرانی پێشووتری عێراق، رۆژی شەممە ١٦ - ١٠ - ٢٠٢١ لە راگەیێندراوێکدا کە نووسینگەکەی سەبارەت بە رووداوەکانی ١٦ی ئۆکتۆبەری ساڵی ٢٠١٧ لە ناوچە کێشەلەسەرەکان و دەرکردنی هێزەکانی پێشمەرگە لەو ناوچانە و ئاوارەبوونی کوردێکی زۆری خەڵکی ئەو ناوچانە بڵاویکردووەتەوە ئاماژە بەوە دەکات، "حەیدەر عەبادی، فەرمانی بە هێزە عێراقییەكان كرد بچنە نێو پارێزگای كەركووک و ناوچە جێناكۆكەكانی دیکە بە مەبەستی سەپاندنی یاسا تێیاندا، بەبێ ئەوەی یەک دڵۆپ خوێن بڕژێت، ئەوەش دوای ئەوە هات، بە رێککەوتنێکی سیاسی گەندەڵكاران بازرگانییان پێوەدەكرد، هەروەها بیرە نەوتەكانی ئەو پارێزگایە کۆنترۆڵکران، كە گەندەڵكاران بۆ ماوەی چەندین ساڵ مامەڵەیان پێوە دەكردن، دوای ئەوەی پارێزگاری كەركووک هەڵات، دكتۆر حەیدەر عەبادی پارێزگارێكی نوێی بۆ کەرکووک دامەزراند. "  محەممەد حاجی مەحموود نووسیویەتی،  هەندێکجار وا پێویست دەکات ئاوڕێک لە رابردوو بدەینەوە، تاوەکو  بۆ ئێستا و داهاتوومان سودی لێوەربگرین، "بەڵام ئەوەی مایەی سەرسوڕمانە ئەوەیە کێ لاپەڕە رەشەکانی خۆی هەڵدەداتەوە و شانازی بە تاوانە قێزەونەکانییەوە دەکات، ئەویش (عەبادی مجریم [تاوانبار])ـە یادی ١٦ ـی ئۆکتۆبەر دەکاتەوە و وەک پاڵەوانی عەرەب، خۆی نیشان دەدات بە شانازییەوه باسی دەکات. "  محەممەد حاجی مەحموود ئاماژەی بەوە کردووە، لەدوای رووخاندنی رژێمی سەدام حوسێن، حەیدەر عەبادی، عێراقی لەبەر یەک هەڵوەشاندووەتەوە و "وەجاخی عەلی حەسەن مەجید و سەدامی رۆشن کردەوە، گەورەترین تاوانێک لە دوای رژێمەکانی عێراقەوە ئەنجام درابێ عەبادی پەروەردەی دەستی ئینگلیزەکان و بەریتانیا، رووی تاوانبارانی سەرانی یەک لە دوای یەکی عێراقیان سپیکردووە و پەلاماری هەرێمی کوردستانیان دا و دەیان پێشمەرگەیان شەهید و بریندار کرد. "  پەیامی محەممەد حاجی مەحموود بۆ عەبادی ئەوەیە کە خەڵکی عێراق ساڵەهای ساڵە تینوی ئازادی و دیموکراتی و پێکەوە ژیانی سیاسین نەک بەکارهێنانی هێز بۆ شەڕ و کوشتار، بۆیە خەڵکی لە هەڵبژاردندا سزایان داوە. دەشڵێت، "چارەنووسی عەبادی و ئەوانەی وەک ئەو مجریمەشن، چارەنووسیان لەوان باشتر نابێت. "  محەممەد حاجی مەحموود دەڵێت، عەبادی "دەستی بە خوێنی کورد سوورە" و نەدەبوو رێگەی بدرێت "برینەکان کە ساڕێژ نەبوون، بیانکولێنێتەوە. " ئاماژە بەوەش دەکات کە "مێژوو بۆ سەدانی وەک عەبادی سەلماندووە، هەر کاروانێک بۆ ئازادی بڕوانێ کەم بن یان زۆر هەر دەگەن بەخۆر. "