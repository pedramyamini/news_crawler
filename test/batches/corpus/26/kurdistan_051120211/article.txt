شاباز سدیق، بەڕێوەبەری پرۆژەی ئۆتۆبانی بابان، لە لێدوانێکدا بەتۆڕی میدیایی رووداوی گوت " کارەکانی بڕین و پڕکردنەوەی شەقامەکانی پرۆژەکە لە کۆتاییەکانیەتی و رێژەی ٩٥ % ی تەواوبووە، ١٢ پرد و ئەندەرپاس و یەکتربڕیشی تێدایە و کارکردن تێیاندا بەردەوامە، ئەگەری هەیە بۆ بەهاری ساڵی ٢٠٢٢ دەست بە قیرتاوکردنی شەقامەکانی پرۆژەکە بکەین".  سەبارەت بە پارەدارکردنی پرۆژەکەشەوە گوتی "تاوەکو ئێستا بڕێکی کەمی ئەو بڕە پارەیەی خەرجمانکردووە لەلایەن حکومەتەوە خەرجکراوە کە تەنها ١٥ ملیار دینارە و ئەگەر بەمشێوەیە پارەدارکردنی حکومەت کەم و لاواز بێت، ئەگەری ئەوەی هەیە پرۆژەکە کارەکانی رابگرێت".  شاباز سدیق هەروەها یەکێکی دیکە لە کێشەکانیانی لانەبردنی زێدەڕۆییەکان ناوبرد و گوتی: "نزیکەی دوو کیلۆمتر لەزێدەڕۆییەکانی سەر شەقامەکە هێشتا لانەبراون و پێویستە ئەوەش چارەسەربکرێت".  ئۆتۆبانی بابان، یان شەقامی ١٠٠ مەتریی سلێمانی بریتییە لە دروستكردنی رێگایەكی خێرای ١٠٠ مەتری، درێژیی شەقامی ١٠٠ مەتریی سلێمانی لەگەڵ تۆڕی شەقامە لاوەکییەکانی ١٤٦ کیلۆمەترە کە لەشارۆچكەی تاسڵوجەوە دەستپێدەكات تاوەكو دەگاتە دەمركان نزیك شارۆچكەی عەربەت.  پرۆژەکە چوارسایدی ھاتن و رۆشتن لەخۆدەگرێت کە پانی سایدی سەرەكی ٢١ مەترە و سایدی خزمەتگوزاری ٩ مەترە كەدووسایدیان بۆ رۆشتن و دووانیان بۆ ھاتن بەكاردەھێندرێت، سایدە سەرەكییەكان بەردەوامن و سایدە خزمەتگوزارییەكان و یەكتربڕەكان و سایدە سەرەكییەكان بەیەك دەبەستێتەوە بۆ چونەدەرەوە و ھاتنە ناوەوەی ئۆتۆمبێل.  ئەبوبەکر تەیب، بەڕێوەبەری پرۆژەی ئۆتۆبانی بابان (شەقامی ١٠٠ مەتریی سلێمانی) لەلایەن شارەوانیی سلێمانی بەتۆڕی میدیایی رووداوی گوت" کارکردن لەهەموو پرۆژەکە بەردەوامە و رۆژانە هەزار کرێکار و ٦٠٠ ئامێر کاری تێدا دەکەن، پرۆژەکە زۆر چووەتە پێشەوە، بەڵام کێشەی کەمی پارەدارکردنی لەلایەن حکومەتەوە هەیە و ئومێددەکەین حکومەت بەزوویی پارەی دیکە بۆ پرۆژەکە تەرخان بکات".  ئۆتۆبانی بابان، یان شەقامی ١٠٠ مەتریی سلێمانی  لە ١١ - ٧ - ٢٠٢٠ بەردی بناخەی دانرا، بەچەند قوناخێك جێبەجێ دەكرێت، گوژمەی پرۆژەکە ٤٠٠ ملیار دینارە و بڕیارە لەماوەی ١١٠٠ رۆژ تەواوبكرێت کە ٣٠ - ٨ - ٢٠٢٣ یە، كۆمپانیای قەیوان جێبەجێكاری سەرەكی پرۆژەكەیە بەسەرپەرشتی سەرۆكایەتی شارەوانی سلێمانی و بەرێوەبەرایەتییە پەیوەندیدارەکان دیکە وەك بەڕێوەبەرایەتی ئاو، كارەبا و بەڕێوەبەرایەتیی ھاتووچۆی سلێمانی.