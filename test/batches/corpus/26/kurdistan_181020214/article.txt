رۆژی دووشەممە ١٨ - ١٠ - ٢٠٢١، فەرهاد ئەسعەد، بەرپرسی هۆبەی کاروباری پارتە سیاسییەکان لە لقی هەولێری کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی گوت، رۆژی سێشەممە دواکاتە بۆ تانەدان لە ئەنجامی هەڵبژاردن و هەر بەربژێر و لایەنێکی سیاسی تانەی لە ئەنجامی هەڵبژاردن هەیە، ئەگەر تاوەکو سبەی سەردانی کۆمیسیۆن نەکات، کاتی بۆ تانەدان نامێنێت.  هەڵبژاردنی پێشوەختەی عێراق لە رۆژانی ٨ و ١٠ی ئەم مانگە لە عێراق و هەرێمی کوردستان بەڕێوەچوو.  بەپێی ئەنجامی کۆمیسیۆن کە هێشتا لە لایەن دادگەی فیدراڵییەوە پەسندنەکراوە، پارتی دیموکراتی کوردستان ٣٣ کورسی، هاوپەیمانیی کوردستان ١٦ کورسی کە هەموو بەربژێرەکانی لە یەکێتی نیشتمانی کوردستانن، نەوەی نوێ ٩ کورسی، یەکگرتووی ئیسلامی کوردستان ٤ کورسی و کۆمەڵی دادگەریی کورستان کورسییەکی بەدەستهێناوە.