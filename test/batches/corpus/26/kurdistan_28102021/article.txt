پێشەوا بەختیار، پەیامنێری رووداو لە چەمچەماڵ رایگەیاند، بە بەشداری نزیکەی ٦٠ خاوەن کار بڕیارە کاژێر ١٠: ٠٠ی بەیانی ئەمڕۆ پێنجشەممە ٢٨ - ١٠ - ٢٠٢١، لە چەمچەماڵ فیستیڤاڵێک بۆ نمایشکردن و خستنەڕووی بەرهەمە خۆماڵییەکان بەڕێوەبچێت کە لەلایەن گرووپێک لە گەنجان و رێکخراوەکانی شاری چەمچەماڵەوە رێکخراوە لەژێر ناونیشانی "گەڕانەوە بۆ سرووشت".  فیستیڤاڵەکە ماوەی ٦ رۆژ بەردەوام دەبێت، رۆژانە لە کاژێر ١٠ی بەیانی دەکرێتەوە تاوەکو ٨ی شەو بەردەوام دەبێت.  شێخ عەباس، سەرپەرشتیاری فیستیڤاڵەکە بە رووداوی راگەیاند "ئامانجمان تەنیا جوانکردنی شارەکانی کوردستان و گەڕانەوە بۆ سرووشتی جوانە، بەو بەرهەمە رەنگینانەی دەستی کچان و کوڕانی وڵاتەکەمان کە پێویستە رێزیان لێبگیرێت و خزمەت بکرێن".  بە گوتەی شێخ عەباس بەشداربووانی فیستیڤاڵەکە ئەوانەی لە هەڵەبجە، تەوێڵە، بیارە، رانیە، کۆیە، کەرکووک، چەمچەماڵ و ناحیەی شۆڕشەوە بەشدارن.