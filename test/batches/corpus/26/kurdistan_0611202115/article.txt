ئەمڕۆ شەممە ٦/١١/٢٠٢١ هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند، "لە شەقامی نێوان گوندی (داڵداغان - چیمەن) لە سنووری ناحیەی شەمامکی سەر بە پارێزگای هەولێر، تەرمی پیاوێکی ٥٠ ساڵی دۆزرایەوە. "  سەبارەت بە چۆنیەتی کوشتنەکە هۆگر عەزیز گوتی "بەڕێوەبەرایەتیی پۆلیسی پارێزگای هەولێر تیمی لێکۆڵینەوەی پێکهێناوە بۆ ئەوەی هۆکاری ئەنجامدانی تاوانەکە و ناسنامەی ئەو کەسە بدۆزرێتەوە کە تاوانەکەی ئەنجامداوە، دوای لێکۆڵینەوەکانیش زانیاریی زیاتر لەو بارەیەوە دەخەینەڕوو. "  لە ماوەی هەفتەیەکدا ئەمە دووەم رووداوی کوشتنە لە هەولێر کە پۆلیس رایدەگەیێنێت، رۆژی ٠١ - ١١ - ٢٠٢١ بەڕێوەبەرایەتیی پۆلیسی پارێزگای هەولێر بڵاویکردەوە کە لە گەڕەکی هەڤاڵان پیاوێکی تەمەن ٣٥ ساڵانی بە بنەچە عەرەب لەلایەن برازاکەیەوە بە چەقۆ کوژراوە.