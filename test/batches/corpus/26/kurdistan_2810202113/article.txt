ئەمڕۆ پێنجشەممە ٢٨ - ١٠ - ٢٠٢١ هۆگر عەزیز، گوتەبێژی پۆلیسی پارێزگای هەولێر بە تۆڕی میدیایی رووداوی راگەیاند، دوای ئەوەی چەند حاڵەتێکی دزیکردن لە هەولێر تۆمارکران (لە بازاڕی لەنگە، بازاڕە میللییەکان و بازاڕی گەورەی هەولێر)، پۆلیس دەستی بە بەدواداچوون کرد و چەند تیمێکی بۆ دۆزینەوەی تۆمەتبارەکان دروستکرد و توانی لە ماوەیەکی دیاریکراودا شەش ئافرەت بە تۆمەتی دزیکردن دەستگیربکات.  هۆگر عەزیز گوتی: "ئافرەتەکان بە شێوەی جیاواز دزییەکانیان کردووە، یەکێکیان جانتای ژنانی لە بازاڕە قەرەباڵخەکاندا رفاندووە، یەکێکی دیکەشیان بڕی هەزار دۆلار و سێ ملیۆن دیناری لە ئافرەتێکی دیکە دزیوە، یەکێکی دیکە لە تۆمەتبارەکان خەڵکی وڵاتی گانایە لە ئەفریقا و لێرە کارگوزاربووە و دزی لە خاوەن ماڵەکە کردووە، دوو دیکەیان دەستیان لە ئۆتۆمبێلی تایبەت راگرتووە و شۆفێریان سەرقاڵکردووە و دزییان لێکردووە کە لە کاتی دەستگیرکردنیاندا دەرکەوت ٢٠ هەزار دۆلاریان دزیوە".  هۆگر عەزیز ئاماژەی بەوەدا تۆمەتبارەکان هیچیان خەڵکی سنووری هەرێمی کوردستان نین و بەپێی ماددەی ٤٤٦ لە یاسای سزاکانی عێراق راگیراون و دەدرێنە دادگا.