مەسعود رەستگار، جۆدۆکاری کرماشانی دووجار لە پاڵەوانێتیی ئۆڵەمپیکی جۆدۆی نابیستاندا پلەی یەکەم و لە ریزی هەڵبژاردەی ئێراندا پلەی سێیەمی جیهانی بەدەستهێناوە، لەنێو شاری کرماشان لەسەر داشقە میوە و سەوزە دەفرۆشێت.  ئەو یاریزانە کێشی سەرووی ١٠٠ کیلۆیە و چەند ساڵێکە بۆ هەڵبژاردەی جۆدۆی نابیستانی ئێران یاری دەکات، دەڵێت، کارەکەی سەختە و کاتی زۆری دەبات، بۆیە پێڕاناگات کە لە راهێنانەکاندا بەشداری بکات.  مەسعود رەستگار داوا دەکات، وەزارەتی وەرزش و لاوانی ئێران کارێکی بۆ پەیدا بکات، تاوەکو بتوانێت بە راهێنانەکانی رابگات.   ئەو یاریزانە کوردە ئاماژەی بەوەش کردووە، دەبێت خۆی تێچووی راهێنانەکانی دابین بکات و بە میوەفرۆشی ناتوانێت ئەو تێچووە زۆرە دابین بکات.  مەسعود رەستگار دەڵێت، "بەشی زۆری کاتم لێرە تێدەپەڕێت. ئەو کاتانەش کە دەچمە راهێنان، ماندوو و بێتاقەتم. زۆر سەختە کە بەیانی کاژێر شەش هەستی بچیتە بازاڕ، شتوومەک بکڕیت و دواتر بێیەوە هەتا کاژێر ٠٧: ٠٠ی ئێوارە لێرە بە پێوە بوەستی. بەڕاستی راهێنانکردنی سەخت کردووە. جگە لەوە، لەم دۆخەدا تێچووی راهێنانەکانیش زۆر بەرزبووەتەوە. منیش ئەوە کارەکەمە و نازانم چی بڵێم".