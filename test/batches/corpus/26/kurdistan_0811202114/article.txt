بۆ ئەمساڵ بڕیار بوو کە لە پێنج پارێزگاکەی رۆژهەڵاتی کوردستان ١٩١ ملیار تمەن بدرێتە ئەوانەی پلان پێشکەش دەکەن، بەڵام نزیکەی هەشت مانگ بەسەر ساڵی هەتاویدا تێدەپەڕێت و هێشتا ٣٠ % ی ئەو بڕە پارەیە دراوە.   مەنیژە نووری، خاتوونێکی خاوەنکاری خەڵکی دەڕەشار لە رۆژهەڵاتی کوردستانە کە زیاتر لە ٥٠ % ـی پیشە نێوماڵییەکانی پارێزگای ئیلام لەژێر دەستیدایە و توانیویەتی هەلی کار بۆ زیاتر لە ٢٥٠ ژن و کچی ئەو پارێزگایە لە پیشە دەستییە رەسەنەکانی کوردیدا بڕەخسێنێت.   مەنیژە دەڵێت، "تەمەنم ٧١ ساڵە و لە ١٨ ساڵییەوە دەستم بە چنینی جاجم کردووە. هەرچی جۆری جانتای دەستی، جاجم و راخەرە لە کارگەکەمدا بەرهەمدێت. هەم لە نێوخۆی وڵات و هەم لە وڵاتانی وەک کەنەدا، تورکیا، عێراق و زۆر وڵاتی دیکە، داوای بەرهەمەکانم دەکرێت و بە باشیش دەیانفرۆشم".  پڕۆژەی دامەزراندنی پیشە نێوماڵییەکان کە لە زۆر شوێنی رۆژهەڵاتی کوردستان، لە زووەوە باو بووە، لە لایەن بەرپرسانی حکومەتی ئێرانەوە زۆر باسی لێدەکرێت و ساڵانە بڕیاری پێدانی قەرزی بانکی بە خاوەنکاران دەدرێت بۆ گەشەدان بەو پڕۆژەیە.  لە سەرەتای دەستپێکردنی کابینەی ئیبراهیم رەئیسییەوە، وەزارەتی کاری ئێران بەڵێنی رەخساندنی هەلی کاری بۆ ملیۆنێک و ٨٥٠ هەزار کەس لە گەنجانی ئێران لە ماوەی ١٧ مانگدا داوە. بەڵام ئێستا وەزیری کار پێیوایە شێوازی بەڕێوەبردنی دامودەزگا حکومییەکان رێگری لەو بەڵێنە دەکات.  حوجەتوڵڵا عەبدولمەلکی، وەزیری کاری ئێران دەڵێت، "بەداخەوە شێوازی کارکردنی دامودەزگاکانی ئێمە زۆر بە تووندی دژی خاوەنکاران دەوەستێت. هۆکارەکەشی ئەوەیە کە هەر لە ٨٠ ساڵ پێش ئێستاوە ئەو شێوازە لە لایەن بەریتانیا و ئەمریکا دامەزرێنراوە بۆ دژایەتیکردنی خاوەنکاران. هەر ئەم شێوازەشە وایکردووە ئێستا تەنیا ٤٠٠ هەزار خاوەنکارمان بێت، لە کاتێکدا ٢ ملیۆن خاوەنکاری دیکەش هەن کە رێگەیان پێنادرێت دەست بە بەرهەمهێنان و وەبەرهێنان بکەن. "  ئاماری بەڕێوەبەرایەتیی پلاندانان و بودجەی پارێزگاکانی رۆژهەڵاتی کوردستان باس لەوە دەکات لە سەرەتای ئەمساڵی هەتاوییەوە، لە پارێزگای کرماشان ٥٤ ملیار تمەن، لە لۆرستان ٥٢ ملیار تمەن، لە ورمێ ٣٥ ملیار و ٤٠٠ ملیۆن تمەن، لە سنە ٣٣ ملیار و ٦٠٠ ملیۆن تمەن و لە پارێزگای ئیلامیش ١٥ ملیار تمەن بڕیاری قەرزی بانکی دراوە بە دامەزرێنەرانی پیشە نێوماڵییەکان کە دەکاتە ١٩١ ملیار تمەن. بەڵام تا ئێستا کەمتر لە ٣٠ % ـی ئەو قەرزە دراوە بە خاوەنکاران.   پسپۆڕانی کۆمەڵایەتی و ئابووریی لە ئێران و رۆژهەڵاتی کوردستان لەبەر ئەو کێشانەی بەڕێوەبردنی بانکەکان و دامودەزگا حکومییەکانی ئێران، پێیانوایە پڕۆژەی پێدانی قەرزی بانکی، سەرەڕای ئەوەی زۆر جار ئەو کەسانە ناگرێتەوە کە لە کەرتی بەرهەمهێناندا چالاکن، ناشتوانێت هیچ کاریگەرییەک لەسەر ئابووریی خێزانەکان دابنێت و لە ماوەیەکی کورتدا ئەو پڕۆژە شکست دێنێت و دەبێتە کێشەیەکیش لەنێو خێزانەکاندا.  د. خالید تەوەکولی، کۆمەڵناسێکە و دەڵێت، بەپێی ئامارەکانی وەزارەتی کار و ناوەندی ئاماری ئێران، رێژەی بێکاری گەنجانی ١٨ بۆ ٣٥ ساڵەدا زیاتر لە ١٧ % ـە و پیشە نێوماڵییەکان دەتوانن کاریگەرییان لەسەر کەمکردنەوەی ئەو رێژەیە هەبێت.