رۆژی چوارشەممە ٢٧ - ١٠ - ٢٠٢١، لە پەراوێزی دووەم رۆژی دیداری مێری لە شاری هەولێر، ئایدن مەعرووف، وەزیری هەرێم بۆ کاروباری پێکهاتەکان کە لە نەتەوەی تورکمانە، بە تۆڕی میدیایی رووداوی گوت: "عێراق پێویستی بە حکومەتێکی فراوانە بە بەشداریی هەموو پێکهاتەکان".  ئایدن مەعرووف بەشداربوونی پێکهاتەکانی لە هەرێمی کوردستان بە "زۆر باش و کارا" ناوهێنا و گوتیشی: "هیوادارین لە داهاتووی حکومەتی عێراقیشدا گرنگی بە بەشداریی پێکهاتەکان بدرێت. ئەو بەشداربوونەی لە هەرێمی کوردستاندا هەیە، هاوشێوەی ئەمە لە حکومەتی عێراقیشدا هەبێت، چونکە نەتەوەکانی عێراق مەترسی نین لەسەر قەوارەی عێراق".  وەزیری هەرێمی کوردستان بۆ کاروباری پێکهاتەکان ئاماژەی بەوەشکرد کە زۆر گرنگە تورکمان بەشداربێت لە سەرۆکایەتیی کۆماری عێراق و ئەنجوومەنی وەزیرانی عێراق "بۆ گرنگیدان بە پێکهاتەکان، تورکمان لە عێراق نەتەوەی سێیەمن و کلدان و سریان و ئاشووریش مافی خۆیانە بەشداربن لە پرۆسەی سیاسی عێراقدا".  ئایدن مەعروف دەڵێت، رۆڵی لایەنی سیاسیی هەرێمی کوردستان گرنگە کە نزیکایەتی هەیە لەگەڵ نەتەوەکان و پێکهاتەکانی ناوچەکەدا، بە پێویستیشی زانی "شاندی هەرێمی کوردستان کە دەچێتە بەغدا بۆ گفتوگۆی پێکهێنانی حکومەتی نوێی عێراق، داکۆکی لە نەوەتەکانی دیکە، وەکو تورکمان، کلدان و سریان و ئاشووری بکات بۆ ئەوەی بەشداریی کارایان هەبێت لە حکومەتی عێراقدا".  رۆژی سێشەممە ٢٦ - ١٠ - ٢٠٢١ لەژێرناونیشانی "عێراقیکی سەقامگیر بۆ هەرێمێکی سەقامگیر" لە هەولێر بە ئامادەبوونی نێچیرڤان بارزانی، سەرۆکی هەرێمی کوردستان، کەسایەتییە دیارە حیزبییەکان و ژمارەیەک لە باڵیۆزانی وڵاتان لە عێراق و کۆنسوڵەکانیان لە هەرێمی کوردستان، یەکەم رۆژی دیداری مێری بە سپۆنسەری میدیایی تۆڕی میدیایی رووداو بەڕێوەچوو. دیدارەکە ئەمڕۆ لە رۆژی دووەمدا کۆتایی بە کارەکانی دەهێنێت.