بەهرۆز فەرەیدوون، پەیامنێری رووداو جۆرێک ئاردی لەگەڵ خۆی بردووەتە تاقیگەیەک و دەرکەوت ئەو ئاردە هەم دەستکاری رێژەی مادە خۆراکییەکانی کراوە؛ هەمیش ماددەی کیمیایی قەدەخەکراوی تێدا بەکارهاتووە. بێگەرد تاڵەبانی، وەزیری کشتوکاڵ و سەرچاوە ئاوییەکانی لەبارەی هاوردەکردنی ئاردی کوالێتیی نزم بە تۆڕی میدیایی رووداوی گوت، لە دەرواز سنوورییەکان رێگە بە هاوردە کردنیان نەدراوە، چونکە لە پشکنینی تاقیگە دەرنەچوون.   ئەسعەد سدیق، نانەوایەکە و دەڵێت، "خەڵک ئێستا هەر دەڵێن با نانەکە سپی بێت". نانەواکان لە دووکاندارەکان ئارد دەکڕن، لە هەرێمی کوردستان زیاتر لە سەد جۆر ئاردی هاوردەکراو هەیە، وەک دەگوترێ زۆرترین جۆری ئارد لە تورکیا و رووسیاوە هاوردەی هەرێمی کوردستان دەکرێت.  ئازاد ئەحمەد، ئارد دەفرۆشێت و دەڵێت، "ئاردی تورکی زیاتر نانەوا و سەمونخانەکان دەیبەن، جگە لە تورکی ئاردی رووسیش لە بازاڕەکان هەیە".  وەزیری کشتوکاڵی هەرێمی کوردستان دەڵێت، بەپێی راپۆرت و بەدواداچوونەکانیان دەرکەوتووە کە ئاردی هاوردەکراو ماددەی ژەهراوی تێکراوە و ئامانج لێی سپیکردنەوەی ئاردەکەیە.   بێگەرد تاڵەبانی دەشڵێت، ئاردەکە بە ماددەی کیمیایی سپی دەکرێتەوە و، بە ماددەی کیمیایی وای لێدەکرێت بۆ ئەوەی بەپێزبێت، هەموو ئەوانە کاریگەریی خراپی دەبێت لەسەر تەندروستیی مرۆڤ، هەر ئەمەیە وایکردووە لێپێچینەوە پێویست لە دەروازە سنوورییەکان وەرگیراوە و جەنابی وەزیری ناوخۆ ئاماژەی بەوەکرد کە چەندین بارهەڵگریان لە دەروازە سنوورییەکان گەراندووەتەوە دوای ئەوەی لە تاقیگە دەرنەچووە.  تاوەکو ئێستا دیار نییە بۆ لەمەودوا حکومەت پلانی چییە لەگەڵ هاوردەکردنی ئارد و ئەو بەهەمانەش کە لە ئارد دروست دەکرێت، بەڵام ئەوەی یەکلایی بووەتەوە بەشی زۆری ئەو ئاردەی لە دەرەوەی هەرێمی کوردستان هاوردە دەکرێت، بەپێی پشکنینی تاقیگەیی شیاو نییە بۆ بەکارهێنان.