ئێوارەی چوارشەممە ٣ - ١١ - ٢٠٢١ ئاهەنگی دەرچووانی زانکۆی کوردستان - هەولێر بەڕێوەچوو کە تێیدا مەسرور بارزانی، سەرۆکی حکومەتی هەرێمی کوردستان و ژمارەیەک لە وەزیرەکانی کابینەکەی بەشداربوون.  مەسرور بارزانی لە گوتارەکەیدا پیرۆزبایی لە دەرچووان کرد و هیوای خواست لە هه‌موو قۆناخه‌كانی داهاتووی ژیانیشیاندا وەک قۆناخی خوێندن لە زانکۆ سه‌ركه‌وتوو بن.  سەرۆکی حکومەتی هەرێمی کوردستان هه‌رێمی كوردستانی بە ده‌وڵه‌مه‌ند له سه‌رچاوه مرۆییه‌كان ناوبرد و بە گەنجانی راگەیاند: "پابه‌ندم به‌وه‌ی هاوكارتان بم بۆ ئه‌وه‌ی خەونەکانتان به‌دیبهێنن".  دەقی گوتاره‌كه‌ی سه‌رۆكی حكومه‌تی هه‌رێمی كوردستان لە ئاهەنگی دەرچووانی زانکۆی کوردستان - هەولێر  به ناوی خوای گه‌وره و میهره‌بان  به‌ڕێزان.. ئاماده‌بووانی هێژا  زۆر به گه‌رمی به‌خێرهاتنی هه‌مووتان ده‌كه‌م  قوتابیانی خۆشه‌ویست، وێڕای ده‌ستخۆشیم و پیرۆزباییم له سه‌ركه‌وتنتان، هیوادارم چۆن ئه‌م قۆناخه گرنگه‌ی خوێندنتان تێپه‌ڕاند، له هه‌موو قۆناخه‌كانی داهاتووی ژیانیشتاندا سه‌ركه‌وتوو بن.  له‌سه‌ر داوای زانكۆ ده‌مه‌وێت وتاره‌كه‌م به زمانی ئینگلیزی پێشكه‌شتان بكه‌م:  قوتابیانی بەڕێز و ده‌رچووانی به‌ڕێز، زۆر خۆشحاڵ و شەرەفمەندم لێره له‌گه‌ڵتانم و هیوای سه‌ركه‌وتن بۆ ئێوه ده‌خوازم و سوپاسی خێزانەکانیان دەکەم کە هاوکارتان بوون لەم کاتە سەختەدا کە پێیدا تێپەڕیون، بەڵام ئەمڕۆ هەمووتان لێرەن بۆ ئه‌وه‌ی ئاهه‌نگی سه‌ركه‌وتنی خۆتان بگێڕێن.  پیرۆزبایی لە دەرچووانی ٢٠٢٠ و ٢٠٢١ دەکەم، ئێوه سه‌ركه‌وتنتان به‌ده‌ستهێنا، له راستیدا ژیانی قوتابییەتی باشترین ساڵەکانی ژیانە و هیوادارم ئێوه چێژتان له ژیانی قوتابێتی بینی بێت، هیچکات بیرەوەرییەکانی لەبیر نەکەن و پابه‌ند بن به‌و هاوڕێیه‌تییه‌ی له‌م ساڵانه لە زانکۆ دروستتانکردووە.  پێموایه به‌شێك له ئێوه ره‌نگه یه‌كه‌م كه‌س بن له ناو خێزانه‌كانتاندا كه ده‌رده‌چن و هیوادارم ئێوه نه‌بنه دوایین كه‌س، من ده‌زانم کە كۆرۆنا کاتەکانی ئێوەی تێکدا، کێشەی بۆ دروستکردن و نەتانتوانی له‌گه‌ڵ هاوڕێکانتاندا كار بكه‌ن، چالاكییه كۆمه‌ڵایه‌تییه‌كان بوونه رابردوو، وانه‌كان بە ئۆنلاین دەخوێندران و ئه‌مه‌ش كاریگه‌ریی له‌سه‌ر په‌یوه‌ندیی نێوان مامۆستا و خوێندکاران دروستكرد، به‌ڵام سه‌رباری ئه‌و په‌تایه و قەیرانی ئابووری ئێوه توانیتان به‌ره‌و پێشه‌وه بچن و پارێزگاری له پێگه‌ی خۆتان بكه‌ن و كاره‌كته‌رێك و كه‌سایه‌تییه‌ك بۆ خۆتان دروست بكه‌ن، كه ئێمه هه‌موومان له كوردستان شانازیتان پێوه ده‌كه‌ین.  پێشتریش وتوومه هه‌رێمی كوردستان زۆر ده‌وڵه‌مه‌نده له سه‌رچاوه مرۆییه‌كان و چه‌ندینجار له كۆبونه‌وه‌كان له‌گه‌ڵ قوتابیان له هه‌ولێر بینیومه و له سه‌ردانه‌كانم بۆ سلێمانی بینیومه. هه‌روه‌ها چیرۆكی ئه‌و ئافره‌تە ئێزدیانەم بیستووه، كه نانه‌واخانه‌یه‌كیان دروستكردووه و داهات به‌ده‌ستده‌هێنن، یان ئه‌و گه‌نجانه‌ی زاخۆ کە ساڵی داهاتوو پلانیان هه‌یه کۆنفرانسێکی IT بەڕێوەببەن بۆ خاوەنکارەکان بۆ ئەوەی کە ئه‌وه‌ی خه‌ڵكی لەگەڵ تەکنەلۆجیای سەردەم رابهێنن و ئه‌و به‌هایانه‌یان پێ بده‌ن كه زۆر زۆر پێویسته بۆ ئه‌م كۆمه‌ڵگه‌یه.   یان ئه‌و كچه گه‌نجانەی له دهۆك كه رۆژانە دار دەچێنن و وەڵامی ئەو داواکارییە دەدەنەوە کە گۆڕانی كه‌شوهه‌وا داوامان لێدەکات. ئەوان زۆر دڵخۆشیانکردووم و سەرچاوەی هیوای ئێمەن، خاڵی دەستپێک و بەردی بناخەی داهاتوون و سەرچاوەی هێز و پێشکەوتنی ئێمەن. له راستییدا به تواناکانی ئێوه هه‌رێمی كوردستان دەتوانێت ببێتە سەرچاوە و سەنتەرێکی ئابووری و بازرگانی و شوێنی وه‌به‌رهێنان له عێراق و ناوچه‌كه. پێموایە دەتوانین ئەو کارە بکەین و من پابه‌ندم به‌وه‌ی هاوكارتان بم بۆ ئه‌وه‌ی ئه‌و خه‌ونانه‌تان به‌دیبهێنین. زۆر خۆشحاڵم ئه‌و هزره ده‌ستپێشخه‌رییانه ببینم، كه نه‌وه‌ی نوێی وه‌ك ئێوه ده‌یانه‌وێت گه‌شه‌ی پێبده‌ن.  ساڵی رابردوو، ژماره‌یه‌ك له‌و گه‌نج و گرووپه‌خاوەنکارانەم بینی و یه‌كێك له به‌شداربووه‌كان باسی له‌وه كرد، كه گله‌ییان له رۆتین و بیرۆكراسی هه‌یه کە کاتی زۆر و تێچووی زۆری دەوێت، كه رۆحی كاركردنی گه‌نجانی ئێمه‌ی ماندوو كرد، ئێمه ئه‌و كێشانه‌مان چاره‌سه‌ر كرد و ئه‌مه ئه‌و شتانه‌یه كه ده‌ڵێم پابه‌ند ده‌بم. من هاوكارتانم بۆ ئه‌وه‌ی داهاتووی خۆتان و كوردستان بنیاتبنێین.  به‌بێ گومان ستراتیژ و پلانی حکومەت، به بێ هاوكاریی ئێوه جێبەجێی ناکرێت، هه‌روه‌ها به بێ پشتیوانی ئێوه نابێت. ئێمه پێویستمان به ئێوه‌یه و پاڵپشتیی ئێوەیە و ده‌مانه‌وێت ئێوه ببنه داهێنه‌ر و توانا و به‌هره‌ی به‌هێزتان هه‌بێت و ببنه به‌شێك له چیرۆكی سه‌ركه‌وتنی هه‌رێمی كوردستان و ماڵە گەورەکەمان ئاوەدان بکەینەوە.  حكومه‌تی هه‌رێمی كوردستان كار ده‌كات بۆ ئه‌وه‌ی ده‌رفه‌تی یه‌كسان بۆ گه‌نجان بڕه‌خسێنێت له رێگه‌ی چاكسازی و پڕۆژه‌ی دروستكردنی ئابوورییه‌كی سه‌رده‌میانه بۆ هەمووان نەک تەنیا توێژێک، ئێمه كار ده‌كه‌ین بۆ ئه‌وه‌ی داهاتوویه‌كی گه‌شتر و باشتر بۆ ئێوه بنیاتبنێین. ئێوه هێز و خاوه‌نی ئه‌م وڵاته‌ن، پێویسته ئێوە وه‌به‌رهێنان له توانای خۆتان بكه‌ن بۆ ئه‌وه‌ی خزمه‌تی كوردستان بكرێت. ئێستا و دوای دەرچوونتان كاتی ئه‌وه‌یه كار بكه‌ن و داهێنان بكه‌ن و بکەونە ململانێ و پێشبڕکێ بۆ بونیاتنان، ئێستا ئه‌و شته‌یه كه ئێمه ده‌مانه‌وێت. چێژ له‌وه ده‌بینین كه ئێوه لێره‌ن و هیوادارم داهاتووییه‌كی پرشنگدار بنیاتبنێن.