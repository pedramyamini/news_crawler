عەلی حوسێن، ئەندامی سەرکردایەتیی پارتی دیموکراتی کوردستان بە رادیۆی رووداوی راگەیاند، "ئێمە دوای هەڵبژاردنەکانی پەرلەمانی عێراق بۆ بەرچاوڕوونیی خۆمان لە هەرێمی کوردستان و ئامادەکاری بۆ گفتوگۆکانی بەغدا، لە کۆتایی هەفتەی رابردوو بە ئامادەبوونی سەرۆک مەسعود بارزانی لە مەکتەبی سیاسی بڕیاردرا پارتی سەردانی هەموو لایەنەکانی دیکە بکات. هەر ئەو لایەنانەش نا کە کورسییان بە دەست هێناوە، بەڵکو ئەوانەی کە بەربژێریان سەرنەکەوتوون و تەنانەت ئەوانەشی کە بەربژێریان نەبووە".  ئەندامەکەی سەرکردایەتیی پارتی ئاماژەی بەوە دا کە ئەو سەردانانەش بۆ ئەوەن لەبارەی چۆنێتیی بەشدارییان و گرفتەکانیانەوە لەگەڵ بەغدا راوێژ بکەن و، لە هەمان کاتیشدا هەوڵ بدەن کە هاوئاهەنگی و یەکڕیزییەک لەنێوان کورددا دروستبکەن بۆئەوەی بتوانن کورد بە یەک پاکێج و بە یەک ئاراستە و یەکڕیزی لەگەڵ بەغدا قسە بکات.   رۆژی دووشەممە ١٨ - ١٠ - ٢٠٢١ شاندێکی پارتی دیموکراتی کوردستان بە سەرۆکایەتیی فازڵ میرانی چوونە سلێمانی و سەردانی هەریەکە لە یەکێتیی نیشتمانیی کوردستان، بزووتنەوەی گۆڕان و حیزبی سۆسیالیست دیموکراتی کوردستانیان کرد.  عەلی حوسێن گوتی، "دوێنێ سەردانی یەکێتی، گۆڕان و سۆسیالیستمان کرد و ئەمڕۆش سەردانی بزووتنەوەی ئیسلامی و حیزبی شیوعیی کوردستان و لایەنەکانی دیکەش دەکەین. بەپێی ئەو بەرنامەیەی دامانناوە، سەردانی هەموو حیزب و پێکهاتەکان دەکەین".  لەبارەی کۆبوونەوەکەیانەوە لەگەڵ یەکێتیدا ئەندامەکەی سەرکردایەتیی پارتی باسی لەوە کرد، "یەکێتی لەسەر پێشنیارەکانی ئێمە و خاڵە هاوبەشەکان هاودەنگن. ئەوە ئاشکرایە کە ئەوان حیزبێکی جیان و رەنگە هەندێک بابەت بە شێوازێکی دیکە بخەنەڕوو، بەڵام بە شێوەیەکی گشتی لە جەوهەری بابەتەکاندا کە یەکڕیزییە، یەکێتی هاودەنگن".  بە گوتەی ئەندامەکەی سەرکردایەتی پارتی، ئەم دیدارانە تەنیا گفتوگۆ و راوێژن و رێککەوتن نین. لە داهاتوودا هەم لەسەر ئاستی حیزبی و هەم لەسەر ئاستی سەرۆکایەتیی هەرێمی کوردستان گفتوگۆکان زیاد دەبن.  ئەم سەردانانەی پارتی لە کاتێکدان کە پرسی پێکهێنانی حکومەتی نوێی عێراق بووەتە رۆژەڤ و تاوەکو ئێستا دیار نییە ئاخۆ حکومەت بە سازان پێکدەهێنرێت یان چەند لایەنێک رێکدەکەون و پێکەوە حکومەت پێکدەهێنن و ئەوانی دیکە دەبنە ئۆپۆزیسیۆن.  عەلی حوسێن ئاماژەی بەوەش کرد، "ئێمە پێش هەڵبژاردن هەندێک گفتوگۆمان لەگەڵ لایەنە عێراقییەکان کرد، هەم سوننە هەم شیعە. دوای هەڵبژاردن نەخشەی سیاسی گۆڕاوە و بە شێوەیەکی دیکەیە. هەندێک لایەن لە ئێمە نزیکترن بە حوکمی ئەزموون لەگەڵیاندا، بەڵام ئەمە ئەوە ناگەیێنێت کە ئێمە گفتوگۆ لەگەڵ هیچ لایەنێکی دیکەدا داببڕین. گفتوگۆ لەگەڵ هەموو لایەنەکان دەکەین".  لە عێراقدا پرسی ئەوەی سەرۆکوەزیران سەر بە چ لایەنێک بێت بابەتێکە مشتومڕی زۆری لەسەرە. سەدرییەکان دەڵێن دەبێت لەوان بێت و، نووری مالیکییش لای خۆیەوە هەوڵدەدات لەڕێگەی پێکهێنانی فراکسیۆنی گەورەوە بۆ سێیەم جار بچێتەوە ئەو پێگەیە.  ئەو ئەندامەی سەرکردایەتیی پارتی دەڵێت، "پرسی سەرۆکوەزیرانی عێراق پەیوەستە بە ناوماڵی شیعەوە و دەبێت بزانین ئاراستەی یەکڕیزی  و یەکگرتنیان بە چ لایەکدا دەڕوات. ئێمە زیاتر لەو لایەنە نزیک دەبین کە بتوانێت پێشنیارەکانی ئێمە لە چوارچێوەی دەستووردا کە داواکاریی خەڵکی هەرێمی کوردستانە، پەسند بکات. ئێمە هیچ لایەنێکی عێراقیمان دیاری نەکردووە و بە بەرژەوەندیی نازانم خۆمان لە کێشەی ناوماڵی شیعە و سوننەدا بکەینە لایەن. ئێمە وەکو کورد پرسێکمان هەیە کە لە پرسی شیعە و سوننە جیاوازە".  هەڵبژاردنی پێشوەختەی عێراق لە رۆژانی ٨ و ١٠ی ئەم مانگە لە عێراق و هەرێمی کوردستان کرا. بەپێی ئەنجامی کۆمیسیۆن کە هێشتا لەلایەن دادگەی فیدراڵییەوە پەسند نەکراوە، لەسەر ئاستی باشووری کوردستان پارتی دیموکراتی کوردستان ٣٣ کورسی، هاوپەیمانیی کوردستان ١٦ کورسی کە هەموو بەربژێرەکانی لە یەکێتیی نیشتمانیی کوردستانن، نەوەی نوێ ٩ کورسی، یەکگرتووی ئیسلامیی کوردستان ٤ کورسی و کۆمەڵی دادگەریی کورستان کورسییەکیان بەدەستهێناوە.