دوای ئەوەی لە میدیاکان بڵاوکرایەوە، کە کەسێک بەناوی عەلی شێرۆ فەقێ محەممەد، پێشنیوەڕۆی ئەمڕۆ سێشەممە ٠٣ - ١١ - ٢٠٢١ لەلایەن هێزێکی نەناسراوەوە لە سلێمانی رفێندراوە، ئاسایشی سلێمانی روونکردنەوەیەکی لەو بارەیەوە بڵاوکردەوە.   لە روونکردنەوەکەی ئاسایشی سلێمانیدا هاتووە: "پاش دەستخستنی زانیاریی ورد لەسەر کەسێک بە ناوی (عەلی شێرۆ فەقێ محەممەد) ئەم کەسە خەریکی مامەڵە و بەکارهێنانی ماددەی هۆشبەرە، پاش ئاگادارکردنی بەڕێز دادوەری لێکۆڵینەوەی ئاسایش و لەسەر فەرمانی بەڕێزیان، هێزەکانی ئاسایش هەستان بە دەستگیرکردنی تۆمەتباری ناوبراو".  هەر بەپێی روونکردنەوەکەی ئاسایش: "پاش پشکنینی ماڵەکەی دەست گیرا بەسەر بڕێک ماددەی هۆشبەر و کەرەستەی پێوان و بەکارهێنان، ئێستا تۆمەتبارەکە لەسەر فەرمانی بەڕێز دادوەر بەپێی ماددەی ٢٥ی یاسای بەرەنگاربوونەوەی ماددەی هۆشبەر راگیراوە و لێکۆڵینەوە لەگەڵیدا بەردەوامە".  عەلی شێرو فەقێ محەممەد، بە عەلی پڵنگ ناسراوە و خەڵکی رواندزە، بەهۆی شەڕی ناوخۆوە ئاوارەی شاری سلێمانی بووە، ناوبراو ئەفسەر بووە لە نێو هێزەکانی پێشمەرگەی یەکێتی. ماوەیەک لەمەوبەر پەیوەندیی بە ریزەکانی پارتی دیموکراتی کوردستانەوە کردووە.