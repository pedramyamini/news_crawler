سەعدی ئەحمەد پیرە، ئەندامی مەکتەبی سیاسیی یەکێتیی نیشتمانیی کوردستان بە رادیۆی رووداوی راگەیاند، "ئێستا کە هەڵبژاردنی پێشوەختە کراوە و ئەنجامەکان دەرچوون، هەوڵ هەیە بۆئەوەی زەمینەسازی بکرێت بۆئەوەی کۆسپ و تەگەرەکانی کاتی هەڵبژاردن نەهێڵدرێن، وەکو ئەو سەردانەی دوێنێی شاندی پارتی بۆلای یەکێتی. ئەم دیدارە سرووشتی دانوستاندنی نەبوو، تەنیا بۆ زەمینەسازی بووە".  ئەندامەکەی مەکتەبی سیاسیی یەکێتیی نیشتمانیی کوردستان ئاماژەی بەوەش دا کە لە ساڵی ٢٠١٩ وە لە کاتی خۆپێشاندانەکانی ناوەڕاست و خوارووی عێراق و گۆڕەپانی تەحریر، پەیوەندی لەنێوان لایەنە کوردی و عێراقییەکاندا دەستیپێکردووە و هەمیشە لەسەر بابەتی ئاییندەی عێراق گفتوگۆ لەنێوانیاندا هەبووە، بەتایبەتی یەکێتیی نیشتمانیی کوردستان یەکێک بووە لەو لایەنە کوردییانە.  ئێستا کە ئەنجامی هەڵبژاردنی پێشوەختەی عێراق راگەیێندراوە، پرسی هاودەنگی و یەکڕیزیی لایەنە کوردییەکان بۆ بەغدا بووەتە رۆژەڤ و هەمووان جەختی لێدەکەنەوە.  سەعدی ئەحمەد پیرە گوتیشی، "یەکێتی پێیباشە ئێمە پێکەوە لەسەر ئاییندەی عێراق و داخوازییەکانی خەڵکی هەرێمی کوردستان گفتوگۆ بکەین و بیکەین بە بەرنامە و پرۆژەیەکی هەرێمی کوردستان و جێ پەنجەی هەموو لایەنەکانی پێوە دیاربێت و، ئەو شاندەی هەرێمی کوردستان کە دەچێت بۆ بەغدا لەوێ جێبەجێی بکات. پێموایە باشترە هەموو لایەنێکی سیاسیی هەرێمی کوردستان بەشداری بکەن، چونکە پێگەی هەرێمی کوردستان بەهێزتر دەکات".  ئەندامەکەی مەکتەبی سیاسیی یەکێتی جەختی لەوە کردەوە کە هەم یەکێتی دەرگای بەڕووی هەموو لایەنە کوردییەکاندا کراوەیە، هەم سەردانی هەموو لایەنە سیاسییەکان دەکات، ئەوەیش بۆئەوەی لەبارەی چوون بۆ بەغدا و کۆدەنگیی کوردی گفتوگۆ بکات.  دوای دەرکەوتنی ژمارەی کورسیی لایەنەکان لە هەڵبژاردندا، بابەتی پێکهێنانی حکومەتی نوێ هاتووەتە پێشەوە کە پێویستی بە سازان و دانوستاندنە.  سەعدی پیرە باسی لەوەش کرد، "سەردان بۆ گفتوگۆکردن لەسەر ئاییندەی سیاسیی عێراق دوای دەرچوونی ئەنجامی کۆتایی هەڵبژاردن دەبێت. لەگەڵ لایەنە عێراقییەکانیشدا دوای دەرچوونی ئەم ئەنجامانە پەیوەندیی تەلەفۆنی هەیە، وەکو دەوڵەتی یاسا، رەوتی سەدر و لایەنەکانی دیکە. ئێستا لە عێراق بووە بە عورف کە لەسەر بەرنامەی حکومەت رێککەوتین، ئەو عورفە وایە کە سەرۆکی حکومەت ماڵی شیعە هەڵیدەبژێرن، سەرۆککۆمار لایەنە کوردییەکان و سەرۆکی پەرلەمانیش سوننەکان دەستنیشانی دەکەن".  رۆژی دووشەممە ٢٠٢١/١٠/١٨ شاندێکی پارتی دیموکراتی کوردستان سەردانی شاری سلێمانیی کرد و لەگەڵ یەکێتیی نیشتمانیی کوردستان و بزووتنەوەی گۆڕان کۆبووەوە.  رۆژێک دوای راگەیاندنی ئەنجامی ١٠٠ % ی بەرایی هەڵبژاردنی پەرلەمانی عێراق، پارتی دیموکراتی کوردستان کە خاوەنی ٣٣ کورسییە، دەستی بە سەردانەکانی بۆ لای حیزبەکان کرد کە بە گوتەی گوتەبێژی مەکتەبی سیاسیی ئەو حیزبە، بۆ دروستکردنی کۆدەنگییە لە کاتی دانوستاندنەکانی پێکهێنانی حکومەتی عێراقدا.