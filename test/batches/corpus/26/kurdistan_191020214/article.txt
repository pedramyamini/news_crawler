پ. ی. د. مۆفەق خالید ئیبراهیم، سەرۆکی زانکۆی راپەڕین، ئەمڕۆ سێشەممە ١٩ی ئۆکتۆبەری ٢٠٢١ بە تۆڕی میدیایی رووداوی راگەیاند: "دوای ئەوەی ژمارەی تووشبووان لە دەڤەری راپەڕین زۆر هەڵکشا و رێژەی مردن زیادی کردووە، بۆیە لە ئەمڕۆوە بەستنی ماسکمان لەنێو زانکۆ بۆ مامۆستایان و فەرمانبەران و خوێندکارانمان کردووەتە ناچاری و هەر کەسێک ماسک نەبەستێت رێگەی پێنادرێت دەوام بکات".  سەرۆکی زانکۆی راپەڕین ئاماژەی بەوەدا ئاستی خۆپارێزی لە زانکۆی راپەڕین بەرزتر دەکەنەوە، سەرەتا مەرجیان بۆ خوێندکارانی بەشە ناوخۆییەکان دانا، کە ئەگەر ڤاکسین وەرنەگرن، بەشە ناوخۆییان پێنادرێت. هەروەها دەڵێت: "لێکۆڵینەوەشمان لەوەکردووە کە وەرگرتنی ڤاکسینیش بکەینە ناچاری، ئەگەر پابەندبوون هەر کەم بێت".  زانکۆی راپەڕین، زیاتر لە ٥ هەزار خوێندکار و ٢٥٠ مامۆستا و ٧٠٠ فەرمانبەری هەیە.  رۆژی دووشەممە ١٨ - ١٠ - ٢٠٢١ دکتۆر دیار ئیبراهیم، بەڕێوەبەری گشتیی تەندروستیی راپەڕین بە تۆڕی میدیایی رووداوی راگەیاند، ئیدارەی راپەڕین ٩٠ قەرەوێڵەی بۆ وەرگرتنی تووشبووانی کۆرۆنا هەیە، ئێستا سەرجەم قەرەوێڵەکان نەخۆشیان لەسەرە و ئەمڕۆ بە ناچاری تووشبووانمان رەوانەی هەولێر و سلێمانی کردووە.  دکتۆر دیار ئیبراهیم گوتیشی: "دۆخی راپەڕین مەترسیدارە و زۆربەی ئەوانەی پشکنین دەکەن، ئەنجامەکەی پۆزەتیڤ دەردەچێت، داوا لە سەرۆکایەتیی ئەنجوومەنی وەزیران دەکەین بەپەلە هاوکارییەکان بگەیێنێتە هەردوو نەخۆشخانەی ژیان و نەخۆشخانەی قەڵادزێ، کە تایبەتن بە تووشبووانی کۆرۆنا".  ئامارەکانی وەزارەتی تەندروستیی هەرێمی کوردستان دەریدەخات رێژەی تووشبوون و مردن بە ڤایرۆسی کۆرۆنا زیادیکردووە و تەنیا دوو رۆژی رابردوودا ٣٥ کەس بەهۆی ڤایرۆسەکەوە گیانیان لەدەستداوە.