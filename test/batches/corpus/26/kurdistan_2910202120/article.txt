ئێوارەی ئەمڕۆ هەینی ٢٩ - ١٠ - ٢٠٢١ کەسێکی نزیک لە مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان بە تۆڕی میدیایی رووداوی راگەیاند، "تەندروستیی مەلا بەختیار جێگیرە و بەدڵنیاییەوە لە ماوەی دوو هەفتەی داهاتوودا دەگەڕێتەوە هەرێمی کوردستان".   ئەو کەسەی نزیک لە مەلا بەختیار کە نەیویست ناوی ئاشکرا بکرێت، گوتیشی، "بەڵێ، مەلا بەختیار ژەهرخوارد کراوە و ئێستا لە وەرگرتنی چارەسەر بەردەوامە؛ نیوەی دەرمانەکانی تەواوکردوون و نیوەیان ماون؛ تەندروستیشی ١٠٠ % باشە".   قسەکانی ئەو کەسەی نزیک لە مەلا بەختیار لە کاتێکدایە، ئەمڕۆ هەینی ٢٩ - ١٠ - ٢٠٢١ گوتەبێژی یەکێتیی نیشتمانیی کوردستان رایگەیاند، مەلا بەختیار ژەهرخواردکراوە و "باری ته‌ندروستیشی باش نییه".     میدیای فەرمیی یەکێتی لێدوانەکەی ئەمین بابە شێخ، گوتەبێژی یەکێتی بڵاوکردووەتەوە و ئاماژەی بەوە نەکردووە کەی و لە کوێ لێدوانەکەی داوە. له وه‌ڵامی ئه‌وه‌ی كه ژەهرخواردنەکە لە ئه‌نجامی كێشه نێوخۆییه‌كانی یه‌كێتییه، ئه‌مین بابه شێخ گوتوویەتی، "باشتره چاوه‌ڕێی ئه‌نجامی پشكنینه ته‌ندروستییه‌كان و لێكۆڵینه‌وه یاساییه‌كان بكه‌ین. "  لەبارەی پێشبینیی رووبه‌ڕووبوونه‌وی چه‌كداری له‌نێوان سه‌ركرده‌كانی یه‌كێتی، گوته‌بێژی یه‌كێتی رایگه‌یاندووە، "ئه‌وانه هه‌مووی دوورن له راستییه‌وه و ئێمه له شارێك ده‌ژین یاسا تێیدا پارێزراوه و هه‌مووان رێز له یاسا و ئاسایش ده‌گرین. "  نێوەڕاستی ئەم هەفتەیە، دەزگای چاودێری نزیک لە مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان رایگەیاند، بەپێی ئەو زانیارییانەی لە بەرلینی ئەڵمانیاوە پێیدراوە مەلا بەختیار ژەهرخوارد کراوە.  گوتەبێژی یەکێتی لە لێدوانەکەیدا ئەوەی گوتووە کە "باری ته‌ندروستیی مه‌لا به‌ختیار باش نییه و هه‌مووان چاوه‌ڕێی پشكنینه‌كانین و چاوه‌ڕێی یاساین پشتڕاستی بكاته‌وه هه‌وڵی له‌ناوبردنه به ژه‌هر یان نا، له‌به‌رئه‌وه‌ی هه‌ندێک ئاماژه‌ی دیکە هه‌ن بۆ ژه‌هرخواردكردنی چه‌ند كه‌سێك له ئاسایشی سلێمانی. "   پرسی ژەهرخواردکردنی بەرپرسانی یەکێتی دوای رووداوەکانی ٨ ـی تەممووزی ٢٠٢١ بووەتە رۆژەڤ، بەتایبەت دوای ئەوەی بافڵ تاڵەبانی، هاوسەرۆکی یەکێتی نیشتیمانی کوردستان لاهوور شیخ جەنگیی، هاوسەرۆکی یەکێتی بە ژەهرخواردکردنی تۆمەتبارکرد و لە میدیاکانەوە گوتی، ئەوەی بە بەڵگە لایە و لەئاییندەدا بەڵگەکانیش دەخاتەڕوو.  دوێنێ پێنجشەممە، ٢٨ - ١٠ - ٢٠٢١، د. سەردار نووری، پسپۆڕی کیمیایی بە تۆڕی میدیایی رووداوی راگەیاند، ئەو ژەهرەی دراوەتە مەلا بەختیار پێی دەگوترێت جیوە و چەند کاریگەرییەکی نەرێنیی لەسەر مرۆڤ جێدەهێڵێت و رایگەیاند: "کاریگەریی لەسەر هەموو سیستمی لەش هەیە: خەوی دەزڕێنێت، پێستی دەگۆڕێت و هەناسەی تووند دەبێت، بەڵام ئەمە دەکەوێتە سەر ئەو بڕەی وەریگرتووە و ئەو کاتەشی کە دەستنیشان دەکرێت بۆئەوەی چارەسەر بکرێت. "  هەر رۆژی پێنجشەممە سەرچاوەیەکی نزیک لە حەسەن نووری، ناسراو بە وەستا حەسەن، بەڕێوەبەری پێشووی ئاسایشی سلێمانی بە تۆڕی میدیایی رووداوی راگەیاند، لە ماوەی رابردوودا چەند نیشانەیەک لە تەندروستیی وەستا حەسەن، ئەندامی سەرکردایەتیی یەکێتی و بەڕێوەبەری پێشووی ئاسایشی سلێمانی دەرکەوتوون و بە مەبەستی ئەنجامدانی پشکنین لە رۆژی ٠١ - ١٠ - ٢٠٢١ سەردانی ئەڵمانیای کردووە و دەرکەوتووە ژەهرخوارد کراوە.  بەپێی زانیارییەکانی رووداو، مەلا بەختیار رۆژی ٢٠ - ١٠ - ٢٠٢١ هەرێمی کوردستانی جێهێشتووە و ئێستا لە یەکێک لە نەخۆشخانەکانی ئەڵمانیا لەژێر چارەسەری پزیشکیدایە، بەڵام وەستا حەسەن گەڕاوەتەوە کوردستان و تەندروستیی جێگیرە.