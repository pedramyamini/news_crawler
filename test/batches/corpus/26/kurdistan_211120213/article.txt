کۆچبەرانی سنووری بێلاڕووس - پۆڵەندا لە دۆخێكی سەختدا ژیان بەڕێدەکەن، سەرما برسێتی تەنگی پێهەڵچنیون، دوای ئەوەی کە حکومەتی هەرێمی کوردستان و عێراق ئامادەییان دەربڕی کە هاوکاریی کۆچبەران بکەن لە گەڕاندنەوەیان، زیاتر لە ٤٠٠ کۆچبەر گەڕانەوە هەرێمی کوردستان.  یەکێک لە کۆچبەرە گەڕاوەکان بە ناوی ریاز دەڵێت، شەش رۆژ لە دارستان ماوەتەوە و هیچ نەبووە بیخوات، شەش هەزار دۆلاری خەرجکردووە کە سێ هەزار و ٨٠٠ دۆلاری تەنیا بۆ ڤیزای بێلاڕووس بووە، هەروەها دەشڵێت، "هەبوو ئاوی قوڕاوی دەخوارد لە بێئاویدا".  ئەو کۆچبەرە دەشڵێت، "تا ئێستا بیرم لەوە نەکردووەتەوە جارێکی دیکە بگەڕێمەوە، بڕواناکەم جارێکی دیکە بڕۆمەوە، ئەوەی دەڵێت نایەمەوە پارەیەکی زۆریان رۆیشتووە، بۆیە نایانەوێت بگەڕێنەوە ئەگەر هاوکاری یان قەرەبوو بکرێنەوە هەمووی دێنەوە".  بە گوتەی ئاری جەلال، سەرۆکی دەزگای لووتکە، بەشێكی زۆری ئەو کۆچبەرانەی کە ئێستا لە بێلاڕووس و پۆڵەندا گیریانخواردووە هێشتا داواکارییان پیشکێش نەکردووە و نەگەیشتوونەتە ئەو وڵاتەی کە مەبەستیانە، هەروەها نزیکەی ٣ هەزار کەسیش گەیشتوونەتە وڵاتانی ئەوروپا و لەوێ داواکارییان پێشکێش کردووە.   نزیکەی دوو هەفتە پێش ئێستا سێ بۆ چوار هەزار کۆچبەر بە لێشاو لە بێلاڕووسەوە بەرەو سنووری پۆڵەندا بەڕێکەوتن، حکومەتی پۆڵەنداش سنوورەکانی تووندکردەوە و رێگەی نەدا بچنە وڵاتەکەی.  ئاری جەلال لەبارەی دۆخی ئەو کۆچبەرانەوە دەڵێت، ٢٧ کەسیان بوونەتە قوربانی و ١٣ ـیان خەڵکی هەرێمی کوردستان بوون و تەرمەکانیان هاتوونەتەوە، هەندێکیش هەن لەو رێگەیە دەمرن و تەرمەکانیان ونە و گۆڕەکانیان دیار نییە.  لە ساڵی ٢٠١٥ زۆرترین کەس کۆچیان کردووە، لە عێراق ١٨٨ هەزار و ٤٢٢ کەس کۆچیان کردووە کە تەمەنیان لە سەرووی ١٨ ساڵ بووە. لەو ساڵەوە تاوەکو ئێستا زیاتر لە یەک ملیۆن کەس لە عێراق کۆچیان کردووە.  ساڵی ٢٠٢٠ سەرەڕای قەدەخەی هاتووچۆ بەهۆی رێکارەکانی خۆپارێزی لە پەتای کۆرۆنا، ٣٤ هەزار کەس لە عێراقەوە کۆچیان کردووە.  بەكر عەلی، سەرۆكی كۆمەڵەی پەنابەرە گەڕاوەكانی ئەوروپا لە هەرێمی  كوردستان دەڵێت، لە ماوەی ١١ مانگی ئەمساڵ ٢٨ هەزار هاونیشتمانی لە هەرێمی کوردستانەوە رۆیشتوون، ٧٨٠٠ ـیان  لە سنووری ئیدارەی راپەڕین بووە، ٦٧٠ هاوڵاتی لە تورکیا پۆڵەندا و بولگاریا گیراون.