فەرمانبەرانی گرێبەست داوا لە حکومەتی هەرێمی کوردستان دەکەن، گرێبەستەکانییان بکرێت بە هەمیشەیی و دەڵێن ئەوە لە بەرژەوەندیی حکومەتدایە، دەشڵێن وەزارەتی دارایی رەزامەندیی لەسەر ئەو پرسە داوە و چاوەڕوانن ئەنجوومەنی وەزیران بیخاتە بەرنامەی کۆبوونەوەکانی.  لە راگەیێندراوەکەی فەرمانبەرانی گرێبەستدا هاتووە: "لە ماوەکانی رابردوودا لەسەر خواستی سەرۆکایەتیی دیوانی ئەنجوومەنی وەزیران نووسراو ئاڕاستەی سکرتاریەتی ئەنجوومەنی وەزیران کراوە بە ژمارە ١٠٤٣٢ لە رۆژی ٢/٩/٢٠٢١ بە مەبەستی کۆبوونەوەیەکی تایبەتی ئەنجوومەنی وەزیران لەسەر پرسی بە هەمیشەییکردنی فەرمانبەرانی گرێبەست، پاشان سکرتاریەتی ئەنجوومەنی وەزیران لە رۆژی ١٣/٩/٢٠٢١ لە نووسراوێکدا کە ئاڕاستەی وەزارەتی دارایی و ئابووری کردووە بە ژمارە  ١٠٩٩٥ داوای تەواوی داتا و زانیارییەکانی تایبەت بە فەرمانبەرانی گرێبەستی کردووە، کە لە داواکارییەکەدا (ژمارەی فەرمانبەرانی گرێبەست، خشتەی بەراوردکاری بڕی مووچە بە هەمیشەیی و بە گرێبەستی، رای وەزارەتی دارایی بۆ ئەم پرسە) تێدا جێگە کراوەتەوە".  لە راگەیێندراوەکەی فەرمانبەرانی گرێبەست ئاماژە بە وەڵامی وەزارەتی دارایی بۆ سکرتاریەتی ئەنجوومەنی وەزیران کراوە و تێیدا هاتووە: "لە ٢٧ی ٩ی ٢٠٢١ بە نووسراوی فەرمی کە لە وەزارەتی دارایی و ئابوورییەوە ئاڕاستەی ئەنجوومەنی وەزیران کراوە بە داتا و زانیاری ورد ئەوە سەلمێندراوە کە بە هەمیشەییکردنی فەرمانبەران گرێبەست مانگانە بڕی دوو ملیار هەشت سەد و پێنج ملیۆن دینار بۆ حکومەتی هەرێمی کوردستان دەگەڕێنێتەوە".  وەزارەتی دارایی لە نووسراوەکەیدا دەڵێت: "بۆ ئەو تەرخانکراوە کە ئێستا مووچەی گرێبەستی لێ وەردەگرن دەتوانرێت بکرێن بە هەمیشەیی و هیچ بارگرانیەکی دارایی دروست ناکات". فەرمانبەرانی گرێبەست دەڵێن:  "ئەمە بەڵگەیە لەسەر ئەوەی کە نەک بارگرانی بۆ حکومەت دروست ناکەین، بەڵکو لەڕووی دارایی و ئیداریشەوە ئەرکی سەر شانی حکومەت ئاسانتر دەکەین".  فەرمانبەرانی گرێبەست داوا دەکەین کە پرسی بە هەمیشەییکردنیان بەشێک بێت لە بەرنامەی کاری ئەم هەفتەیەی ئەنجومەنی وەزیران و رۆژی چوارشەممە لە کۆبوونەوەی ئەنجوومەنی وەزیراندا بڕیاری یەکلاکەرەوەی لەسەر بدرێت. "  لەکۆتاییدا هەڕەشەی گرتنەبەری رێوشوێنی دیکە دەکەن، ئەگەر وەڵامنەدرێنەوە، لەوبارەیەوە دەڵێن: "لەکاتی بەدەمەوە نەهاتنی داوا رەواکانی فەرمانبەرانی گرێبەست بەدڵنیاییەوە رێگەی شەقام و گوشاری مەدەنی دەگرینەبەر و گردبوونەوەی سەرتاسەری لە تەواوی هەرێم و بەردەم ئەنجوومەنی وەزیران دەکەین".  عەلی بانیشاری، ئەندامی دەستەی نوێنەرایەتی فەرمانبەرانی گرێبەست لە هەرێمی کوردستان دەڵێت: "ژمارەی فەرمانبەرانی گرێبەست لەهەرێمی کوردستان ٢٨ هەزار ٨٨٦ فەرمانبەرە، لەو ژمارەیە ١٤ هەزاریان لەسەر میلاکی وەزارەتی شارەوانین، ئێمە لەنێوان ٤ بۆ ١٥ ساڵ خزمەتمان هەیە و هێشتا نەکراوین بە فەرمانبەری هەمیشەیی، لە کاتێکدا هەموو ئەرکەکانی فەرمانبەری ئاساییمان لەسەرە".  بە گوتەی ئەندامەکەی دەستەی نوێنەرایەتی فەرمانبەرانی گرێبەست لە هەرێمی کوردستان مووچەکانی فەرمانبەرانی گرێبەست لەنێوان ٣٠٠ بۆ ٧٠٠ هەزار دینار دەبێت و پێشتر وەزارەتی دارایی و ئابووری هەرێمی کوردستان رێنمایی هەبووە هەر فەرمانبەرێکی گرێبەست خاوەنی سێ ساڵ خزمەت بێت، دوای ئەو ماوەیە دەبێتە فەرمانبەری هەمیشەیی، بەڵام ئەمە راگیراوە.