رووپاک ئەحمەد ئەندامی لیژنەی کاروباری یاسایی لە پەرلەمانی کوردستان بە تۆڕی میدیایی رووداوی گوت، سەردانی زیندانییەکانی چاکسازیی گەورانیان کردووە و چاویان بە زیندانییەکان و بەڕێوەبەری چاکسازییەکە کەوتووە.  رووپاک ئەحمەد دەڵێت، بۆ گەیاندنی داوای سزادراوان سەردانی کوێستان محەممەد وەزیری کار و کاروباری کۆمەڵایەتی یان کردووە. دەشڵێت، یەکێک لە گرفتەکان نەبوونی پزیشکی چاو بووە. هەروەها نەبوونی کەرەستە بۆ پزیشکی ددانی نێوچاکسازییەکە و نەبوونی جلوبەرگی زستانە، "بە سوپاسەوە وەزیر بەڵێنی چارەسەرکردنی گرفتەکانی داو بەشێکیانی چارەسەر کرد".  رووپاک ئەحمەد گوتی، بەهۆی سووتانی بەشێكی چاکسازییەکەوە زیاتر لە ١٦٠٠ سزادراو رەوانەی زیندانی ئاسایش کراون. ئەوانەشی لە چاکسازییەکەدا ماونەتەوە "شەش مانگە رێگە نەدراوە بێنە دەرەوەی هۆڵەکان. چونکە یارگاکەیان کەرەستەی دیکەی تێدا دانراوە و شوێن بۆ ئەوان نەماوە".  یەکێکی دیکە لە گرفتی سزادراوان رێگەنەدانە بە چاوپێکەوتن. رووپاک ئەحمەد دەڵێت، نزیکەی دوو ساڵە رێگە بە چاوپێکەوتنی سزادراوان و کەسوکاریان نادرێت بەهۆی کۆرۆناوە. دەشڵێت، "وەزیر بەڵێنیدا کێشەی چاوپێکەوتنیش بۆ سزادراوان چارەسەر بکات".  ئاماژەی بەوەشکرد، داوایان کردووە هەرچی زووە نۆژەنکردنەوەی بینای زیندانی چاکسازیی هەولێر تەواوبکرێت و دۆخی سزادراوان باشتر بکرێت.