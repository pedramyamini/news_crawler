مەسرور بارزانی، ئەندامی مەکتەبی سیاسیی پارتی دیموکراتی کوردستان لە پەیامەکەیدا پیرۆزبایی لە سەرۆک بارزانی، سەرکردایەتیی حیزبەکە و ئەندام و لایەنگرانی پارتی دەکات دەڵێت، "بە تایبەتی پیرۆزبایی سەرکەوتنی نوێنەرانی کورد لە کەرکووکی دڵی کوردستان دەکەم کە جارێکی دیکە سەلماندیان پێناسەی کەرکووک کوردستانییە. "    پارتی لە شنگال سێ بەربژێری دەنگی پێویستیان بەدەستهێنا، مەسرور بارزانی دەڵێت، "سوپاسی خوشک و برایانی ئێزدی دەکەم کە لە ناوچەکانیان و بەتایبەتی لە دەڤەری شنگال، پشتیوانیی بەهێزی خۆیان بۆ پارتی دووپات کردەوە کە بە دڵنیاییەوە، پارتیش وەک هەمیشە، بەرگریکاری بەهێزی مافەکانیان دەبێت. "    لە پەیامەکەیدا، مەسرور بارزانی پیرۆزبایی لە لایەنە براوەکانی دیکەش دەکات، دەڵێت، "هیوادارم هەموومان پێکەوە بتوانین لە پێناو بەرژەوەندییە باڵاکانی گەل و نیشتمان کار بکەین بۆ جێبەجێکردنی تەواوی دەستوور و بەدیهێنانی سەقامگیریی سیاسی، ئابووری، ئەمنی و هاوبەشیی راستەقینە لەسەر ئاستی عێراقدا" ئەوەش "بە ئامانجی بەهێزترکردنی پەیوەندییەکانی هەرێمی کوردستان و حکومەتی فیدراڵی. "       دەقی پەیامەکەی مەسرور بارزانی:   بە بۆنەی سەرکەوتنی بەرچاوی پارتی دیموکراتی کوردستان لە هەڵبژاردنەکانی ئەنجومەنی نوێنەرانی عێراق، گەرمترین پیرۆزبایی لە جەنابی سەرۆک بارزانی، سەرکردایەتی و ئەندام و لایەنگرانی پارتی و هەمو خەڵکی کوردستان دەکەم، بە تایبەتی پیرۆزبایی سەرکەوتنی نوێنەرانی کورد لە کەرکووکی دڵی کوردستان دەکەم کە جارێکی تر سەلماندیان پێناسەی کەرکووک کوردستانیە.   سەرکەوتنی کاندیدەکانی پارتی لە کەرکووک بەو ڕێژە بەرزە، ئاماژەیە بۆ وەفاداری خەڵکی کەرکووک بۆ ڕێبازی پیرۆزی بارزانی و بەرخودان و کوردایەتی.  سوپاسی خوشک وبرایانی ئێزیدی دەکەم کە لە ناوچەکانیان و بەتایبەتی لە دەڤەری شنگال، پشتیوانی بەهێزی خۆیان بۆ پارتی دووپات کردەوە کە بە دڵنیاییەوە، پارتیش وەک هەمیشە، بەرگریکاری بەهێزی مافەکانیان دەبێت.    هەروەها پیرۆزبایی لە لایەنە براوەکانی دیکەی ئەم هەڵبژاردنەش دەکەم و هیوادارم، هەموومان پێکەوە، بتوانین لە پێناو بەرژەوەندییە باڵاکانی گەل و نیشتیمان کار بکەین بۆ جێبەجێکردنی تەواوی دەستوور و بە دیهێنانی سەقامگیریی سیاسی و ئابووری و ئەمنی و شەراکەتی راستەقینە لە سەر ئاستی عێراقدا، بە ئامانجی بەهێزترکردنی پەیوەندییەکانی هەرێمی کوردستان و حکومەتی فیدراڵی.