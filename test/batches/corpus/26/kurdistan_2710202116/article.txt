سەبارەت بە بابەتی پاشەکەوتی مووچە، مەسرور بارزانی، سەرۆکی حکومەتی هەرێمی کوردستان لەمیانی بەشداریکردنی لە پانێلێک لە دیداری مێری گوتی، "لە حکومەتی ئێمە مووچەیەک پاشەکەوت نەکراوە لەو کابینەیە، ئەوەی پێشتریش پاشەکەوت کراوە کەس نەیگوتووە مافی هاووڵاتییان و مووچەخۆران دەخورێت. با ئێمە واز لە عاتیفە بێنین و واقیعی بین، حکومەت چەند پارەی هەیە؟ توانیویەتی چەند لەو بڕە پارەیە بداتەوە؟ هیوادارم ئەو پرسیارە لە دەسەڵاتی بەغدا کرابووایە".  لە ساڵی ٢٠١٤ تاوەکو ٢٠١٧ بودجەی هەرێمی کوردستان لەلایەن حکومەتی عێراقەوە نەنێردرا، سەرۆکی حکومەتی هەرێمی کوردستان دەڵێت، ئەوە "وایکرد حکومەتی هەرێمی کوردستان ناچاربێت بچێت قەرز بکات لە کۆمپانیاکان کە نەوتی دەکڕن یان ئەو کۆمپانیایانەی کە قەرزیان دا بە هەرێم، بەو بڕە پارەیە توانییان ئەو بڕە مووچەیەیان دا کە هەر ئەوەندەیان پێ کرا".  مەسرور بارزانی ئاماژەی بەوەش کرد، لەو حکومەتەش، "لەو دوو ساڵەی تەمەنی کابینەکە، ١٢ مانگ مووچەی هەرێم نەنێردراوە، لەجیاتی ئەوەی ئەو پرسیارە ئاراستەی حکومەتی هەرێم بکەن، بۆ داوای مافی خۆتان لە [حکومەتی] فیدراڵی ناکەن، بە چ حیسابێک و لەسەر چ بنەمایەک و بە کام بەندی یاسایی مووچەی هەرێمیان بڕیوە و مووچەی مووچەخۆری هەرێمیان بڕیوە؟ ئێمەش وەکو ئێوە، من داوادەکەم ئێمە هەموومان داوای مافی خۆمان لە بەغدا بکەین، کە ئەو بڕە مووچانەی کە پاشەکەوتکراوە یان نەدراوە، دەبێت حکومەتی عێراق ناچاربکرێت ئەو بڕە پارەیە بۆ مووچەخۆرانی کوردستان بگەڕێنێتەوە".  سەرۆکی حکومەتی هەرێمی کوردستان ئەوەی خستەڕوو، کە نزیکەی ملیۆنێک و ٢٠٠ هەزار مووچەخۆر لە هەرێمی کوردستان هەن لە کۆی شەش بۆ حەوت ملیۆن هاووڵاتی کە لە هەرێمی کوردستان دەژین "ئەگەر ناوچە دابڕێندراوەکانیشی بخەینە سەر"، بە پرسیارکردنەوە گوتیشی، "ئایا حکومەت تەنیا حکومەتی مووچەخۆرە یان حکومەتی هەموو هاووڵاتییە؟ ئایا ئەو کەسەی کە مووچە وەرناگرێت مافی بەسەر حکومەتەوە نییە کە خزمەتگوزاریی رێگەوبان و تەندروستی و خوێندن و خزمەتگوزارییەکانی دیکەیان بۆ دابین بکات؟ ئێمە ناتوانین پێنج ملیۆن کەس بکەینە تەنیا ملیۆن مووچەخۆر".  مەسرور بارزانی باسی لەوە کرد کە مافی هاووڵاتی و مووچەخۆر "لەلایەن هەرێمی کوردستانەوە نەخوراوە، بەڵکو لەلایەن حکومەتی فیدراڵەوە راگیراوە و پێی نەدراوە. لە لایەکی دیکەوە، حکومەتی هەرێم بەرپرسە بەرامبەر بە دابینکردنی خزمەتگوزاری بۆ هەموو هاووڵاتییان، بەوانەشەوە کە مووچەخۆر نین".  "کێشەی ئاو، کێشەیەکی سرووشتیی جیهانییە و هەموو دونیا پێیەوە دەناڵێنێت"  لەبارەی کێشەی ئاو، سەرۆکی حکومەتی هەرێمی کوردستان گوتی، "ئەمە کێشەیەکی سرووشتیی جیهانییە و هەموو دونیا پێیەوە دەناڵێنێت، بەتایبەتی ئەو شوێنانەی کە رووبەڕووی کەمئاوی بوونەتەوە"، ئاماژەی بەوەش کرد، "ئێمە لە حکومەتی هەرێم هەر لە سەرەتاوە هەستمان بەوە کردووە، لەبەر ئەوە بڕیاری دروستکردنی چەندین بەنداومان داوە. هەندێک لەو بەنداوانە گەورەن کە تاوەکو ئێستا پرۆژەیان بۆ دادەڕێژرێت، هیوادارم بە زووترین کات بتوانین بەشێک لەو پرۆژانە جێبەجێ بکەین. بەشێکیشیان پرۆژەی مامناوەندی و بچووکن کە هەندێکیان کەوتوونەتە کار و هەندێکیشیان جێبەجێ کراون".  دەربارەی هەوڵەکانی حکومەتی هەرێمی کوردستان بۆ چارەسەرکردنی کێشەی کەمئاوی، مەسرور بارزانی باسی لەوە کرد، "هەست بە مەترسیی کەمئاوی دەکەین، ئاو ژیانە بە نیسبەت ئێمەوە. لەپێش هەموو شتێکەوە حکومەتی هەرێمی کوردستان هەموو پلانێکی داناوە بۆئەوەی بەپێی ئەو ئیمکانیاتەی لەبەردەستە، نەهێڵێت ئەو قەیرانە گەورەتربێت یاخود لە داهاتوودا کاریگەرییەکی خراپتر بەسەر نەک تەنیا بابەتی کشتوکاڵی دابنێت، بەڵکو دەبێتە مەترسییەکی جیددی لەسەر ژیانی هاووڵاتییانیش".  هەردوو رووباری گەورەی دیجلە و فورات کە یەکێکیان لە سووریاوە دێتە خاکی عێراق و ئەوی دیکە کە دیجلەیە لە سنوورەکانی هەرێمی کوردستانەوە دێت، سەرۆکی حکومەتی هەرێمی کوردستان دەڵێت، "ئەمە بابەتێکی نێودەوڵەتییە لە نێوان هەردوو حکومەتی عێراق و تورکیا و پێویستە تاوتوێ بکرێت. ئێمە وەکو بەشێک لەوە، بێگومان رێی خۆمان هەیە، بەپێی یاسا نێودەوڵەتییەکان دەمانەوێت مامەڵە لەگەڵ ئەو بابەتە بکرێت".  "ئەو ئاردەی لە کوردستان بەرهەمدەهێندرێت هەمووی ئۆرگانیک و سرووشتییە"  سەبارەت بە ئاسایشی خۆراک، مەسرور بارزانی باسی لەوە کرد، "ئێمە کە چووین و ئەو پرۆژەیەمان کردەوە، ئەوەی هەولێر، وابزانم هەر لەو کاتەدا بوو کە وەزیری کشتوکاڵ بە وەکالەت باسیکرد. باسی ئەو جۆرە ئاردەی دەکرد کە هاوردە دەکرا، هەندێک لە بازرگانەکان بە حیساب ماددەیەکی تێدەکەن بۆئەوەی ئاردەکە سپیتر ببێت، چونکە خواستی لەسەر زیاترە و خەڵکەکە حەزی لە ئاردی سپییە، کە ئەمە لەڕووی تەندروستییەوە مەقبوول نەبووە. ئێمە هەر زوو لیژنەیەکی لێکۆڵینەوەمان لە حکومەت داناوە، ئەو کۆمپانیایانەی کە ئەم جۆرە کارانەیان کردووە، ئەگەر بە ئەنقەست کردوویانە بۆ سوودی بازرگانی، ئەوا رێکاری یاساییان لە بەرامبەر بگیرێتە بەر".  لەبارەی ئەو ئاردەش کە لە هەرێمی کوردستان بەرهەمدەهێندرێت، سەرۆکی حکومەت گوتی، "ئەو ئاردەی کە لە کوردستان بەرهەمدەهێندرێت، بە هیچ شێوەیەک هیچ ماددەیەکی کیمیایی زیاتری تێکەڵ نەکرێت، هەمووی ئۆرگانیک و سرووشتییە. لەبەرئەوە هاووڵاتییانی کوردستان دەتوانن زۆر بە دڵنیاییەوە سوود لەو ئاردە وەربگرن کە لە کوردستانەوە بەرهەمدێت".     "کە ئافرەت خۆی داوای کۆتا دەکات، دان بە حەقیقەتێکی تاڵ دەنێت، کە ئافرەت یەکسان نییە بە پیاو"     یەکێک لە ئامادەبووان لەبارەی پرسی مافی ئافرەت لە هەرێمی کوردستان پرسیاری کرد و مەسرور بارزانی لە وەڵامدا گوتی، "سەبارەت بە ئافرەت، من رێزێکی زۆرم بۆ ئافرەت هەیە، پێموایە وەکو هەموو هاووڵاتییەک هەموو مافێکی هەیە، بەڵام کە ئافرەت خۆی داوای کۆتا دەکات، دان بە حەقیقەتێکی تاڵدا دەنێت، کە ئافرەت یەکسان نییە بە پیاو. پێموایە هەموو کەسێک، ئافرەت بێت یان پیاو بێت، دەبێت لەسەر بنەمای توانایی خۆی بتوانێت بگات بەو شوێنەی کە خۆی دەیەوێت".     سەرۆکی حکومەتی هەرێمی کوردستان ئاماژەی بەوەش کرد، "لەم کابینەیەی خۆم سێ وەزیری ئافرەتمان هەیە، لە بەشەکانی حکومەتیش زۆر سوودمان لە ئافرەتی بەتوانا وەرگرتووە، نەک لەبەرئەوەی ئافرەتن، بەڵکو لەبەرئەوەی بەتوانان، لەبەرئەوەی کەسی کاران، لەبەرئەوەی توانای ئەوەیان هەیە بتوانن داهێنان بکەن و یارمەتیی حکومەت بدەن. من لەگەڵ مافی هەموو تاکێکم، ئافرەت بێت یان پیاو بێت، بەبێ ئەوەی جیاوازیی ئەوە بکرێت ئەمە پیاوە یان ئەمە ئافرەتە".     "پەتای کۆرۆنا کێشەی گەورەی بۆ گەشەی کەرتی گەشتوگوزار دروستکرد"     لەبارەی کەرتی گەشتوگوزار مەسرور بارزانی ئەوەی خستەڕوو، "لەم دوو ساڵەی رابردوودا بەهۆی پەتای کۆرۆنا ئەمە بووە کێشەیەکی گەورە بۆ حکومەتی ئێمە. زۆر خەڵک، زۆر لەو گەشتیارانەی ویستوویانە بێن و سەردانی کوردستان بکەن، نەیانتوانی؛ هەرچەندە لەم دواییەدا خەڵکێکی زیاتر هاتن، بەڵام پەرەپێدان بە کەرتی گەشتوگوزار بەشێکە لە بەرنامەی هەمەجۆرکردنی داهات و پەرەپێدانی گەشەی ئابووریی کوردستان. ئێمە لەسەری دەوەستین".     "کە ئافرەت خۆی داوای کۆتا دەکات، دان بە حەقیقەتێکی تاڵ دەنێت، کە ئافرەت یەکسان نییە بە پیاو"  یەکێک لە ئامادەبووان لەبارەی پرسی مافی ئافرەت لە هەرێمی کوردستان پرسیاری کرد و مەسرور بارزانی لە وەڵامدا گوتی، "سەبارەت بە ئافرەت، من رێزێکی زۆرم بۆ ئافرەت هەیە، پێموایە وەکو هەموو هاووڵاتییەک هەموو مافێکی هەیە، بەڵام کە ئافرەت خۆی داوای کۆتا دەکات، دان بە حەقیقەتێکی تاڵدا دەنێت، کە ئافرەت یەکسان نییە بە پیاو. پێموایە هەموو کەسێک، ئافرەت بێت یان پیاو بێت، دەبێت لەسەر بنەمای توانایی خۆی بتوانێت بگات بەو شوێنەی کە خۆی دەیەوێت".  سەرۆکی حکومەتی هەرێمی کوردستان ئاماژەی بەوەش کرد، "لەم کابینەیەی خۆم سێ وەزیری ئافرەتمان هەیە، لە بەشەکانی حکومەتیش زۆر سوودمان لە ئافرەتی بەتوانا وەرگرتووە، نەک لەبەرئەوەی ئافرەتن، بەڵکو لەبەرئەوەی بەتوانان، لەبەرئەوەی کەسی کاران، لەبەرئەوەی توانای ئەوەیان هەیە بتوانن داهێنان بکەن و یارمەتیی حکومەت بدەن. من لەگەڵ مافی هەموو تاکێکم، ئافرەت بێت یان پیاو بێت، بەبێ ئەوەی جیاوازیی ئەوە بکرێت ئەمە پیاوە یان ئەمە ئافرەتە".  "پەتای کۆرۆنا کێشەی گەورەی بۆ گەشەی کەرتی گەشتوگوزار دروستکرد"  لەبارەی کەرتی گەشتوگوزار مەسرور بارزانی ئەوەی خستەڕوو، "لەم دوو ساڵەی رابردوودا بەهۆی پەتای کۆرۆنا ئەمە بووە کێشەیەکی گەورە بۆ حکومەتی ئێمە. زۆر خەڵک، زۆر لەو گەشتیارانەی ویستوویانە بێن و سەردانی کوردستان بکەن، نەیانتوانی؛ هەرچەندە لەم دواییەدا خەڵکێکی زیاتر هاتن، بەڵام پەرەپێدان بە کەرتی گەشتوگوزار بەشێکە لە بەرنامەی هەمەجۆرکردنی داهات و پەرەپێدانی گەشەی ئابووریی کوردستان. ئێمە لەسەری دەوەستین".