ئەمڕۆ شەممە ٣٠ - ١٠ - ٢٠٢١ هەردی مەعرووف، بەڕێوەبەری گشتیی ئەزموونەکان لە وەزارەتی پەروەردە بە تۆڕی میدیایی رووداوی راگەیاند: "ئەمساڵ دەمانەوێت قوتابیان زۆرترین دەوام بکەن؛ بۆیە بەراورد بە ساڵانی رابردوو، پشووی وەرزی یەکەمی ئەمساڵی خوێندنمان بۆ ٣ رۆژ کەمکردەوە".  هەردی مەعرووف دەڵێت: "ساڵانە پشووی وەرزی یەکەمی خوێندن لە ٥ رۆژەوە تاکو هەفتەیەک بوو، بەڵام ئەمساڵ بڕیارماندا رۆژەکان کەم بکرێنەوە".  بەپێی ئەو خشتەیەی وەزارەتی پەروەردەی حكومەتی هەرێمی كوردستان بڵاوی کردووەتەوە، تاقیكردنەوەكانی كۆتایی وەرزی یەكەم بۆ سەرجەم قۆناخەكانی بنەڕەتی و ئامادەیی لە ١٠ - ١ - ٢٠٢٢ دەستپێدەكات و لە ٢٠ - ١ - ٢٠٢٢ كۆتاییاندێت.  بەپێی خشتەكە، پشووی كۆتایی وەرزی یەكەمی ساڵی خوێندن تەنیا ٣ رۆژ دەبێت و لە رۆژی هەینی ٢١ - ١ - ٢٠٢٢ دەستپێدەكات و تاوەکو دوو شەممە ٢٤ - ١ - ٢٠٢٢ بەردەوام دەبێت و رۆژی ٢٥ی مانگ وەرزی دووەمی خوێندن دەستپێدەكاتەوە.