دەچینە شوێنی کوژرانی پێنج لەو ١٣ کەسە، کە درەنگانی شەوی سێشەممە لە گوندی رەشادی پارێزگای دیالە بەدەستی چەند چەکدارێکی نەناسراو کە دەگوترێ داعشبوونە، کوژرابوون.  مەحموود سەلام، دانیشتووی گوندی رەشاد بە تۆڕی میدیایی رووداوی راگەیاند '' دوو بۆسەیان دانابوو، یەکێک بۆ ئەمانە و ئەوەی دیکەش لە نێو گوندەکە بوو، ئەو پێنج کەسەیان گەمارۆداوە کە چەکیان پێ نەبووە و تەلەفۆنەکانیان بردوون و تەلەفۆنیان بۆ کەسو کاریان کردووە و وتوویانە وەرن بەرازەکانیان بە کوژراوی ببەنەوە ئێمە دەوڵەتی ئیسلامین. کە ئەوان هاتوون، بۆسەی دووەم  رووبەڕووی خەڵکی گوندەکەی بوونەتەوە".  لەنێو کوژراواندا دایکێک و چوار کوڕی هەن، ئەمڕۆ کەسوکاری ئەو چوار برایە و خەڵکی گوندەکە بۆ تۆڵە سەندنەوە  هێرشیانکردووەتە سەر گوندی نەهر ئیمامی سوننەنشین و ئەوانیش ١٣ کەسیان کوشتووە و هێشتا دەڵێن "تۆڵەمان  فەرحان موتعب باوکی چوار کوژراو دەڵێت '' ئێرە ناوچەیەکە لەسەر ئاستی عێراق بە ناوچەیەکی تیرۆریستی ناسراوە لە ٢٠٠٧ ەوە تاوەکو ئەمرۆ، دەمانەوێ بزانین رێکارەکانی دەوڵەت چیە، بۆ فەوجێکی سوپا لێرەیە چیە تیرۆرستەکان دەپارێزێ؟ لە کاتێکدا ئوسامە کە ئەمیری قاعیدەیە وێنەیان لەگەڵ دەگرێ، ئەمە دەوڵەتە، دەوڵەت لێرە تیرۆریست دەپارێزێ نەک هاونیشتمانیان، ئەگەر خەڵک بپارێزێت ١٥ کەس نەدەکوژرا".  هێزێکی زۆری سەربازی لە ناوچەکە بڵاوەی پێکراوە، دۆخەکە بۆنی شەڕی مەزهەبی لێدێت و هەمووان چەکیان هەڵگرتووە. گەورەترین هۆز لەم ناوچە زۆرینە شیعەیە، هۆزی بەنی تەمیمە کە شەوی سێشەممە هێرشەکەیان کراوەتە سەر. حوسێن تەمیمی کوڕی سەرۆکهۆزی بەنی تەمیم گوتی '' لە کامیرە حەرارییەکانی پۆلیس و سوپا بینراون کە لە ناوچەکانی بەنی یوسف و هیلالەوە هاتوون، لە رووی هۆزییەوە دوای ئەوەی دەسەلمێنرێت کە کێ ئەنجامدەر و هاوکار بووە توڵەیان لێدەکەینەوە".  گوندەکانی نەهر ئیمام و عقود و شۆکرلینی سوننە نشین کە نزیک گوندەکانی هۆزی بەنی تەمیمن، بەهۆی مەترسیی تۆڵەسەندنەوە و هێرشکردنە سەریان، تادێ هێزی زیاتر بە چەکی قورسەوە لەو سنوورە جێگیردەکرێت.