ھێمن سلێمان، گوتەبێژی پۆلیسی دھۆک بە رووداوی راگەیاند، "لە بەردەوامیی ھەوڵەکانماندا بۆ دەستگیرکردنی جادووگەرەکان، توانیمان جادووگەرێک لە گەڕەکی سەرھلدام دەستگیر بکەین".  گوتەبێژی پۆلیسی دھۆک ئاماژەی بەوەش کرد، "ئەم کەسە لە رێگەی جادووەوە پارەی لە خەڵک وەرگرتووە، داوا لە خەڵک دەکەین لە ھەر شوێنێک لەم جۆرە کەسانەیان بینی، ئاگادارمان بکەنەوە، چونکە کارەکەیان ھیچ بنەمایەکی نییە".  جادووگەرەکە لە تۆمارێکی ڤیدیۆییدا، کە لەلایەن پۆلیسی دھۆکەوە بڵاوکراوەتەوە، باس لەوە دەکات، "نزیکی ساڵێک بوو ئەم کارەم دەکرد و رۆژانە خەڵکێکی زۆر پەیوەندییان پێوە دەکردم بۆ نوشتە و جادوو، منیش پێیانم دەگوت کە بێنە لام لە ماڵی خۆم".  جادوو بووەتە دیاردەیەکی بەربڵاو لە دھۆک، بەشێوەیەک کە تەنیا لە ئەمساڵدا پۆلیسی دھۆک نزیکی ١٠ جادووگەری دەستگیرکردووە.