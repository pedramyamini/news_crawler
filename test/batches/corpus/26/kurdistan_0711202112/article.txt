رۆژی یەکشەممە ٠٧ - ١١ - ٢٠٢١ بەڕێوەبەرایەتیی نەهێشتنی ماددە هۆشبەرەکان بڵاویکردەوە، "لەدوای چاودێری و بەدواداچوونێکی ورد، شەوی ٦ - ٧ی ١١ - ٢٠٢١ لەلایەن ئەفسەر و کارمەندانی بەڕێوەبەرایەتیی نەهێشتنی ماددە هۆشبەرەکان و بە  هاوكایری بەڕێوەبەرایەتیی ئاسایشی دەروازە سنوورییەكان، توانرا لەناو شاری هەولێر دەست بەسەر سێ كیلۆگرام ماددەی هۆشبەر لە جۆری حەشیشدا بگیرێت".  لە راگەیێندراوەکەدا هاتووە، "ئەو ماددەیە لەلایەن باندێكی بازرگانیكردنی ماددەی هۆشبەر مامەڵەی پێوە دەكرا و یەکێک لە ئەندامانی باندەکە بە ناوی (ئـ - ئـ - م) دەستگیركرا"، ئاماژە بەوەش دراوە كە "لە کاتی دەستگیرکردنی تۆمەتبارەکەدا تۆمەتباران رووبەڕووی هێزەكانی ئاسایش بوونەتەوە و لە ئەنجامدا ئەفسەرێكی بەڕێوەبەرایەتییەکەمان بە پلەی (رائید) بریندارکرا".  دوای دەستگیركردنی تۆمەتبار، وەکو لە راگەیێندراوەکەدا خراوەتەڕوو، پەڕاوی لێكۆڵینەوەی بۆ كراوەتەوە و لێکۆڵینەوە و بەدواداچوون بۆ دەستگیرکردنی تۆمەتبارانی دیکەش بەردەوامە.  بەپێی داتاکانی بەڕێوەبەرایەتیی نەهێشتنی ماددە هۆشبەرەکان، لە مانگی تەممووز و ئابی ئەمساڵدا ٢٩٠ کەس بەهۆی ماددە هۆشبەرەکانەوە دەستگیرکراون، ٣٧ کیلۆگرام ماددەی هۆشبەر و ٤٥٠٠ حەبی هۆشبەری جۆراوجۆر دەستیان بەسەردا گیراوە.