لە گوندی ئەڵمانە لە مەریوان، ئاژەڵدارانی ناوچەکە، لە لایەک بەهۆی کەمئاوی و نەبوونی ئالیک و لە لایەکی دیکەشەوە بەهۆی بەرزبوونەوەی چەند هێندەیی نرخی ئەو پێداویستییەی ئاژەڵەکانیان، هەندێک لە زەوییەکان بە کرێ دەگرن و تێیدا گەنمەشامی دەچێنن.  ئاژەڵدارەکان پێیانوایە بەهۆی ئەوەی بەرهەمهێنانی ئالیک، پێویستی بە ئاوی زۆرترە، دەتوانن بە گەنمەشامی جێگەی ئەو پێداویستییە پڕبکەنەوە، بەرهەمێک کە زەحمەتی کەمتریشە و ئاژەڵەکانیش باشتر تێر دەکات.  دوای بەرهەمهاتنی گەنمەشامییەکان، ژوورێکی بۆ تەرخان دەکەن کە بتوانن بۆ ماوەیەکی زیاتر بەرهەمەکەیان بپارێزن بۆ ئاژەڵەکانیان و لە وەرزەکانی پاییز و زستانیشدا، کە ئالیک بە تەواوی کەم دەکات و نرخەکەشی گرانتر دەبێت، ئاژەڵەکانیان پەکی نەکەوێت.  بەپێی راگەیاندنی فەرمیی وەزارەتی کشتوکاڵی ئێران، ئەمساڵ ئەو وڵاتە چوار ملیۆن تۆن جۆی بۆ کەرتی ئاژەڵداری هاوردە کردووە و سەرەڕای ئەوەش هێشتا کێشەی زیاتر لە ٥٢ % ی ئاژەڵداران لەو کەرتەدا، چارەسەر نەکراوە.