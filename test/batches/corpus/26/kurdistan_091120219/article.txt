نەقیب ئەرکان عەبدولواحید، ئەفسەری بنکەی بەرگریی شارستانیی گوڵان لە ئاکرێ بە تۆڕی میدیایی رووداوی راگەیاند، کاژێر ٠٤: ٠٥ خولەکی بەرەبەیانی ئەمڕۆ پەیوەندی بە تیمەکانیانەوە کراوە، کاتێک گەیشتوونەتە شوێنەکە ئاگر خانووەکەی بەتەواوی داپۆشیبوو.   سێ کەس بە گوتەی نەقیب ئەرکان لەنێو ژوورێکی خانووەکەدا گیریان خواردبوو کە دایک و باوک و کچەکەیان بوون، تیمەکانی بەرگریی شارستانیی گوڵان لە ئاکرێ ئەو کەسانەیان لەنێو خانووەکە رزگارکردووە و رەوانەی نەخۆشخانەیان کردوون، بەڵام دوای کاژێرێک کچەکە گیانی لەدەستداوە.   ئەو کچە ناوی (ف. هـ)ـە و تەمەنی ١٣ ساڵانە. تەندروستیی دایکوباوکیشی باشە و لەژێر چاودێریی چڕی پزیشکیدان.   لەبارەی هۆکاری ئاگرەکەش، ئەو ئەفسەرە باسی لەوە کرد کە هێشتا هۆکاری ئاگرکەوتنەوەکە دیارنییە و لێکۆڵینەوەکان بەردەوامن.   ئەمە حەوتەمین رووداوی ئاگرکەوتنەوەی ماڵانە ئەمساڵ لە سنووری بەرگریی شارستانیی ئاکرێ روو دەدات. یەکەمین رووداویش جگە لە زیانی ماددی، زیانی گیانی لێبکەوێتەوە.