ئۆپەراسیۆنەکە کاژێر ٠٦: ٠٠ ـی بەرەبەیانی رۆژی شەممە ٦ - ١١ - ٢٠٢١ هێزەکانی میحوەری شەشی هێزی پێشمەرگە لەگەڵ فەرماندەیی ئۆپەراسیۆنەکانی نەینەوا، ئۆپەراسیۆنێکی هاوبەشی سەربازییان دەستپێکرد، لە کاژێر ١٢: ٣٠ خولەک، هەردوو هێزەکە لەنێوان بۆشاییە ئەمنییەکانی نێوان میحوەرەکانی یەک و دووی ئۆپەراسیۆن بەیەک گەیشتن.  لە راگەیێندراوی فەرمیی وەزارەتی پێشمەرگەدا هاتووە، "لە میانی بەیەکگەیشتنەکەدا، بەئامادەبوونی فەرماندەی هێزەکانی فەرەنسا لە عێراق، دیدارێکی هاوبەش لەنێوان فەرماندەی میحوەری (مەخموور -  دیبەگە) و فەرماندەی ئۆپەراسیۆنەکانی (نەینەوا) بەڕێوەچوو.   ئۆپەراسیۆنەکە بە پشتیوانیی هێزی ئاسمانیی عێراقی و فڕۆکەکانی هاوپەیمانان لە ناوچەکانی کوشافی سەروو و کوشافی خواروو ئەنجامدرا کە وەکو وەزارەتی پێشمەرگە ئاماژەی پێکردووە، "تێیدا ناوچەکە لە پاشماوەکانی داعش و تیرۆریستان کە دەکەونە سنووری نێوان هێزەکانی پێشمەرگە و هێزە عێراقییەکان بەتەواوی پشکنران و پاککرانەوە. "   بەشێکی دیکەی ئۆپەراسیۆنەکە بەپێی راگەیێندراوی وەزارەتی پێشمەرگە "پاککردنەوەی ئەو دوورگە ناوەندییە دووردەستانە بوون کە کەوتوونەتە سەر زێی گەورە و تیرۆریستان وەک مۆڵگەی خۆیان بەکاریان دەهێنا. "  ئەوە یەکەمین ئۆپەراسیۆنی هاوبەشی نێوان هێزەکانی پێشمەرگە و سوپای عێراقە کە لەو ناوچانە ئەنجامبدرێت، ئەوەش دوای گەیشتنە رێککەوتنی نێوان هێزی پێشمەرگه و سوپای عێراق دێت لە دروستکردنی بنکەی هاوئاهەنگیی هاوبەشی نێوان هەولێر - بەغدا و چوار بنکەی هاوبەشی دیکە.   سیروان بارزانی، سەرپەرشتیاری میحوەری مەخموور - گوێڕی پێشمەرگە لە تویتێکدا وێنەکانی بڵاوکردووەتەوە و ئاماژەی بەوە کردووە کە  لە ئۆپەراسیۆنێکی هاوبەشی پێشمەرگە، هێزەکانی هاوپەیمانان و هێزە عێراقییەکان، "هەموو شانەکانی داعش بە قووڵایی پێنج کیلۆمەتر لە رۆژهەڵاتی زێی گەورەوە تاوەکو رووباری دیجلە لە چالاکی خران. "     تەحسین خەفاجی، فەرماندەیی ئۆپەراسیۆنە هاوبەشەکان بە رووداوی راگەیاند، "ئەو ئۆپەراسیۆنە زۆر گرنگە. دوای زنجیریەک ئۆپەراسیۆن دێت، کە رێککەوتنی لەسەرکراوە لەگەڵ برایانی پێشمەرگە لە میانەی کۆبوونەوەکانی رابردوودا و هەروەها ناوەندەکانی هاوئاهەنگی نێوانمان لەگەڵ برایانی پێشمەرگە. ئەو ئۆپەراسیۆنە بەتایبەتی دوای ئەوەی دێت کە تیرۆریستانی داعش گەشەیانکردووە لەو ناوچانە کە بۆشاییەک هەیە لەنێوان ئێمە و هێزەکانی پاسەوانی هەرێم، داعش دەیەوێت شوێن پێی خۆی لەو ناوچە جهێڵدراوانە بکاتەوە، بەڵام فەرماندەیی ئۆپەراسیۆنە هاوبەشەکان پلانی هاوبەشی لەگەڵ برایانی پێشمەرگە داناوە و ئەمڕۆش دەستپێکردنی یەکەم ئۆپەراسیۆنی هاوبەشی راگەیاند. لەناوچەی کەشافی سەروو و کەشافی خواروو بە بەشداری میحوەری شەشی برایانی پێشمەرگە و فەرماندەیی ئۆپەراسیۆنەکانی نەینەوا. ئۆپەراسیۆنەکە بە زنجیرەیەک بۆردوومانی ئاسمانی دەستیپێکرد لەلایەن فڕۆکەکانی هێز ئاسمانی و سوپا و فڕۆکەکانی هاوپەیمانان. "