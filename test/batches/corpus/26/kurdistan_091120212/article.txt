سەرچاوەیەک لە مەکتەبی راگەیاندنی یەکێتیی نیشتمانیی کوردستان، ئەمڕۆ سێشەممە، ٩ - ١١ - ٢٠٢١ بە تۆڕی میدیایی رووداوی راگەیاند، "چەند رۆژێکە بە فەرمانی سەرووی خۆمان بڕیاردراوە لەسەر گۆڕینی هەردوو ناوەکە و ناوهێنانی بافڵ تاڵەبانی بە بافڵ جەلال تاڵەبانی و لاهوور شێخ جەنگی بە لاهوور جەنگی بوورهان. "  جگە لە دەزگاکانی یەکێتی، بافڵ تاڵەبانی هاوسەرۆکی یەکێتیی نیشتمانیی کوردستان لە پەڕەی تایبەتیی خۆی لە تۆڕی کۆمەڵایەتیی فەیسبووک و هەژمارەکەی لە تویتەریش کاتێک راگەیێندراوێک بڵاودەکاتەوە ناوەکەی بە بافڵ جەلال تاڵەبانی دەنووسێت.  لاهوور شێخ جەنگی کوڕی شێخ جەنگی بوورهانە کە دەکاتە برای جەلال تاڵەبانی لە دایکەوە، دایکی شێخ جەنگی دوای مردنی باوکی شوو بە شێخ حوسامەدین دەکات کە باوکی مام جەلال بوو.   جەلال تاڵەبانی، سکرتێری پێشووی یەکێتیی نیشتیمانی کوردستانە، لەدوای مردنی لەساڵی ٢٠١٧ دوو کوڕی بە ناوەکانی بافڵ تاڵەبانی و قوباد تاڵەبانی بەجێهێشت کە یەکەمیان هاوسەرۆکی یەکێتیی نیشتمانیی کوردستان و دووەمیشیان جێگری سەرۆکی حکومەتی هەرێمی کوردستانە.  رۆژی ٨ ـی تەممووزی ٢٠٢١ ئاڵۆزییەکانی نێو یەکێتیی نیشتمانیی کوردستان زەق بوونەوە دوای ئەوەی بافڵ تاڵەبانی، هاوسەرۆکی یەکێتیی نیشتمانیی کوردستان بەرپرسانی دەزگای زانیاری و دژەتیرۆری گۆڕی، ئەوەش نیگەرانیی لاهوور شێخ جەنگی لێکەوتەوە و دواتر پەیوەندییەکانیان گرژتربوو، تاوەکو گەیشتە ئەوەی رۆژی ١٥ ـی تەممووز مەکتەبی سیاسیی یەکێتیی نیشتمانیی کوردستان دەسەڵاتەکانی لە لاهوور شێخ جەنگی وەکو هاوسەرۆک وەرگرتەوە.  رۆژی ١ ـی ئەیلوولی ٢٠٢١، بافڵ تاڵەبانی رایگەیاند ژەهرخواردکراوە و دوای ئەویش چەند سەرکردەیەکی دیکەی یەکێتی هەمان شتیان گوت. رۆژی ٤ - ١١ - ٢٠٢١ لاهوور شێخ جەنگی کە تاوەکو ئێستا جگە لە پەیامی ڤیدیۆیی کاردانەوەی ئەوتۆی لەسەر بڕیارەکانی مەکتەبی سیاسی حیزبەکەی نییە، رایگەیاند، دەسەڵاتەکانی وەکو هاوسەرۆک وەردەگرێتەوە و دەرکردنی خۆی و سێ ئەندامی سەرکردایەتی یەکێتی لە حیزبەکە لە رۆژی ٣ - ١١ - ٢٠٢١ و سڕکردنی ئاراس شێخ جەنگیی برای لە سەرکردایەتیی یەکێتی رەتدەکاتەوە.  رۆژی شەممەی رابردوو، ٦ - ١١ - ٢٠٢١، بافڵ تاڵەبانی حەوت جار بە ئەرکان عەلی پەیامنێری رووداوی گوت، لاهوور شێخ جەنگی و ئەندامەکانی دیکە دوورنەخراونەتەوە، بەڵکو "دەرکراون. "  ئەرکان عەلی، پەیامنێری رووداو لە بافڵ تاڵەبانی پرسی، "هۆکاری دوورخستنەوەی ئەو هەڤاڵانە چی بوو لە یەکێتیی نیشتمانیی کوردستان؟ " بافڵ تاڵەبانی وەڵامی دایەوە "دەرکراوەکان؟.. کاکە گیان دەرکراون، تۆ دەزانی دەرکراون، من دەزانم دەرکراون، هەمووان دەزانین دەرکراون، دە بڵێ دەرکراوەکان. "