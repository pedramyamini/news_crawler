هاوار محەممەد، ئەندامی مەکتەبی هەڵبژاردنی یەکێتیی نیشتمانیی کوردستان بە رادیۆی رووداوی راگەیاند، پرۆسەی ژماردنەوەی دەنگەکان لەسەر بنەمای تانەی لایەنەکان و بەربژێرەکانە، بڕیارە سبەی یەکشەممە لە هەولێریش لەسەر داوای بەربژێرێکی یەکێتیی نیشتمانیی کوردستان تەنیا لە بازنەی ٣ی هەولێر ٢٩ سندووق لە چوارچێوەی ئەو بازنەیە بژمێردرێنەوە، پێشتریش بەشێک لەو سندووقانە بەدەست ژمێردراونەتەوە.  هاوار محەممەد گوتی، "تا ئێستا لە ژمارەیەکی پارێزگای عێراق دەنگەکان ژمێردراونەتەوە و پێداچوونەوەی پێدا کراوە، بەڵام هەموو دەنگەکان وەک یەک بوون و هیچ گۆرانکارییەک لە ئەنجامەکان رووینەداوە، ئێمە چاوەڕێ ناکەین لە هەولێریش هیچ گۆڕانکارییەک رووبدات".  هاوار محەممەد گوتیشی: "ئەگەر دوای ژماردنەوەی دەنگەکانیش بەدەست لایەنێک ئەنجامەکانی بەدەست نەبوون، لە دادگەی فیدراڵی دەتوانن بەدواداچوون بۆ ئەو بابەتە بکەن، بەڵام ئێمە چاوەڕێ ناکەین هیچ گۆرانکارییەک لە ئەنجامەکان رووبدات، ئەوەی دەشکرێت رێوشوێنێکی زۆر ئاسایی و یاساییە".  ئەو ئەندامەی مەکتەبی هەڵبژاردنی پارتی ئاماژەی بەوەش کرد، کۆمیسیۆن لەدەرەوەی رێکارە یاساییەکانی خۆی ماوەی راگەیاندنی ئەنجامەکانی کۆتایی دواخست، پێشبینی دەکەین هێشتا ١٥ رۆژی دیکە دەخایەنێت تا ئەنجامەکان رادەگەیێندرێن.  لەبارەی ئەگەری رەتکردنەوەی ئەنجامەکان لەلایەن دادگەی فیدراڵییەوە هاوار محەممەد گوتی، "دادگەی فیدراڵی دەبێت هۆکارەکان دیاری بکات، بۆچی پەسندی ناکات، دوای ئەنجامە کۆتاییەکان دەبێت دادگەی فیدراڵی ئەنجامەکان پەسند بکات، چونکە ئەگەر پەسندی نەکات دەکەوینە قەیرانێکی گەورەوە، لە عێراقیش هەموو شتێک واردە، چونکە بەشێک لەو لایەنانەی ناڕازین هێز و کاریگەریی بەرچاویان هەیە، بەڵام بە هەوڵی دڵسۆزان و لایەنەکانی عێراق هیوادارم نەگاتە ئەوەو ئەنجامەکان پەسند بکرێن".