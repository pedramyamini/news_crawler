راگەیاندنی پشووەکە وەک لە راگەیێندراوی نووسینگەی پارێزگاری هەولێردا هاتووە، بۆ پاککردنەوەی ئەو رێگەیانەیە کە بەر لافاو کەوتوون. پشووەکەش قوتابخانە حکومی و ناحکومییەکان دەگرێتەوە.   سبەی یەکشەممە، وەکو نووسینگەی پارێزگاری هەولێر ئاماژەی پێکردووە، "تەنیا فەرمانگە خزمەتگوزارییەکان لە ئەرکدا دەبن بۆ راماڵین و پاککردنەوەى ئەو شەقام و شوێنانەى کە بەهۆى لافاوەوە دووچارى گرفتى هاتووچۆ هاتوون. "  بەهۆی بارانی بەخوڕی ئەمڕۆ شەممەوە، لە بەشێک لە گەڕەک و شەقامەکانی هەولێر لافاو هەستا، راگەیێندراوەکە دەڵێت، لە هەندێک گەڕەک و شەقامی گشتی بەهۆى پاشماوەى لافاوەوە ئاستەنگ لەبەردەم هاتووچۆى هاووڵاتییان دروست بووە و رێگەى هاتووچۆ نەماوە.  راگەیێندراوەکە لەکاتێکدایە، بەپێی پێشبینییەکانی کەشناسی و بوومەلەرزەی هەرێمی کوردستان، بارانی بەلێزمە و هەورەتریشقە بەردەوام دەبێت.     بەڕێوەبەرایەتیی کەشناسی و بوومەلەرزەزانیی هەرێمی کوردستان دەڵێت، "لە ئەنجامی بەردەوامیی کاریگەریی نزمەپەستان لەسەر ناوچەکەمان، پێشبینی دەکرێت ئەمشەو تاوەکو بەیانی شەپۆلێکی بارانی بە لێزمە و هەورە تریشقە هەندێ کات تەرزەش ناوچە جیاجیاکانی هەرێمی کوردستان بگرێتەوە، سەرەتا پارێزگای دهۆک و دواتر هەولێر و ناوچەکانی پارێزگای سلێمانی دەگرێتەوە. "     هەر رۆژی شەممە، ٣٠ - ١٠ - ٢٠٢١، بەڕێوەبەرایەتیی گشتیی کەشناسی و بوومەلەرزەزانیی هەرێمی کوردستان ئاماری بارانبارینی ١٢ کاژێری رابردووی بڵاوکردەوە و رایگەیاند، زۆرترین باران لە شارۆچکەی پیرمامی سنووری پارێزگای هەولێر باریوە کە ٥٦.٣ ملم بووە.