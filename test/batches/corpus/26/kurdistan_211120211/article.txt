ئەو گەنجە کوردە کە ناوی تاجەدین ئاسڵانە شەوی پێنجشەممەی رابردوو ١٨ی تشرینی دووەمی ٢٠٢١ بە پاساوی ئەوەی رووبەڕووی پۆلیس بووەتەوە، دەستگیرکرا و بە بڕیاری دادگا خرایە زیندانەوە.    دیمەنی کاتی دەستگیرکردنەکەی لەلایەن کامێراکانی چاودێرییەوە تۆمارکراون. تیمەکانی پۆلیسی سڤیلی ئامەد لە کۆڵانێکی گەڕەکی مەلیک محەممەد سەر بە ناوچەی سووری ئامەد، بە پاساوی ئەوەی بەرهەڵستی پۆلیسی کردووە، گەنجێكی کوردیان داوەتەبەر شەق.   پۆلیسەکان کە جلوبەرگی سڤیلیان پۆشیوە ئەو گەنجە کوردەیان بە زەبری هێز لەسەر زەوی درێژکردووە و دەستیان لە دواوە کەلەپچە کردووە و ئازاری دەدەن.   ئەو تیمەی پۆلیس قسەی نەشیاو بە دایکی تاجەدین ئاسڵان و ئەو هاونیشتمانیانە دەڵێن، کە داوا دەکەن چیدیکە ئازاری ئەو گەنجە نەدەن.    بەکارهێنانی تووندوتیژی لەلایەن پۆلیس بەرامبەر خەڵکی سڤیل لە تۆڕە کۆمەڵایەتییەکاندا کاردانەوەی زۆری لێکەوتووەتەوە.