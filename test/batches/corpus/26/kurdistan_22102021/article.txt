رۆژی پێنجشەممە، کریس ڤان هۆلێن سیناتۆری دیموکرات لە ماڵپەڕی خۆی بڵاویکردەوە، کە لەگەڵ مارکۆ روبیۆ، سیناتۆری کۆمارییەکان ئەو پڕۆژەیاسایەیان پێشکەشی کۆنگرێسی وڵاتەکەیان کردووە.   ئەمساڵ ٣٠ ساڵ بەسەر ئۆپەراسیۆنی دابینکردنی نوای ئارام تێپەڕی، کە تێیدا ئەمریکا و هاوپەیمانە رۆژئاواییەکانی لە ساڵی ١٩٩١ گەورەترین ئۆپەراسیۆنی مرۆییان دەستپێکرد بۆ هاوکاریکردنی گەلی کورد لە باشووری کوردستان و دوای ئەوەش ناوچەی دژەفڕینیان بۆ رێگریکردن لە هێرشی ئاسمانیی فڕۆکەکانی حکومەتی سەدام حوسێن بۆ سەر کورد، راگەیاند.  لە پڕۆژەیاساکەدا باس لە نەهامەتیەکانی گەلی کورد لە سەردەمی رژێمی بەعس دەکات و پێنج داواکاری ئاراستەی کۆنگرێس دەکات، کە بەم شێوەیەی خوارەوەن:  یەکەم: پێویستە کۆنگرێس بە فەرمی یادی ٣٠ ـیەمین ساڵەی ئۆپەراسیۆنی دابینکردنی نوای ئارام بکاتەوە.  دووەم: پێزانینی خۆی بۆ ئەو سەرباز، دیپلۆمات، سەرکردە سیاسی و هاوبەشەکانی هاوپەیمانیی ئەمریکا دەرببڕێت کە ئۆپەراسیۆنی دابینکردنی نوای ئارامیان جێبەجێکرد و پێویستە رێزیان لێبگرێت.  سێیەم: پێویستە کۆنگرێس دان بە قارەمانیەتی ئەو دوو ملیۆن ژن، منداڵ و پیاوە کوردەی عێراقدا بنێت و رێزیان لێ بگرێت، کە خەباتیان بۆ رزگاربوون لە برسێتیی و مردن کرد و پێشوازییان لە یارمەتییەکە کرد و دەرفەتی ژیانێکی نوێیان لە ئامێز گرت.  چوارەم: پێویستە کۆنگرێس هانی سەرکردە کوردەکانی عێراق بدات، کە رێز لە بەها دیموکراسییەکان، مافەکانی مرۆڤ و ئازادی بگرن، کە کوردستانی عێراقیان کردووەتە مێرگێک لە نێوەڕاستی ناوچەیەکی ناسەقامگیر.  ١ - پێویستە کۆنگرێس جەخت لە هاوبەشیی بەهێزی نێوان ئەمریکا و کوردی عێراق بکاتەوە، کە ئەو پەیوەندییە بە پێکەوەگونجان لەگەڵ هاوبەشییە بەهێزییەکەی ئەمریکا کە لەگەڵ حکومەتی عێراقدا هەیەتی.  ٢ - پێویستە جەخت لە بەردەوامبوونی رێز و پاڵپشتیی کۆنگرێس بۆ هاوڕێیە کوردەکانی ئەمریکا لە عێراق بکرێتەوە، کە بەشێوەیەکی بوێرانە لەگەڵ ئەمریکا لە دژی پەڕگیری و تیرۆر دەوەستنەوە.