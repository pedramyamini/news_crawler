ئومێد خۆشناو، پارێزگاری هەولێر بە تۆڕی میدیایی رووداوی راگەیاند، بڕی ئەو قەرەبووەی دابەش دەکرێت، سێ هەزار دۆلارە بۆ هەر ماڵێک.   رۆژی ٣٠ - ١٠ - ٢٠٢١ بەهۆی بارینی بارانێکی زۆر، لە چەند شوێنێکی هەولێر لافاو دروستبوو، بە تایبەتیش لە گوندی کۆری و شاری زێڕین. بەپێی راگەیێندراوێکی ئەوکاتەی نووسینگەی پارێزگای هەولێر، بەهۆی ئەو لافاوەوە زیاتر لە ٥٦٠ خێزان ناوماڵ و کەلوپەلەکانیان بە تەواوی لەنێوچوون، هەروەها ١٣٠ ئۆتۆمبێل بەر لافاو کەوتوون و لەکارکەوتوون.  ١٢٧ خانوو، دوو قوتابخانە و چەند پڕۆژەیەکى دروستکردنى شەقام و تۆڕەکانى کارەبا و ئاو و ئاوەڕۆکانیش زیانیان بەرکەوتووە.  ئومێد خۆشناو، پارێزگاری هەولێر ئەمڕۆ ئاماژەی بەوەکرد، ژمارەی ماڵە زیانبەرکەوتووەکان زیادیکردووە بۆ ٦٣٠ ماڵ و سەرجەمیشیان قەرەبوو دەکرێنەوە.  دوێنێ دووشەممە، حکومەتی عێراق بڕی سێ ملیار دیناری وەکو قەرەبوو بۆ زیانلێکەوتووانی لافاوەکەی سنووری پارێزگای هەولێر نارد و حکومەتی هەرێمی کوردستانیش بڕی ٥٠٠ ملیۆن دیناری بۆ قەرەبووکردنەوەی ئەو کەسانە تەرخانکرد.   بەپێی زانیارییەکانی رووداو ئەو قەرەبووە تەنیا زیانی ماڵەکان دەگرێتەوە و زیانی ئۆتۆمبێلەکان بە میکانیزمێکی دیکە دەبێت.