رۆژی پێنجشەممە ٢١ ـی تشرینی یەکەمی ٢٠٢١ لە سەلاحەدین سەرۆک مەسعود بارزانی پێشوازیی لە مارک بریسۆن ریچاردسۆن، باڵیۆزی بەریتانیا لە عێراق و شاندێکی یاوەری کرد.  لە دیدارەکەدا بارودۆخی سیاسی عێراق و بەڕێوەچوونی ھەڵبژاردنی ئەنجوومەنی نوێنەرانی عێراق و قۆناخی دوای ھەڵبژاردن تاوتوێ کران. ھەردولا پرۆسەی ھەڵبژاردنیان بە سەرکەوتوو وەسفکرد و، ھیوای ئەوەیان خواست کە "ئەنجامەکانی ھەڵبژاردن ببێتە دەستپێکی قۆناخی تازە کە تێیدا سەقامگیریی سیاسی بێتەدی و بەرژەوەندیی گشتی و خواستی ھاووڵاتیان و دەنگدەران جێبەجێ بکرێ".  لە بەشێکی دیکەی ئەو دیدارەدا بەپێی بارەگای بارزانی، باڵیۆزی بەریتانیا لە عێراق، پاڵپشتیی وڵاتەکەی بۆ ھەرێمی کوردستان و چاکسازییەکانی وەزارەتی پێشمەرگە، و ھەروەھا ھەماھەنگیی نێوان ھێزی پێشمەرگەی کوردستان و ھێزە عێراقییەکان دووپاتکردەوە.