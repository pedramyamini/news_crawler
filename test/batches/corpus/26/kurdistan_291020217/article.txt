لە فیستیڤاڵی ئەمساڵدا، لە ئاستی رۆژهەڵاتی کوردستان و ئێراندا ٢٠٧ گرووپ بەرهەمەکانیان ناردبوو بۆ دەستەی هەڵسەنگاندنی فیستیڤاڵ کە لە کۆتاییدا رێگە بە ٤٢ یان درا، لە بەشی کێبەرکێدا بەرهەمەکانیان لە حەوت بەشی ئازاد، فۆلکلۆر، ئایینی و دابونەریت، منداڵان، شانۆیەکی تر، فیستیڤاڵی فیستیڤاڵەکان و رێزگرتن لە ماندووبوونی پزیشک و پەرستاران بۆ پێڕاگەیشتن بە قوربانییانی کۆرۆنا نمایش بکەن.  هەروەها ٢٧ گرووپی شانۆیی وڵاتانی جیهان لە بەرازیل، فەرەنسا، دانیمارک، ئەرمینیا، ئازەربایجان و چەند وڵاتێکی دیکەوە داوایانکردبوو بەشداری لەو فیستیڤاڵەدا بکەن، بەڵام بەهۆی کۆرۆنا و دۆخی ئابووری رێگە بە بەشداریی هیچ گرووپێکی دەرەوەی وڵات نەدراوە.  بەڕێوەبەرانی فیستیڤاڵەکە دەڵێن، ژمارەی شانۆکارانی ژن لە فیستیڤاڵی ئەمساڵدا زیاترە لە خولەکانی رابردوو و ٥٠ % ی بەشداربووان ژنن.  ساڵانی رابردوو، گرووپە شانۆییەکان سەرپشک بوون لە شوێنی بەڕێوەبردنی شانۆکەیان و بە خواستی خۆیان بوو، بەڵام ئەمساڵ بەهۆی کۆرۆنا، شوێنی بەڕێوەبردنی شانۆکان سنووردار کراوە و لە چەند شوێنی دیاریکراودا، شانۆکان پێشکێش دەکرێن. خەڵک دەتوانن بچنە شوێنی بەڕێوەچوونی شانۆکان، بەڵام دەبێت پابەندی رێکارەکانی خۆپارێزی بن.  بودجەی فیستیڤاڵی سەر شەقامی مەریوان بە هاوبەشی لەلایەن وەزارەتی کولتووری ئێران و هاوکاریی دامودەزگا حکومییەکان و خەڵکی پارێزگای سنە دابین دەکرێت. ئەمساڵ یەک ملیار و ٣٠٠ ملیۆن تمەن بودجە بۆ ئەو فیستیڤاڵە تەرخانکراوە.