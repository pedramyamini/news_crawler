رۆژی ١ - ١١ - ٢٠٢١، لیوای ١٤٤ی هێزەکانی پێشمەرگە سەر بە یەکەی ٧٠، بە هاوکاری بنکەی ئاسایشی ناحیەی زنانە، ئۆپەراسیۆنێکی شەش کاژێرییان لە گوندەکانی پەلكانە و دوڕاجی جوانڕۆی گەرمیان ئەنجامدا.  رۆژی چوارشەممە ٣ - ١١ - ٢٠٢١، جەمال وارانی، فەرماندەی لیوای ١٤٤ی پێشمەرگە بە تۆڕی میدیایی رووداوی گوت، ئۆپەراسیۆنەکەیان بۆ دۆزینەوەی چەکدارانی داعش و پاشماوەکانیان بووە. گوتیشی، "هیچی نوێمان نەدۆزییەوە".  وارانی ئاماژەی بەوەکرد کە لە نێوان سنوورەکانی ئەوان و سوپای عێراقدا، گوندەکانی شۆراو، غەرە، هەردوو پەڵکانە، قۆری چای و بەلگەی خواروو لەژێر دەسەڵاتی چەکدارانی داعشدان.  فەرماندەی لیوای ١٤٤ گوتیشی، هاوئاهەنگی وەکو پێویستیان لەگەڵ سوپای عێراق نییە و لەدوای رووداوەکانی ١٦ی ئۆکتۆبەرەوە بۆشاییەکی زۆری ئەمنی لەنێوان پێشمەرگە و سوپای عێراقدا درووستبووە و داعش سوودی لێ بینیوە.  جەمال وارانی گوتی، یەکجار لەگەڵ سوپای عێراقدا ئۆپەراسیۆنی هاوبەشیان کردووە، بەڵام سوپای عێراق و هاوپەیمانان ناوبەناو ئۆپەراسیۆن لە ناوچەکەدا دەکەن.  لەدوای رووداوەکانی ١٦ی ئۆکتۆبەری ساڵی ٢٠١٧ ـەوە، بۆشاییەکی ئەمنیی لەنێوان سوپای عێراق و هێزەکانی پێشمەرگەدا دروستبوون. هەرچەند چەندجارێک رێککەوتن و دانیشتن بۆ پێکهێنانی هێزی هاوبەش کراون، بەڵام نەچوونەتە واری جێبەجێکردنەوە.  کاژێر ٠٩: ٣٠ خولەکی شەوی ٣٠ - ١٠ - ٢٠٢١ چەکدارانی داعش هێرشیان کردە سەر فەوجی ٢ی لیوای ١٠ی وەزارەتی پێشمەرگە لە ناوچەی زورگەزراو لە سنووری میحوەری کەرکووک، لەئەنجامدا دوو پێشمەرگە شەهیدبوون.