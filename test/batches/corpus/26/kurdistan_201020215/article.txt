ئەمڕۆ چوارشەممە ٢٠ - ١٠ - ٢٠٢١، بێستوون حەمەساڵح، بەرپرسی مەکتەبی هەڵبژاردن و ئاماری کۆمەڵی دادگەریی کوردستان بە تۆڕی میدیایی رووداوی گوت، لە سلێمانی سکاڵایان تۆمار کردووە، لە هەولێریش تانەیان لە هەڵبژاردن داوە، سەردانی کۆمیسیۆنیان لە بەغدا کردووە و تانە و سکاڵاکانیان پێشکێشکردوون.  بێستوون حەمەساڵح گوتیشی، ئەوان ئەنجامی هەڵبژاردنەکە رەتدەکەنەوە و ئاماژەی بەوەشکرد، بۆ سکاڵا و تانەکانیان، کۆمیسیۆنی باڵای سەربەخۆی هەڵبژاردنەکانی عێراق داوای بەڵگەیان لێکردوون و ئەوانیش بەڵگەکانیان رادەستکردوون. بێستوون حەمەساڵح رایگەیاند:  "هێشتا کۆمیسیۆن هیچ وەڵامێکی نەداونەتەوە".  ئێوارەی رۆژی سێشەممە ١٩ - ١٠ - ٢٠٢١ وادەی وەرگرتنی تانە لە لایەن کۆمیسیۆنی باڵای سەربەخۆی هەڵبژاردنەکانەوە کۆتاییهات و تاوەکو ئەو کاتەش کۆمیسیۆن هەزار و ٣٨١ تانەی وەرگرتبوو.   هەروەها بەپێی راگەیێندراوی کۆمیسیۆنی باڵای سەربەخۆی هەڵبژاردنەکانی عێراق، کۆی گشتی سکاڵاکان لە ئەنجامی هەڵبژاردنەکە ٣٩٧ سکاڵا بوون.  جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکان رایگەیاند، دەستەیەکی دادوەریی سەیری تانەکان دەکات، کە لە سێ دادوەر پێکهاتووە، دوای ئەوەی دەستەکە کۆتایی بە پرۆسەی سەیرکردنی تانەکان دەهێنێت بڕیاری پێویست دەدات، ئەنجامی کۆتایی هەڵبژاردن رادەگەیێندرێت و دواتر ئەنجامەکە لەلایەن دادگای باڵای فیدراڵییەوە پەسند دەکرێت.