فاتێ تەمەل، خاڵکوت دەڵێت، "بەداخەوە ئەم نەریتە ئێستا زیندوو راناگیرێت. هیوادارم بەهۆی منەوە بچێتە قۆناخێکی دیکە. وا بیردەکەمەوە، چونکە ئێستا نەریتی کوتان لە کەناری لەنێوچووندایە. ئێستا تاتۆ هەیە و خەڵک زیاتر تاتۆ پێشنیاز دەکەن".  خاڵکوتین، هەرچەندە لە تەواوی کوردستاندا بە درێژایی مێژوو باو بووە، بەڵام زیاتر لای کوردانی کۆچەری و ئێزدییەکان بە شێوەی بەربڵاو ماوەتەوە.  لەبارەی تەکنیکەکەوە فاتێ تەمەل ئاماژە بەوە دەکات، "تەکنیکەکەی بەم شێوەیە؛ شیری دایکێک کە کچی بووبێت لەگەڵ تەنیی ئاگر تێکەڵ دەکرێت. هۆکاری بەکارهێنانی شیری دایکی کچ ئەوەیە، لە کۆنەوە مرۆڤەکان بڕوایان وابووە ئەو ژنەی کچی دەبێت بەرەکەت لەگەڵ خۆیدا دەهێنێت. هەربۆیە ئەو شیرە پێشنیاز دەکرێت".  خاڵ زیاتر لەسەر نێوچەوان، چەناگە، دەست و پەنجە، مەچەک و بازوو، لاچاو و لێو و تەنانەت سینە و گەردن و مل کوتراوە. جاران ژنان لەڕێگەی خاڵی سەر رووخساریانەوە دیاربوو سەر بە چ هۆزێکن. هەروەها کوردان بە مەبەستەکانی جوانکاری، خۆپاراستن لە چاوی پیس، خۆپاراستن لە شەڕ و نەخۆشی، هەروەها بۆ تەمەندرێژی و تەندروستیی باش و بەختی باش خاڵیان کوتاوە.  سەلین دەمیر، هاونیشتمانی دەڵێت، "لەسەر چەناگەی داپیرم خاڵێکی کوتراو هەبوو، کە منداڵ بووم تامەزرۆ بووم بزانم ماناکەی چییە. ئێستاش شوێنێکی وەها کراوەتەوە، حەزمان کرد و هاتین، کە سەیرمانکرد پێمان جوان بوو و خاڵمان کوتا".  کولتوورناسان دەڵێن، خاڵکوتین هەزاران ساڵە لەنێو کورداندا بەربڵاوبووە، بەڵام بەهۆی ئەوەی لە ئایینی ئیسلامدا کوتانی خاڵ و دەستکاریکردنی جەستە نەخوازراوە، بە رێژەیەکی بەرچاو کەم بووەتەوە.