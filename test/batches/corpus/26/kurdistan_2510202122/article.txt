عەبدوڵڵا تەندورە، بازرگانی بەرهەمە نەوتییەکان دەڵێت، "بەنزینخانە هەیە بەنزینی کار وەردەگرێت، بە حساب بە ٦٦٠ دینار بیفرۆشێتەوە و بیداتە هاووڵاتی، بەڵام کە دەچیت بە پێنج کاژێر سەرەت بەرناکەوێت، دواییش لە بازاڕ بەنزینەکەی دەفرۆشێتەوە".  هەرێمی کوردستان رۆژانە پێویستی بە چوار ملیۆن و ٥٠٠ هەزار لیتر بەنزینە، لەو بڕە دوو ملیۆن لیتر لە پاڵاوگەکانی هەرێمی کوردستان بەرهەمدێت، ئەو بڕەش کە لە بەغداوە دێت، هێشتا پێویستی پڕناکاتەوە، پارێزگاری هەولێر دەڵێت، ئیدی رێگە بە هاوردەکردنی بەنزین دەدەین لەلایەن بازرگانان لە خواروو و نێوەڕاستی عێراق، بەڵام بە مەرج.  ئومێد خۆشناو، پارێزگاری هەولێر رایگەیاندووە، "ئەو کوالێتییەی کە دانراوە و لە رێگەی ئەو تاقیگانەی کە پشکنینیان بۆ دەکرێت، بەو کوالێتی و رێنوێنییانەی کە وەزارەتی سامانە سرووشتییەکان دایناون، دەتوانن سووتەمەنی بێننە هەرێمی کوردستان".  گرانیی نرخ وایکردووە هەندێک بەنزینخانە هیچ خاوەن ئۆتۆمبێلێک بەنزینی لێ نەکڕن، ئەو بەنزینخانانەشی کە نرخی بەنزینەکەی گونجاوە، جمەیان دێت.  ئەحمەد محەممەد، شۆفێری تاکسی دەڵێت، "باوەڕکە ئەوەی تەکسی لێبخوڕێت بە هیچ شێوەیەک ماڵ و منداڵی پێ بەڕێوەناچێت". غازی عەبدولموتەلیب کە ئەندازیارە گوتی، "سوپەر و نۆرماڵ جیاوازییەکەی ٣٠٠ دینارە، ١٠٠ لیتر دەکاتە ٣٠ هەزار دینار، هەربۆیە من ئێستا بەنزینی نۆرماڵ دەکەمە ئۆتۆمبێلەکەم".  لیژنەی سامانە سرووشتییەکانی پەرلەمانی کوردستان کۆبوونەوە دەکەن تاوەکو پێشنیاز و چارەسەری ریشەیی بدەنە حکومەت، وا بڕیارە لەگەڵ وەزیری سامانە سرووشتییەکان کۆببنەوە و پێی بڵێن نەوتی خاو بۆ پاڵاوگە خۆماڵییەکان دابین بکەن، تاوەکو نرخی سووتەمەنی و لەنێویدا بەنزین بێتە خوارەوە و ئیدی جێگیر ببێت.  عەلی حەمەساڵح، سەرۆکی لیژنەی سامانە سرووشتییەکان لە پەرلەمانی کوردستان دەڵێت، "بە دڵنیاییەوە دەیڵێم، کار بەو پێشنیازانەی ئێمە بکرێت، هەم جێگیریی نرخ دروست دەبێت، هەم شتێکیش لە کوردستاندا نامێنێت بەناوی گرانبوونی نرخی سووتەمەنی، بەشێکی پەیوەندیی بەو مەنتوجەوە هەیە کە چۆن قۆرخ کراوە و ئەمە لاببرێت، بەشێکی پەیوەندیی بەو بڕەی عێراقەوە هەیە".  لە ماوەی رابردوودا، لەبەر کوالێتیی خراپ، حکومەتی هەرێمی کوردستان هاوردەکردنی بەنزینی قەدەخە کرد، پێدەچێت بڕیاری نوێی وەزارەتی سامانە سرووشتییەکان لە چەند رۆژی داهاتوودا کردنەوەی دەرگای هاوردەکردن بێت، بەڵام بە مەرج و رێنوێنیی نوێ.