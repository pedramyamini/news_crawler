نەبەز عەبدولحەمید، قایمقامی هەولێر بە رادیۆی رووداوی راگەیاند، هەرچەندە لافاوەکەی هەولێر هیچ زیانێکی گیانی نەبوو، بەڵام زیانی ماددی زۆر هەبوو، بەپێی ئەو لیژنەیەی کە کاری لەسەر زیانەکان کردووە ٥٠١ ماڵ زیانی پێگەیشتووە، واتە ئاو چووەتە نێو خانووەکان و کەلوپەلەکانیان تێکچوون و بە کەڵکی بەکارهێنانەوە نایەن، هەروەها ١٢٧ خانووش زیان بە بیناکانیان گەیشتووە و بەهۆی لافاوەکەوە تێکچوونە، زیان بە باڵەخانەی دوو قوتابخانەش کەوتووە، ١٣٠ ئۆتۆمبێل زیانیان بەرکەتووە، هەیە تەنیا ئاو چووەتە ناوی هەشیانە زیانی زۆری پێکەوتووە و خاوەنەکەی چەند کیلۆمەتر لە دووری ماڵەکەی خۆی دۆزیویەتیەوە، رێگەوبان و ئاوەڕۆکانی ئەو ناوچانە زیانیان بەرکەوتووە.  لەبارەی شێوازی قەرەبووکردنەوەکە و دڵنیایی هاونیشتمانیان لە قەرەبووکردنەوەیان قایمقامی هەولێر گوتی: "هیچ جیاوازییەک لەنێوان ئەو کەسانە ناکرێت کە زیانیان بەر کەوتووە، هەر کەسە و بەپێی رێژەی ئەو زیانەی کردوویەتی مامەڵەی لەگەڵ دەکرێت، چونکە زیانەکان جیاوازن، هەیە کەمتر زیانی کردووە، بۆ نموونە لە شاری زێڕین کۆڵان هەیە هیچ ئاو نەچووەتە ناوی، خانووش هەیە، زیانی زۆری بەرکەوتووە، ئەو لیژنەیەی خەمڵاندنەکانی کردووە لیژنەیەکی گەورەیە و چووەتە نێو رووداوەکەو هەموو شوێنەکانی بینیووە، لەسەر قەرەبووکردنەوەکە راپۆرتی خۆی ئامادە دەکات".   قایمقامی هەولێر ئەوەشیخستەڕوو، "لیژنەیەکی لێکۆڵینەوە پێکهێنراوە بۆ هۆکاری رووداوەکە و کەمتەرخەمی ئەو کەسانەی ناویان هاتووە، خاوەنی شاری زێڕین لە کاژێرەکانی یەکەمی رووداوەکە دەستگیرکرا، چونکە دیارە رێرەوەکان دەستکارییان کراوە، هەروەها تێبینییەکی دیکەش لەسەر وەبەرهێنی شاری زێڕین هەبوو، لەکاتی رووداوەکە بەهانای هاونیشتمانیانەوە نەچووە. ئەو لیژنەیە لێکۆڵینەوە کاری خۆی دەکات و هۆکارەکان دیاری دەکات".