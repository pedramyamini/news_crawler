کەمال محەممەد، ساڵح وەزیری کارەبای هەرێمی کوردستان رایگەیاند، بەهۆی چاکسازییەکانی کۆمپانیای داناگاز لە ماوەی ١٢ تا ٢٦ مانگی رابردوو ٦٠٠ مێگاوات کارەبا کەم بووەوە، گازی ماڵانیش کەم بووەوە، سەرەڕای ئەم حاڵەتە لە مانگی رابردوو ٢٠ کاژێر و ٣٢ خولەک کارەبامان داوە.   وەزیری کارەبای هەرێمی کوردستان ئاماژە بەوە دەدات "تەواوی هەوڵمان ئەوەیە کاژێرەکانی پێدانی کارەبا زیاتر بکەین. ئەمساڵ لەگەڵ ساڵانی پێشتر کاژێرەکانی پێدانی کارەبا سێ کاژێر زیاتر بووە. "  بەگوتەی وەزیری کارەبای هەرێمی کوردستان " ٢٢ هەزار سەرپێچی لابراون و هاووڵاتیان بۆ خۆشیان بە رۆشنبیرییەکی باشتر مامەڵە لەگەڵ کارەبا دەکەن، سوپاسی خەڵکەکەمان دەکەین، ئەمە هاندەرێکی دیکەش بووە. "  کەمال محەممەد لە بەشێکی دیکەی قسەکانیدا ئاماژە بەوە دەدات "ملیۆنێک و ٢١ هەزار پێوەری زیرەک بەستراون، نزیکەی لە ٧٠ % ی پرۆژەکە جێبەجێکراوە. "  وەزیری کارەبای هەرێمی کوردستان دەشڵێت "لە پلانمان دایە بە هەمان شێواز و تەکنۆلۆژیای وێستگەی گازی گەرمیان، ئەو گازەی کە لە کێڵگەکان بە فیڕۆدەچێت و ژینگە پیسدەکات و زیانی تەندروستی هەیە، لە شوێنەکانی دیکەش بۆ بەرهەمهێنانی کارەبا بەکاربێنین. وێستگەی گەرمیان باشترین پرۆژەیە. "