ئەمڕۆ دووشەممە، ٢٥/١٠/٢٠٢١، فەریق جەبار یاوەر، ئەمینداری گشتیی وەزارەتی پێشمەرگە بە تۆڕی میدیایی رووداوی راگەیاند:  بڕیارە بەمنزیکانە دوو لیوای هاوبەش لە هێزەکانی پێشمەرگە و سوپای عێراق پێکبهێنرێن، بەکردەیی و هەنگاوی باش لەمبارەیەوە چوونەتە پێشەوە، دوایینیان فەرمانی دیوانیی فەرماندەی گشتی هێزە چەکدارەکانی عێراقە بۆ ئەوەی لیوای ٢٠ی پێشمەرگە بخرێتە سەر وەزارەتی بەرگریی عێراق.  فەریق جەبار یاوەر گوتی: "ئەو دوو لیوا هاوبەشە، کە دوای پێکهێنانی ناوەندە هاوبەشەکانی نێوان ئێمە و سوپای عێراق دێت، لەو ناوچانە بڵاودەکرێنەوە کە چەکدارانی داعش کێشەی ئەمنییان بۆ دروستکردووە، ئەوانەش هیڵی پێشمەرگە لەخانەقینەوە بۆ سحێلا و هێڵی سوپای عێراق لە هەمان ناوچە".  سەبارەت بە پێکهاتەی ئەو دوو لیوا هاوبەشە، فەریق جەبار یاوەر، ئەمینداری گشتی وەزارەتی پێشمەرگە گوتی: "دوو لیواکە لە نزیکەی ٧ هەزار و ٥٠٠ چەکدار لە هێزەکانی پێشمەرگە و سوپای عێراق پێکدێت و زیاتر لە ٢ هەزاریان لە لیوای ٢٠ی پێشمەرگە دەبێت و هەموو مەشق و راهێنان و مووچەیان لەسەر وەزارەتی بەرگریی عێراق دەبێت".  موستەفا کازمی، سەرۆکوەزیرانی عێراق و فەرماندی گشتی هێزە چەکدارەکانی عێراق رۆژی ٢١/١٠/٢٠٢١ فەرمانی دیوانیی ژمارە ٨٩ی کە بریتییە لەوە پێشمەرگەکانی لیوای ٢٠ی هێزەکانی پێشمەرگە لەسەر وەزارەتی پێشمەرگە داببڕێندرێت و بخرێنە سەر وەزارەتی بەرگریی عێراق، هەروەها وەزارەتەکانی بەرگریی و دارایی عێراق ئەرکی دابینکردنە داراییەکان و پلەوەزیفییەکان دەگرنە ئەستۆ.  چەبار یاوەر ئاماژەی بۆ ئەوەشکرد سبەینێ کۆبوونەوەیەک لەنێوان لێژنەی باڵای هەماهەنگی سەربازی و ئەمنیی وەزارەتی پێشمەرگە و فەرماندەی ئۆپەراسیۆنە هاوبەشەکانی عێراق لە هەولێر بەڕێوەدەچێت بۆ "باسکردنی دوایین پێشهاتە سەربازی و ئەمنییەکانی عێراق و هەرێمی کوردستان".  ئەمڕۆ دووشەممە ٢٥/١٠/٢٠٢١، شۆڕش ئیسماعیل، وه‌زیری پێشمه‌رگه‌ی هەرێمی کوردستان رایگەیاند: "دۆخی ئێستای ناوچه‌كه پێویستی به لێكتێگه‌یشتنی هه‌مووانه و ده‌بێت ئاڕاسته‌ی كاری هێزه‌كان له عێراق و هه‌رێمی کوردستان بۆ پاراستنی سه‌قامگیری و ئارامی ناوچه‌كه و تێكشكاندنی تیرۆریستان بێت".  ئەو قسانەی وەزیری پێشمەگە لەسەرووبەندی پێشوازیكردنی بوو لە جه‌نه‌ڕاڵ دۆسێچ، فه‌رمانده‌ی نوێی ئۆفیسی هه‌ماهه‌نگی هاوپه‌یمانان له عێراق و وه‌فدێكی یاوه‌ری لە وەزارەتەکە.  شۆڕش ئیسماعیل، وه‌زیری پێشمه‌رگە گوتی: "وەکو وه‌زاره‌تی پێشمه‌رگه خوازیارین هه‌میشه و به‌رده‌وام په‌یوه‌ندییه‌كی باشمان له‌گه‌ڵ وه‌زاره‌تی به‌رگریی عێراقدا هه‌بێت و بڕیاریشه سبه‌ی ٢٦ی ١٠ی ٢٠٢١ وه‌فدێكی باڵای وه‌زاره‌تی به‌رگری بگاته هه‌رێم و له‌گه‌ڵ وه‌زاره‌تی پێشمه‌رگه كۆده‌بنه‌وه بۆ تاوتوێكردنی دوایین هه‌نگاوه كرده‌ییه‌كانی پێكهێنان و ئه‌ركبینینی هه‌ردوو لیوای هاوبه‌شی نێوان وه‌زاره‌تی پێشمه‌رگه و وه‌زاره‌تی به‌رگری له‌و ناوچانه‌ی بۆشایی ئه‌منیان هه‌یه. "