مەسرور بارزانی، سەرۆکوەزیرانی هەرێمی کوردستان دوای بەشداریکردنی لە دەنگدانی گشتی، تویتێکی لە هەژماری خۆی لە تویتەر کرد و تێیدا دەڵێت، " هیوادارم پرۆسەی هەڵبژاردنی ئەنجوومەنی نوێنەرانی عێراق، بە شێوەیەکی ئاشتییانە به‌ڕێوه‌بچێت".  لە تویتەکەیدا سەرۆکوەزیرانی هەرێمی کوردستان رایگەیاندووە، "داوا لە هەموو دەنگدەران دەکەم کە ده‌نگی خۆیان بدەن".  سەرۆکوەزیرانی هەرێمی کوردستان رایگەیاند، "ئەمڕۆ بەشداربووین لە دەنگدان لەم هەڵبژاردنە بۆ دەستنیشانکردنی ئەو کاندیدەی کە بڕوام پێیەتی، تاوەکو بتوانێت نوێنەرایەتیی ئێمە بکات لە پەرلەمانی عێراق"، هیوایشی خواست ئەمڕۆ "ئەم هەڵبژاردنانە لە هەلومەرج و کەشێکی زۆر ئاسایی و بە خۆشی تێپەڕێت و ئینشائەڵڵا هەموو ئەو کەسانەی کە مەرجەکانی دەنگدانیان تێدایە، بتوانن بێن دەنگ بدەن. تاوەکو کۆتاییش پرۆسەی هەڵبژاردن بە خۆشی و سەلامەتی ئینشائەڵڵا تێپەڕێت".       ئەمڕۆ بە بەشداریی ٢٤ ملیۆن و ٢٩ هەزار و ٩٢٧ دەنگدەر لە عێراق و هەرێمی کوردستان پرۆسەی دەنگدانی گشتی بۆ هەڵبژاردنی ٣٢٩ ئەندامی ئەنجوومەنی نوێنەرانی عێراق بەڕێوەدەچێت، کە لە هەشت هەزار و ٢٧٣ ناوەندی دەنگدان لە هەموو عێراق و هەرێمی کوردستان دەبێت، ئەو ناوەندانەش بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.