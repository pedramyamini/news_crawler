ئەحمەد کەلاری، کارگێڕی ژووری بازرگانیی سلێمانی و نوێنەری بازرگانانی گەرمیان بە رادیۆی رووداوی راگەیاند: "تەنیا بۆ ئەو کاخەزە "A ٤ "ـەی پشکنینی کاڵاکانی تێدا دەنووسرێت ١٥ هەزار دینار وەردەگیردرێت کە ئەو کاخەزە تەنیا بە ١٣ دینارە. ئەگەر بریکاری دەرچوونەکە هەڵەیەک لە نووسینی کاڵاکاندا بکات، دەبێت کاخەزێکی دیکە بەکاربهێنێتەوە و دیسانەوە ١٥ هەزار دیناری دیکە لە بازرگانەکە وەردەگیردرێت. "  بەشێک لە شۆفێرانی دەروازەی سنووریی باشماخ بەهۆی ئەو ژمارە زۆرەی باجەوە کە لێیان وەردەگیردرێت هەفتەیەک مانیان گرت و هاتووچۆی دەروازەکەیان پەکخست.  یوسف سەڵاح، نوێنەر شۆفێرانی دەروازەی پەروێزخان گوتی: "ئێمە حەوت رۆژ مانمان گرت و دوێنێ شکاندمان. بەو هۆیەوە ئێستا زۆربەی بارەکان گوازراونەتەوە بۆ دەروازەکانی دیکەی عێراق. ئەو سکاڵایەی ئیدارەی گەرمیان لەسەر شۆفێرەکانی تۆمار کردووە بە رەوا نازانم. "  چۆمان ئەحمەد، بەڕێوەبەری راگەیاندن و پەیوەندییەکانی ئیدارەی گەرمیانیش گوتی: "ئیدارەی گەرمیان سکاڵای یاسایی لەسەر ئەو شۆفێرانە تۆمارکردووە کە مانیان گرتووە. لەبەر ئەوەی لە دەروازەکەدا بە بەکارهێنانی بارهەڵگرەکانیان رێگەی هاتووچۆیان گرتووە و لەو حەوت رۆژەدا زیانێکی زۆر بەر بودجەی هەرێمی کوردستان گەیشتووە. بۆ هەر رۆژێک ٢١٠ ملیۆن دینار زیان بەر داهاتی هەرێمی کوردستان کەوتووە. "  لە دەروازە سنوورییەکاندا ژمارەیەک باج بە ناوی جۆراوجۆرەوە لە بازرگانان و شۆفێران وەردەگیرێن کە ئەوەیش بووەتە مایەی ناڕەزایەتیی بازرگان و شۆفێران و پێیانوایە زۆربەیان زیادەن.  یوسف سەڵاح، نوێنەر شۆفێرانی دەروازەی پەروێزخان گوتی: "زۆربەی ئەو پارانەی لە شۆفێر وەردەگیردرێن دواتر بازرگان بۆی دەگێڕێتەوە. بە ناوی قەپانەوە سێ جۆر پارە وەردەگیرێت، بە ناوی بەتاڵەوە پێنج هەزار دینار و بە ناوی بارەوە پێنج هەزار وەردەگیرێت، پارەی مەنەفێست وەردەگیرێت، بە ناوی ئاوەدانکردنەوەی دەروازەکەوە شەش دۆلار وەردەگیرێت، بە ناوی پشکنینی کۆرۆناوە وەردەگیرێت، بە ناوی پاکژکردنەوەی ئۆتۆمبێلەوە وەردەگیرێت و پارەی بیمەیش وەردەگیرێت. بە گشتی نزیکەی هەشت جۆر پارە وەردەگیرێت. "  ئەحمەد کەلاری، نوێنەری بازرگانانی گەرمیان گوتی: "سەرەکیترین کێشەی بازرگانان مەنەفێستە. ئەمە لە دەروازەکانی عێراق هەیە و لە هەر بارێک ٢٥ هەزار دینار وەردەگیرێت، ئەو مەنەفێستە لە هەموو خاڵەکانی پشکنیندا کاری پێدەکرێت. لە دەروازەی پەروێزخان ٢٥ دۆلار بۆ مەنەفێست وەردەگیرێت و تەنیا لەناو ئەو دەروازەیەدا کاری پێدەکرێت، لە دیواری دەروازەکە دەربچۆ ئیدی کاری پێناکرێت و کەسیش لێیناپرسێت. باشترە ئەو مەنەفێستە یان لاببرێت یان کەم بکرێتەوە. "  نوێنەری بازرگانانی گەرمیان باسی لەوە کرد کە ئەو ئاوەی بە مەبەستی پاکژکردنەوەی بارهەڵگرەکان بەکاردەهێنرێت بارگرانیی لەسەر بازرگانان دروست کردووە کە ١٧ هەزار دیناری بۆ وەردەگیردرێت. لە کاتێکا بەڕێوەبەری تەندروستیی گەرمیانیش رایگەیاند کە ئەو ئاوە پێویست نییە و هیچ کاریگەرییەکیشی نییە.  بە گوتەی ئەحمەد کەلاری، شۆفێر هیچ پارەیەکی ئەو باجانە نادات و هەمووی لەسەر بارزگانانە و لەسەریان بووەتە بارگرانی. بابەتی بیمەیش گرفتێکی دیکەیە. لە وڵاتان بیمە سەرپشکانەیە و لە هیچ شوێنێک بە زۆر لێت ناسێنرێت کە بڵێ دەبێت پارەی بیمە بدەیت بۆ ئەوەی ئەگەر ئەو شۆفێرە شتێکی لێهات قەرەبوو بکرێتەوە و، گوتی: "چەندین شۆفێر تووشی رووداو بوون، با ئەو کۆمپانیایە بێت بزانین قەرەبووی کامیانی کردووەتەوە. "  ئەحمەد کەلاری گوتیشی: "لە دەروازەی پەروێزخان شیش هاوردە دەکرێت هیچ پشکنینێکی بۆ ناکرێت و ٥٠ هەزار دیناریشی بۆ وەردەگیردرێت. ئێستا بۆ هەر بارێک نزیکەی ١٥٠ هەزار دینار لە بازرگانان وەردەگیردرێت. ئەو پارەیە نزیکەی ٣٠ %- ٣٥ % ـی پێویستە وەربگیردرێت و ئەوی دیکەی زیادەیە. هیچ کۆمپانیایەکی گەرمیانی لە دەروازەی پەروێزخاندا سوودمەند نییە و کۆمپانیای شارەکانی دیکە سوودمەندن. ئەو کۆمپانیایانەی پارە لە بازرگانان وەردەگرن گەرمیانی نین. "  چۆمان ئەحمەد، بەڕێوەبەری راگەیاندن و پەیوەندییەکانی ئیدارەی گەرمیانیش لەو بارەیەوە گوتی: "کۆی ئەو پارانەی وەردەگیرێن هەموویان لە چوارچێوەی سیستەمی گومرگیدان و گرێبەستی فەرمی لەگەڵ وەزارەتی دارایی کراوە. لایەنی یەکەمی سەرپەرشتیکردنی ئەو بابەتانە وەزارەتی داراییە. "  بەڕێوەبەری راگەیاندن و پەیوەندییەکانی ئیدارەی گەرمیان ئاماژەی بەوە دا کە دەزانن بارگرانیی لەسەر بازرگان و شۆفێران دروست کردووە، بۆیە قسە لەگەڵ وەزیری داراییدا کراوە تا بە جۆرێک لە جۆرەکان کەم بکرێتەوە. ئەم سیستەمەیش یەکگرتووە و لە هەموو دەروازەکان بە هەمان شێوەیە. لە دەسەڵاتی ئیدارەی گەرمیاندا نییە هیچ گۆڕانارییەک لەو کۆمپانیایانەدا بکات کە ئەو پارانە وەردەگرن.   نوێنەری بازرگانانی گەرمیان گلەیی لە وەزارەتی بازرگانیی حکومەتی هەرێمی کوردستان هەیە و دەڵێت: "دەبێت وەزارەتی بازرگانی بە هاوئاهەنگی لەگەڵ ژوورە بازرگانییەکان ئەرکی رێکخستنی دەروازە سنوورییەکان بگرێتە ئەستۆ. بە داخەوە وەزارەتی بازرگانی هیچ ئاگای لە رێکخستنی کاروباری دەروازە سنوورییەکان نییە. رۆژێک لە رۆژان نەمبینی نوێنەرێکی وەزارەتی بازرگانی بێتە لای بازرگانانی دەروازەی پەروێزخان و لە کێشەکانمان بپرسێتەوە. "  دەروازەی نێودەوڵەتیی پەروێزخان یەکێکە لە دەروازە گرنگەکانی نێوان هەرێمی کوردستان و ئێران، ساڵی رابردوو  لە مێژووی دەروازەکە بە ساڵی زێڕین دادەنێرت، چونکە زیاتر لە ٢٤٠ ملیار دینار داهاتی هەبووە، بەگوتەی سەرچاوەیەک لە دەروازەی نێودەوڵەتیی پەروێزخان زیانی ٧ رۆژ داخستنی دەروازەکە زیاتر لە  ملیارێک دینار بووە.