رۆژی شەممە ٢٣ - ١٠ - ٢٠٢١، عەلی ئیسماعیل، ئەندامی لیژنەی باڵای پێوەری زیرەک بە تۆڕی میدیایی رووداوی راگەیاند "لەکۆی ملیۆنێک و ٥٠٠ هەزار هاوبەشی کارەبا، تاوەکو ئێستا ملیۆنێک و ١٠ هەزار پێوەری زیرەکی کارەبا بۆ هاوبەشان بەستراون، واتە رێژەی ٦٨ % ی پڕۆژەکە تەواو بووە، ئەوەشی دەمێنێتەوە تاوەکو کۆتایی ئەمساڵ تەواودەبێت و هەموو هاوبەشان پێوەریان بۆ دەبەسترێت، تەنها هەندێک گوندی دوورەدەست نەبێت کە ژمارەی هاوبەشەکانیان کەمن و زیاتر دەکەونە ناوچە سنوورییەکانەوە، لەگەڵ سیتییەکانی ناو شارەکان".  هەروەها گوتیشی "بەستنی پێوەری زیرەک بۆ هاوبەشان کە بریتییە لە دابینکردنی ٤٠ ئەمپێر بۆ هەر هاوبەشێکی کارەبا بووەتە هۆی کەمکردنەوەی سووتانی بگۆڕەکانی کارەبا بەڕێژەی ٩٠ % ".   عەلی ئیسماعیل، ئەندامی لیژنەی باڵای پێوەری زیرەک بەگرنگییەوە باسی پڕۆژەکەی کرد و گوتی: "دەبێتە هۆکارێک بۆ دابینکردنی کارەبای بەردەوام دەستپێوەگرتنی کارەبا لەلایەن هاونیشتیمانییانەوە. "  حکومەتی هەرێمی کوردستان لە ساڵی ٢٠٢٠ دەستی بە بەستنی پێوەری زیرەک کرد و بە پڕۆژەیەکی ناوبرد بۆ کەمکردنەوەی رێژەی بەفێڕۆچوونی کارەبا لە هەرێمی کوردستان و زیاتر پێدانی رێژەی ئەو کارەبایەی بە هاونیشتمانییان دەدرێت، پڕۆژەکەش بریتییە لە تەرخانکردنی بڕی ٤٠ ئەمپێر بۆ هەر هاوبەشێکی کارەبا.