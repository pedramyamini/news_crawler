ئەمڕۆ شەممە ٦ - ١١ - ٢٠٢١، دیاری رەفیق، قایمقامی قەزای سەیدسادق لە سنووری پارێزگای سلێمانی بە تۆڕی میدیایی رووداوی راگەیاند "ئەو کەسانە بەو تۆمەتە دەستگیرکراون کە بەردیان گرتووەتە شۆفێرانی ئێرانی و تەنیا تۆمەتە و هیچ شتێک یەکلانەبووەتەوە".  قایمقامی سەیدسادق ئاماژەی بەوەکرد، پێدەچێت کەسانی دیکەش بە هەمان تۆمەت لێکۆڵینەوەیان لەگەڵدا بکرێت.  بۆ دەستگیرکردنی تۆمەتبارەکان، هێزە ئەمنییەکان سوودیان لە کامێراکانی چاودێری وەرگرتووە، قایمقامی سەیدسادق دەڵێت، رووداوەکە چوارشەممەی رابردوو بووە، ئەوانەشی دەستگیرکراون لەلایەن کۆنسوڵخانەی ئێران لە سلێمانی و شۆفێرەکانەوە سکاڵایان لەسەر تۆمارکراوە.  قایمقامی سەیدسادق باسی بەوەشکرد، ئەو کەسانەی دەستگیرکراون خۆشیان شۆفێری بارهەڵگرن.