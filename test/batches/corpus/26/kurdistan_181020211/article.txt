هیچ حیزبێکی کوردستانی تاوەکو ئەمڕۆ دژایەتیی یەکدەنگیی کوردی بۆ چوونە بەغدا نەکردووە. لە بەرنامەی لەگەڵ رەنجی تۆڕی میدیایی رووداودا، بەرپرسانی پارتی دیموکراتی کوردستان، یەکێتیی نیشتمانیی کوردستان و یەکگرتووی ئیسلامیی کوردستان لەبارەی یەکدەنگی کورد لە پێکهێنانی کابینەی نوێدا بۆچوونی حیزبەکانیان دەخەنەڕوو.  ئەندامێکی مەکتەبی سیاسیی پارتی دەڵێت، ئەنجامی هەڵبژاردن پەسند دەکەن و گوتیشی، "دەنگمان لە پارێزگاکان وەک پێویست نەبووە. کورسی زیادیکردووە بەڵام دەنگ نا. لێکۆڵینەوە لە هۆکارەکانی دەکەین، هۆکارێکی سەرەکی کەمبوونی دەنگیش پەیوەندیی بە پەنجەمۆر و گرفتی تەکنیکییەوە هەبووە".  جەعفەر ئیمینکی، ئەندامی مەکتەبی سیاسیی پارتی رایگەیاند "ئێمە هیچ مەرجێکمان دانەناوە و گرنگە هەموو حیزبەکان رێکبکەوین. بابەتەکە کورسیی نییە. مەسەلە دۆزی کوردییە لە عێراق و چارەسەر نەکراوە. ئەو عەقڵییەتەی ئەمڕۆ لە بەغدا هەیە وەک ساڵانی رابردوو نییە. ئێمە لە بەغدا پێکەوە نەبین دەخورێین".  لە هەڵبژاردنی پێشوەختەی عێراقدا، کورد ٥ کورسی زیادکرد. کورد ئێستا ٦٣ کورسی کورد لە ئەنجوومەنی نوێنەرانی عێراق هەیە و لایەنەکان هەوڵدەدەن لە بەغدا پێکەوە بۆ پێکهێنانی کابینەی نوێ بچنە دانوستانەکانەوە.  ئەندامێکی مەکتەبی سیاسیی یەکێتی دەڵێت، ئەوان گەشبینن بە ئەنجامەکان و سکاڵاشیان هەبووبێت چاوەڕوانی یاسا دەکەن.   شاڵاو عەلی عەسکەری، ئەندامی مەکتەبی سیاسیی یەکێتی گوتی "ئەوەی گرنگە بۆ گەیشتن بە ئامانجەکان دەبێت لە شتە نیشتمانیی و نەتەوەییەکاندا یەکدەنگبین. ئێمە بەرنامەمان هەیە، ئەو بەرنامەیە بە یەکدەنگی کورد جێبەجێ دەکرێت. بەرنامەی پارتیش بە یەکدەنگی جێبەجێ دەکرێت و ئینشائەڵڵا ئەو یەکدەنگییە دەبێت".  یەکگرتووی ئیسلامیی کوردستان کورسییەکانی لە دووانەوە زیادیکردووە بۆ چوار و دەڵێن، بەشداریی حکومەتی داهاتووی عێراق دەکەن.  کارگێڕی ئەنجوومەنی جێبەجێكردنی  یەکگرتووی ئیسلامیی کوردستان هەڵبژاردنەکە بە پاکترین هەڵبژاردنی عێراق ناودەبات لە ٢٠٠٣ ـەوە لە عێراق کرابێت و بۆ یەکدەنگی کوردیش دەڵێت مەرجیان هەیە.  سەڵاحەدین بابەکر، کارگێڕی ئەنجوومەنی جێبەجێکردنی یەکگرتوو گوتی "لەگەڵ یەکدەنگین بۆ چوونی کورد بۆ بەغدا. یەکدەنگبوون هەم مافە و هەم ئەرکە. ئەمجارە بۆ بەدەستهێنانی ئەو مافەمان ئەرکەکەمان ئەنجام دەدەین".  هەڵبژاردنی پێشوەختەی عێراق ١٠ی ئۆکتۆبەر بەڕێوەچوو. چاوەڕوان دەکرێت لە رۆژانی داهاتوودا گفتوگۆکانی تایبەت بە پێکهێنانی کابینەی نوێی حکومەتی عێراق دەستپێبکەن.