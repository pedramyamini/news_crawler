ماری پاغیت، بەرپرسی نێردەی یەکێتیی ئەوروپا بۆ هەرێمی کوردستان کە ماوەی دوو مانگە بە فەرمی دەستبەکاربووە و بەر لە هەڵبژاردنی پێشوەختەی عێراق، لە هەولێر نیشتەجێ بوو، سەردانی وەزارەتی دادی حکومەتی هەرێمی کوردستانی کرد و لەگەڵ فرسەت ئەحمەد، وەزیری داد کۆبووەوە.  کرمانج عوسمان، راوێژکاری وەزیری داد بۆ کاروباری نێودەوڵەتی، بە تۆڕی میدیایی رووداوی راگەیاند، کۆبوونەوەکە بۆ یەکترناسین بووە و باسی هاوئاهەنگی و کاری هاوبەشیش لەنێوان هەرێمی کوردستان و یەکێتیی ئەوروپا کراوە.  لەبارەی سەردانەکە کرمانج عوسمان زیاتر گوتی، "بە مەبەستی هاوکاریکردنێکی دوولایەنە لەو بابەتانەی کە جێگەی بایەخی هاوبەشن، بیروڕا ئاڵوگۆڕ کرا، سەروەریی یاسا، کاراترکردنی داواکاریی گشتی، بەهێزکردنی دەزگاکانی وەزارەت وەکو پەیمانگەی دادوەری و سەنتەری توێژینەوە و لێکۆڵینەوەی وەزارەتی داد، هەروەها بەردەوامیدان بە هاوئاهەنگیی نێوان وەزارەتی داد و نێردەی یەکێتیی ئەوروپا، لایەنی دیکەی دیدار و کۆبوونەوەکە بوو".