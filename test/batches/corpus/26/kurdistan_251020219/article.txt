د. رەهێڵ فەرەیدوون، بریکاری وەزارەتی تەندروستیی حکومەتی هەرێمی کوردستان بە رادیۆی رووداوی راگەیاند، "بەڕاستی بەشێکی زۆری خەڵک خەمساردن. ئەگەر خەڵک بەم جۆرە بەدەم ڤاکسین لەخۆدانەوە بێن، چاوەڕوان دەکرێت دۆخەکە لەوە خراپتر ببێت. پێشنیازێک هەیە کە ئەگەر فەرمانبەران ڤاکسین لە خۆیان نەدەن، هەموو هەفتەیەک پشکنینی پی سی ئاڕ بکەن. ئەگەر ئەوەیش نەکەن، پێشنیار کراوە مووچەیان نەدرێتێ. ئەوەیش بۆ پارێزگاریکردن لە ژیانی خۆی و کەسوکاری".  لە سەرەتای مانگی تەممووزەوە لە هەرێمی کوردستان ڤاکسین لە هاووڵاتییان دەدرێت و رۆژانە بنکە تەندروستییەکانی تایبەت بە ڤاکسینلێدان لە شارەکانی هەرێمی کوردستاندا کراوەن، بەڵام بەرپرسانی تەندروستی گلەیی ئەوە دەکەن کە خەڵک بە کەمی دەچن ڤاکسین لە خۆیان بدەن.  زیاتر لە ٧٠٠ هەزار کەس جارێک ڤاکسینیان لە خۆیان داوە؛ نزیکەی ٥٠٠ هەزار کەسیش دوو جار ڤاکسینیان لە خۆیان داوە. ئەوانەی جارێک کوتراون رێژەیان ٢١ % ی ژمارەی ئەو هاووڵاتییانەیە تەمەنیان لە سەرووی ١٨ ساڵییەوەیە کە زیاتر لە سێ ملیۆن و ٢٥٥ هەزار کەسە و ئەوانەشی دوو جار کوتراون رێژەیان ١٤ % یە.  بریکاری وەزارەتی تەندروستی گوتیشی، "ئەمانەیش رێژەیەکی کەمن. ٣٠ % - ٣٥ % ی ئەو ڤاکسینەی لە هەرێمی کوردستانە بەکارنەهێندراوە".  ئەو بریکارەی وەزارەتی تەندروستی باسی لەوەش کرد، ئێستا لە عێراقدا کوتان نەک بە ڤاکسینی کۆرۆنا، بەڵکو بە ڤاکسینی نەخۆشییەکانی دیکەیش کەم بووەتەوە و پێیوایە ئەوە مەترسی لەسەر وڵات دروستدەکات.  د. رەهێڵ فەرەیدوون دەڵێت، "کوتانی منداڵی تازە لەدایکبوو لە عێراقدا کەمبووەتەوە بۆ خوار ٦٠ % کە ئەمەیش مەترسییە لەسەر داهاتووی وڵات و مەترسیی ئەوەی هەیە کۆمەڵیک نەخۆشی کە چەندین ساڵە لێیانەوە دوورین، دیسانەوە سەرهەڵبدەنەوە".  وەزارەتی تەندروستی جەختی لەسەر کەرتەکانی پەروەردە و خوێندنی باڵایە، چونکە لە پەروەردەدا نزیکەی ٩٥٠ هەزار مامۆستا و فەرمانبەر هەن و، لەناو خوێندنی باڵایشدا بە خوێندکارەوە هەمان ژمارە هەیە.  د. رەهێڵ فەرەیدوون ئەوەی خستووەتەڕوو کە ئەوان بەرنامەیان وابووە تاوەکو ئێستا ئەوانە بکوترانایە، بەڵام بەداخەوە نەکوتراون، ئەگەر تاوەکو کۆتایی ساڵ ٥٠ % ی ئەو دوو کەرتە بکوترێن، دەتوانن بەربەست لەبەردەم بڵاوبوونەوەی ڤایرۆسەکەدا دابنێن.  تاوەکو ئێستا لە هەرێمی کوردستان ٣٥٦ هەزار و ٣١١ کەس تووشی ڤایرۆسی کۆرۆنا بوون، لەو ژمارەیە ٣٣٤ هەزار و ٤٦٥ تووشبوو چاک بوونەتەوە و ١٥ هەزار و ٥٦١ کەسیش مردوون.