ئەمڕۆ دووشەممە ٢٥ - ١٠ - ٢٠٢١ ئەژی چەتۆ، بەرپرسی راگەیاندنی بەڕێوەبەرایەتیی کەشناسی و بوومەلەرزەزانیی هەرێمی کوردستان بە تۆڕی میدیایی رووداوی راگەیاند، سبەى سێشەممە ئاسمانى هەرێمی کوردستان لە ساماڵەوە دەگۆڕێت بۆ پەڵە هەور و پاشان بۆ نیمچە هەور، لە ماوەى ئەم هەفتەیەدا بەردەوام نیمچە هەور دەبێت، ئێوارەى رۆژى سێشەممە بارستە هەوایەکى نیمچە سارد لە ناوچە سنوورییە شاخاوییەکانى پارێزگاى هەولێر نزیک دەبێتەوە، لەگەڵ هاتنى ئەو بارستە هەوا ساردە بە ئەگەرێکى لاواز پێشبینیى نمە باران یان بەفرێکى زۆر کەم لەسەر لووتکەى شاخە بەرزە سنوورییەکان دەکرێت.  بەرپرسی راگەیاندنی بەڕێوەبەرایەتیی کەشناسی و بوومەلەرزەزانیی هەرێمی کوردستان ئاماژەی بەوەش کرد، "رۆژى چوارشەممە بەردەوام ئاسمان نیمچە هەور دەبێت، رۆژى پێنجشەممە ئاسمان نیمچە هەور و پاشان هەندێک کات هەورى تەواو دەبێت، ئەگەرى پروشکە بارانى پچڕپچڕ هەیە لە ناوچەى جیاجیا و لە هەندێک کاتدا، رۆژى هەینی - یش ئاسمان بە گشتى نیمچە هەور دەبێت، لە ئەگەرى دروستنەبوونى گۆڕانکارى، نمە بارانى کەم کەم لە هەندێک ناوچەى جیاجیا دەبارێت".  لەبارەی سنووری پارێزگای سلێمانیشەوە ئەژی چەتۆ ئەوەی خستەڕوو، "سنوورى پارێزگاى سلێمانى ئاستى بارانى کەمێک زیاتر دەبێت و باران لە سەنتەرى پارێزگاکان بە شێوەى نمە باران دەبێت. لەم ماوەیەدا پلەکانى گەرما گۆڕانکارییەکى ئەوتۆى بەسەردا نایەت تاڕاددەیەک جێگیرە و خێرایى با لەنێوان (١٠ - ١٥) کیلۆمەتر لە کاژێرێکدا دەبێت".