پۆلیسی کەرکووک دەڵێت مەیخانەکە چەند رۆژێکە کراوەتەوە و بەرەبەیانی ئەمڕۆ چوارشەممە ٤ - ١١ - ٢٠٢١ کاژێر ٠٢: ٠٠ی بەرەبەیان بۆمبێک لەبەردەم مەیخانەکەدا تەقیوەتەوە، بەڵام تەنیا زیانی ماددی هەبووە.  رائید عامر شوانی، گوتەبێژی پۆلیسی کەرکووک بە تۆڕی میدیایی رووداوی راگەیاند، بۆمبەکە لەبەردەم مەیخانەیکەدا تەقیوەتەوە و دەڵێت: "شوێنی مەیخانەکە هەڵەیە".  مەیخانەکە دەکەوێتە باشووری شاری کەرکووک، لە شوێنێکە کە لە دوای هێرشەکانی ١٦ی ئۆکتۆبەری ٢٠١٧ وە ناوی لێنراوە گەڕەکی بەدر.  گەڕەکی بەدر، پێشتر نیوەی دانیشتووانەکەی کورد بوون و ناوی سەربازگەی خالید بوو، بەهۆی ئەوەی شوێنەکەی لە نزیک سەربازگەی خالیدی پێشووی سەردەمی دەسەڵاتی بەعسە.  دوای هێرشەکانی ١٦ی ئۆکتۆبەر، کورد لەو گەڕەکە نەمان و عەرەب شوێنی گرتنەوە و گەڕەکەشی فراوانتر کرد و  خانووی زیاتریان دروستکرد، ناویشیان لێنا "گەڕەکی بەدر".  عامر شوانی، گوتەبێژی پۆلیسی کەرکووک دەڵێت: "نەدەبوو ئەو مەیخانەیە لەو گەڕەکە بکرێتەوە، چونکە زۆربەی دانیشتووانەکەی کەسانی پابەندن بە ئایینەوە".  دوای رووداوەکە  خاوەنی دوکانەکە قسەی بۆ هەردی محەممەد، پەیامنێری رووداو لە کەرکووک کرد و  گوتی: "تەقاندنەوەکە لە رێگەی بۆمبی چێندراوەوە بووە، لەخودا بەزیادبێت زیانی گیانی نەبووە و کەس بریندار نەبووە". لەبارەی زیانە ماددییەکانیش گوتی: " ١٥ بۆ ١٦ ملیۆن دینار زیانی ماددی هەبووە".  خاوەنی دوکانەکە دەشڵێت: "گومانمان لەکەس نییە و ئەمە کارێکی تیرۆریستییە، تەقینەوەکەش لە کاژێر ١: ٤٥ بەرەبەیان روویداوە".  خاوەنی دوکانەکە ئاماژەی بەوەدا، کە ئێستا ئەوان سەرقاڵی نۆژەنکردنەوەی دووکانەکەن و دەڵێت: "دووبارە دەیکەینەوە". رەتیکردەوە کە پێشتر هیچ هەڕەشەیان لێکرابێت.