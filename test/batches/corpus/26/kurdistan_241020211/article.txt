ئەمڕۆ یەکشەممە ٢٤ - ١٠ - ٢٠٢١، فارووق ئەحمەد، لێپرسراوی بەشی ئیشپێکردنی وێستگەی بەرهەمهێنانی کارەبای دەربەندیخان، لەبارەی دۆخی بەنداوی دەربەندیخان و بەرهەمهێنانی کارەبا لە وێستگەی کارەبای دەربەندیخان، قسەی بۆ هونەر حەمید، پەیامنێری رووداو لە دەربەندیخان کرد، رایگەیاند، "ئاستی ئاو بەراورد بە ساڵی رابردوو لە ئاستی دەریادا نزیکەی ٨ مەتر جیاوازی هەیە. "  سەبارەت بە بەرهەمهێنانی کارەباش، فارووق ئەحمەد ئاماژەی بەوە کرد، "ساڵی پار بە تێکڕا لەم کاتەدا ٦٠ مێگاوات کارەبامان بەرهەمهێناوە، بەڵام ئێستا ٢٠ مێگاوات بەرهەمدەهێنین. واتە ساڵی رابردوو نزیکە ٥١٠ هەزار مێگاوات بەرهەممان هەبووە، بەڵام ئەمساڵ نزیکەی ٢٠٠ هەزار مێگاوات بەرهەمی کارەبا هەبووە. "  بە بڕوای لێپرسراوی بەشی ئیشپێکردنی وێستگەی بەرهەمهێنانن کارەبای دەربەندیخان ئەگەر دۆخە بەو شێوەیە بەردەوام بێت و ئەمساڵیش وشکەساڵی بێت، "کاریگەرییەکی زۆر خراپی دەبێت"، بەوەش ئاستی بەرهەمهێنانی کارەبا دەچێتە نزمترین ئاست لە مێژووی بەنداوی دەربەندیخاندا. دەشڵێت، "خوانەخواستە ئەگەر ئەمساڵ وشکەساڵی بەردەوامبێت کارەساتێکی گەورە روودەدات و ناتوانین بەردەوامبین لەسەر بەرهەمهێنانی کارەبا. "