رۆژی یەکشەممە ١٧ - ١٠ - ٢٠٢١، شێرزاد محەممەد، رێگەپێدراوی هاتووچۆ لە هاتووچۆی چەمچەماڵ بە تۆڕی میدیایی رووداوی راگەیاند، کاژێر ١٥: ٣٠ ئۆتۆمبێلێک لە جۆری نیسان تایبەت لە رێگەی سەنگاو و لە نزیک گوندی قەرەتامۆر وەرگەڕا.  شێرزاد محەممەد گوتی، رێگەکە پێچاوپێچە و شۆفێرەکە کۆنترۆڵی لەدەستداوە و وەرگەڕاوە، بەو هۆیەشەوە پێنج کەس برینداربوون و زیانێکی زۆری ماددیش کەوتووەتەوە.  بەپێی ئامارەکانی هاتووچۆ، لە شەش مانگی یەکەمی ئەمساڵدا هەزار و ٩٢٠ رووداوی هاتووچۆ لە هەرێمی کوردستان روویانداوە، بەهۆیانەوە ٢٧٣ کەس گیانیان لەدەستداوە و سێ هەزار و ٣٩٤ کەسیش برینداربوون.