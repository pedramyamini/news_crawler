نەبەز عەبدولحەمید، قایمقامی هەولێر بە رادیۆی رووداوی راگەیاند، کێشەی غاز تا رادەیەکی باش چارەسەرکراوە، یەکێک لە هۆکارەکانی کەمبوونەوەی غاز یان ئەو کورتهێنانەی دروستبوو، ئەو کۆمپانیایەی غاز بەرهەم دێنێت، ماوەی دوو هەفتە کێڵگەکانی پاکدەکردەوە، ئەمە وای کرد بۆ ماوەیەک کێشە دروست ببێت، ئەمەش هەر لە هەولێر نەبوو، بەڵکو هەموو هەرێمی کوردستانی گرتبووەوە.   قایمقامی هەولێر گوتی، "ئێمە رێکاری باشمان گرتوونەتەبەر هەوڵمانداوە کێشەکە کۆنترۆڵ بکەین، چونکە هەموو ئۆتۆمبێلەکانی غاز پۆلیسیان لەگەڵ دەبێت، بۆئەوەی نەتوانن بیفرۆشنەوە دووکاندارەکان و بازاڕی رەش، ماوەی چەند رۆژێک غاز لە بازاڕی رەش گەیشتبووە ١٤ تا ١٥ هەزار، بەڵام ئێستا ئەوە نەماوە. نرخی فەرمی غاز ٨٥٠٠ دینارە، هەر بریکارێک لەو نرخە زیاتر بفرۆشێت ئێمە لێپێچینەوەی لەگەڵ دەکەین".  لەبارەی نیگەرانی ئەو هاونیشتمانیانەی کە لە هەندێک گەڕەکی هەولێر دەڵێن تاوەکو ئێستا وەک پێویست غازیان پێناگات، قایمقامی هەولێر گوتی، "هەر هاونیشتمانییەک لە هەر گەڕەکێکی هەولێر غازی پێ ناگات یان کێشەی دەستکەوتنی غازی هەیە، دەتوانێت پەیوەندی بە ژمارە تەلەفۆنەکانی ٠٧٥٠٢٢٢٤٤٦٦، ٠٧٥٠٢٢٢٤٤٦٨ بکات و ئێمە ئۆتۆمبێلی غازیان بۆ دەنێرین".