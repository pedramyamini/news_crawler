هەردی محەممەد، پەیامنێری رووداو لە کەرکووک رایگەیاند: تاوەکو کاژێر ١٢ی نیوەڕۆی ئەمڕۆ یەکشەممە، بەپێی زانیاریی سەرچاوەیەکی تایبەت، رێژەی بەشداری لە کەرکووک نەگەیشتووەتە ١٠ %، کە ئەمە ئامارێکی یەکجار مەترسیدارە و لە هیچ هەڵبژاردنێکی رابردوودا لە کەرکووک ئەو ئامارە مەترسیدارە لە ماوەی نیوەی رۆژەکەدا تۆمار نەکراوە.  بەپێی ئەو بەدواداچووانەی پەیامنێری رووداو لە کەرکووک لە بنکەکانی دەنگدان لەو پارێزگایە کردوویەتی. زۆربەی ئامێرەکان کارناکەن، لە بنکەیەکدا دوو بۆ سێ وێستگە ئامێرەکانیان لەکار کەوتوون.  بە گوتەی لوئەی ئەرکان عەلی، بەڕێوەبەری ئۆفیسی کەرکووکی کۆمسیۆنی باڵای هەڵبژاردنەکان، کە قسەی بۆ هەردی محەممەد، پەیامنێری رووداو لە کەرکووک کردووە، رایگەیاندووە کە کێشەی ئامێرەکانیان هەبووە تاوەکو پێش نیوەڕۆ، لە دوای نیوەڕۆوە ئەو کێشەیە چارەسەر دەکرێت و خەڵک دەتوانن بێن بۆ دەنگدان.  لەلایەکی دیکەوە ئەو هەموو رێکارە ئەمنییەی لە دەوروبەری بنکەکانی دەنگدان گیراوەتەبەر، وایکردووە خەڵک بە ئاسانی بە تایبەت کەسانی بە تەمەن بە ئاسانی نەگەنە بنکەکان.  لە چەند بنکەیەکی دیکە لە گەڕەکی موسەڵڵای شاری کەرکووک، خەڵکێکی زۆر چوون بۆ دەنگدان، بەڵام پێیانگوتراوە ناوەکانتان لێرە نییە، ئەمەش وایکردووە خەڵک ساردبێتەوە و بەشێکیان چوونەتەوە و ئامادەنین جارێکی دیکە بگەڕێنەوە.