سارا شائابادی، جێگری بەرپرسی بەڕێوەبەری بەڕێوەبەرایەتیی تەندروستیی پارێزگای کرماشان رایگەیاند، خەڵکی سەرووی تەمەن ٦٠ ساڵ کە ماوەی شەش مانگ بەسەر قورچکی دووەمی پێکوتەی کۆرۆنایاندا تێپەڕبووبێت، قورچکی سێیەم وەردەگرن.  لەبارەی خەڵکی خوار تەمەن ٦٠ ساڵیش سارا شائابادی ئاماژەی بەوە کرد، "دەبێت چاوەڕوانی لیژنەی کۆرۆنا بین. ئەگەر ژمارەی تووشبوون بە کۆرۆنا کەم ببێتەوە، پێویست ناکات خەڵکی دیکە قورچکی سێیەمی کۆرۆنا وەربگرن".  لە پارێزگای سنەش، بە گوتەی بیهروز ئەخەوان، جێگری سەرۆکی زانکۆی زانستی پزیشکیی سنە، مانگی رابردوو کارمەندانی تەندروستی و ئەو کەسانەی جەستەیان لاوازە یان لە خانەی بەساڵاچوواندا دەژین، قورچکی سێیەمی ڤاکسینیان وەرگرتووە و لە چەند رۆژی داهاتووشدا خەڵکی سەرووی ٦٠ ساڵیش قورچکی سێیەم وەردەگرن.  هەروەها شەهرام ئادەم نەژاد، جێگری وەزیری رێگەوبان رایگەیاند، دوای دوو هەفتەی دیکە رێگەی گەشتکردن بەو کەسانە نادرێت کە کارتی ڤاکسینیان نییە و پشکنینی پی سی ئاڕیان نەکردووە کە ٧٢ کاژێر بەسەریدا تێنەپەڕیبێت.  هاوکات کەمال حەیدەری، جێگری وەزیری تەندروستیی ئێران بە میدیای فەرمیی وڵاتەکەی گوت، وەزارەتی تەندروستی پلانی ئەوەی هەبووە کە دوای دوو هەفتەی دیکە پێکوتەی خۆڕایی بە خەڵک نەدات، بەڵام ناوەندی بەرەنگاربوونەوەی کۆرۆنا دژی ئەو پلانە بووە.  بەپێی راپۆرتی وەزارەتی تەندروستیی ئێران، تاوەکو رۆژی یەکشەممە ٠٧ - ١١ - ٢٠٢١ زیاتر لە ٥٥ ملیۆن و ١٢٨ هەزار کەس قورچکی یەکەم، نزیکەی ٣٩ ملیۆن کەس دوو قورچک و ١٨٠ هەزار کەسیش قورچکی سێیەمی دژە کۆرۆنایان وەرگرتووە.  بەهرام عەینوڵڵاهی، وەزیری تەندروستیی ئێران دەڵێت، تاوەکو دوو هەفتەی داهاتوو ٨٠ % ی خەڵک دوو قورچکی ڤاکسین وەردەگرن.