پایار شەمسی ناوی ئەو یاریزانەیە، دەڵێت، "لە پێشبڕکێی ئاسیاییدا، دەبوایە دووربین دووەم و دووربین ئەوەڵ هەڵبایەن. کەس رێگەی نەبوو بێتە نێو ژوورەکەی منەوە. منیش لەوێدا ئیمتیازی ٧.٥ م بەدەستهێنا. لەگەڵ کەسی یەکەم کە رەتینگی فیدەکەی ١٣٦١ بوو، مساویم کرد. "   یەکێک لە خاڵە گرنگەکانی سەرکەوتنی پایار، پرۆڤەی زۆری رۆژانەیە، ئەویش لەژێر چاودێریی دایک و باوکیدا بووە. دایک و باوکی کاتێک بە لێهاتوویی کوڕەکەیان زانیوە، بۆ هەموو کێبڕکێیەکان لەگەڵی چوون و نەیانهێشتووە لە یاریی شەترەنج دوور بکەوێتەوە.  پەخشان رەشید ئازەر، دایکی پایارە و دەڵێت، کوڕەکەوە لە ماڵەوە لانی کەم رۆژانە هەشت کاژێر پرۆڤە دەکات، "مەتەڵ حەل دەکات، لە پێشبڕکێی جۆراوجۆردا بەشداری دەکات. چ لە ئێران و چ لە وڵاتانی دیکە. ئەوانە بوونە هۆی ئەوەی کە کەم کەم، بەو ئاستە بگات. بۆ پێشبڕکێی دیکەشمان زۆر بردووە. لە ٥ ساڵیدا بۆ پێشبڕکێی نێو ئێران، دوو مانگ بوو تەمرینی دەکرد بردمانە سیلوانا بۆ پێشبڕکێی کیشوەری. "  راهێنەرەکانی کە بە شێوەیەکی جیدی چاودێریی پەروەردەی پایاریان لە یاریی شەترەنجدا کردووە، پاڵپشتیی دایک و باوکی پایار بە یەکێک لە هۆکارە سەرەکییەکانی دەستکەوتەکانی ئەو منداڵە دەزانن.   ئیسماعیل عەبدولقادری، راهێنەری شەترەنجە و دەڵێت، "ئەگەر باسی هۆکاری سەرکەوتنی منداڵان بکەین، من هەمیشە گوتوومە سەرکەوتنی منداڵان سێ هۆکاری هەن، لە هەموو بوارێکی وەرزشیدا. یەکەم پەیوەندیی منداڵەکەیە، دووەم پاڵپشتیی دایک و باوکە، سێیەمیش نەقشی راهێنەرەکەیەتی کە بە راستی بەرچاوە. خۆشبەختانە پایار هەموویانی هەیە. پێویستە زۆر دەستخۆشی لە دایکوباوکی بکەم، چونکە من ئاگادارم دایکوباوکی چ زەحمەتێکی بۆ دەکێشن، خانمی شەمسی زۆر جار هاتووەتە سەر کلاس بە سەعات لە لای پایار دانیشتووە. "  ساڵی رابردوو، پایار وەکو یەکێک لە ئەندامانی هەڵبژاردەی شەترەنجی منداڵانی ئێران بانگهێشت کرا، بەڵام بە هۆکارێکی نادیار ناوی دەسڕدرێتەوە و دوایی بە بەدواداچوونی خێزانەکەی، راهێنەرەکانی و ژمارەیەک لە بەرپرسانی شاری بۆکان، جارێکی دیکە بانگهێشتی هەڵبژاردەی شەترەنجی منداڵانی خوار ٨ ساڵی ئێران دەکرێتەوە.  فەرزاد حەسەنزادە، سەرۆکی ئەنجوومەنی شەترەنجی بۆکان دەڵێت، "بۆ هەڵبژاردنی تیمی میللی، پایار کە بەشداریی کرد، لە ٨ یاری هەر هەشتیانی بردەوە. هەموو ئیمتیازەکانی وەرگرت، بەڵام حەزفیان کرد. پێویست دەکات لێرەوە دەستخۆشی لە نوێنەری بۆکان و سەرۆکی فەرمانگەی وەرزش و راهێنەرەکەی کە زۆریان زەحمەت کێشا، زۆر هەوڵیان دا، پەیوەندییان گرت و توانیان دادوەرێکی نێودەوڵەتی بۆ دابینبکەن کە مافی پایار وەربگرن ببێتە ئەندامی تیمی میللی. "  راهێنەرانی شەترەنج چاوەڕێی داهاتوویەکی گەش بۆ پایار شەمسی دەکەن، کە بەو تەمەنە کەمەوە بووەتە یاریزانێکی لێهاتووی یاریی شەترەنج.