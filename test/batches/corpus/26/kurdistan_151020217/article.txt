ئێواره‌ى رۆژی پێنجشه‌ممه ١٤ - ١٠ - ٢٠٢١ نێچيرڤان بارزانى، سه‌رۆكى هه‌رێمى كوردستان له‌گه‌ڵ جێنين پلاسخارت، نوێنه‌رى تايبه‌تى سكرتێرى گشتيى نه‌ته‌وه يه‌كگرتووه‌كان له عێراق، كۆبووه‌وه.  بەپێی راگەیێندراوی سەرۆکایەتیی هەرێمی کوردستان، له كۆبوونه‌وه‌كه‌دا به‌ڕێوه‌چوونى پرۆسه‌ى ده‌نگدان بۆ هه‌ڵبژاردنى ئه‌نجوومه‌نى نوێنه‌رانى عێراق و ئه‌نجامه‌كانى، دۆخى عێراق به‌گشتى و پێشبينييه‌كان بۆ داهاتووى پرۆسه‌ى سياسى له وڵات، تاوتوێ كراون.  سەرۆکی هەرێمی کوردستان و نوێنەری تایبەتی سکرتێری گشتیی نەتەوە یەکگرتووەکان هيوا دەخوازن ئه‌نجامه‌كانى هه‌ڵبژاردن دامه‌زراندنى حكومه‌تێكى لێ بكه‌وێته‌وه كه وه‌ڵامده‌ره‌وه‌ى خواست و هيوا و چاوه‌ڕوانييه‌كانى ته‌واوى پێكهاته‌كان بێت و ئارامى و سه‌قامگيرى و خزمه‌تگوزارى بۆ عێراقييه‌كان دابين بكات، هه‌روه‌ها "هاوڕا بوون كه پێويسته هه‌ر تانه و تێبينييه‌ک له‌سه‌ر ئه‌نجامه‌كانى هه‌ڵبژاردن، به رێكاره ياساييه‌كان يه‌كلا بكرێنه‌وه".  نێچيرڤان بارزانى، سوپاسی پلاسخارت و نێرده‌ى نه‌ته‌وه يه‌كگرتووه‌كان له عيراق - يونامى - ی كرد بۆ رۆڵى به‌رچاويان له چاودێريكردنى پرۆسه‌ى ده‌نگدان و يارمه‌تيدان و پشتگيريكردنى عێراق.