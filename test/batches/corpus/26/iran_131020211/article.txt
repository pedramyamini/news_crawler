ئاوی دەریاچەی ورمێ زۆر کەمبووەتەوە، ئەنجامی بەراوردکردنی وێنەکانی پێشوو و ئێستای ئەو وێنەگرە جیاوازە لەو ئامارانەی کە رادەگەیێندرێن. بە چاو دەبینرێت کە ئاوی دەریاچەکە زۆر کەمبووەتەوە. لەسەر پردی دەریاچەی ورمێ، قوڵایی ئاو ١٢ مەتر بوو، هەموو کەسێک نەیدەتوانی لەوێدا مەلە بکات، بەڵام ئێستا مەلەوانەکان چەند کیلۆمەتر زیاتریش دەڕۆن و کاتێک هەڵدەستنە سەر پێ، ئاو نەگەیشتووەتە کەمەریان.  دەریاچەی ورمێ شوێنێکی گەشتیارییە. بەشێک لە گەشتیاران بۆ بینینی جوانییەکەی و بەشێکی دیکەش بۆ مەلەکردن لە خێواوکدا سەردانی دەکەن. ئەمساڵ بەپێی ئاماری حکومەت، ئاستی ئاوەکەی ٦٢ % دابەزیوە و لەگەڵ کەمبوونەوەی ئاوەکەی، ژمارەی گەشتیارانیشی کەمبووەتەوە.  ئاو زۆر کەم بووەتەوە، ئەمساڵ بارانبارین زۆر کەم بوو و ئاوی بەنداوەکانیشیان بەرنەداوە، بۆیە ئاوەکەی زۆر کەم بووەتەوە و نیوەی ئاوی پاری تێدا ماوە.  ژیاندنەوەی دەریاچەی ورمێ، دروشمێکی سەرەکیی کابینەی پێشووی ئێران بوو، بەڵام لەگەڵ گۆڕینی کابینە، بەرپرسانی ئێستای حکومەت دەڵێن، لەو هەشت ساڵەدا تەنیا پارە و کات بەفیڕۆدراوە و هیچ کارێک بۆ ژیاندنەوەی نەکراوە. دانیشتووانی دەوروبەری دەریاچەکە دەڵێن، پرۆژەکانی حکومەت هەر لەسەر کاخەزن و ترسیان لەوەیە، ئەو خوێیەی ئێستا بە کیلۆ دەیفرۆشن، تاوەکو چەند ساڵی دیکە ببێتە بەڵای گیانیان.  ئەگەر ئەم دەریاچەیە وشک ببێت، باهۆزی خوێ سەرهەڵدەکات؛ لانیکەم لە رووبەری ١٠٠ کیلۆمەتری دەوروبەری خۆی زیان بە جووتیاران دەگەیێنێت. زەوییەکان هیچ بەرهەمێکیان نابێت و هەموویان وشک دەبن. سەرچاوە ئاوییەکانی دیکەش سوێر دەکات و باخ و باخچەکان وشک دەکات، لەگەڵ زۆر زیانی دیکە.  دەریاچەی ورمێ لە گیانەڵڵادایە. پسپۆڕان پێشبینییان کردووە، ئەگەر رێژەی بارانبارین زۆر زیاد نەکات و حکومەت پرۆژەی بنەڕەتی بۆ ژیاندنەوەی جێبەجێ نەکات، بەرگەی کەمتر لە ١٥ ساڵی دیکە دەگرێت.