رۆژی دووشەممە ٢٥ - ١٠ - ٢٠٢١، شێرزاد محەممەد، رێپێدراوی هاتووچۆ لە بەڕێوەبەرایەتیی هاتووچۆی چەمچەماڵ بە تۆڕی میدیایی رووداوی گوت، پێکدادانەکە لەنێوان ئۆتۆمبێلێکی تایبەت لەجۆری نیسان سەنی و ئۆتۆمبێلێکی پیکاب دەبڵ روویداوە.  بە گوتەی شێرزاد محەممەد، بەپێی هێڵکارییەکانی هاتووچۆ، هۆکاری رووداوەکە پیکابەکە بووە و گوتیشی، "کەسێک گیانی لەدەستدا کە هاوژینی شۆفێری ئۆتۆمبێلە تایبەتەکە بووە و پێنج کەسی دیکەش برینداربوون، کە بەهۆی سەختی برینەکانیانەوە چوار برینداریان رەوانەی نەخۆشخانەکانی سلێمانی کراون".  لە هەمان سنوور رۆژی ١٧ - ١٠ - ٢٠٢١، ئۆتۆمبێلێک وەرگەڕا و بەهۆیەوە پێنج کەس برینداربوون و زیانێکی زۆری ماددیش کەوتەوە.  بەپێی ئامارەکانی هاتووچۆ، لە شەش مانگی یەکەمی ٢٠٢١ دا، هەزار و ٩٢٠ رووداوی هاتووچۆ لە هەرێمی کوردستان روویانداوە، بەهۆیانەوە ٢٧٣ کەس گیانیان لەدەستداوە و سێ هەزار و ٣٩٤ کەسیش برینداربوون.