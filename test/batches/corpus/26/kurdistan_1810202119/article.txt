رۆژی دووشەممە ١٨/١٠/٢٠٢١، شاندێکی پارتی دیموکراتی کوردستان بە سەرۆکایەتی فازڵ میرانی، سەردانی مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستانیان لەسلێمانی کرد، لەکاتی بەخێرهێنانی شاندی میوانەوە، مەحموود محەممەد، گوتەبێژی پارتی دیموکراتی کوردستان دەڵێت: "ئێستا کۆمەڵی دادگەری رایگەیاند کە بەشداریی گفتوگۆکانی پێکهێنانی حکومەتی عێراق ناکەن"، مەلا بەختیاریش بە پێکەنینەوە دەڵێت: "بەیەک کورسییەوە"، دوای ئەوە فازڵ میرانی، سکرتێری مەکتەبی سیاسی پارتی دیموکراتی کوردستان  دەڵێت: "شەرت نییە ئەوەی محەممەد حەکیم دەڵێت ئەوە بێت"، ئەم گفتۆگۆیە نیگەرانیی کۆمەڵی دادگەریی کوردستانی لێکەوتەوە.  محەممەد حەکیم،  گوتەبێژ و ئەندامی ئەنجوومەنى سیاسى کۆمەڵی دادگەرى کوردستان بە تۆڕی میدیایی رووداوی گوت: "کۆمەڵیش وەکو حیزب وەڵامی ئەو قسانە دەداتەوە، ئەو قسانە کە لەو کاتە بووە مایکەکان کراونەتەوە و نەیانزانیوە بەڕاستی نیگەرانی کردووین".  هەروەها لە هەژماری خۆی لە تۆڕی کۆمەڵایەتیی فەیسبووک، ئەو بەرپرسەی کۆمەڵی دادگەری وەڵامی مەلا بەختیار و فازڵ میرانی دەداتەوە و سەرەتا بۆ مەلا بەختیار نووسیویەتی: "کاک مەلا بەختیار لە بری گاڵتەکردن بە کۆمەڵ خەمی حیزبەکەی خۆت بخۆ".  دواتر دەڵێت: "کاک فازڵ میرانی، من گوتەبێژی کۆمەڵم و رای جەنابی سەرۆک و ئەنجوومەنی باڵای حیزب رادەگەیێنم، لە نێو حیزبێکی خواپەرست نەک شەخسپەرست".  هەروەها دەڵێت: "ئامۆژگاریتان دەکەم لە کۆبونەوەکان وریای قسەکانتان بن، نەبادا باسی سەرۆکەکانتان بکەن، دواتر قسەکان بگاتەوە جێی خۆی و ژیانتان بکەوێتە مەترسییەوە".  ئەو گرتە ڤیدیۆییە لەکاتێکدا بڵاودەبێتەوە کە ئەنجامەکانی هەڵبژاردن ١٠/١٠/٢٠٢١ راگەیێنرا و دەرکەوت کۆمەڵی دادگەری کوردستان تەنیا یەک کورسیی بەدەستهێناوە، لە کاتێکدا لە هەڵبژاردنی ٢٠١٨ دا دوو کورسی بەدەستهێنابوو.