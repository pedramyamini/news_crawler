هەڵکەوت عەزیز، پەیامنێری رووداو لە بەغدا، رایگەیاند، ئەمڕۆ یەکشەممە ٣١ - ١٠ - ٢٠٢١، پرۆسەی جیاکردنەوە و ژماردنەوەی دەستیی دەنگەکانی شاری کەرکووک تەواو کران، هەر ئەمڕۆش دەست بە ژماردنەوەی دەستی دەنگەکانی شارەکانی کەربەلا، قادسیە، موسەننا، ئەنبار و هەولێر دەکرێت.  پەیامنێری رووداو دەڵێت: هی پارێزگای هەولێر لەسەر بنەمای ٢٨ تانە پرۆسەی جیاکردنەوە و ژماردنەوەی دەستیی دەنگەکان بۆ ٢٨ وێستگە دەکرێت.  سەبارەت بە کەرکووکیش، پەیامنێری رووداو رایگەیاند، هێشتا کۆمیسیۆنی باڵای سەربەخۆی هەڵبژاردنەکانی عێراق بە فەرمی راینەگەیاندووە، بەڵام "بەپێی ئەو زانیاریانەی دەستمان کەوتووە، ئەنجامی دەنگەکانی پارێزگای کەرکووک بازنەی یەک و دوو و سێ بە تەواوەتی هاوتا بوونە هیچ گرفتێکیان نەبووە. "  سەبارەت بە چۆنیەتیی بەڕێوەچوونی پرۆسەکە و تێبینییەکانیان، دکتۆر هێمان تەحسین، بەڕێوەبەری گشتی لە فەرمانگەی پارتە سیاسییەکان لە کۆمیسیۆنی باڵای سەربەخۆی هەڵبژاردنەکان کە سەرپەرشتیی پرۆسەی جیاکردنەوە و ژماردنەوەی دەستیی دەنگەکان دەکات، بە پەیامنێری رووداوی گوت، "پرۆسەکە بەشێوەیەکی زۆر گونجاو بەڕێوەدەچێت، لە کاژێر ٠٨: ٠٠ ـی بەیانییەوە دەستمان بەو پرۆسەیە کرد، ئەمڕۆ دەنگەکانی شەش شار بە دەست دەژمێردرێنەوە کە کەرکووک، هەولێر، ئەنبار، کەربەلا، موسەننا و قادسیەن. "  هێمان تەحسین ئەوەشی گوت کە "شاری کەرکووک دەتوانم بڵێم تەواو بووە، تاوەکو ئێستا ئەنجامەکان هاوتان، بەڵام هەندێک وێستگەی دیکە ماون هێشا تەواو نەبوون، دواتر دەست بە پرۆسەی ژماردنەوەی دەستیی دەنگەکانی هەولێر دەکەین. "