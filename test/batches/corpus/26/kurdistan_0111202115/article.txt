سیامەند کەریم، گوتەبێژی سەرۆکایەتیی شارەوانیی هەولێر ئەمڕۆ دووشەممە ١ - ١١ - ٢٠٢١ بە تۆڕی میدیایی رووداوی راگەیاند، خاوەن زەوییەکانی قەرەبووی گوندی کۆری کە لە خاوەنی زەوی ژمارە (١٤١٢ تاوەکو ١٨١٢)ـە، لە رۆژی سێشەممە ٢٠٢١/١١/٢ سەردانی سەرۆکایەتیی شارەوانیی هەولێر بکەن بۆ راییکردنی مامەڵەکانیان و تاپۆکردنی زەوییەکانیان.  پێداویستیەکانی جێبەجێکردنی مامەڵەی قەرەبووی گوندی کۆری  ١ - بڕیاری ئەنجوومەنی وەزیران (٢ وێنە)  ٢ - نووسراوی وەزارەتی شارەوانی و گەشتوگوزار (٢ وێنە)  ٣ - نووسراوی پارێزگای هەولێر (٢ وێنە)  خاوەن زەوییەکان پێویستە ئەم بەڵگەنامانەیان پێبێت   ١ - ناسنامەی باری شارستانی (فسفۆر) یان کارتی نیشتمانی (ئەسڵی + وێنەی کۆپی) خۆی و هاوژینەکەی  ٢ - جنسیە عێراقی (ئەسڵی + وێنەی کۆپی رەنگاوڕەنگ)  ٣ - کارتی نیشتمانی (ئەسڵی + وێنەی کۆپی رەنگاوڕەنگ)  ٤ - فۆرمی خۆراک (ئەسڵی + وێنەی کۆپی رەنگاوڕەنگ)  سیامەند کەریم دەڵێ: " دوای تەواوبوونی مامەڵەی ئەو ژمارانەی کە راگەیێندراون، ژمارەکانی دیکەش لە هەفتەکانی داهاتوودا رادەگەیێندرێن".  لە هەرێمی کوردستان بڕیارە هەرچی زەویی کارت هەن تاپۆ بکرێن. سەرۆکی شارەوانیی هەولێریش رایدەگەیێنێت کە لیژنەیەکیان بۆ تاپۆکردنی زەوییەکارتەکانی سنووری پارێزگای هەولێر پێکهێناوە.  رۆژی ٢٠٢١/٠٩/٢٦ لوقمان عومەر، بەڕێوەبەرى گشتیى تاپۆى خانووبەره‌ى هەرێمی كوردستان رایگەیاند، بە فەرمانی سەرۆکوەزیرانی هەرێمی کوردستان یەکەیەک دیاریکراوە بۆ ئەوەى هەرچی زەویی کارت هەیە تاپۆ بکرێن و گوتیشی: "لە هەرێمی کوردستان ٢٠ هەزار پارچەزەوی تاپۆ دەکرێن. "  عەبدولواحید ئەحمەد، سەرۆکی شارەوانیی هەولێر بە رووداوی راگەیاند: "لەو زەوییە کارتانەی لە هەرێمی کوردستان تاپۆ دەکرێن، هەولێر پشکی شێری بەردەکەوێت. ماوەی ساڵێک دەبێت کە سەرۆکی حکومەتی هەرێمی کوردستان ئاماژەی بەوە داوە کە دەبێت بە زووترین کات هەموو کارتە دابەشکراوەکان بکرێنە سەنەد. ئێمە لە سەرۆکایەتیی شارەوانیی هەولێر لیژنەیەکی تایبەتمەندمان بۆ ئەوە پێکهێناوە تا بتوانن لەگەڵ بەڕێوەبەرایەتیی تاپۆی هەولێر و وەزارەتی کشتوکاڵ و لایەنی پەیوەندیداردا رێکارە یاسایی و هونەرییەکان جێبەجێ بکەن. "  سەرۆکی شارەوانیی هەولێر ئاشکرای کرد کە لە هەولێر کۆی گشتیی کارتە دابەشکراوەکان ١٢٨ هەزارن و تاوەکو ئێستا ٨٠ هەزاریان کراونەتە تاپۆ.  بە گوتەی عەبدولواحید ئەحمەد، لە قەرەبووی گوندی کۆری کە چوار هەزار و ٢٠٠ تاپۆن نزیکەی ٤٠٠ یان وەک قۆناخی یەکەم تەواو بوون. لە لایەکی دیکەیشەوە ١٠ هەزار و ١٥ کارتی دیکەیشیان هەیە کە لە تاپۆکانی دوو و یەکی هەولێرن.   سەرۆکی شارەوانیی هەولێر ئەوەی خستەڕوو کە لە ١٢٨ هەزار کارت تەنیا نزیکەی ٣٠ هەزار کارت ماونەتەوە کە ئێستا کاریان لەسەر دەکەن تاوەکو لە ئایندەیەکی نزیکدا بە تەواوی کۆتایی پێبهێنرێت و گوتیشی: "دوای سەردانی مەسرور بارزانی، سەرۆکی حکومەت بۆ هەشتی حەسارۆک لە قۆناخی یەکەمدا رێگە دەدەین خانووەکانیان دروست بکەن. "  لە گەڕەک ژینیش سێ هەزار زەویی کارتی چاوەڕێی تاپۆکردنن و عەبدولواحید ئەحمەد گوتی: "ئەوەی گەڕەکی ژین سەر بە بەڕێوەبەرایەتیی گشتیی شارەوانییەکانە. ئەو گەڕەکانەیشی لە سنووری ئێمەدان کارمان لەسەریان کردووە، وەک گەڕەکەکانی بەختەوەری، باغەمرەی شەهاب، باخولمنارە، گردجووتیار، سێبەردان، کانی قرژاڵە و چەندین شوێنی دیکە. "   ئاماژەی بەوەش کرد کە لە باغەمرەی شەهاب زیاتر لە ٢٥ هەزار زەویی کارتی هەبوو کە نزیکەی ٢٠ هەزار کارتمان تەواو کردووە کە نزیکەی پێنج - شەش هەزار کارتی ماوەتەوە.   هەندێک شوێنی ناو ناوەندی شاری هەولێر هەن وەک گوندی حەسارۆک خزمەتگوزارییشیان بۆ چووە، بەڵام تاوەکو ئێستا تاپۆ نەکراون.  عەبدولواحید ئەحمەد گوتی: "ئەوانە کاریان لەسەر دەکەین و پەیتاپەیتا کارەکانیان بەرەو دوایی دەڕوات. هەوڵ دەدەین ئەو گەرەکانەیشی خزمەتگوزارییان پێ نەگەیشتووە لە زووترین کاتدا ئاو و ئاوەڕۆ و شەقامیان پێبگەیەنین. "