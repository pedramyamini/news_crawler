ئومێد خۆشناو، پارێزگاری هەولێر ئێوارەی ئەمڕۆ شەممە بە تۆڕی میدیایی رووداوی راگەیاند، سبەی یەکشەممە لە یەکەم رۆژی دەنگدان بۆ هەڵبژاردنی پێشوەختەی عێراق، بازاڕ و مۆڵەکان داخراو دەبن، بەڵام هاتووچۆ لەنێوا پارێزگاکاندا کراوە دەبێت، گوتیشی "داخستنی بازاڕ و شوێنە گشتییەکان لە رۆژی دەنگداندا بڕیاری کۆمیسیۆنە نەک حکومەتی هەرێمی کوردستان. "  هاوکات نەبەز عەبدولحەمید، قایمقامی هەولێر پێشتر بە رووداوی راگەیاند، "لەنێوان قەزا و ناحییەکانی پارێزگای هەولێر هیچ قەدەخەیەک نابێت و هاتووچۆ ئاسایی دەبێت. "  بڕیارە سبەینێ یەکشەممە ١٠ - ١٠ - ٢٠٢١، هەڵبژاردنی پێشوەختەی پەرلەمانی عێراق، لە هەرێمی کوردستان و عێراق بەڕێوەبچێت. تێیدا ٢٤ ملیۆن و ٩٠٧ هەزار و ٦٧٩ کەس مافی دەنگدانیان هەیە.  لە رۆژی دەنگداندا قەدەخەی هاتووچۆ لەنێوان پارێزگاکانی دیکەی عێراقدا راگەیێندراوە.