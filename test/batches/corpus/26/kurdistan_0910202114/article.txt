رۆژی شەممە ٠٩ - ١٠ - ٢٠٢١، راگەیاندنی بەڕێوەبەرایەتی ئاسایشی بازگەکان سەر بە دەزگای ئاسایشی هەرێمی کوردستان ئاگاداری دەنگدەران دەکاتەوە کە "ئەوانەی دەنگدانەکانیان کەوتووەتە ناوچەکانی دەرەوەی ئیدارەی ھەرێمی کوردستان لە رۆژی ده‌نگدان بازگەکان بە روویاندا کراوە دەبێت بەمەرجێک کارتی ده‌نگدانیان لابێت. "  لە رۆژی دەنگداندا قەدەخەی هاتووچۆ لەنێوان پارێزگاکانی دیکەی عێراقدا راگەیێندراوە.  ئومێد خۆشناو، پارێزگاری هەولێر ئێوارەی رۆژی شەممە بە تۆڕی میدیایی رووداوی راگەیاند، رۆژی یەکشەممە لە رۆژی دەنگدان بۆ هەڵبژاردنی پێشوەختەی عێراق، بازاڕ و مۆڵەکان داخراو دەبن، بەڵام هاتووچۆ لەنێوا پارێزگاکاندا کراوە دەبێت، گوتیشی "داخستنی بازاڕ و شوێنە گشتییەکان لە رۆژی دەنگداندا بڕیاری کۆمیسیۆنە نەک حکومەتی هەرێمی کوردستان. "  نیبراس ئەبو سۆدە، یاریدەدەری گوتەبێژی کۆمیسیۆنی باڵای سەربەخۆی هەڵبژاردنەکانی عێراق، بە رووداوی رایگەیاند بوو " تاوەکو ئێستا بڕیارەکە ئەوەیە قەدەخەی هاتووچۆ لە نێوان شارەکان رابگیرێت، بەڵام سنووری عێراق لەگەڵ وڵاتانی دراوسێ و هەروەها فڕۆکەخانەکان بەتەواوی لە رۆژی دەنگدان دادەخرێن".  بڕیارە سبەینێ یەکشەممە ١٠ - ١٠ - ٢٠٢١، هەڵبژاردنی پێشوەختەی پەرلەمانی عێراق، لە هەرێمی کوردستان و عێراق بەڕێوەبچێت. تێیدا ٢٤ ملیۆن و ٩٠٧ هەزار و ٦٧٩ کەس مافی دەنگدانیان هەیە.  لە سەرانسەری عێراق زیاتر لە ٢٥٠ هەزار ئەندامی هێزە ئەمنییەکان بەشدار دەبن لە پاراستنی ئاسایش لە رۆژی دەنگداندا.  بەپێی ئامارەکانی بەڕێوەبەرایەتیی کۆچ و کۆچبەرانی عێراق - لقی هەولێر، لە دوای هێرشەکانی ١٦ی ئۆکتۆبەر، نزیکەی حەوت هەزار خێزانی کەرکووک ئاوارەی هەولێر بوون، لەو ژمارەیە، ئێستا نزیکەی دوو هەزار خێزان لە ئاوارەیدا ماونەتەوە.  بۆ رۆژی دەنگدان، وەزارەتی ناوخۆی عێراق بڕیاریداوە هاتووچۆی نێوان پارێزگاکان قەدەخە بێت، بەڵام کارئاسانی بۆ دەنگدەرانی کەرکووک دەکرێت، بە مەرجی هەبوونی کارتی دەنگدان رێگەیان پێدەدرێت بگەڕێنەوە پارێزگاکەیان.  رائید ئامر نووری، گوتەبێژی پۆلیسی کەرکووک بە رووداوی راگەیاند، "ئەوانەی لە دەرەوەی شارن، پێش رۆژی دەنگدان بگەڕێنەوە ناو شار بۆئەوەی بە ئازادانە بچن دەنگی خۆیان بدەن، ئەوانەشی کەوا لە دەرەوەی شارن و ناتوانن بێن، ئێمە دەتوانین ئاسانکارییان بۆ بکەین، بەڵام پێش ئەوە دەبێت لەوە دڵنیا ببینەوە کە ئایا شوێنی دەنگدانەکەی لە کەرکووکە یاخود نا، کارتی دەنگدان و پێداویستییەکانی پێیە یاخود نا، کەمێک تووشی عەزێت دەبێت".