سەڵاح جەوهەر، بەڕێوەبەری گشتی گواستنەوە لە وەزارەتی گواستنەوە و گەیاندنی هەرێمی کوردستان بە تۆڕی میدیایی رووداوی راگەیاند: "لەکۆی ٣٥ هەزار تەکسی لە پارێزگای هەولێر ١٦ هەزاریان لەزگە و لۆگۆ و شریتییان لێدراوە. لە پارێزگای سلێمانی لە کۆی ٢٧ هەزار تەکسی ٥ هەزار تاکسی و لە پارێزگای دهۆکیش لە کۆی ٢٧ هەزار تەکسی ٥ هەزارییان لەزگە و لۆگۆ و شریتییان لێدراوە".  هەروەها فازڵ حاجی، گوتەبێژی هاتوچۆی پارێزگای هەولێر بە تۆڕی میدیایی رووداوی گوت: "بەپێی وەزارەتی گواستنەوە و گەیاندنی هەرێمی کوردستان بەهۆی ئەوەی بەشێکی شۆفێری تەکسییەکان مامەڵەکانیان لە جێبەجێکردندایە و بۆ ئەوەی دەرفەتێکی دیکە بدرێتە شۆفیرەکان بۆ تەواوکردنی کارەکانیان، وادەی لێدانی لەزگە و  لۆگۆ و شریت و دەرهێنانی کارتی زانیاری تاوەکو رۆژی ١ - ١٢ - ٢٠٢١ درێژکراوەتەوە".  رۆژی ١ - ٨ - ٢٠٢١ کۆتایی ئەو وادەیەبوو کە وەزارەتی ناوخۆ بۆ خاوەن تاکسییەکانی دیاریکردبوو بۆ لێدانی لۆگۆ و لەزگەی تەكسی، لەسەر پێشنیازی وەزارەتی گواستنەوە و گەیاندن بۆ ٣ مانگی دیکە ئەو وادەیە بۆ شۆفێرانی تەکسی درێژکرایەوە.  بەپێی نووسراوێکی وەزارەتی گواستنەوە و گەیاندن وەزارەتەکە پێشنیازی کردبوو وادەی لێدانی كارتی زانیاری و لۆگۆ و لەزگەی تەكسی تاوەکو ٠١ - ١١ - ٢٠٢١ درێژبکرێتەوە.   بەپێی نووسراوەکەی وەزارەتی گواستنەوە و گەیاندن، لە دوای ئەو کاتەی کە دیاریکرابوو هەر شۆفێرێک سەرپێچی لە بڕیارەکە بکات ٥٠٠ هەزار دینار سزا دەدرێت و بۆ هەر مانگێک دواکەوتنیش ٥٠٠ هەزار دیناری دیکە سزا دەدرێت.  رۆژی چوارشەممە ١٥ی ئەیلوولی ٢٠٢١ ئانۆ جەوهەر، وەزیری گواستنەوە و گەیاندن پێشوازیی لە نوێنەری سەندیکای کرێکاران و شۆفێرانی تەکسی کرد، لە کۆبوونەوەیەکدا وەزیری گواستنەوە و گەیاندن ئاماژەی بەوە کردووە، پرۆژەی لێدانی لۆگۆ و لەزگەی تەكسی "بۆ بەرژەوەندی و سەلامەتیی شوفێری تەكسی و سەرنشینەكانە".  بەپێی راگەیێندراوی وەزارەتی گواستنەوە و گەیاندن، شۆفێرانی تەكسی داواکارییەکیان ئاراستەی وەزیری گواستنەوە و گەیاندن كردووە بۆ مەبەستی درێژكردنەوەی وادەی كۆتایی كە بڕیارە لە ١ی تشرینی دووەمی ٢٠٢١ كۆتایی بێت و لە بەرامبەردا وەزیری گواستنەوە و گەیاندن جەختی لەوە كردووەتەوە، "بە هەماهەنگی لەگەڵ وەزارەتی ناوخۆ و خودی وەزیری ناوخۆ لەسەر هێڵن و ئەم پرسە بە هەند وەرگیراوە و بەڵێنیدا ماوەكەیان بۆ درێژبكاتەوە، تەنانەت سزای پێبژاردنەكەش دوادەخرێت".