بە هەروەزی کار دەکرێت بۆ خاوێنکردنەوەی پاشماوەکانی لافاوەکەی مهاباد. لیتە و قوڕاو چووەتە نێو دەیان ماڵ و زیانی بە خەڵک گەیاندووە.   بە گوتەی بەرپرسانی شاری مهاباد، لافاو زیانی بە ٥٠٠ هێکتار زەوی کشتوکاڵی، باخ و شەقامەکان گەیاندووە، کە دەکاتە پێنج کیلۆمەتر چوارگۆشە.  ئیبراهیم رەئیسی، سەرۆککۆماری ئێران لە پەیوەندییەکی تەلەفۆنی لەگەڵ پارێزگاری ورمێ و قایمقامی مهاباد، داوای کردووە هەوڵەکان بۆ خاوێنکردنەوەی شارەکە و قەرەبووکردنەوەی خەڵک چڕتربووەتەوە.   محەممەد سادق موعتەمدیان، پارێزگاری ورمێ دەڵێت، "هەموو ئەو بەڕێزانەی زیانیان بەرکەوتووە، لە ئۆتۆمبێل، خانوو زەوی و زار و باخەکان، دۆسیەیان بۆ دروستکراوە و لە یەکەم دەرفەتدا رێکارە یاساییەکانی دەگیرێتەبەر بۆ وەرگرتنی زیانەکان بۆ پایتەخت بەڕێ دەکرێت".  بە گوتەی بەرپرسان، لافاو لە ئەنجامی دەستکاریکردنی رێڕەوەکانی ئاودا روویداوە. بەپێی راپۆرتی ئیرنا، ئاژانسی فەرمی ئێران، پێشتریش پێشبینی دەکرا لافاو لە گەڕەکی موکریانی مهابادەوە هەستێت.   ئەمیر عەباس جەعفەری، بەڕێوەبەری کۆنترۆڵی قەیرانی پارێزگای ورمێ راگەیاندووە، هۆکاری سەرەکیی لافاو دروستکردنی خانوو بووە لە رێڕەوی ئاوەکاندا.  ئەگەری هەستانی لافاوی دیکەش لە مهاباد هەیە، دروستکردنی خانووبەرە لە رێڕەوی ئاوەکان، نەبوونی بەربەست و نەگواستنەوەی رێڕەوی لافاوەکان، لەگەڵ ئەوانەشدا بارینی بەخوڕی لەناکاو و بەرزبوونەوەی پلەکانی گەرما بەهۆی گۆڕانکارییەکانی کەشوهەواوە هەموویان ئەگەری روودانی لافاوی دیکەیان زیاترکردووە.  پارێزگاری ورمێ دەڵێت، "بێگومان دەبێت لێکۆڵینەوە لە سەرچاوەی لافاوەکان بکرێت، ئەگەر دروستکردن کاناڵ پێویستە یان بەربەست، بەگشتی ئەو کارانەی پێویستە سەرچاوە سرووشتییەکان، لەنێو شاریشدا شارەوانی و قایمقامییەتی ئەنجامی بدەن، لە پێشینەدا دەبن".  ئەم رێکارانە ئەگەر زوو رەچاو نەکرێن، نەک تەنیا لە مهاباد، بەڵکو لە شارەکانی دیکەشدا لە پارێزگای ورمێ ئەگەری هەستانی لافاو بەهێزدەبێت.