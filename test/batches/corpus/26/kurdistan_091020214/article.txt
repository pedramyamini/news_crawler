لە گەڕەکی قڕگەی دوو لە نزیک مزگەوتی فەجر لە شاری سلێمانی، دوو ساڵە رێگەکە هەموو شتێکی بۆ دەکرێت و تەنیا قیرکردنی دەمێنێت و ناکرێت. دواتر بەهۆی بارانەوە تێک دەچێتەوە. هەروەها لە گەڕەکی جیهان ٤٨ ـیش کە نزیکەی ٧٠٠ ماڵن، دانیشتووانەکەی دەڵێن، "خزمەتگوزاریمان نییە. "  ئاکۆ عەلی، جێگری سەرۆکی شارەوانیی سلێمانی رایگەیاند: "ئێمە لە ساڵی ٢٠٢٠ حکومەتی هەرێمی کوردستان هیچ بودجەیەکی بۆ دابین نەکردین. ئەوەیشی خۆمان هەمانبوو نەیانهێشت خەرجی بکەین، بە بیانووی ئەوەی قەیرانی دارایی هەیە، بۆیە پار لە سلێمانی هیچ کارێک نەکرا. لەبارەی قیرتاوکردنیشەوە، ئێمە لەم کاتەدا هەرچی بودجەیەکمان لە بەردەستدایە بۆ دروستکردنی ژێرخانمان داناوە کە ئاوەڕۆیە. نزیکەی ٨٥ % ـی ئەو پارەیەی لە ١٥ % ی داهاتمان دەستمان دەکەوێت، بۆ دروستکردنی زێراب و ئاوەڕۆی کۆڵانە تازەکانمان تەرخانمان کردووە. "  بە گشتی کۆڵانەکانی قڕگە بە تایبەتی تازەکان خزمەتگوزارییان کەمە، لە کاتێکدا چڕ و قەرەباڵخن و نیشتەجێیان زۆرە. کۆڵانەکانی دەوروبەری باخچەی چراخان لە گەڕەکی سرووشت قیرتاو نەکراون کە دەڵین ١٠ ساڵە داوا دەکەن و هەر ناکرێت کە باراناوی هەموو گەڕەکی قڕگەی پێدا دەڕوات.  رێگەی نێوان کانی گۆمە و بەکرەجۆ کە نزیکەی سێ کیلۆمەتر دەبێت کە دەچێتەوە بۆ گەڕەکی بابان پێویستی بەوەیە قیری بۆ بکرێت کە گوندەکانی داریکەلی و باڕۆی و دێ کۆن و هەزارمێرد و عەزیزاوەی لەسەرە کە دەگوترێت بە چاککردنی ئەو رێگەیە قەرەباڵخیی سەر رێگەی بەکرەجۆ لای ماجدی مۆڵ کەم دەبێتەوە.  ئاکۆ عەلی گوتی: "وەکو ئەوەی ئەو کۆڵانانە قیرتاو بکەین، نەخێر وەکو شارەوانی بودجەی ئەوەمان نییە کە قیرتاویان بکەین، لەبەر ئەوەی یەک کارگەی قیرمان هەیە. ئەو کارگەیەشمان داناوە بۆ نۆژەنکردنەوەی ئەو شەقامە سەرەکییانەی رۆژانە هەزاران ئۆتۆمبێلیان بەسەردا دەڕۆن. چەند سەد ملیۆن دینارێکیشمان هەر بۆ نۆژەنکردنەوەی ئەو شەقامە سەرەکییانە داناوە. لەم کاتەدا ناتوانین ئەو کۆڵانانە قیرتاو بکەین و داوای لێبووردن دەکەین. "  بە گوتەی جێگری سەرۆکی شارەوانیی سلێمانی، گەڕەکێکی وەکو قڕگە لە ساڵی ٢٠١٤ وە داوا کراوە پارەی بۆ تەرخان بکرێت، بەڵام بابەتی قەیرانی دارایی بەسەردا هاتووە. ساڵی ٢٠١٩ دەست کرایەوە بە کارکردن، بەڵام بەهۆی ئەوەی حکومەت بودجەی بۆ خەرج نەکرد راگیرایەوە. "ئەمساڵ ئەو پرۆژەیە کەوتووەتەوە کار، لەگەڵ ئەوەیشدا ئەوان لەسەر بودجەی شارەوانی دوو - سێ کۆڵانیان کۆنکرێت دەکەین. "  بەشێک لە دانیشتووانی ئەو گەڕەکانەی قیرتاو نەکراون با لەوە دەکەن کە ١٠ ساڵە جاوەڕێی قیرتاون. ئاکۆ عەلی گوتی: "راست دەکەن. ئەم ١٠ ساڵە هیچ بودجەیەکی ئەوتۆمان لە بەردەستدا نەبووە و حکومەتیش لە ٢٠١٤ وە هیچ بودجەیەکی خەرج نەکردووە و ئێمەیش هەر ئەو ١٥ % یەمان لە بەردەستدا بووە کە هەر بەشی ئەو نۆژەنکردنەوانە دەکات. قیرتاوکردن و کۆنکرێتکردن لە پلانماندایە، لەگەڵ تەوابوونی ئاوەڕۆ و زێرابەکاندا دەست دەکەین بە قیرتاوکردن و کۆنکرێتکردن کە دەکەونە ساڵی ئایندەوە. "  سەرۆکایەتیی شارەوانیی سلێمانی بڕیاری دا لە کاتی مۆڵەتوەرگرتندا ئاسانکاری بکرێت بۆ ئەو خانوو و زەوییانەی سەهمن.  لە ساڵی ٢٠١٨ دا وەزیری شارەوانی نووسراوێکی فەرمیی بۆ سەرۆکایەتیی شارەوانیی پارێزگاکان کرد کە زەوی رووبەرەکەی هەرچەندێک بێت نابێت زیاد لە خانوویەکی لەسەر دروست بکرێت. واتە زەوی ئەگەر رووبەرەکەی ٨٠٠ مەتریش بێت، دەبێت لە خانووێک زیاتری لەسەر دروست نەکرێت.  جێگری سەرۆکی شارەوانیی سلێمانی ئاماژەی بەوە دا کە چەند جارێک نووسراویان کردووە بۆ وەزارەتی شارەوانی کە سرووشتی سلێمانی وەکو هەولێر نییە. سلێمانی گرد و شیوە، لەوانەیە خانوویەکی ٣٠٠ - ٤٠٠ مەتری لە شوێنێکدا بە زەحمەت دروست بکرێت، زۆربەی خەڵک دەیکات بە دوو خانوو. ئەوە بوو ئەنجوومەنی شارەوانی فەرمانێکی دەرکرد کە دەڵێت، هەر زەوییەک رووبەرەکەی لە ١٥٠ مەتر تاوەکو ٣٠٠ مەتر بێت رێگەیان پێبدەن لەسەر هەمان پارچە زەوی دوو خانوو دروست بکەن.  گوتیشی: "هەروەها ئەگەر زەوییەک ٢٠٠ مەتر بێت، پێشتر ١٠٠ مەتری کرابێتە خانوو و ئەوی دیکەی زەوی بێت، ئاسانکاریی بۆ دەکرێت کە ١٠٠ مەترەکەی دیکەیش بکرێتە خانوو. "  لە ئەنجوومەنی شارەوانیی سلێمانی بڕیار درا ھەموو ئەو كەسانەی كە گرێبەستیان ھەیە و كرێچیی سەرۆكایەتیی شارەوانیی سلێمانین، ماوەی نوێكردنەوەی گرێبەستەكانیان بۆ چەند ساڵێک درێژ بكرێتەوە.  ئاکۆ عەلی، جێگری سەرۆکی شارەوانیی سلێمانی گوتی: "ئێمە وەکو شارەوانی کۆمەڵێک موڵکمان هەن کە بە کرێ بە خەڵکمان داون. هەیانە وەک دووکان لەوانەیە ٥٠ ساڵ بێت بە دەست کەسێکەوە بێت. کاتی خۆی کە زیادکردنمان دەکرد، خەڵکی تر دەهاتن و نرخەکانیان زۆر بەرز دەکردەوە کە لە قازانجی شارەوانی بوو و ئێمەیش هاوکاریمان دەکردن و رێژەی خەمڵاندنەکەمان بەرز دەکردەوە، بەڵام سەیرمان دەکرد دوایی کێشەی کۆمەڵایەتیی لێدەکەوتەوە. ئێستا ئەنجوومەن بڕیاری دەرکرد کە هەر کرێچییەک بیەوێت دووکانەکەی بۆ تازە بکرێتەوە و رێکارە یاساییەکان بگرێتە بەر، ١٠ ساڵی دیکە بۆی تازە دەکرێتەوە. "  سەرۆكایەتی شارەوانی سلێمانی رایگەیاندووە کە ٥٦ پارچە زەویی نیشتەجێبوون بۆ كەسوكاری شەهیدان دابینكراوە كە پێشتر رەزامەندیی ئەنجوومەنی وەزیرانی هەرێمی کوردستانیان هەبووە.   ئاکۆ عەلی رایگەیاند، "ئەو کەسانە ناویان لە ئەنجوومەنی وەزیران هاتووەتەوە و ئێمە ناتوانین زەوی بە کەس بدەین. شارەوانی کاتێک زەوییەک بە فەرمی دەداتە هاونیشتمانییەک، دەبێت فەرمانی ئەنجوومەنی وەزیرانی هەبێت. "  بە گوتەی ئاکۆ عەلی، بەشێکی زۆر لە کەسوکاری زیندانییە سیاسییەکان فەرمانی ساڵی ٢٠١٩ ـی ئەنجوومەنی وەزیرانیان هەیە، بەڵام لەبەرئەوەی شارەوانی پێداویستییەکی ئەوتۆی لەبەردەستدا نەبوو کە زەویی تازە دابەش بکات، نەیانتوانیوە بۆیان دابین بکەن. ئێستا کۆمەڵێک زەوی جیاکراونەتەوە و کراونەتە سوورەتقەید و، بڕیارە لە ئایندەیەکی نزیکدا بەسەریاندا دابەش بکرێت کە زەوییەکان لە شوێنی جیاجیای دەوروپشتی شارن.