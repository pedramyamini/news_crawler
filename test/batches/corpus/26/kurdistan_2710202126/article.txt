دوای رووداوەکانی دوو رۆژی رابردوو پەرلەمانی کوردستان کە تێیدا گرژیی و ئاڵۆزیی لەنێوان پەرلەمانتاران دروستبوو، ئەمڕۆ لە تویتێکدا سەلاحەدین محەممەد بەهائەدین، ئەمینداری گشتیی یەکگرتووی ئیسلامی رایگەیاند: "ئەوەی لەپەرلەمانی کوردستان دەگوزەرێ، پاشەکشێ و قەیرانە، نوێنەرانی میللەت دابەزنە ئەو ئاستە لە پێشێلکردنی پەیڕەو و پشتگوێخستنی هەموونەریت و ئادابێک بەپاساوی داکۆکی لەحیزب؟! ".  ئەمیداری یەکگرتووی ئیسلامی بە پێویستی دەزانێت "سەرۆکایەتیی پەرلەمان و لایەنە مەرجەعەکانی ئەم کەسە هەڵەکارانە، فریای شکۆی پەرلەمان و سومعەی کوردستان بکەون".  لە دانیشتنی رۆژی ٢٦ - ١٠ - ٢٠٢١ پەرلەمانی کوردستان گرژی و ئاڵۆزی دروستبوو، ئەندامانی فراکسیۆنەکانی دیکە دەڵێن، جەلال پەرێشان، ئەندامی فراکسیۆنی پارتی دیموکراتی کوردستان قسەی نەشیاوی بە پەرلەمانتارانی دژی حیزبەکەی گوتووە. بەڵام خۆی لە کۆنگرەیەکی رۆژنامەڤانیدا رەتیکردەوە کە ئەو قسەیەی کردبێت.  کۆبوونەوەکەی پەرلەمانی کوردستان کە دوو رۆژ بەردەوام بوو و تێیدا بەدواداچوون بۆ نرخی سووتەمەنیی و گرانبوونی بەنزین و گاز دەکرا، ئەمڕۆ بەهۆی گرژی و ئاڵۆزیی و بایکۆتی فراکسیۆنەکان جگە لە فراکسیۆنی پارتی و پێکهاتەکان هەڵگیرا.