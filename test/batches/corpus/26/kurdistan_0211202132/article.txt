ئەمڕۆ سێشەممە ٢ - ١١ - ٢٠٢١، سیروان محەممەد، بەڕێوەبەری راگەیاندنی کارەبای سلێمانی بە تۆڕی میدیایی رووداوی راگەیاند، لەمەودوا موەلیدە ئەهلییەکان لە کاژێر ١٢: ٠٠ی نیوەڕۆ بۆ ٠١: ٠٠ی شەو لە کاتی نەبوونی کارەبای نیشتمانیدا کاریان پێدەکرێت و دوای کاژێر ٠١: ٠٠ی شەو، ئەگەر کارەبای نیشتمانیش نەبێت موەلیدەکان کاریان پێناکرێت.  بەڕێوەبەری راگەیاندنی کارەبای سلێمانی ئاماژەی بەوەکرد، ئەگەر بەیانیانیش کارەبای نیشتمانی نەبێت، کاژێر ٠٦: ٣٠ی بەیانی بۆ ماوەی دوو کاژێر موەلیدەکان کارەبا دابین دەکەن. هۆکارەکەشی گەڕاندەوە بۆ پێویستی کارەبا لە بەیانیاندا بۆ فەرمانبەران، قوتابیان و هەموو ئەوانەی دەچنە سەر کار.  بە گوتەی سیروان محەممەد، لە سلێمانی کارەبای نیشتمانی تاوەکو ئەمڕۆ رۆژانە ١٧ بۆ ١٨ کاژێر بووە و لەبارەی مانگی داهاتووشەوە گوتی، "ناتوانم بە دڵنیاییەوە بڵێم چۆن دەبێت، بەڵام پێشبینی دەکەم هەر لەم ئاستەدا بێت".  لە هەرێمی کوردستان و عێراق، بەهۆی نەبوونی بڕی کارەبای پێویستی نیشتمانی، لە رێگەی موەلیدەی ئەهلییەوە بەشێکی کارەبا بۆ خەڵک دابیندەکرێت.