رۆژی چوارشەممە ٢٧ - ١٠ - ٢٠٢١ وەزارەتی کارەبای حکومەتی هەرێمی کوردستان رایگەیاند، یەک ملیۆن و ١٠ هەزار پێوەری زیرەك لە سەرانسەری هەرێمی كوردستان بەستراون كە دەکاتە ٦٧ % ی هاوبەشانی كارەبا.  رۆژی شەممە ٢٣ - ١٠ - ٢٠٢١، عەلی ئیسماعیل، ئەندامی لیژنەی باڵای پێوەری زیرەک بە تۆڕی میدیایی رووداوی راگەیاند، "تاوەکو کۆتایی ئەمساڵ پرۆسەکە تەواو دەبێت و هەموو هاوبەشان پێوەریان بۆ دەبەسترێت، تەنها هەندێک گوندی دوورەدەست نەبێت کە ژمارەی هاوبەشەکانیان کەمن و زیاتر دەکەونە ناوچە سنوورییەکانەوە، لەگەڵ سیتییەکانی ناو شارەکان".  ئەو ئەندامەی لیژنەی باڵای پێوەری زیرەک گوتیشی، "بەستنی پێوەری زیرەک بۆ هاوبەشان کە بریتییە لە دابینکردنی ٤٠ ئەمپێر بۆ هەر هاوبەشێکی کارەبا بووەتە هۆی کەمکردنەوەی سووتانی بگۆڕەکانی کارەبا بە رێژەی ٩٠ % ".  حکومەتی هەرێمی کوردستان لە ساڵی ٢٠٢٠ دەستی بە بەستنی پێوەری زیرەک کرد و بە پرۆژەیەکی ناوبرد بۆ کەمکردنەوەی رێژەی بەفێڕۆچوونی کارەبا لە هەرێمی کوردستان و زیاتر پێدانی رێژەی ئەو کارەبایەی بە هاونیشتمانیان دەدرێت، پرۆژەکەش بریتییە لە تەرخانکردنی بڕی ٤٠ ئەمپێر بۆ هەر هاوبەشێکی کارەبا.  رۆژی سێشەممە، وەزارەتی کارەبای هەرێمی کوردستان روونكردنەوەیەکی لەبارەی پێوەری زیرەک و زیانگەیاندن بە خزمەتگوزاریی کارەبا بڵاوکردەوە و رایگەیاند، ئەوانەی زیان بە خزمەتگوزارییەکان دەگەیێنن، "تەواوی تێچوونی چاککردنەوە و دانانی پێوەرەکانیش دەکەوێتە ئەستۆیان".  لە روونکردنەوەکەی وەزارەتی کارەبادا هاتووە، "پێوەری زیرەك لەپێناو بەرژەوەندیی هاووڵاتییان بۆ کۆنترۆڵ و باشترکردنی دۆخی کارەبا دانراوە و گەورەترین خزمەت بە هاووڵاتییان دەگەیێنێت".  هەروەها ئاماژە بەوەش کراوە، "بەداخەوە لە هەندێك لە پەیجەكانی سۆشیال میدیا پڕوپاگەندەی دوور لە راستی بڵاودەكرێتەوە، لە هەندێک شوێنیش رێگە لە تیمەکانی کۆمپانیای بەستنی پێوەر دەگیرێت و زیان بە سندووقەكانی كارەبا دەگەیێندرێت، کە بەهۆیەوە کێشە بۆ گەیاندنی خزمەتگوزاریی کارەبا بۆ هاووڵاتییان دروستدەبێت".  وەزارەتی کارەبا هۆشداریی داوە و دەڵێت، "رێوشوێنی یاسایی بەرامبەر تەواوی ئەو کەسانە گرتووەتەبەر کە زیان بە خزمەتگوزاریی کارەبا دەگەیێنن و ئاستەنگ لەبەردەم گەیاندنی خزمەتگوزاریی کارەبا بۆ هاووڵاتییان دروستدەكەن و تەواوی تێچوونی چاككردنەوە و دانانی پێوەرەكانیش دەکەوێتە ئەستۆیان".