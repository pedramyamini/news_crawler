ئەمڕۆ یەکشەممە ١٠ - ١٠ - ٢٠٢١، سەعدی ئەحمەد پیرە، ئەندامی مەکتەبی سیاسی یەکێتی نیشتمانی کوردستان، دوای دەنگدان، لە کۆنگرەیەکی رۆژنامەڤانیدا رایگەیاند: "هەڵمەتی هەڵبژاردن کۆتاییهات، ئەمڕۆ رۆژی دەنگدانە، دوو رۆژ دواتر لە دەنگدان لایەنە سیاسییەکان دەبێت جارێکی دیکە بە یەکەوە دابنیشین و بەرنامەیەک دابنێین چۆن گفتوگۆ لەگەڵ عێراق و لایەنە سیاسییەکانی عێراق بکەین بیر لەو بکەنەوە چوار ساڵی داهاتوو لە عێراق چی بۆ هەرێمی کوردستان بەدەست دێت".  لە وەڵامی پرسیاری رەنجە جەمال، پەیامنێری رووداو سەبارەت بەوەی پێیانوایە ئەو هەڵبژاردنە دۆخی سیاسی و نەخشەی سیاسی لە عێراق بگۆڕێت، لەسەر کوردیش پێویستە چی بکات بۆ ئەوەی فراکسیۆنی کوردستانی لە بەغدا دروست بکرێتەوە و بە یەک تیم بچنەوە بەغدا، دەستپێشخەری یەکێتی لەوبارەیەوە، سەعدی پیرە گوتی: "بە دڵنیاییەوە ئێمە لە رابردوو دەستپێشخەریمان بووە و ئێستاش دەستپێشخەریمان دەبێت، لەوەی کە تیمی کوردی وەکو یەک تیم لە بەغدا لەسەر مافە رەواکان و دەستوورییەکانی خەڵکی کوردستان تێبکۆشێت".  سەبارەت بە وەرگرتنەوەی پۆستی سەرۆککۆمار لەلایەن یەکێتی، ئەندامەکەی مەکتەبی سیاسی یەکێتی دەڵێت: "بووەتە نەریت لە عێراق، لە سەرۆکایەتییەکاندا پەرلەمان بۆ سوننەیە، ئەنجوومەنی وەزیران بۆ شیعەیە، سەرۆککۆمار بۆ کوردە، جارێکی دیکەش سەرۆککۆمار بۆ کورد دەبێت، لەنێو کوردیش تاوەکو ئێستا بۆ یەکێتییە، هیچ هۆکارێکیش نابینم کە بۆ یەکێتی نەبێت".  لەبارەی گرنگی بەشداری کورد لە ناوچە کێشەلەسەرەکان، سەعدی پیرە گوتی: "زۆر گرنگە، پێشتر حاڵەتێکی نیوە سەربازی، حاڵەتێک کە پێشمەرگە بە حکومی ناکۆکییەکانی نێوان بەغدا و هەرێمی کوردستان کشایەوە، ئەو کشانەوەیە بووە مەیدانێک هەندێک سیاسەتی تائیفی و بیرو عەقڵیەتی کۆن لەگەڵ کورد مامەڵەیان کرد، دەبێت پێشمەرگە بگەڕێتەوە هەموو ئەو جێگایانەی کە پێشتر لێیبووە، بەلایەنیکەم بگەڕێتەوە ئەو جێگایانەی کە پێشمەرگە رزگاری کردووە لە داعش".