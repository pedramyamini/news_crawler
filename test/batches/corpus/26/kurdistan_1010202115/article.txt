هیوا حوسامەدین، پەیامنێری تۆڕی میدیایی رووداو، دوای نزیکەی دوو کاژێر لە دەستپێکردنی پرۆسەی دەنگدان لە شاری کەرکووک رایگەیاند، لە شاری کەرکووک گرفتی بەشداریکردنی خەڵک لە پرۆسەی دەنگدان هەیە، "تاوەکو ئەم کاتەی من قسە دەکەم کە لە کاژێر ٠٩: ٠٠ نزیکدەبینەوە، تەنیا پێنج کەس هاتوونەتە ئەم بنکەیەی دەنگدان و ویستوویانە دەنگ بدەن. چواریان دەنگیان داوە و یەکێکیان ناوی لەم بنکەیە نەبووە".  پەیامنێری تۆڕی میدیایی رووداو ئاماژەی بەوەش دا، ئەم بنکەیەی دەنگدان حەوت وێستگەی هەیە و بڕیارە لەنێو ئەم بنکەیەدا چوار هەزار و ٣٠٠ کەس دەنگ بدەن. لەنێو چەقی شاری کەرکووک کە شوێنی ململانێی تووندی پێکهاتەکانی کورد و تورکمان و عەرەبە، خەڵکێکی کەم روویان لە سندووقەکانی دەنگدان کردووە.  ئەمڕۆ بە بەشداریی ٢٤ ملیۆن و ٢٩ هەزار و ٩٢٧ دەنگدەر لە عێراق و هەرێمی کوردستان پرۆسەی دەنگدانی گشتی بۆ هەڵبژاردنی ٣٢٩ ئەندامی ئەنجوومەنی نوێنەرانی عێراق بەڕێوەدەچێت، کە لە هەشت هەزار و ٢٧٣ ناوەندی دەنگدان لە هەموو عێراق و هەرێمی کوردستان دەبێت، ئەو ناوەندانەش بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.