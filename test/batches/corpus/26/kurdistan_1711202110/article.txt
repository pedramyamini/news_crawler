رۆژی سێشەممە هەواڵی دەستبەسەرکردنی ئیبراهیم عەلیپوور، فۆتۆگرافەر و فۆتۆجورنالیستی خەڵکی شاری بانە لە رۆژهەڵاتی کوردستان، لە لایەن تاڵیبانەوە بڵاو بووەوە.   بەپێی بەدواداچوونەکانی رووداو، ئیبراهیم عەلیپوور بە مەبەستی فۆتۆگرافەری سەردانی ئەفغانستانی کردووە و لەوێ لە لایەن هێزەکانی تاڵیبانەوە دەستبەسەر کراوە و تاوەکو ئێستا هیچ زانیارییەک لە هۆکار و شوێنی دەستبەسەرکردنی ئاشکرا نەکراوە.   ئیبراهیم عەلیپوور، ئەندامی ئەنجوومەنی نێودەوڵەتیی فۆتۆگرافەرەکان (FIAP) و ئەندامی ئاژانسی Middle East images ـە و تاوەکو ئێستا بە مەبەستی فۆتۆگرافەری بۆ نزیکەی ٣٨ وڵاتی جیهان گەشتی کردووە کە لەوانە گەشتی ٦ مانگەی بۆ تیبت و هیمالایا بووە و زیاتر لە ٩ هەزار کیلۆمەتر بە پاسکیل رۆشتووە و ١٣ هەزار وێنە و چەندین بەڵگەفیلمی لەو گەشتانەدا هەن.