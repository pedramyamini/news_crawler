د. رێواز فایەق، سەرۆکی پەرلەمانی کوردستان بانگهێشتی سەرجەم پەرلەمانتارانی کردووە بۆ دانیشتن و لە بانگهێشتنامەکەیدا نووسیویەتی: "پشتبەستن بە حوکمی بڕگەی (سێیەم) لە ماددەی (١٨)ی پەیڕەوی ناوخۆی پەرلەمانی کوردستان - عێراق، بڕیارماندا بانگهێشتی گشت ئەندامە بەڕێزەکان بکەین بۆ دانیشتنی ژمارە (٤)ی ئاسایی خولی پاییزەی ساڵی سێیەم لە خولی هەڵبژاردنی پێنجەمی پەرلەمانی کوردستان - عێراق لە کاتژمێر ١١: ٠٠ی پێشنیوەڕی رۆژی سێشەممە رێککەوتی ٢٦.١٠.٢٠٢١ ".  بەهمەن کاکە عەبدوڵڵا، پەرلەمانتاری کورستان لە فراکسیۆنی پارتی بە تۆڕی میدیایی رووداوی راگەیاند، لە دانیشتنەکەدا گفتوگۆ و خوێندنەوە بۆ چەند بابەتێک دەکرێت، لەوانە خوێندنەوەی یەکەم بۆ پرۆژەیاسای (سەرپەرشتیکردنی پرۆژەکانی کشتوکاڵ لە هەرێمی کوردستان) و (خستنەرووی دوایین بەدواداچوون و کارەکانی پەیوەست بە سێ یەکەمەکان و وانەبێژان و ئامادەکارییەکان لەگەڵ لایەنی پەیوەندیدار لەلایەن لیژنەی پەروەردەوە).  بەهمەن کاکە عەبدوڵڵا ئاماژەی بەوەشکرد، بەدواداچوون و کارەکانی پەیوەست بە دۆخی سووتەمەنی و چارەسەرییەکان لەگەڵ لایەنی پەیوەندیدار لەلایەن لیژنەی وزە و سامانە سرووشتییەکان و پیشەسازی و بازرگانی دەخرێنە روو.  هەر بە گوێرەی خشتەی کاری پەرلەمانی کوردستان، یەکێکی دیکە لە بڕگەکان دەستلەکارکێشانەوەی پەرلەمانتار دابان محەممەد دەبێت لە لیژنەی دەستپاکی. هەروەها خوێندنەوەی بۆ دووەم پرۆژەیاسای بەرهەمهێنان و هاوردەکردنی بنەتۆ و شەتڵ و تۆمارکردن و پەسندکردن و پارێزگاریکردن لە تەرزە کشتوکاڵییەکان دەکرێت.