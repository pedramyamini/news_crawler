بەر لە گەشتکردنی بۆ ئیتاڵیا بۆ بەشداریکردن لە کۆبوونەوەی وڵاتانی جی ٢٠؛ جۆ بایدن، سەرۆکی ئەمریکا پلانێکی تایبەت بە زیادکردنی خەرجییەکانی بە بڕی ١.٧٥ ترلیۆن دۆلاری خستە بەردەم کۆنگرێسی ئەمریکا و بە چوارچێوەیەکی مێژوویی ناویبرد.  بە مەبەستی رازیکردنی ئەندامە دیموکرات و کۆمارییەکانی نێو کۆنگرێس بۆ دەنگدان لەسەر پلانە داراییەکە، بایدن سەردانی بارەگای کاپیتۆڵ هیل - ی لە واشنتن کرد و لەگەڵ ئەندامانی کۆنگرێس کۆبووەوە و رایگەیاند، "پێویستم بە هاوکاری و دەنگی ئێوەیە و چارەنووسی سەرۆکایەتیی من و هەروەها هەردوو ئەنجوومەنی نوێنەران و پیرانی نێو کۆنگرێس کە بەدەست زۆرینەی دیموکراتییە، بە دەنگدان لەسەر پلانە داراییەکە بەستراوەتەوە".  پلانە داراییەکەی بایدن خەرجکردنی پارە بۆ کەرتی پەروەردە، ژێرخانی ئابووری، رەخساندنی هەلی کار و هەروەها ژینگە و رووبەڕووبوونەوەی گۆڕانکاریی کەشوهەوا و چەندین بواری دیکە دەگرێتەوە.  سەرچاوە نزیکەکان لە کۆنگرێسی ئەمریکا ئاشکرایانکرد، نانسی پیلۆسی، سەرۆکی ئەنجوومەنی نوێنەرانی ئەمریکا کار دەکات بۆ رازیکردنی ئەندامانی ئەنجوومەنەکە بە دەنگدان لەسەر پلانەکەی بایدن.