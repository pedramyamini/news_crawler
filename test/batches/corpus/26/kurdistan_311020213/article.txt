هەڵوێستەکەی جەمیل تاشکەسەن بەرامبەر سەرۆکی ئی پارتی، کوردستانی کردە رۆژەڤی تورکیا. مەراڵ ئاکشەنەر سەرۆکی ئی پارتی رۆژی ٢٨ ـی تشرینی یەکەمی ٢٠٢١ لە سەردانێکی بۆ پارێزگای سێرتی باکووری کوردستان چووە دووکانێکی هاونیشتمانییەک و گفتوگۆکەی نێوانیان بووە هۆی دەستگیرکردنی خاوەن دووکانەوە و مژارێکی گەرم لە تورکیا.  لە سەردانەکەی مەرال ئاکشەنەر بۆ لای ئەو دووکاندارە بە ناوی جەمیل تاشکەسەن، لەبارەی کوردستان و مافی کورد لە تورکیا گفتوگۆیەک کرا. جەمیل تاشکەسەن بە ئاکشەنەری گوتبوو، "ئێرە کوردستانە، ئەم شوێنەی ئێستا تۆی لێیت کوردستانە، نکۆڵیی لە زمانمان دەکرێت، نکۆڵی لە ناسنامەمان دەکرێت، نکۆڵی لە کوردستان دەکرێت. ئێمە لە دژی ئەوەین. ئێرە کورستانە، بەڵام بەداخەوە لە پەرلەمان ئەم کوردستانە نکۆڵی لێ دەکرێت".   داواکاری گشتی شارۆچكەی میسرج بەهۆی ئەو گوتانەوە بە تۆمەتی پەڕوپاگەندەکردن بۆ تیرۆر لێکۆڵینەوەی دەستپێکرد، کاژێر ٣ی بەرەبەیانی رۆژی هەینی ٢٩ی تشرینی یەکەم  ئەو دووکاندارە کوردە دەستگیرکرا و دوای وەرگرتنی گوتەکانی درەنگانی شەو ئازاد کرا.    جەمیل تاشکەسەن لەبارەی دەستگیرکردنییەوە بە تۆڕی میدیایی رووداوی راگەیاند: "گوشاری زۆریان لەسەر من دروستنەکرد، لە نیوەشەو هاتن و منیان برد، ماڵباتەکەم ئازاریان پێگەیشت. منیان برد بۆ گوتە وەرگرتن، قسەکانی من ئازاری دان و دەیانویست ئازارم بدەن".  تاشکەسەن هەروەها بە رووداوی گوت: "لە ئاسایش لە منیان پرسی ئێرە کوێیە؟ منیش گوتم ئێرە کوردستانە و ئەوانەی لێرە دەژین کوردن. کولتووری ئێمە، مێژووی ئێمە، هەبوونی ئێمە و هەر شتێکی ئێمە کورد و کوردستانە".  ئەو هاونیشتمانییە کوردە لەبارەی کاردانەوەی ئەوانەوە گوتی: "ئەوان لەو قسانەی من نیگەران بوون، بەهۆی ئەوەی بەدڵی ئەوان قسەم نەکرد. بەڵام نیگەران بوونی ئەوان لای من گرنگ نییە".  سەبارەت بە قسەکانی لەگەڵ مەرال ئاکشەنەر، تاشکەسەن گوتی: "ئەوە راستییەک بوو کە گوتم". سەبارەت بە هەڵوێستی ئاکشەنەر لەدوای قسەکانی گوتی: "هەڵویستێکی لاوازی هەبوو و دامابوو. شتێکی وای پێنەبوو وەڵامی من بداتەوە. ئەو کە نکۆڵی لە تۆ دەکات دەبێ چیبکەی؟ ". لە کۆتایی قسەنیشیدا بۆ رووداو، تاشکەسەن گوتی: "بژی کورد، بژی کوردستان".  رووداوەکە هەرزوو کارانەوەی لێکەوتەوە. مستەفا یەنەرئۆغڵوو، پەرلەمانتاری پارتی پێشکەوتن و دیموکراسی - دەڤا، رۆژی هەینی ٢٩ی تشرینی یەکەمی ٢٠٢١ لە هەژماری تایبەتی خۆی لە تۆڕی کۆمەڵایەتی تویتەر تویتێکی بڵاوکردەوە و تێیدا نووسی، "لە سێرت دووکاندارێک بەهۆی بەکارهێنانی دەستەواژەی کوردستان بەتۆمەتی پەڕوپاگەندەکردن بۆ تیرۆر دۆسیەی لەسەر تۆمارکرا و دەستگیرکرا، ئەمە رێک بەندکردنی مێشکە".   مستەفا یەنەرئۆغڵوو کە تاکە پەرلەمانتاری پارتی پێشکەوتن و دیموکراسییە لە پەرلەمانی تورکیا لە پارتەکەی عەلی باباجان، ئاماژەی بەوەدا، "جێگەی قبوڵکردن نییە داواکارێکی گشتی بەپێی ناسنامەی سیاسیی کەسەکان، تۆمەت هەڵبەستێت و ئامرازەکانی یاسا بۆ ئەو مەبەستە بەکار بهێنێت".    سولەیمان سۆیلو، وەزیری ناوخۆی تورکیا رۆژی شەممە ٣٠ ـی تشرینی یەکەمی ٢٠٢١ لە پارێزگای تۆکات رەخنەی تووندی لە ئاکشەنەر گرت بەوەی بەرپەرچی ئەو هاونیشتمانییەی نەداوەتەوە. سۆیلو گوتی، "لە رۆژانی کۆتایی هەفتەدا لە هاکاری، لە تونجەلی لە بەرزایی سێ هەزار پێدا، سەردانی ئەو رۆڵانەمان دەکەین کە ئێشکگرن. دەڕۆینە ناو هاووڵاتیانەوە. هیچ کەسێک لە کاتی گەڕانمان بە ناو هاووڵاتیاندا پەنجەی لە ئێمە رانەوەشاند و نەیتوانی بڵێت ئێرە فڵان شوێنە، یان ئێرە کوردستانە. "  سولەیمان سۆیلو کە رووی دەمی لە ئاکشەنەر بوو رایگەیاند، "ناتوانیت بڵێیت لەبەر یەکێتیی ئەم وڵاتە چۆن قسەیەکی وەها دەکەیت؟ ناتوانیت بڵێیت تۆ چۆن هەڵوێستیکی وەها نیشان دەدەیت؟ هەروەک چۆن نەتتوانی بەو ١٠ باڵیۆزە بڵێیت سنوورتان بزانن، بە هەمان شێوە دوێنێ بەرامبەر ئەو کەسەی هێرشی کردە سەر یەکێتیی ئەم وڵاتە، لاڵ بوویت لاڵ! بێدەنگ بوویت و نەتتوانی هیچ بڵێیت، بۆچی؟ حسابی هاوپەیمانییەک دەکەیت بۆ ساڵی ٢٠٢٣؟ "