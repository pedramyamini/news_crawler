رۆژی شەممە ٣٠ - ١٠ - ٢٠٢١ بەهۆی زۆریی بارانبارینەوە لافاو بەشێک لە شار و شارۆچکەکانی هەرێمی کوردستانی گرتەوە. یەکێک لەو پرۆژە نیشتەجێبووانەی کە لە هەولێر زیانێکی زۆری بەرکەوت گوندی کۆری بوو. عایشە قادر، دانیشتووێکی گوندی کۆری دەڵێت، "دەستنوێژم دەگرت، لەناکاو بینیم ئاو خەریکە ئۆتۆمبێلەکەمان دەبات، رۆشتم بەردێک لە پێشی دانێم دراوسێیەکان گوتیان، ' مەکە دایە، هەموو ئۆتۆمبێلەکانی دیکەش ئاو خەریکە دەیانبات ' ".  ئەو دانیشتووەی گوندی کۆری دەڵێت، دوای ئەوەی کە واز لە ئۆتۆمبێلەکە دەهێنێت و دەگەڕێتەوە ماڵەوە دەبینێت دوو منداڵی کچەکەی خەریکە ئاو دەیانبات، وەکو خۆی دەڵێت، "پاڵم بە دەرگەی ماڵەوە نا و منداڵەکان لەگەڵ ئاوەکە سووڕانەوە پێش دەرگا و هاواری دراوسێکانم کرد، ئەوانیش لە پشتەوە هاتن رزگاریان کردن".  دوای بارانبارین و تەرزە، لە زۆربەی ناوچەکانی پیرمام، مەلا ئومەر، کۆڕێ، گوندی کۆری، شەقامی ١٥٠ مەتری و شاری زێرین لافاو دروستبوو.  جیا لەو لافاوەی بەهۆی باران و تەرزە هەبوو لە شاری زێڕین بەهۆی ئەوەی کە خاوەنی پرۆژەکە رێڕەوی ئاوەکەی گۆڕی بوو و بووەهۆی ئەوەی لافاوەکە خێراتر ئاو لە پرۆژە نیشتەجێبوونەکە بەرزبێتەوە و ئاو بەرەو گوندی کۆری بڕوات.  ئومێد خۆشناو، پارێزگاری هەولێر دەڵێت، "دڵنیایی بەو خەڵکە دەدەین کە لە ژێر راسپاردەی سەرۆکی حکومەت یارمەتی خەڵک دەدەین، مافی ئەوان پارێزراوە و سەرۆکی حکومەت خۆی بە وردی چاوردێریی دۆخەکە دەکات".  دوێنێ شەممە ٣٠.١٠.٢٠٢١ بەڕێوەبەرایەتی کەشناسی و بوومەلەرزەزانی هەرێمی کوردستان لە راگەیێندراوێکیدا لەبارەی بارانبارینەوە ئاماژەی بەوە کرد، لە سەنتەری هەولێر ٢.٦ ملیمەتر باران باریوە، لە پیرمام ٥٦.٣، لە سلێمانی ٧ و لە دهۆک دڵۆپ دڵۆپ باران باریوە.   بەپێی پێشبینیەکانی کەشوهەوا، کاریگەریی ئەو شەپۆلە بارانبارینەى لە بەشێک لە ناوچە جیاجیاکاندا بارى، لاواز بووە. بەگشتى پێشبینیی باران تەنیا لە ناوچە شاخاوییەکان هەیە لە هەندێ کاتدا بۆ ئەمڕۆ و سبەى. ئاسمان زیاتر نیمچە هەور دەبێت.