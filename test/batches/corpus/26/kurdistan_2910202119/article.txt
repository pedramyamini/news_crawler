ئەمڕۆ هەینی ٢٩ - ١٠ - ٢٠٢١ ئاسۆ کەمال، بەڕێوەبەری کەشناسی و بوومەلەرزەزانی سلێمانی بە تۆڕی میدیایی رووداوی گوت، کەشوهەوا تاوەکو کۆتایی هەفتەی داهاتوو بەمشێوەیە دەمێنێتەوە و باران پچڕپچڕ بەردەوامی دەبێت.  ئاسۆ کەمال گوتی، ئەمشەو شەپۆلەکە بەردەوام دەبێت و هەورەبرووسکە لە چەند ناوچەیەک زیاتر دەبێت و ئاماژەی بەوەشکرد، ئاسمان هەور دەبێت و پلەی گەرماش بە جێگیری دەمێنێتەوە.  بەڕێوەبەری کەشناسیی سلێمانی رایگەیاند، "زۆرینەی ساڵەکان بارانی سەرەتای پاییز وەکو ئێستا بە کەمی دەستیپێکردووە و سرووشتییە. جاری وا هەبووە پێچەوانە بووە و لە مانگی ١٠ دا بارانی زۆر باریوە".  بەهۆی ئەوەی ساڵی رابردوو لە چەندین ناوچەی هەرێمی کوردستان بە فەرمیی وشکەساڵی راگەیێندرا، ئەمساڵیش جووتیاران و ئاژەڵداران مەترسیی وشکەساڵییان هەیە و بەرپرسانی کەشوهەواش دەڵێن، ناتوانرێت پێشبینی دوورمەودا بکەن.