بافڵ تاڵەبانی، ھاوسەرۆکی یەکێتیی نیشتمانیی کوردستان لە دەباشان پێشوازیی لە بنەماڵەی ھەڤاڵ محەمەد کاکە خان، کارمەندی سكیوریتی یەکێک لە پرۆژەکانی نیشتەجێبوون لە سلێمانی کرد، کە لە چەند رۆژی رابردوودا لەکاتی کارکردندا کوژرا.  هاوسەرۆکی یەکێتی بە بنەماڵەی هەڤاڵ محەممەدی راگەیاند، ئەو "رووداوە دڵتەزێنە" مایەی نیگەرانیی قووڵی بووە، "چونکە گەنجێک لەپێناو بژێویی ژیانی، ئەرکی سەرشانی خۆی بەجێدەگەیاند و بەشداربووە لە پاراستنی ئارامیی شار، بەڵام بەداخەوە بەو شێوە نامرۆڤانەیە ژیانی گەنجێک کە لە سەرەتای تەمەنیدا بوو کوژێنرایەوە".  بافڵ تاڵەبانی بنەماڵەی کوژراوەکەی دڵنیاکردەوە کە "ئەنجامدەرانی ئەو تاوانانە بە ھیچ شێوەیەک مایەی لێخۆشبوون نین"، روونیشیکردەوە، "پشتگیری لە ھیچ تۆمەتبارێک ناکات و رێگەش نادات یاساشکێنان بەناوی ھەر پاساوێکەوە داڵدە بدرێن".  ئەو کارمەندی سێکیوریتییەی کە کوژراوە لەلایەن کوڕی بەرپرسێکی یەکێتییەوە کوژراوە، هاوسەرۆکی یەکێتی لەوبارەوە جەختی لەوە کردووەتەوە، "لە یەکێتیش ھەر کەسێک لە ھەر پلە و پۆست و بەرپرسیارێتییەکدا بێت و تێوەگلابێت بە یاساشکێنی، بە تووندترین شێوە رووبەڕووی دەبینەوە و راپێچی بەردەم دەسەڵاتی دادوەریی دەکەین، چونکە ھیچ کەسێک نابێت لە سەروو یاساوە بێت و ئەم ئارامییەی ھەیە پارێزگاریی لێدەکەین و بە کردەوەش سەلماندوومانە ئارامی و ئاسایش لامان ھێڵی سوورە".  بافڵ تاڵەبانی گوتیشی، "لەمەودوا یەکێتی پارێزەری پاراستنی مافخوراوان دەبێت و داکۆکیکاری سەرسەختی جێبەجێکردنی بڕیارەکانی دادگەکانیش دەبین و ئەم نیەتە ئەرکی ئێمەیە و جێبەجێی دەکەین".