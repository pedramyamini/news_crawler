بەگوێرەی ئامارەکانی کۆمیسیۆنی باڵای هەڵبژاردنەکان، کۆی گشتی دەنگدانی تایبەت لە سلێمانی، بە ئاوارە و زیندانی و هێزە ئەمنییەکان ٩٥٩٨٤ کەس بوون، ٧٤٩٤٠ کەسیان دەنگیان داوە و بەو جۆرەش رێژەی بەشداریکردن ٧٨ % بووە.   بەپێی ئامارەکانی کۆمیسیۆنی دەنگدان، لە سلێمانی ٨٤ % ـی هێزە ئەمنییەکان، ٣٦ % ـی ئاوارەکان و ٣٧ % ـی زیندانییەکان دەنگیان داوە.  هاوکات ئوسامە عیزە، رێکخەری بنکەی دەنگدانی هەڵەبجە بە تۆڕی میدیایی رووداوی راگەیاند، لە پارێزگاکە ١٩٦٧ کەس مافی دەنگدانیان هەبووە و پرۆسەکەش لە یەک بنکەدا بەڕێوەچووە و رێژەی بەشداریش ٨٥.٩ % بووە.      لە بەشێک لە بنکەکانی دەنگدان بەهۆی نەزانینی شێوازی دەنگدان ژمارەیەکی زۆر دەنگ سووتاون، لە بازنەی یەکی سلێمانی لە قوتابخانەی غەفوور ژاژڵەیی لە کۆی ٢٣٠٠ دەنگ، ٥٠٠ دەنگ سووتاون، هەروەها لە بازنەی یەکی سلێمانی لە بەکرەجۆ لە کۆی ٢٢٣٢ دەنگ ٣٧٠ ـیان سووتاون.     لە قوتابخانەیەکی گەرمیان لە کۆی ١٩٠٠ دەنگ ٣٧٠ ـیان سووتاون، هەروەها لە بازنەی چواری سلێمانی لە قوتابخانەیەک لە حاجیاوا لە کۆی ١٨٦٠ دەنگی ٣٧٠ ـیان سووتاون.     ئوسامە عیزە ئاماژەی بەوەکرد، پرۆسەکە بەباشی بەڕێوەچوو و ئەو کەسانەش کە بەشدارییان لە پرۆسەکە نەکرد لە کەمتەرخەمی خۆیان بوو، چونکە پێشتر سەردانی کۆمیسیۆنیان نەکردبوو بۆ تۆمارکردنی زانیارییەکانیان.   لە هەرێمی کوردستاندا زیاتر لە ٣٣١ هەزار و ٦٠٠ دەنگدەر مافی بەشداریکردنیان لە دەنگدانی تایبەت هەبوو؛ ٢٢٥ هەزار و ٨٥١ کەس لەوان ئەندامانی هێزە ئەمنییەکان و ١٠٥ هەزار و ٧٥٤ کەسیشیان ئاوارە بوون و ژمارەیەک زیندانیش هەمان مافیان هەبوو.  ژمارەی ئەو بنکە و وێستگانەی بۆ دەنگدانی تایبەت لە هەرێمی کوردستان تەرخانکرابوون ١٨١ بنکە بوو؛ ١٢١ بنکەیان تایبەت بوون بە هێزە ئەمنییەکان کە لە ٥٣٤ وێستگەی دەنگدان پێکدەهاتن؛ ژمارەی بنکەکانی تایبەت بە دەنگدانی ئاوارەکان ٦٠ بنکە بوون، کە لە ٢٥٧ وێستگەی دەنگدان پێکدەهاتن، لەگەڵ دوو وێستگەی دیکەی تایبەت بە سزادراوان لە دهۆک و سلێمانی.