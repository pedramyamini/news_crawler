شەهاب ئەحمەد، بریکاری غاز بە تۆڕی میدیایی رووداوی گوت، "چەند ساڵێکە بووتڵی غازی هەولێر کە هاتووەتە کەرکووک، لەڕووی تەکنیکی و قەبارەوە هیچ کێشیەکی نییە، بەڵام ئاگادار کراوینەتەوە کە یەک بووتڵی هەولێرمان بۆ پڕناکرێتەوە و دەڵێن بە هیچ شێوەیەک وەریمەگرن، ئێستا لە هاونیشتمانیانی وەرناگرم، هاونیشتمانیانیش مافی خۆیانە، بەڵام ئەگەر وەریبگرین لەوێ بۆمان پڕناکرێتەوە و دەبێت دابنیشین و کار نەکەین".  ئەم بڕیارەی وەزارەتی نەوتی عێراق دوای ئەوە دێت، کێشەی کەمیی غاز لە هەرێمی کوردستان سەریهەڵدا، چونکە لە ساڵانی رابردوودا ئەو بووتڵە غازانە لە هەرێمی کورستان دروستکراون بەبێ کێشە پڕدەکرانەوە و هەر لە رێگەی بریکارەکانی غازەوە دابەشکراون.  بیلال بەکر، دانیشتووی گەڕەکی شۆراو لە کەرکووک دەڵێت، "ئەم بووتڵانە لە غازفرۆشەکان وەرگیراوە کە هێنایان نوێ و بێ کێشە بوون، بۆیە خواستی زۆری لەسەر بوو، کەس هیچی نەگووت، کە بڵاوبووەوە و لە هەموو ماڵێک هەبوو، ئێستا بریکارەکان وەریناگرن و خەڵکی داماو نازانن چی لێبکەن، من ئەمڕۆ سێ بۆ چوار ئۆتۆمبێلم راگرتووە، دەڵێن ئەوە سەوزە و لە هەولێر دروستکراوە و نامانەوێت".  لە یەکێک لە وێسگەکانی پڕکردنەوەی غاز، چەندین بریکار دەیان کاژێر لە نۆرە دەوەستن لەبەرئەوەی بووتڵەکانیان لە هەولێر دروستکراون، غازیان پێنادرێت و ئەمەش هۆکارێکی کەمیی غازە لە کەرکووک.  شێروان سەمین، نوێنەری بریکارانی غاز گوتی، "ئێستا من لەنێو ئۆتۆمبێلەکەم ١٤٠ بووتڵ هەیە، لەو ژمارەیە ١٢٠ یان عێراقییە و ٢٠ یان لە هەولێر دروستکراون، چووینەتە وێستگەکان، دەڵێن نابێت یەک بووتڵی سەوزی تێدابێت، واتە ئەوانەی لە هەولێر دروستکراون، من لە رۆژی چوارشەممەو ەغازم وەرنەگرتووە تاوەکو ئەمڕۆ، ئێستا کێشە دروستبووە و خەڵکێکی زۆر بێ غاز دەبن و ئاوها بڕوات کێشەکە زیاتر دەبێت".  وەزارەتی نەوتی عێراق دەرکردنی ئەو بڕیارە بۆ دوو هۆکار دەگەڕێنێتەوە. قاسم جیهاد، گوتەبێژی ئەو وەزارەتە دەڵێت، "کارگەکانی کوردستان متمانەپێکراو نین و دەمانەوێت رێگرییش بکەین لە بردنی غازی کەرکووک بۆ پارێزگاکانی دیکە".