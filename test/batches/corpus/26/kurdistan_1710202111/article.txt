بەپێی راگەیێندراوی وەزارەتی نەوتی عێراق، ئەمڕۆ یەکشەممە ١٧ی ئۆکتۆبەری ٢٠٢١، ئیحسان عەبدولجەبار، وەزیری نەوتی عێراق لە باڵەخانەی وەزارەتی نەوت لەگەڵ کەمال ئەتروشی، وەزیری سامانە سرووشتییەکانی هەرێمی کوردستان کۆبووەتەوە. لە کۆبوونەوەکە تاوتوێی پتەوکردنی هاوئاهەنگی نێوان هەرێمی کوردستان و ناوەند لەپرسی پەیوەست بە نەوتەوە کردووە.  وەزارەتی نەوتی عێراق باسی لەوەشکردووە وەزیری نەوتی عێراق جەختی لەسەر بایەخی کارکردن بۆ زیادکردنی شەفافیەت و ئاڵوگۆڕی زانیاریی پەیوەست بە چالاکییە نەوتییەکان کردووەتەوە.  ئیحسان عەبدولجەبار ئەو هاوئاهەنگییەشی لەپێناو بەدیهێنانی پلانەکانی گەشەپێدانی بەردەوام بۆ بەرژەوەندیی گشتی بەپێویست زانیوە.  هەر لەو کۆبوونەوەیەدا ئیحسان عەبدولجەبار، وەزیری نەوتی عێراق  ئاماژەی بەپێویستی زیادکردن و چڕکردنی پڕۆژە غازییەکان و پڕۆژەکانی وزەی خاوێن لە سەرجەم پارێزگاکانی عێراق کردووەتەوە بەمەبەستی زیادکردنی بەرهەم و کارکردن بۆ کەمکردنەوەی دەردانی گازە زیانبەخشەکان.  لەو کۆبوونەوەیەدا کەمال ئەتروشی، وەزیری سامانە سرووشتیەکانی هەرێمی کوردستان ئامادەیی هەرێمی کوردستانی بۆ گفتوگۆ و دیالۆگ لەگەڵ حکومەتی ناوەند و وەزارەتی نەوت دەربڕیوە لەپێناو پتەوکردنی ئاسۆکانی هاوئاهەنگی.  ئەو کۆبوونەوەی هەردوو وەزیرانی نەوت و سامانە سرووشتییەکانی هەرێمی کوردستان و ناوەند لەکاتێکدایە کە رۆژی ١٣ی ئۆکتۆبەری ٢٠٢١، ئەنجوومەنی وەزیرانی هەرێمی کوردستان لە کۆبوونەکەی خۆیدا بڕیاریدا بە راسپاردنی هەر یەک لە فەرسەت ئەحمەد وەزیری داد، ڤالا فەرید وەزیری هەرێم بۆ کاروباری پەرلەمان، ئومێد سەباح سەرۆکی دیوانی ئەنجومەنی وەزیران و ئامانج ڕەحیم سکرتێری ئەنجومەنی وەزیران، بۆ سەرپەرشتی و بەداواداچوونی ئەو داوا یاساییانەی کە لە دادگای باڵای فیدرالی پەیوەندیدارن بە هەرێمی کوردستان و ئاگادارکردنەوەی ئەنجوومەنی وەزیران لە بەرەوپێشچوون و ئاستەنگەکانی بەردەم ئەو داوایانە، ئەویش بە ئاراستەی زامنکردنی ماف و شایستەکانی هەرێمی کوردستان و داکۆکیکردن بە باشترین شێواز لە ماف و دەسەڵاتە دەستوورییەکانی هەرێمی کوردستان، لە رێگای تیمی یاسایی شارەزاوە.  رۆژی ١٤ - ١٠ - ٢٠٢١ جووتیار عادل، گوتەبێژی حکومەتی هەرێمی کوردستان رایگەیاند: حكومه‌تی هه‌رێمی كوردستان له ماوه‌ی رابردوودا به‌رده‌وام هەولیداوە به‌نزین بە نرخێکی گونجاو بۆ هاووڵاتیان دابین بكات، به‌ڵام به هۆی ئه‌وه‌ی به‌شێكی زۆری به‌نزین له ده‌ره‌وه‌ی هه‌رێم هاورده ده‌كرا، كه ئه‌وه‌ش په‌یوه‌ست بووه نرخی نه‌وت، و له رابردووشدا نرخی نه‌وت لەسەر ئاستی جیهاندا به‌رزبووه، كه هاوكات بووه هۆی به‌رزبوونه‌وه‌ی نرخی به‌نزینیش، هەروەها هەناردەکردنی بەنزین بۆ هەرێمی کوردستان لە هەندێک دەروازە راگیراوە، بۆیه سه‌رۆكی حكومه‌تی هه‌رێمی كوردستان وه‌زاره‌تی سامانه سروشتییه‌كانی راسپاردووه سه‌ردانی به‌غداد بكه‌ن بۆ گفتوگۆكردن به مه‌به‌ستی چاره‌سه‌ركردنی به‌شێك له گرفته‌كان.