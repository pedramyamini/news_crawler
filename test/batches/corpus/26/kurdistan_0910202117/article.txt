حوسێن رەقیب، بەرپرسی دەستەی هەڵبژاردنەکانی هەرێمی کوردستان لە کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند "هەموو رێوشوێنەکان بۆ بەڕێوەچوونی دەنگدانی گشتیی لە ئۆفیسەکانی هەرێمی کوردستان تەواوبوون و هەموو هێزە ئەمنییەکان لەئامادەباشیدان و سەرجەم کارمەندانی کۆمیسیۆن و ئۆفیسەکانمان بەتەواوەتی ئامادەن، سەرجەم کەلوپەل و کەرەستە و ئامێرەکانیش لە بنکەکاندا دابینکراون، هەروەها ئامێری یەدەگیشمان هەیە بۆ هەر دۆخێکی لەناکاو".  لەڕێگەی رووداوە داوایەک ئاراستەی هاونیشتیمانییان دەکات و دەڵێت "بۆ ئەوەی باشترین هەڵبژاردن بەڕێبکەین و قەرەباڵخی دروست نەبێت و هەموو کەس لەکورتترین ماوەدا دەنگبدات و رێگە بدرێت زۆرترین کەس بەشداری هەڵبژاردنەکە بکەن، داوا لەخەڵک دەکەین هەموویان بەیەکەوە و لەیەک کاتدا نەچن بۆ دەنگدان بۆ ئەوەی قەرەباڵخی لە بنکەکانی دەنگدان دروست نەبێت، ١١ کاژێر لەبەردەستن و کاتەکە کەم نییە".  سەبارەت بەو کێشانەشی کە لە رۆژی دەنگدانی تایبەت بەڕێوەبەری گشتی راگەیاندن و هۆشیاری نیشتمانی و گوتەبێژی فەرماندەیی زێرەڤانی لە رووداو باسیان کرد و رەخنەیان لە نەخوێندنەوەی پەنجەمۆر و هەروەها کێشەی تەکنیکی ئاوارەکان و چەند کێشەیەک کرد، حوسێن رەقیب گوتی " هیچ کێشەیەکمان نەبووە، تەنها ئەوە نەبێت هێزە ئەمنییەکان قەرەباڵخییان دروستکردبوو و ئەوەش زوو چارەسەرکرا".  لەبارەی دەنگدانی گشتیشەوە کە یەکشەممە ١٠/١٠/٢٠٢١ بەڕێوەدەچێت، حوسێن رەقیب گوتی "رێژەی دەنگدانی تایبەت لە هەرێمی کوردستان ٧٤ % بوو، لەکۆی ١٢٠ هەزار و ٦٧٥ کەس کەمافی دەنگدانییان هەبووە، ٨٣ هەزار و ٦٦٦ کەس دەنگیان داوە، لە پارێزگای هەولێر رێژەی دەنگدانی تایبەت ٧٥ % بووە، لە پارێزگای دهۆک ٦٩ % بووە، لە پارێزگای دهۆک رێژەکە ٧٨ % بووە، هۆکاری کەمی رێژەکانیش ئاوارەکان بوون رێژەی دەنگدانی تایبەتیان دابەزاند، ئەگەر نا رێژەی دەنگدانی هێزە ئەمنییەکان سەروو ٩٠ % بووە".  بەرپرسی دەستەی هەڵبژاردنەکانی هەرێمی کوردستان لە کۆمیسیۆنی باڵای سەربەخۆی هەڵبژاردنەکانی عێراق رایگەیاند، دەنگدانی تایبەتی هێزە ئەمنییەکان و ئاوارەکان لە پارێزگاکانی هەرێمی کوردستان بەمشێوەیە بووە:  هێزە ئەمنییەکان: لەکۆی ٩٠ هەزار و ٥٠ کەس لە هێزە ئەمنییەکان،  ٧٩ هەزار و ٤٣٤ کەس دەنگیان داوە، واتە رێژەی ٨٨ %.  ئاوارەکان: لەکۆی  ٢٥ هەزار و ٢٠٠ کەس، ٧ هەزار و ٩٣٥ کەسیان دەنگیان داوە، واتە رێژەی ٢٨ %  هێزە ئەمنییەکان: لەکۆی ٨٨ هەزار و ٧٧٥ کەس، ٧٠ هەزار و ٩٣٥ کەس دەنگیان داوە، واتە رێژەی ٨٤ %  ئاوارەکان:  لەکۆی ١١ هەزار و ١١٥ کەس، ٣ هەزار و ٩٧٠ کەسیان دەنگیان داوە، واتە رێژەی ٣٦ %.  سزادراوان: لەکۆی ٩٤ کەس، تەنها ٣٥ کەسیان دەنگیان داوە، واتە رێژەی ٣٧ %.  - هێزە ئەمنییەکان: لەکۆی ٥١ هەزار و ٢٢ کەس، ٤٤ هەزار و ٩٥١ کەس دەنگیان داوە، واتە رێژەی ٨٨ %  - ئاوارەکان: لەکۆی ٦٩ هەزار و ٤٣٩ کەس، ٣٨ هەزار و ٧١٠ کەسیان دەنگیان داوە، واتە رێژەی ٥٦ %.