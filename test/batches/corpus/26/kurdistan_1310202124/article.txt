لە سەرەتا و ناوەڕاستی مانگی تشرینی یەکەمی هەموو ساڵێک، دروێنەی برنج لە سنووری قەزای ئاکرێ دەستپێدەکات، ئەمەش لە دوای ئەوەی لە مانگی نیسان و ئایار دەچێنرێت.  لە گوندەکانی سنووری ئاکرێ، زیاتر لە دە جۆری برنج بەرهەمدمێت، لەوانە شەش مانگی - شەش مەهـ -، بەندەری، سەدڕی، تەحالوفی بچووک، تەحالوفی پاشا، تەحالوفی درێژ، تەحالوفی مامناوەند، چینی و ژاپۆنی.  ئەو برنجەی لە سنووری ئەو قەزایە بەرهەمدێت، بە برنجی کوردی دەناسرێت و زۆرجار بەهۆی باشی برنجەکە کە زیاتر بە ئاوی کانیاوەکان ئاودەدرێت، بە برنجی ئاکرێ دەناسرێت و خواستی زۆری لەسەرە.  ئەم بەرهەمە لە بەشێک لە گوندەکان لە بناری چیاکان دەچێندرێت و گەیشتنی ئامێری دەڕاسە بۆ ئەو شوێنانە ئەستەمە، بۆیە خەڵکی گوندەکە بە شێوازی کۆن دروێنەی بۆ دەکەن و بە هەرەوەزی ئەنجامدەدرێت.  ئەندازیار فازڵ مستەفا رەشید، بەڕێوەبەری کشتوکاڵی ئاکرێ بە تۆڕی میدیایی رووداوی راگەیاند، بەرهەمی ئەمساڵ بە بەراود لەگەڵ ساڵی رابردوو کەمی کردووە، ساڵی رابردوو لە سنوورری بەڕێوەبەرایتیەکەی ئەوان ١٢ هەزار دۆنم زەوی بۆ چاندنی برنج تەخانکرابوو، بەڵام ئەمساڵ بەهۆی وشەکساڵی و کەمئاوییەوە لەسەر نزیکەی ٦ هەزار دۆنم زەوی ئەم بەرهەمە چێندراوە.  سەبارەت بە رێژە و کوالیتی برنجەکەش گوتی، برنجەکە وەک خۆیەتی بەرهەمی برنج بۆ هەر دۆنمێک لە نێوان ٨٠٠ بۆ یەک تۆنە.  ئاماژەی بۆ ئەوەشکرد، وشکەساڵی و بێئاوی کاریگەری لە سەر بازاڕی برنج لە ئاکرێ دەبێت، چونکە برنجی ئاکرێ لە هەموو کوردستان و عێراق خواستێکی زۆری لەسەرە، ئەگەر بێت و حکومەت کەناڵەکانی ئاو رێکبخات، بەرهەمی برنج لەو قەزایە بەشی هەموو باشووری کوردستان دەکات و بۆشاییەکی ئێجگار زۆر پڕدەکاتەوە و وا دەکات هاوردەکرندی برنج لە دەروەی وڵات کەمبکرێتەوە.  بەڕێوەبەری کشتوکاڵی ئاکرێ روونیشیکردەوە، لە سنوورەکەی قەزاکەدا چەندین جووتیاریی نموونەیی هەن و شارەزای تەواویان لە چاندنی جۆرەکانی برنج هەیە، ئەرگەر هاتوو پاڵپشتی بکرێن و لە شوێنەکانی دیکەش وابکەن برنجی کوردی بچنین ئەوا لە ئاستی جیهانی برنجی کوردی لە باشترین ئاستدا دەبێت.  حەمدی باپیر سوڵتان، جووتیارێکی گوندی باکرمانە لە سنووری قەزای ئاکرێ و بە رووداوی راگەیاند، بەرهەمی ئەمساڵیان لە هەموو ساڵێک جوانترە، بەڵام بەهۆی وشکەساڵییەوە لە هەندێک ناوچە وایکردووە بەرهەمی برنج کەمبێت، لە دەڤەری ئێمە کە چەمی باکرمانە لە دەڤەری نەهلێ، کێشەی کەمئاوی بۆ چاندنی برنج نەبووە، چونکە سوودیان لە ئاوی رووبارەکان وەرگرتووە، بەڵام لە ناوچەکانی دیکە بێگومان وەک پێویست نەتواندراوە بەرهەمی برنج زیاد بکەن.  ئاماژەی بۆ ئەوەشکرد، خواست لەسەر برنجی کوردی زۆرە، بەڵام ئەوەی ئێمەی نیگەران کردووە، گرانبوونی پەینی کیمیایی، ئەمەش وادەکات نرخی برنج گران بووەستیێت، بۆ نموونە یەک فەردەی کیمیایی لە ساڵی رابردوو بە ١٨ هەزار دینار بوو، ئێستا بە ٣٦ هەزارە.  غانم رەشید خاوەن فرۆشگایەکە لە ئاکرێ بۆ رووداو گوتی، برنجی دەڤەرەکەیان خواستی زۆری لە سەرە، تایبەت خەڵکی هەولێر و دهۆک بۆ کڕینی برنج زۆر سەردانی ئاکرێ دەکەن.  ئاماژەی بۆ ئەوەشکرد، نرخی برنج لە ئاکرێ لە دوو هەزار دینارەوە دەستپێدەکات و تا دەگاتە شەش هەزار دینار.  برنج لە دەشتایی و نزیک رووبار و جۆگەکاندا دەچێنرێت، ئەویش لە کۆتایی وەرزی بەهاردا لە پاش کێڵان و وردکردن و تەختکردن و پاراوکردنی زەویەکە، چاندنی لە وڵاتێکە وە بۆ وڵاتێکی دیکە دەگۆڕێت، لە هەندێ ناوچەی جیهاندا لە قەدپاڵی چیاکاندا دەچێنرێت کە تێکڕایی بارانبارین لە هەزار و ٢٠٠ ملم زیاترە، وەک چین، ژاپۆن و تایلەند.  قەزای ئاکرێ سەر بە پارێزگای دھۆکە و دەکەوێتە ١٢٠ کیلۆمەتری باشووری رۆژھەڵاتی ئەو پارێزگایە و لە نێوان سێ چیادایە، ئەمەش دیمەنێکی جوانی پێبەخشیوە.  ئاکرێ لە ١٨٧٧ ـەوە بووتە قەزا، ٢٧٠ مەتر لە ئاستی دەریاوە بەرزە و رووبەری هەزار و ٩٣٦ کیلۆمەتر دووجایە.