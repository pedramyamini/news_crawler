ئەو فیستیڤاڵە شەوی ٢٩.١٠.٢٠٢١ لە هۆڵی سینەما بەهمەنی شاری سنە بەڕێوەچوو و تێیدا هونەرمەندان چالاکی جیاوازیان ئەنجامدا و دواتریش ژمارەیەکیان رێزیان لێگیرا.   لەو فیستیڤاڵەدا ژمارەیەک هونەرمەند لە وڵاتانی ئێران، ئەرمینیا، تورکیا، ئازەربایجان، سووریا و لە هەرێمی کوردستانیشەوە بەشداربوون.  پاییزی ساڵی ٢٠١٩ یونسکۆ شاری سنەی وەک شارێکی داهێنەر لە بواری میوزیکدا تۆمار کرد.   ئەنوەر رەشیدی، سەرۆکی شارەوانیی سنە کە شەوی رابردوو لە فیستیڤاڵی میوزیکی ئاویەردا قسەی کرد، گوتی، هەوڵ دەدەن سنە لە تەواوی بوارەکاندا زیاتر پێشبخەن، بەتایبەتی لە بواری هونەردا.   رەشیدی رایگەیاند، شارەزایان و هونەرمەندان هەر بیرۆکەیەکی داهێنەرانەیان بۆ پەرەپێدانی شاری سنە هەبێت، پێشوازی لێدەکەن و هەوڵ بۆ جێبەجێکردنی دەدەن.