جێنیفەر كاڤیتۆ، جێگری یاریدەدەری وەزیری دەرەوەی ئەمریکا لە سەرەتای پانێڵەکەدا رایگەیاند، نزیکەی هەشت ملیۆن ڤاکسینیان بۆ رۆژهەڵاتی نێوەڕاست ناردووە و بەردەوامیش دەبن لە هاوکارییەکانیان و گوتی: "ئەمریکا دەیەوێت لەگەڵ هاوڕێکانیدا لە رۆژهەڵاتی نێوەڕاست رووبەڕووی ئاڵنگارییەکان ببێتەوە".  باسی لەوەشکرد، ئەمریکا ١٥٠ ملیار دۆلار بازرگانیی لەگەڵ رۆژهەڵاتی نێوەڕاستدا هەبووە و روونیکردەوە، بۆ رووبەڕووبوونەوەی کەمبوونەوەی ئاو، لەناوبردنی دارستانەکان و تیرۆر هاوپەیمانییان لەگەڵ لایەنەکانی ئەم ناوچەیەدا زۆر گرنگە.  جێنیفەر كاڤیتۆ، جێگری یاریدەدەری وەزیری دەرەوەی ئەمریکا، دەڵێت: "دەبێت خەڵک بزانێت عێراق، ئەفغانستان نییە، ئێمە لێرەین بۆ ماوەیەکی درێژخایەن، لەگەڵ عێراق دەمێنینەوە، عێراق وەکو هاوپەیمانێکی ستراتیژیی دەبینین و پابەندین بە پێکەوە کارکردن لەگەڵ عێراقی فیدراڵ و حکومەتی هەرێمی کوردستان".  جێنیفەر كاڤیتۆ گوتیشی: "هێشتا داعش کۆتایی نەهاتووە و ئێمە بەردەوامین لە هەوڵەکانی رووبەڕوونەوەی ئەو گرووپە و هاوکاریکردنی هێزە چەکدارەکانی عێراق، لەنێویشیاندا پێشمەرگە".  جێگری یاریدەدەری وەزیری دەرەوەی ئەمریکا لەبارەی هەڵبژاردنی پێشوەختەی عێراق و حکومەتی داهاتووەوە ئاماژەی بەوەکرد کە ١٠ ملیۆن دۆلاریان بە یۆنامی داوە بۆ هەڵبژاردنەکان و چەندین ملیۆن دۆلاری دیکەیان بۆ یارمەتی تەکنیکی بۆ هەڵبژاردنەکە دابینکردووە. گوتیشی: "ئەنجامی کۆتایی راگەیێندرا چاومان لەوەیە لەگەڵ حکومەتی داهاتووی عێراق کاربکەین". روونیشکردەوە، کە پاڵپشتی ئەوان لە ناوچەکەدا لەسەر بنەمای بەرژەوەندی هاوبەش و رووبەڕوونەوەی ئاڵنگارییەکانە.  لەبارەی ئێرانیشەوە، جێنیفەر كاڤیتۆ گوتی، ئامانجی ئەمریکا لە سەقامگیری ئێران ئەوەیە، ئێران نەتوانێت دەستی بگات بە چەکی ئەتۆم. ئاماژەی بەوەشکرد، کە نیگەرانی ئەوان بەردەوامە "لە دەستوەردانی ئێران لە عێراق، سووریا و یەمەن".  جێگری یاریدەدەری وەزیری دەرەوەی ئەمریکا، عێراقی بە چەقی تێڕوانینی ئەمریکا بۆ رۆژهەڵاتی نێوەڕاست لەقەڵەمدا و گوتیشی، کاردەکەن عێراق پشتبەستنی خۆی بە ئێران کەم بکاتەوە.  لە بەشێکی دیکەی قسەکانیدا باسی لە پارتی کرێکارانی کوردستان (پەکەکە) کرد، بە بڕوای جێنیفەر كاڤیتۆ، جێگری یاریدەدەری وەزیری دەرەوەی ئەمریکا "باشترین چارەسەر بۆ کێشەی پەکەکە ئەوەیە کە هەبوونی پەکەکە لە هەرێمی کوردستان چارەسەربکرێت". گوتیشی، پەکەکە لە "لیستی تیرۆری ئێمەدایە".  لە بەردەوامیی قسەکانیدا، جێنیفەر كاڤیتۆ، باسی لەوەکرد، کە هەولێر بەرەوپێشچوونی بەخۆیەوە بینیوە و گوتی: "ئێمە هیچ نیازێکمان نییە بەرامبەر حکومەتی هەرێمی کوردستان و خەڵکی کوردستان پاشگەزببینەوە و پابەندین بە پەیوەندییەکانمان و وەبەرهێنانمان دوو هێندە لێدەکەین. کاردەکەین بۆ بەهێزکردنی هەرێمی کوردستان. کاردەکەین بۆ ئەوەی هەرێمی کوردستان ببێتە هەرێمێکی خۆشگوزەران و لە چوارچێوەی عێراقدا".  هەر لە پانێڵەکەدا، ئالبروس کوتراشێڤ، باڵیۆزی رووسیا لە عێراق باسی لە پێگەی رووسیا لە رۆژهەڵاتی نێوەڕاستدا کرد و گوتی: "پێگەمان زۆر بەهێزە لە رۆژهەڵاتی نێوەڕاست، ئەوەش وادەکات کار و هەڵوێستمان بەپێی ناوچەکە و دۆخەکە بگۆڕدرێت. ئەمڕۆ ناوچەکە ئاڵۆزە و ئێمە لە سیاسەتی خۆمان رەچاوی ئەوە دەکەین".  ئالبروس کوتراشێڤ دەڵێت، لە رۆژهەڵاتی نێوەڕاستدا هیچ دوژمنێکیان نییە زۆربەی وڵاتانی ناوچە دۆستی ئەوانن، دەشڵێت "ئەو وڵاتانەشی لەنێوان خۆیاندا پەیوەندییان باش نییە لەگەڵ ئێمەدا پەیوەدنییان باشە".  هەروەها رۆژهەڵاتی نێوەڕاستی بە نزیک لە رووسیا پێناسەکرد و گوتی: "ئەوەی ئێمە وەکو لەپێشینە لێی دەڕوانین لە ئێوەی ناشارمەوە، یەکەمینیان سووریا و دووەمیان لیبیایە، ئەوانە گەورەترین نیگەرانیی ئێمەن لە رووی سەقامگیرییەوە، چونکە دەتوانن ببنە هەڕەشە، ئێمە لە نزیکەوە چاودێری دۆخی لوبنان، یەمەن و باکووری ئەفریقیا دەکەین".  لەبارەی عێراقیشەوە ئالبروس کوتراشێڤ گوتی: "بۆ ئێمە عێراق یەکێکە لە هەرە گرنگترینەکانی وڵاتانی ناوچەکە، بەڵام کاری لە پێشینەی ژمارەیەکی ئێمە نییە، چونکە بەڕادەی سووریا و لیبیا جێگەی نیگەرانی نین".  باڵیۆزی رووسیا لە عێراق لەبارەی ئێرانەوە قسەی کرد و رایگەیاند، ئێرانییەکان مافی خۆیانە وزەی ئەتۆمیی ئاشتییانەیان هەبێت و ئەوان پشتیوانی لە چارەسەرکردنی کێشەی ئەتۆمی ئێران دەکەن و گوتی: "ناتوانین بەبێ ئێران باس لە کێشەکانی رۆژهەڵاتی نێوەڕاست بکەین. ناتوانین بەبێ ئێران کاربکەین، بۆیە لە زۆر پرسدا بەشداری بە ئێران دەکەین".  لە بەردەوامیی قسەکانیدا بەبێ ئەوەی ناوی هیچ وڵاتێک بهێنێت گوتی: "ئەو وڵاتانەی دڵخۆشنین بە هەژموونی ئێران لە ناوچەکە پێویستە بیر لەوە نەکەوە رووبەڕووی هەژموونی ئێران ببنەوە، بەڵکو بیر لەوە بکەنەوە کە چ هۆکارێک وایکردووە ئێران ئەو هەژموونەی هەبێت. بۆ نموونە لە سووریا لەبەر ئەوەی ئێمە کێشەمان لەگەڵ ئێراندا نییە، ئێمە لە سووریا هاوپەیمانین لەگەڵ ئێران و دوژمنی هاوبەشمان هەیە کە گرووپی نێودەوڵەتیی تیرۆرن، یارمەتی ئابووریی ئێران نەبووایە ئەوە سووریا زۆر لە مێژە شکستی دەهێنا، ئەو یارمەتییە ئابوورییەی ئێران بە سووریای بەخشین زۆر گەورەبوون، ئەوان پێویستیان بە پاڵپشتی ئێرانە".  ئالبروس کوتراشێڤ باسی لە پەیوەندی وڵاتەکەی و تورکیا لە سووریا کرد و گوتی: "هیچ رێککەوتنێک لە نێوان تورکیا و رووسیا لە سووریادا نییە. لەبارەی داهاتووی سووریاوە ئێمە هاوڕانین، ئەوان ویستیان رژێمی ئەسەد بگۆڕن و ئێمە دژی ئەوەین. وشەی رژێم درووست نییە بەکاردەهێندرێت، حکومەتی ئەسەد یان حکومەتی شەرعی سووریا، وشەی رژێم نەرێنییە و لەلایەنی سیاسییەوە راست نییە، سووریا بۆ ئێمە هاوپەیمانێکی ستراتیژییە. ئاستی بەشداریی رووسیا لە سووریا زیاتربووە، ئیدی سووریا بووە بە هاوپەیمانی رووسیا".  بە گوتەی خۆی، رۆڵی سەرەکی رووسیا هاوئاهەنگییە بۆ رێگرییکردن لە شەڕ لە سووریا.  لەبارەی هەسەدەوە، باڵیۆزی رووسیا لە عێراق گوتی: "لە سەرەتای کێشەی سووریا لە کاتێکدا کە هاوبەشەکانمان بیرۆکەی خۆیان لە گۆڕینی حکومەتەوە گۆڕی بۆ چارەسەری ئاشتییانە، ئێمە دەستمان بە گفتوگۆ کرد. تورکیا رازی نییە هەسەدە بەشداریی سیاسەت و گفتوگۆکان بکەن. پەیوەندیمان لەگەڵ هەسەدە پەیوەندی سیاسییە، هەندێک جار لە مۆسکۆ پێشوازیی لە ئیلهام ئەحمەد و بەرپرسانی هەسەدە دەکەین، ئێمە کێشەمان لەگەڵ کەس نییە، ئێمە ئاسانکاری دەکەین لە نێوان گفتوگۆکانی هەسەدە و حکومەتی سووریا، باڵیۆزەکەمان راسپاردووە بەشێوەیەکی فەرمی نێوەندگیربێت لەنێوان هەسەدە و دیمەشق، هەرچەند زەحمەتە، بەڵام توانیومانە بیانگەیێنینە ئەو بڕوایەی کە دەبێت رێکبکەون، پڕۆسەکە بە هێواشی بەڕێوەدەچێت و متمانەیان بەیەکتر نییە، ئێمە هەوڵ دەدەین بیگەیێنینە چارەسەر".  لەبارەی ئایندەی کوردەوە لە رۆژئاوای کوردستان، ئالبروس کوتراشێڤ گەشبین نییە و دەڵێت، وڵاتان هەڵوێستیان ناڕوونە لەبارەی کوردانی رۆژئاوای کوردستانەوە. دەشڵێت، "هیواخوام کوردانی سووریا بگەنە رێککەوتنێک، ئێمە بە هەردوولایەنمان گوتووە بژاردەکانی دیکە بۆ کەسیان باش نابێت، پرسی کوردستانی سووریا ئاڵۆزە و جیاوازە لەوەی کوردانی عێراق هەیانە. ئەگەر هەرێمێکی ئۆتۆنۆمییان هەبێت بەگشتی سەیری بکەین شتێکی باشە، بەڵام ئەو شتە لە سووریا ئاسان نییە و کوردانی سووریا خاکی یەکبوویان نییە، لە ناوچەی جیاجیا خاکیان بەدەستەوەیە کە گرێدراوی یەکنین، تەنیا ناوچەی کورد پێگەیان تێدا مێژوویی و بەهێزبوو عەفرین بوو، ئێستا دەبینین لە عەفرین چی تراژیدییەک روودەدات. ئێستا هەسەدە هەندێک ناوچەی بەدەستەوەیە کە زۆرینەی عەرەبن".  لە کۆتایی قسەکانیدا ئالبروس کوتراشێڤ، باڵیۆزی رووسیا لە عێراق گوتی، خۆشحاڵ دەبن لە هەرێمی کوردستاندا کاربکەن و بەرپرسانی کورد داوای هەر شێوەیەک پەیوەندی بکەن ئەوان "دڵیان گەورەیە و وەریدەگرن".  هەر لەو پانێڵەدا، عادل باخەوان، بەڕێوەبەری سەنتەری فەڕەنسی بۆ لێکۆڵینەوە لەبارەی عێراق قسەیکرد و باسی لەوەکرد، کە رۆژهەڵاتی نێوەڕاست لە مەترسییەکی زۆر گەورەدایە و فەڕەنسا و یەکێتیی ئەوروپاش لەوبارەیەوە بەرپرسیارییەتی گەورەیان هەیە.  باخەوان روونیکردەوە، نزیکەی ١٠٠ ملیۆن گەنج لە رۆژهەڵاتی نێوەڕاستدا هەن. ترسناکە بخرێنە بەر مەترسییەکان و هەندێک پرسیار، بۆ نموونە بۆچی دوای ٢٠ ساڵ "ئەمریکا تاڵیبانی هێنایەوە" و حکومەتی توونس کە حکومەتێکی "شەرعی و هەڵبژێردراوبوو" هەڵوەشاندەوە، یەکێتیی ئەوروپا و ئەمریکا چۆن ئەوە بە ١٠٠ ملیۆن گەنج دەڵێن.  بە بڕوای عادل باخەوان، بۆ دەربازبوونی ئاڵۆزییەکانی رۆژهەڵاتی نێوەڕاست، دەبێت لەگەڵ ئێراندا رێککەوتن بکرێت "پێیوستە هەموو رێگاکان بمانبەوە تاران بە رێگەی چەک نا، بەڵکو بە رێگەی گفتوگۆ".  بەڕێوەبەری سەنتەری فەڕەنسی بۆ لێکۆڵینەوە لەبارەی عێراق باسی لەوەکرد کە عێراق گرنگی جارانی بۆ ئەمریکا نەماوە، زیاتر وەکو کارتی گوشار بەرامبەر ئێران بەکاری دەهێنێت، گرنگە بەس وەکو کارتی گوشار بەکاری دەهێنێت.  عادل باخەوان هەروەها گوتی: "فەڕەنسا دووەم هێزی سەربازیی لە عێراق و هەرێمی کوردستاندا هەیە، فەڕەنسا دەیەوێت عێراق بکاتە چەقی خۆی لە رۆژهەڵاتی نێوەڕاستدا، نەک وەکو ئەمریکا ئێرانی کردووە بە چەق. فەڕەنسا سەدان پڕۆژەی لە عێراق دەستپێکردووە لە میترۆی بەغداوە تاوەکو درووستکردنەوەی زانکۆی موسڵ".  عادل باخەوان، بەڕێوەبەری سەنتەری فەڕەنسی بۆ لێکۆڵینەوە لەبارەی عێراق، باسی لە گرنگی عێراق و هەرێمی کوردستان بۆ فەڕەنسا کرد و گوتی: "خاکی عێراق و بەتایبەت هەرێمی کوردستان ئەو خاکەن، هێزی تایبەتی فەڕەنسای پێدا بڕوات بۆ سووریا، سووریای رووسیا و ئێران و ئەمریکا و تورکیا".