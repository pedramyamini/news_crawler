حوسێن هینداوی، راوێژکاری سەرۆکوەزیرانی عێراق بۆ کاروباری هەڵبژاردن رۆژی پێنجشەممە ١٤ - ١٠ - ٢٠٢١ بە تۆڕی میدیایی رووداوی راگەیاند، "ئەنجامی کۆتایی جیاواز نابێت لە ئەنجامە سەرەتاییەکان و کۆمیسیۆن ئێستا کار لەسەر جیاکردنەوە و ئەژمارکردنەوەی دەنگەکانی سندووقەکانی دەنگدان دەکات کە کێشە و گومانیان لەسەرە؛ بە بڕوای من، تەنیا چەند ژمارەیەکی سادە دەگۆڕدرێن و لە کۆتاییدا هیچ سوپرایزێک لەبارەی ئەنجامەکانەوە روونادات".  حوسێن هینداوی، کە سەرۆکایەتیی یەکەم کۆمیسیۆنی باڵای سەربەخۆی هەڵبژاردنەکانی لە عێراق لە ساڵی ٢٠٠٥ کردووە، رەتیکردەوە هیچ ساختەکارییەک لە هەڵبژاردن هەبووبێت و دەڵێت، لەم هەڵبژاردنەدا ئامێری زۆر پێشکەوتوو بەکارهێندران، ئامادەکارییەکانیش بەراورد بە هەڵبژاردنەکانی رابردوو "زۆر باش و جیاواز بوون".  راوێژکارەکەی سەرۆکوەزیرانی عێراق سەبارەت بە تانە و سکاڵاکان رایگەیاند، "پرسی تانە و سکاڵاکان شتێکی ئاساییە و لە هەموو هەڵبژاردنێکدا روودەدات، بەتایبەت لەلایەن ئەو لایەنانەی پێیانوایە کورسییان لە خوولی داهاتووی پەرلەمانی عێراق لەدەستداوە، بەڵام کۆمیسیۆن سوورە لەسەر پابەندبوون بە لایەنی بێگەردی و لە بەرژەوەندییدا نییە کە لایەنگیری بۆ هیچ لایەنێک بکات، هەروەها ئێمە لە سەرەتاوە هەوڵی سەرخستنی هەڵبژاردنەکانمان داوە".  حوسێن هنداوی گوتیشی، "سبەینی هەینی هەموو ئەنجامی کۆتایی رادەگەیێندرێت و دوای پەسندکردنی، بۆ دادگەی باڵای فیدراڵی دەنێردرێت".  ئەنجوومەنی وەزیرانی عێراق رۆژی پێنجشەممە باسی لە دانپێدانانی نێودەوڵەتی بە هەڵبژاردنی ١٠ - ١٠ - ٢٠٢١ی خوولی پێنجەمی ئەنجوومەنی نوێنەرانی عێراقی کرد و حەسەن نازم، گوتەبێژ بە ناوی حکومەتی عێراقەوە گوتی، حکومەت چەندین دەستخۆشی و دانپێدانانی بەدەستگەیشتووە.  نووسینگەی مستەفا کازمی، سەرۆکی ئەنجوومەنی وەزیرانی عێراق ئەمڕۆ پێنجشەممە لە راگەیێندراوێکدا ئاشکرایکرد، کازمی لە کۆبوونەوەی ئەنجوومەنی وەزیراندا گوتوویەتی، "بەڵێنی خۆمان بۆ جێبەجێکردنی هەڵبژاردن لە وادەی خۆی و بێ هیچ پێشێلکارییەکی ئەمنی و یاسایی بردەسەر".