مێهرازد سەفدەری، بەڕێوەبەری نەخۆشخانەی خوڕەمئاوا دەڵێت، شەوی رابردوو ١٦ کەس بەهۆی ژەهراویبوونەوە، گەیێندراونەتە نەخۆشخانەی خوڕەمئاوا، بەڵام دیار نییە هۆکاری ژەهراویبوونییان، ئاوە، یان شتێکی دیکەیە. هەر ١٦ کەسەکە، نیشانەکانی سکئێشە، هێڵنج و رشانەوەیان هەبووە و دوای ئەنجامی تاقیکردنەوەی پزیشکی، ٢ کەسیان لە نەخۆشخانە خەوێندراون.  مێهدی بابایی، بەڕێوەبەری ئاو و ئاوەڕۆی خوڕەمئاوا دەڵێت، "شەوی سێشەممە بەهۆی ناکۆکیی نێوان دوو عەشیرەتی دانیشتووی تەکانە، ئاوی گوندەکە لەلایەن ئەندامانی یەکێک لە عەشیرەتەکانەوە ژەهراوی کراوە. ژەهراویکردنی ئاوی خواردنەوە، بووەتە هۆی ژەهراویبوونی ژمارەیەک لە دانیشتووانی گوندی تەکانە. "  گوندی تەکانە سەر بە ناحیەی هۆڵاندەشتی خوڕەمئاوایە، لە ٨٠ ماڵ پێکهاتووە و ژمارەی دانیشتووانی ٤٠٠ کەسە. دوای بڵاوبوونەوەی هەواڵی ژەهراویکردنی ئاوی خواردنەوەی گوندەکە، لەلایەن بەڕێوبەرایەتیی ئاو و ئاوەڕۆی لوڕستانەوە، بە تەنکەر بەسەر خەڵک دابەشدەکرێت. لەگەڵ ئەوەشدا، بەشی ئەمنیی بەڕێوەبەرایەتیی پارێزگای لوڕستان، هێزێکی پۆلیسی ناردە گوندی تەکانە بۆ دۆزینەوەی تۆمەتباران.  مەحموود سەمینی، جێگری ئەمنی پارێزگای لوڕستان دەڵێت، "کاتێک ئاگادار کراینەوە کە بەهۆی ناکۆکیی نێوان دوو عەشیرەت، ئاوی خواردنەوەی گوندی تەکانە ژەهراویکراوە، هێزێکی پۆلیسمان ناردە گوندەکە بۆ چاودێریکردنی دۆخی خەڵک. هێزەکانی پۆلیس لە هەوڵی دۆزینەوەی تۆمەتباراندان و بەڕێوەبەرایەتیی ئاو و ئاوەڕۆی لۆڕستانیش، لە هەوڵی خاوێنکردنەوەی ئاوی گوندەکەدایە".  پارێزگای لوڕستان ٣ هەزار و ٥٠ گوندی هەیە و لەو ژمارە نزیکەی هەزار و ٥٠٠ گوندی لەژێر چاودێریی بەڕێوەبەرایەتیی ئاو و ئاوەڕۆدا نین و کێشەی ئاوی خواردنەوەیان هەیە. زۆربەی ئەو گوندانە یان بە تەنکەر ئاویان بۆ دەچێت یان لە کانییەکانی دەوروبەری گوندەکانیان ئاوی خواردنەوە دابیندەکەن.