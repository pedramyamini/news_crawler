فەرەیدوون زەنگەنە، سەرۆکی شارەوانیی کەرکووک بە رادیۆی رووداوی راگەیاند، ساڵێک و ١٠ مانگە دەستبەکاربووە، بەڵام بەغدا "زۆر ناتەندروست مامەڵە لەگەڵ کەرکووک دەکات، بە بریارێک لە ساڵی ٢٠٢٠ بۆ هەر مانگێک ملیارێک و ٢٠٠ ملیۆن دینار بۆ کەرکووک تەرخانکرا بوو، بەڵام بە فەرمانێکی وەزارەتی دارایی کرایە ٢٠٠ ملیۆن دینار، ئەمەش زۆر کەمبوو وایکرد نەتوانین شارەکە بەتەواوی پاک بکەینەوە".  لەبارەی ئەو گەڕەکانەی لەسەر ئەرکی خۆیان پاکی دەکەنەوە سەرۆکی شارەوانیی کەرکووک گوتی، "بەپێی یاسا خەڵک نابێت خۆی لۆری زبڵ بگرێت و پاکی بکاتەوە، ئەمە نایاساییە بۆیە ئێمە دەیان دەینە دادگە. بۆ نموونە ١٢٠٠ تەکتووک لە کەرکووک کاردەکەن و زبڵەکە دەبەن لە شەقامێک فڕێی دەدەن، ئەمە بۆ ئێمە زۆر خراپە، هەندێک کابیسەش هەن بە خەڵکەکە دەڵێن، ' مانگانە ٥ هەزار بدەن، ئێمە پاکی دەکەینەوە '، لەسەر ئەوەش تاوەکو ئێستا دوو - سێ ئامێر لەلایەن پۆلیسەوە دەستیان بەسەرداگیراوە، ئێمە ناشتوانین بە خەڵک بڵێین پارە مەدەن و نایاساییە، دەڵێن، ' ئەی تۆ بۆ خۆت پاکی ناکەیتەوە؟' ".  فەرەیدوون زەنگەنە ئاماژەی بەوەشکرد، تاوەکو ئێستا ٥٦ جار چووەتە بەغدا و هەموو دەزگاکانی کردووە جگە لە سەرۆکوەزیران، بەڵام هیچ نەکراوە. پارێزگاری کەرکووکیش وەک پێویست مامەڵەی لەگەڵ ئەو بابەتە نەکردووە، لە کۆبوونەوەی پارێزگاش ئەوەی باسکردووە، سەرۆکی شارەوانیی کەرکووک دەشڵێت، "تەنیا کەرکووک لە هەموو عێراق پەیوەستە بە وەزارەتی داراییەوە، پارێزگاکانی دیکە وانین، حیللە زیاتر لە ٨٠٠ ملیۆنی بۆ خەرج دەکرێت کەرکووک ٢٠٠ ملیۆن کەچی حیللە زۆر بچووکترە لە کەرکووک".  سەرۆکی شارەوانیی کەرکووک ئەوەشی خستەڕوو، "هەموو رۆژێک لە کەرکووک ١٠٠٠ تۆن زبڵ هەیە، ئەو پارەیەی تەرخانکراوە بەشی پاککردنەوەی ٣٥٠ تۆن دەکات. ئێستا مانگانە ٢٧٧.١٤٥.٠٠٠ دینار بۆ کەرکووک و دەوروبەری خەرجدەکرێت، لەو بڕە ٧٧ ملیۆن دیناری دەدرێتە قەزا و ناحیەکان و ئەوەی دیکەشی بۆ ناو کەرکووکە، بۆ پاککردنەوەی شارێکی وەک کەرکووک بەپێی خەمڵاندنی ئێمە لە ملیارێک کەمتر پاکنابێتەوە، بە قەزا و ناحییەکانەوە بۆ هەر مانگێک پێویستمان بە ملیارێک و ٨٠٠ ملیۆن دینار دەبێت".