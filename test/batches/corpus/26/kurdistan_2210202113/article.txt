کۆنسوڵخانەی ئەڵمانیا رۆژی هەینی ٢٢ - ١٠ - ٢٠٢١ لە تویتێکدا بڵاویکردەوە، پێشوازی لەو بڕیارانەی دادگە دەکەن کە "کۆتاییان بە زیاد لە ساڵێک لە نەبوونی دڵنیایی بۆ ژمارەیەکی زۆر لە سکاڵاکەرەکان هێنا. "  لە بەشێکی دیکەی تویتەکەدا هاتووە، ئەڵمانیا، نەتەوە یەکگرتووەکان و یەکێتیی ئەوروپا بە وردی چاودێریی بەڕێوەچوونی دادگەییەکانیان کرد. نیگەرانییەکان ماون لەبارەی سەروەریی یاسا، بەتایبەتی ماوەی هێشتنەوەی (هاووڵاتی) پێش بەڕێوەچوونی دادگاییکردن، هەروەها بابەتی هەبوونی پارێزەر و رێگە نەدان بە سەردانکردنی خزم و کەسوکار. "  تویتەکەی کۆنسوڵخانەی ئەڵمانیا لە کاتێکدایە، رۆژی ١٩ - ١٠ - ٢٠٢١ دادگەی تاوانی هەولێر بڕیاریدا، سزای ساڵێک زیندانیکردن بۆ هەریەک لە مامۆستا بەدەل بەرواری و ئومێد بەرۆشکی ببڕێتەوە.   ئاسۆ هاشم، پارێزەری خۆبەخش لە دۆسیەی تۆمەتبارەکان رایگەیاند، لە دانیشتنی ئەو رۆژەی دادگەی تاوانی هەولێردا بڕیاردرا هەردوو تۆمەتبار مامۆستا بەدەل بەرواری و ئومێد بەرۆشکی، ساڵێک زیندانی بکرێن، گوتیشی "بەهۆی ئەوەی نزیکەی ساڵێک راگیرابوون، ئازاد دەکرێن"؛ رۆژی چوارشەممەش مامۆستا بەدەل بەرواری ئازادکرا.   هاوکات رۆژی پێنجشەممە ٢١ - ١٠ - ٢٠٢١ دادگەی تاوانی هەولێر لە دانیشتنێکدا بڕیاری ئازادکردنی پێنج دەستگیرکراوی دیکەی بادینانی دەرکرد.   بەشدار حەسەن، پارێزەری دەستگیرکراوانی بادینان لە کۆنگرەیەکی رۆژنامەڤانیدا رۆژی پێنجشەممە رایگەیاند، "ئەمڕۆ دانیشتنێکی ئازاد و دادپەروەرانە لە دادگەی تاوانی هەولێر بەڕێوەچوو، هەریەکە لە د. عامر خالید، سلێمان مووسا، سولێمان کەمال، جەمال خەلیل و فرسەت ئەحمەد ئازادکران. "