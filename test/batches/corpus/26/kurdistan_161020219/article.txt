ئەمڕۆ شەممە ١٦ - ١٠ - ٢٠٢١، هەڤاڵ ئەبوبەکر، پارێزگاری سلێمانی لە کۆنفرانسێکی رۆژنامەڤانیدا گوتی، کێشەی کەمیی سووتەمەنی پەیوەندی بە حکومەتە خۆجێییەکانەوە نییە و پەیوەندی بە حکومەتی عێراق و حکومەتی هەرێمی کوردستان و بازاڕی نێودەوڵەتییەوە هەیە.  بە گوتەی پارێزگاری سلێمانی، "گفتوگۆ هەیە" بۆ چارەسەرکردنی کێشەکان. ئاماژەی بەوەشکرد، کە هۆکاری کێشەکان جیاوازن؛ کێشەی غاز پەیوەستە بە چاککردنەوەی پرۆژەی غازی کۆرمۆر لەلایەن کۆمپانیای دانە غازەوە.  پارێزگاری سلێمانی رایگەیاند، لە چەند رۆژی داهاتوودا کێشەی غاز چارەسەر دەکرێت و بڕی بەرهەمهێنان دووهێندە زیاد دەبێت.  هەڤاڵ ئەبوبەکر داوای لە حکومەتی عێراق کرد، کە "پابەندبێت بەوەی کە بڕیاری داوە بۆ هەموو ماڵێک بەرمیلێک نەوت دابینبکات و دەبوو لە ١ - ١٠ - ٢٠٢١ ـەوە بینێرێت، بەڵام تاوەکو ئێستا بڕی ملیۆنێک و ٥٠٠ هەزار لیتری بۆ پارێزگای سلێمانی ناردووە. ئێمە لەم رۆژانەدا دەست بە دابەشکردنی دەکەین. "  لەبارەی بەرزبوونەوەی نرخی گازوایل و بەنزینیش، هەڤاڵ ئەبوبەکر رایگەیاند، پەیوەندی بەوەوە هەیە لە پاڵاوگە ناوخۆییەکان بەرهەم ناهێندرێن. گوتیشی، "حکومەتی هەرێم و حکومەتی ناوەند نەوتی خاو بۆ پاڵاوگە ناوخۆییەکان نانێرن و پشتیان بە بازاڕی نێودەوڵەتی بەستووە. ئێمە داوامان لە هەموو بازرگانەکان کردووە لەهەر شوێنێکەوە بیهێنن ئاسانکارییان بۆ دەکەین و هیچ قۆرخکارییەکمان لەو سێکتەرەدا نەهێشتووەتەوە. "