فەرمانگەی میدیا و زانیاریی حکومەتی هەرێمی کوردستان ئەمڕۆ پێنجشەممە ٤ - ١١ - ٢٠٢١ بڵاویکردەوە، "حکومەتی ھەرێمی کوردستان رەزامەندی دا لەسەر تەرخانکردن و خەرجکردنی بڕی ٥٠٠ ملیۆن دینار لەسەر بودجەی پارێزگای ھەولێر و بەشێوازی نەختینەیی وەک قۆناخی یەکەم بۆ قەرەبووکردنەوەی ئەو ھاووڵاتیانەی کە لە ئەنجامی لافاوەکەی رۆژی ٢٠٢١/١٠/٣٠ لە پارێزگای ھەولێر و قەزا و ناحییەکانی تووشی زیان بوون".  لەو بارەوە نەبەز عەبدولحەمید، قایمقامی قەزای ناوەندیی هەولێر بە تۆڕی میدیایی رووداو گوت: "ئەمڕۆ کۆبوونەوەمان هەبوو و پلانمان بۆ قەرەبووکردنەوە و ئاگاداربوون لە کاری لیژنەکان سەبارەت بە زیان و لێکەوتەکانی لافاوەکەی رۆژی شەممەی رابردوو هەبوو؛ لە نزیکترین کاتدا زیانلێکەوتووانی لافاوەکە قەرەبوو دەکرێنەوە".  هەر ئەمڕۆ ئومێد خۆشناو، پارێزگارى هەولێر لە کۆنگرەیەکی رۆژنامەڤانیدا لە هەولێر رایگەیاند، بڕی ئەو زیانانەی بەهۆی لافاوەکە کەوتوونەتەوە دەگاتە ٥ ملیار و ٥٠٠ ملیۆن دینار تاوەکو ٦ ملیار دینار؛ هەروەها ٥٩١ خێزان و خانوو زەرەرمەندبوون.  ئومێد خۆشناو گوتیشی: "تەنیا ئەو خانووانەی ژێرئاوکەوتن ٥٩١ خانوو بوون و بڕی ٣ هەزار دۆلار بۆ هەر یەکێکیان تەرخانکراوە؛ هەروەها ١٤٩ ئۆتۆمبێل زەرەرمەند بوون و دابەشی سەر سێ گرووپ دەکرێن: ئەوانەی تەنیا ئاو چووەتە نێو ئۆتۆمبێلەکان، ئەوانەی زیانەکەیان مامناوەندییە؛ هەروەها گرووپێک زیانی زۆریان بەرکەوتووە؛ ١٤٦ خانووش زەرەرمەندبوون لە رووخانی دیوار و سیاج و دەرگا و پەنجەرە و ئەو شتانە".  جووتیار عادل، گوتەبێژی حکومەتی هەرێمی کوردستان رۆژی ٢ - ١١ - ٢٠٢١ رایگەیاند، دوای ھەوڵەکانی حکومەت، ئەنجوومەنی وەزیرانی حکومەتی ناوەندی بڕیاری ناردنی ٣ مليار ديناری بۆ قەرەبووکردنەوەی زیانلێکەوتووانی لافاوەکەی ھەولێر دا.