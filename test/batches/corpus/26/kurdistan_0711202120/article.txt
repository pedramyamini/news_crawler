لیژنەیەک کۆتایی مانگى رابردوو پێکهات و لە قۆناخى یەکەمدا بەڵگەى تۆمەتەکانى بافڵ تاڵەبانیى بەرامبەر لاهوور شێخ جەنگى و نزیکەکانى وەرگرتووە و دواى یەکخستنیان، لە سەرکردایەتى یەکلایی دەکاتەوە بەوەى کە  ئایا بیبەنە دادگا، یان هەر لەنێو ئەو کۆبوونەوەیەدا بە زۆرینەى دەنگ شەرعییەتى پێبدرێت.  پۆڵا تاڵەبانى، ئەندامى سەرکردایەتیى یەکێتى دەڵێت، "دەست بە لێکۆڵینەوە کراوە و ئەنجامەکانیش دواى کۆبوونەوە دەدرێنە دادگا، هەموو ئەو کەسانەى تۆمەتابار کراون، ئەگەر بوون بە تاوانبار دەبێت تووندترین سزا بدرێن".  لەدواى بڕیارەکانى بافڵ تاڵەبانى بەرامبەر بە هاوسەرۆک لاهوور شێخ جەنگى و چوار ئەندامی سەرکردایەتى، تاوەکو ئێستا لایەنى بەرامبەر جگە لە رەتکردنەوەیان، هەنگاوێکى دیکەیان نەناوە. لاهوور شێخ جەنگى لە کاردانەوەى بڕیارى دوورخستنەوەیدا رایگەیاند، ئەوەى لە کاردانەوەى هەموویاندا لەیەکدەچن ئەوەیە کە هێشتا خۆیان بە یەکێتی و خاوەندارێتیى دەزانن.  لاهوور شێخ جەنگى رایگەیاند، "هەموو ئەو بڕیارانەى سەبارەت بە خۆم و چەند ئەندامێکى سەرکردایەتیی یەکێتى دراون، رەتدەکەمەوە.. هەموو ئەو دەسەڵاتانەى بە شێوەیەکى کاتى دابووم بە هەڤاڵ بافڵ، وەریان دەگرمەوە".  ئاراس شێخ جەنگى ئاماژە بەوە دەکات، "لە کۆبوونەوەى سەرکردایەتیدا بافڵ تاڵەبانى باسى ئەوەى کرد کە دەیەوێت بۆچوونى سەرکردایەتى وەربگرێت بۆ کۆبوونەوە لەگەڵ لاهوور شێخ جەنگى، نەک باسى دەرکردن و دوورخستنەوە"؛ ئاڵا تاڵەبانیش دەڵێت، "هیچکات ملکەچى زوڵم و ناعەدالەتى نابم".  ژینۆ محەممەد کە یەکێکی دیکەیە لەو ئەندامانەی سەرکردایەتیی یەکێتی کە بافڵ تاڵەبانی بڕیاری دوورخستنەوەیی داوە، ئەوەی خستووەتەڕوو، "شەرەف و شانازییە لەسەر هەڵوێست و سەردانەنەواندن سزابدرێیت نەک بۆ پارە".  شادومان مەلاحەسەن، ئەندامى دوورخراوەى سەرکردایەتیى یەکێتییش باس لەوە دەکات، "جارێ ئێمە خۆمان بە خاوەنى یەکێتى دەزانین و یەکێتین، خۆ ئەو حیزبە بە تەنیا هى بافڵ نییە، هەر کاتێکیش کارێکى دیکە هاتە پێش، ئاساییە بەرەیەکى دیکە دروستبکەین، خۆ لە عێراقیش حیزبى دەعوە بە دوو لیست بەشداریى هەڵبژاردنى کرد".  ئەو گۆڕانکارییانە لە کاتێکدان کە ئەنجوومەنى باڵاى بەرژەوەندییەکان وەکو دوایین چانس بۆ رەتکردنەوەى ماوە، بەڵام ئەنجوومەنەکەش لە ١١ مانگى رابردوودا هیچ کۆبوونەوەیەکى نەبووە و لە نۆ ئەندامەکەى، سێ لە ئەندامەکانى لەژێر چارەسەرى پزیشکیدان.