یۆنامی لە راگەیێندراوەکەیدا ئاماژەی بەوە کردووە، گرنگە لە تایبەتمەندیی هەڵبژاردنەکەی ١٠ ـی ئۆکتۆبەر تێبگەن کە پێزانین بووە بەو داواکارییەی خەڵکی عێراق دوو ساڵە باسی دەکەن.  رێکخراوەکە باسی لەوەشکردووە، وڵاتان بەر لە هەڵبژاردن و لە رۆژی هەڵبژاردنیشدا لە پاڵ عێراقییەکان بوون و لە رۆژانی داهاتووشدا هەروا دەمێننەوە.  دەستخۆشی لە کۆمیسیۆنی باڵای سەربەخۆی هەڵبژاردنەکانیش دەکات، دەڵێت جێگەی رێز و تەقدیرن بۆ ئەو کارە سەختەی لە رۆژی هەڵبژاردندا کردوویانە، هاوکات دەستخۆشی لە هەوڵی هێزە ئەمنییەکانی عێراقیش دەکات کە ئەمنییەتی پرۆسەکەیان پاراستووە.  بەرنامەی هاریکاریی نەتەوە یەکگرتووەکان لە عێراق ئاماژەی بەوە کردووە کە ٩٤ % ـی دەنگەکان جیاکراونەتەوە و تاوەکو ئێستا هیچ پارتێک لە ٣٢٩ کورسییەکەی پەرلەمان زۆرینەی بەدەستنەهێناوە.  رێژەی بەشداریی دەنگدەران بە ٤١ % کەمترین رێژەی تۆمارکرد و ژمارە پێوانەییەکەی هەڵبژاردنی ٢٠١٨ ـی شکاند کە ئەوکات رێژەی بەشداریی خەڵک ٤٤ % بوو.