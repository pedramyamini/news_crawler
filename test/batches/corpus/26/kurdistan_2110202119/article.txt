منداڵە ئەشکەنجەدراوەکە بە رووداوی گوت، "لە حەمام نانی نەدەدامێ، شەویش نانم نەخوارد و برسی بووم، ئەمنی دەردەکرد لە ماڵ و شەوان لە باخچە دەنووستم، دوای چوار بۆ پێنج رۆژی دیکە بە بلۆک لێیدام، کە لێیدام تەنیا مامم لەوێ بوو، ویستی فڕێم بداتە خوارەوە، مامم نەیهێشت و گوتی وامەکە دەمرێت. لە باڵەخانەیەک دەیویست فڕێم بداتە خوارەوە. لە خوشکەکەشم دەدات؛ ئەو رۆژە دەمی تەقاندبوو".  دایکی منداڵەکان تەمەنی ٢٧ ساڵە و ١٣ ساڵ لەمەوبەر ژیانی هاوبەشی لە تەمەنی ١٤ ساڵیدا لەگەڵ ئامۆزا ١٩ ساڵییەکەی پێکهێنا. ئێستا ئەو ژنە سێ منداڵی هەیە، کە بچووکترینیان تەمەنی دوو مانگە، ١١ مانگە چووەتەوە ماڵی باوکی؛ دەڵێت، لە یادەوەریی رۆژانی پێکەوەژیان لەگەڵ هاوژینەکەی، لە لێدان و ئەشکەنجە زیاتر شتێکی بۆ باسکردن نییە.  دایکی ئەو منداڵانە بە رووداوی راگەیاند، "هەموو دەم بەدوای ژنان بوو، دەمگوت مامە کێشەم ئەوەیە ئەو پیاوە زۆر منی پشتگوێ خستووە، هیچ ئاگای لە من نییە، کاژێر ٠٦: ٠٠ی بەیانی دەڕوات و ٠٣: ٠٠ یان ٠٤: ٠٠ی شەو دێتەوە یان هەر نایەتەوە. دەیگوت، کچم برسی یان تینوی کردی. بە هەموو شێوەیەک ئەشکەنجەی منی داوە، تاوەکو ماندی دەبوو لە منی دەدا، دواتر رایدەکرد لە منداڵەکەی دەدا و دەیگوت بۆ دایکت گریاوی، لێدان و ئەشکەنجە بە گەزە، بە مست و بە چەک. هەموو دەم بە بەردەوامی پێش ئەوەی بێمەوە تەلەفۆنم بۆ باوکم دەکرد، گوتم بابە زوو بمگەیە، مێردەکەم چەکی لە کۆڵان لەسەر سەرم سوارکردووە، وا دەمکوژێت".  یوسف ساڵح، پارێزەر دەڵێت، "داوایان تۆمارکردووە، داوایەکەش چووەتە بەردەم دادوەر، دادوەری ئێشکگر هەبوو. دوێنێ ئێوارەکەی روویدا ئەم حاڵەتە، دادوەری ئێشکگر ناردی بۆ دادوەری تایبەتمەند، رۆژی یەکشەممە لێکۆڵینەوە دەکرێت".  رووداو پەیوەندیی بە باوکی منداڵەکانەوە کرد، بەڵام ئەو لەبارەی ئەوەی ژن و منداڵەکانی باسیان لێوەکرد، گوتی "نا ئەوە راست نییە".  خەتاباری سەرەکیی کێشەی ئەم خێزانە هەر کەسێک و هەرچییەک بێت، وادیارە کە قوربانیی سەرەکیی ئەو کێشە خێزانییە منداڵەکانن.