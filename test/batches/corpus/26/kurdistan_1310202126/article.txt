رۆژی چوارشەممە ١٣ی ئۆکتۆبەری ٢٠٢١ مەسرور بارزانی، سەرۆکی ئەنجوومەنی وەزیران، سەرۆکایەتی کۆبوونەوەی ئاسایی ئەنجوومەنی وەزیرانی هەرێمی کوردستانی کرد.  مەسرور بارزانی، سەرۆکوەزیرانی هەرێمی کوردستان، لە سەرەتای کۆبوونەوەکەدا، بەبۆنەی کۆتاییهاتنی پرۆسەی دەنگدان بۆ هەڵبژاردنی ئەنجوومەنی نوێنەرانی عێراق، جەختی لەوە کردەوە کە "پێویستە نوێنەرانی کوردستان، لێرە بەدواوە، لە پەرلەمانی عێراق، بەیەکەوە یەکگرتووانە و بەهەماهەنگیی و یەکڕیزی، کاربکەن لەپێناو داکۆکیکردن لە شایستە و مافە دەستوورییەکانی خەڵکی کوردستان، دوور لە ململانێی ناوخۆیی".  سەرۆکوەزیرانی هەرێمی کوردستان ئامادەیی حکومەتی دەربڕی "بۆ هەر هاوکاری و هەماهەنگییەک لەگەڵ نوێنەرانی کوردستان لە پەرلەمانی عێراق، بە هەموو جیاوازیی و رەنگەکانەوە، بۆ درێژەدان بە کارکردن و هەماهەنگیکردن لەگەڵ حکومەتی فیدراڵی، بە ئامانجی دابینکردنی ماف وشایستە دەستوورییەکانی هەرێمی کوردستان".  سەرۆکوەزیران، هەروەها ستایشی خۆڕاگری خەڵکی ناوچە کوردستانییەکانی دەرەوەی ئیدارەی هەرێمی کوردستانی کرد و پیرۆزبایی دەرچوونی نوێنەرانی کوردی لەو ناوچانەدا کرد و ئاماژەی بەوەدا، کە "ئەنجامی هەڵبژاردن لە ناوچە دابڕێنراوەکان، دووپاتکردنەوەی ناسنامەی کوردستانیبوونی ئەو ناوچانەیە". جەختیشی لەوە کردەوە کە "پێویستە نوێنەرانی کوردستان لە ڕێی جێبەجێکردنی ماددەی ١٤٠ی دەستوور، کاربکەن بۆ ئەوەی بارودۆخی ئەو ناوچانە ئاسایی بکرێتەوە".  لە کۆبوونەوەکەدا کەمال ئەترووشی وەزیری سامانە سرووشتییەکان، راپۆرتێکی پێشکەشکرد كە تایبەت بوو بە بەرەوپێشچوون و ئاستەنگەکانی بەردەم جێبەجێکردنی بڕیارەکانی ئەنجوومەنی وەزیران بۆ دابینکردنی نەوتی سپی و بەنزین، بە هەماهەنگیی وەزارەتی نەوتی حکومەتی فیدراڵی عێراق.  لە بڕگەی سێیەمی کۆبوونەوەکە، عەبدولحەکیم خەسرەو سەرۆکی فەرمانگەی هەماهەنگیی و بەدواداچوون، راپۆرتێکی سەبارەت بە بەدواداچوون بۆ جێبەجێکردنی بڕیارەکانی چاکسازی و رێکخستنەوەی داهاتەکان لە هەرێمی کوردستان خستەڕوو، کە چەندین راسپاردەی تێدابوو بۆ وەزارەتە پەیوەندیدارەکان، لەپێناو بەکارهێنانەوەی بۆ خزمەتی گشتی و پرۆژەکانی ئاوەدانکردنەوە.  لە کۆتایی کۆبوونەکەدا، ئەنجوومەنی وەزیران، بڕیاریدا بە ڕاسپاردنی هەر یەک لە فەرسەت ئەحمەد وەزیری داد، ڤالا فەرید وەزیری هەرێم بۆ کاروباری پەرلەما، ئومێد سەباح سەرۆکی دیوانی ئەنجوومەنی وەزیران و ئامانج رەحیم سکرتێری ئەنجوومەنی وەزیران، بۆ سەرپەرشتی و بەداواداچوونی ئەو داوا یاساییانەی کە لە دادگای باڵای فیدراڵی پەیوەندیدارن بە هەرێمی کوردستان و ئاگادارکردنەوەی ئەنجوومەنی وەزیران لە بەرەوپێشچوون و ئاستەنگەکانی بەردەم ئەو داوایانە، بە ئاراستەی زامنکردنی ماف وشایستەکانی هەرێمی کوردستان و داکۆکیکردن بە باشترین شێواز لە ماف و دەسەڵاتە دەستوورییەکانی هەرێمی کوردستان، لە ڕێگای تیمی یاسایی شارەزا، لە ژێر رێنمایی و سەرپەرشتیی ئەنجوومەنی وەزیران.