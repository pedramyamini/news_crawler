ئولریک شانۆن لە میانی بەشداریکردن لە پانێڵێکی دیداری مێریدا بەناوی "پشتیوانی جیهانی بۆ سەقامگیری و بنیادنانی دەوڵەت لە عێراق: ئاستەنگ و دەرفەتەکان" گوتی، شەڕی داعش کاریگەری گەورەی لەسەر چوار وڵاتی ناوچەکە هەبوو، ئەوانیش عێراق، سووریا، ئوردن، لوبنان بوون.   باڵیۆزی کەنەدا گوتی، سەرنجێکی گەورەی حکومەتی وڵاتەکەی لەسەر یارمەتیدانی ئەو وڵاتانە بوو کە بەهۆی داعشەوە زیانی زۆریان بەرکەوتبوو و لەسەر ئەو بنچینەیەش زیاتر لە ٤ ملیار دۆلاریان لەو چوار وڵاتەدا خەرجکردووە و نزیکەی ٥٠٠ ملیۆن دۆلاری ئەو پارەیەش لە عێراقدا بووە.   ئولریک شانۆن گوتی، ئەو پارەیان لە عێراق لە بوارە جیاوازەکان خەرجکردووە، لەوانەش لە بواری سەربازییدا و بەشی سەرەکی ئەو هاوکارییەش لەڕێگەی هاوپەیمانیی نێودەوڵەتی دژی داعشەوە بووە.   باڵیۆزی کەنەدا ئاماژەی بەوەشکرد، بەشێکی دیکەی پارەکە لە بواری دابینکردنی سەقامگیری بۆ ناوچە کۆنتڕۆڵکراوەکان و پێشکێشکردنی یارمەتی مرۆییدا خەرجکراوە.   شانۆن رایگەیاند، ئێستا چاویان لەوەیە پەیوەندییەکانیان لەگەڵ عێراق بچێتە قۆناخێکی نوێوە و بوارەی جیاوازەکان بگرێتەوە، لەوانەش وەبەرهێنان و بازرگانی و گوتیشی، سیاسەتی ئەوان روون و ئاشکرایە و هیچ ئەجێندایەکی شاراوەیان لە عێراقدا نییە.   باڵیۆزی کەنەدا لە بەغدا گوتی، "عێراقی ساڵی ٢٠٢١ بەراورد بە عێراقی ساڵی ٢٠١٦ جیاوازە، بارودۆخەکە باشتر بووە و هەڵبژاردنیش بەڕێوەچوو"، بەڵام هێشتاش ژمارەیەک کێشە لە عێراقدا هەن کە هۆکارن لەبەردەم بەرەو پێشچوونی زیاتری وڵات.   یەکێکی دیکە لە بەشداربووانی پانێڵەکە بریتی بوو لە ماتیو تولەر، باڵیۆزی ویلایەتە یەکگرتووەکانی ئەمریکا لە عێراق و گوتی، رێککەوتنێکی ستراتیژی لەنێوان ویلایەتە یەکگرتووەکانی ئەمریکا و عێراقدا هەیە کە لە ساڵی ٢٠٠٨ واژۆکراوە و ئەوەش بناخەی پەیوەندییەکانی نێوان هەردوو وڵات دادەنێت.   ماتیو تولەر گوتی، رێککەوتنەکە پێکەوەکارکردن و هاوئاهەنگی لە بوارە جیاوازەکاندا دەگرێتەوە، لەوانەش تەندروستی، ژینگە و بەم دواییانەش لەڕێگەی کۆڤاکسەوە ٥٠٠ قورچکە ڤاکسینیان رادەستی وەزارەتی تەندروستیی عێراق کردووە. هەروەها ویلایەتە یەکگرتووەکانی ئەمریکا لە بواری مرۆییەوە یارمەتی عێراقی داوە و بەم دواییەش ١٥٥ ملیۆن دۆلاری دیکەی وەک یارمەتی مرۆیی راگەیاندووە بۆئەوەی لە بواری دابینکردنی شێڵتەر و خواردن و ئاو و پێداویستیی تەندروستی بۆ ئەو خەڵکە دابینبکات کە پێویستیان پێیانە.   ماتیو تولەر رایگەیاند، ئیدارەی بایدن سەرنجێکی گەورەی لەسەر رووبەڕووبوونەوەی دیاردەی گۆڕانی کەشوهەوا و دابینکردنی وزەی خاوێنە و ئەمەش بۆ عێراق زۆر گرنگە، ئەوەش بە لەبەرچاوگرتنی ئەو ئاستەنگانەی وڵاتەکە و ناوچەکە بە گشتی رووبەڕوویان بوونەتەوە، لەوانەش لە بواری کەمبوونەوەی ئاودا. هەروەها ویلایەتە یەکگرتووەکانی ئەمریکا لەگەڵ هاوبەشەکانی دیکەی کاردەکات بۆئەوەی لە هەندێک بواردا یارمەتی عێراق بدەن، لەوانەش لە بواری وزە و دابینکردنی سەرچاوەی خاوێنی وزە.   باڵیۆزی ئەمریکا لە عێراق گوتی، وڵاتەکەی لە بواری ئابووریشەوە هاوبەشی لەگەڵ عێراق هەیە و بەردەوامن لە تەرخانکردنی نزیکەی ١ ملیار دۆلار بۆ بوژاندنەوەی کەرتی چالاک و ئەوەش دەبێتەهۆی رەخساندنی هەلی کار.   لەبارەی هەڵبژاردن و مافەکانی مرۆڤیش، باڵیۆزی ئەمریکا لە عێراق گوتی، واشنتن نزیکەی ١٠ ملیۆن دۆلاری رادەستی یونامی کرد بۆئەوەی چالاکییەکانی جێبەجێبکات، لەوانەش چاودێریکردنی هەڵبژاردنەکەی ئەم دواییە و ئاماژەی بەوەشکرد، نێردەی نەتەوەیەکگرتووەکان لە عێراق و نوێنەرایەتیی یەکێتیی ئەوروپا لە وڵات رۆڵێکی گەورەیان لە چاودێریکردنی هەڵبژاردنەکەدا هەبوو و پڕۆسەکەش سەلماندی کە دەکرێت دیموکراسی لەم ناوچەیەدا گەشەبکات و سەرکەوتوو بێت.   باڵیۆزی ویلایەتە یەکگرتووەکانی ئەمریکا زیاتر لەبارەی هەڵبژاردنەکە قسەی کرد و گوتی، ژمارەیەکی زۆر پسپۆڕ پێیان وایە هەڵبژاردنەکە لە بواری تەکنیکییەوە زۆر تەندروست بووە و "تەنانەت بێگەردتترین بووە کە لە مێژووی عێراقدا ئەنجامدراوە. بێگومان هەڕەشەمان بینیوە لە دوای هەڵبژاردنەکە و ئەم جۆرە هەڕەشانەش دەبێت لە لایەن هەموو لایەنەکانەوە رەتبکرێنەوە".   تولەر رایگەیاند، بەرژەوەندییەکانی نێوان ویلایەتە یەکگرتووەکانی ئەمریکا و عێراق زۆرن و پەیوەندییەکان تەنیا لە بواری ئەمنییدا نین، بەڵکو واشنتن "پابەندبوونێکی ماوەدرێژی هەیە بۆ ئەم پەیوەندییانە هەیە. ئەمە شتێک نییە کە ساڵ و دوو ساڵ و تەنانەت دەیەیەکیش بخایەنێت و بگۆڕدرێت؛ ویلایەتە یەکگرتووەکانی ئەمریکا پابەندبوونی هەیە بە پاراستنی سەقامگیری رۆژهەڵاتی نێوەڕاست".  مارتین یێگەر، باڵیۆزی ئەڵمانیا لە عێراق یەکێکی دیکە لە بەشدارەکانی پانێڵەکە بوو و گوتی، سەقامگیریی عێراقیان بەلاوە گرنگە و یەکێک لە هۆکارەکانیش ئەوەیە کە سەقامگیریی عێراق کاریگەری لەسەر دۆخی ئەڵمانیا هەیە، بۆ نموونە، لە بواری کۆچبەرییدا.   یێگەر رایگەیاند، ئەڵمانیا لە ساڵی ٢٠١٤ ەوە ئەندامی هاوپەیمانیی نێودەوڵەتی دژی داعشە و سوپای وڵات لە رووبەڕووبوونەوەی رێکخراوە پەڕگیرەکەدا رۆڵی هەبووە و "لە بواری سەقامگیریی ناوچە کۆنتڕۆڵکراوەکانیش هاریکار بووە و لە ساڵی ٢٠١٤ ەوە حکومەتی ئەڵمانیا زیاتر لە ٣.٤ ملیار دۆلاری تەرخانکردووە بۆ پاڵپشتیکردنی پڕۆژە جیاوازەکان لە عێراقدا".   باڵیۆزی ئەڵمانیا رایگەیاند، مانگی رابردوو هەڵبژاردنی پەرلەمانی لە ئەڵمانیا بەڕێوەچوو و ئومێدەوارن پێش کریسمسیش حکومەتی نوێ رابگەیێندرێت و گوتی، "دەکرێت بگوترێت، بەشداری ئەڵمانیا لە سەقامگیری و ئەمنییەتی عێراقدا بەردەوام دەبێت".