وەزارەتی پەروەردەی حکومەتی هەرێمی کوردستان لە راگەیێندراوێکدا چەند مەرج و رێنوێنییەکی نوێی تەندروستیی بۆ ناوەندەکانی خوێندن دەرکرد کە پێویستە قوتابیان، مامۆستایان و فەرمانبەران پێیەوە پابەندبن.  لە راگەیێندراوەکەدا وەزارەتی پەروەردە جەخت لەسەر بەستنی ماسک دەکاتەوە لەلایەن گشت مامۆستایان، قوتابیان و فەرمانبەران (حکومی و ناحکومی)، ئەرکی جێبەجێکردنیشی خستووەتە ئەستۆی یەکەی کارگێڕیی ناوەندەکانی خوێندن.  هەروەها مەرجە گشت مامۆستایان و فەرمانبەرانی ناوەندەکانی خوێندن (حکومی و ناحکومی) تاوەکو ٠١ - ١٢ - ٢٠٢١ ڤاکسینیان وەرگرتبێت، بە پێچەوانەوە بەپێی یاسای تەندروستیی گشتی و یاسای بەرزەفتی فەرمانبەرانی دەوڵەت مامەڵەیان لەگەڵ دەکرێت.  سەبارەت بە خوێندنی (ئەلیکترۆنی و ئۆنڵاین) رێگە بە سەرپەرشتیار و بەخێوکارانی قوتابییان دەدرێت تاوەکو ٣١ - ١٠ - ٢٠٢١ فۆرم پڕبکەنەوە، بەپێی رێنوێنییەکان ئەو خوێندکارانەی فۆرمەکە پڕدەکەنەوە، تەنیا لە کاتی تاقیکردنەوەکان ئامادە دەبن.  کۆبوونەوەی دایکان و باوکانی قوتابییان لە ناوەندەکانی خوێندن دەبێت بەپێی رێنوێنییە تەندروستییەکان بێت و نابێت تەواوی دایکان و باوکانی قوتابییان لە یەک کاتدا لە هۆڵ کۆببنەوە.