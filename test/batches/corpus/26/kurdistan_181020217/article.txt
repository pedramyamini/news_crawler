بەپێی راگەیێندراوی ئەمڕۆی بەڕێوەبەرایەتیی کەشناسی و بوومەلەرزەزانیی هەرێمی کوردستان، لە پێنجوێن و کانی ماسێ نزمترین پلە ٩ پلە بووە و لە حاجی ئۆمەرانیش ١٠ پلە بووە.   ئەژی چەتۆ، گوتەبێژی بەڕێوەبەرایەتیی کەشناسی و بوومەلەرزەزانیی هەرێمی کوردستان رۆژی سێشەممە ١٨ - ١٠ - ٢٠٢١، بە تۆڕی میدیایی رووداوی گوت، ئەو پلەیە نزمترین پلەیە کە لەم وەرزەدا تۆمارکرابێت.  بەپێی راگەیێندراوی بەڕێوەبەرایەتیی کەشناسی و بوومەلەرزەزانیی هەرێمی کوردستان:  لە هەولێر نزمترین پلە ١٧ پلە بووە  رۆژی سێشەممە ئاسۆ کەمال، بەڕێوەبەری کەشناسی و بوومەلەرزەزانیی سلێمانی بە تۆڕی میدیایی رووداوی گوت، دابەزینی پلەکانی گەرما بەهۆی نزمە پاڵەپەستۆیەکەوەیە کە بە لاوازی هەرێمی کوردستانی گرتووەتەوە. گوتیشی، چەند رۆژێکی دیکەش پلەکانی گەرما بەنزمیی دەمێننەوە.  ئاسۆ کەمال گوتی، لە سلێمانی ئاسمان پەڵە هەوری پێوەیە، بەڵام ئەگەری بارانبارین نییە و ئاماژەی بەوەشکرد، کە ئەمڕۆ و سبەی لە ناوچە شاخاوییەکانی سنووری پارێزگاکانی هەولێر و دهۆک نمەبارزان دەبارێت.