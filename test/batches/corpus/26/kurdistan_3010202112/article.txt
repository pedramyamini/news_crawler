جەمیل هەورامی، سەرۆکی کۆمەڵەی پێشمەرگە دێرینەکان لە کاتی بەشداریکردن لە بوولتەنی کاژێر ١٢: ٠٠ ـی تەلەڤزیۆنی رووداو کە سەنگەر عەبدولڕەحمان پێشکێشی دەکات، لەبارەی کێشە نێوخۆییەکانی یەکێتیی و ژەهراویبوونی چەند سەرکردەیەکی حیزبەکە قسەی کرد.  ئەو سەرکردەیەی یەکێتی دەڵێت، شەوی رابردوو لەگەڵ مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان قسەی کردووە و تەندروستی "باش" بووە و هەروەها پێشتر جەمیل هەورامی بە رادیۆی رووداوی راگەیاند کە مەلا بەختیار پێی گوتووە دوو هەفتەی دیکە دەگەڕێتەوە.  لە ماوەکانی رابردوودا چەند سەرکردەیەکی یەکێتیی بە مەبەستی پشکنین چوونە دەرەوەی وڵات، بەپێی ئەنجامی پشکنینەکان و ئەو زانیارییانەی کە لە سەرچاوەی نزیکی مەلا بەختیار و وەستا حەسەن، بەڕێوەبەری پێشووی ئاسایشی سلێمانی دەست رووداو کەوتوون، ئەو دوو سەرکردەیە ژەهراویبوون.  پێشتر بافڵ تاڵەبانی، هاوسەرۆکی یەكێتیی چەند جارێک و لە کات و شوێنی جیاواز باسی ئەوەی کردبوو کە بەڵگەی هەیە ژەهرخواردکراوە و سیخوڕێکیشیان لە ماڵی خۆیان دەستگیرکردووە. جەمیل هەورامی دەڵێت: "جگە لەو سەرکردانە هیچ سەرکردەیەکی دیکە ژەهرخوارد نەکراوە".  لە بەشێکی دیکەی قسەکانیدا، جەمیل هەورامی هەروەها دەڵێت: "بەشێوەیەکی گشتی نەخۆشی لە هەرێمی کوردستان بڵاوبووەتەوە بە تایبەتی ئاوی دووکان کەمبووەتەوە و گەیشتووەتە لیتە و بەباشی ناپاڵێورێت، هەروەها چەند جۆرێکی خواردەمەنی کوالێتیی خراپ دەهێنرێتە هەرێمی کوردستان و هۆکارن بۆ بڵاوبوونەوەی نەخۆشی".  هەر ئەمڕۆ ٣٠ - ١٠ - ٢٠٢١ سەرچاوەیەکی نزیک لە مەلا بەختیار بە تۆڕی میدیایی رووداو راگەیاند "بەڵگە سەرەتاییەكان دەریدەخات کە ژەهراویکردنی مەلا بەختیار دەمێكە ئەنجامدراوە؛ كاری دوو مانگ و سێ مانگ نییە".  لەوبارەیەشەوە، جەمیل هەورامی دەڵێت، "رووداوی ژەهراویکردنی ئەو سەرکردانەی یەکێتی پەیوەندییان بە یەکدییەوە نییە هەر یەکەیان لە کاتێکی جیاواز بوون".  پرسی ژەهراویبوونی بەرپرسانی یەکێتیی دوای رووداوەکانی ٨ ـی تەممووزی ٢٠٢١ بووەتە رۆژەڤ، بەتایبەت دوای ئەوەی بافڵ تاڵەبانی، هاوسەرۆکی یەکێتیی نیشتیمانیی کوردستان لاهوور شیخ جەنگیی، هاوسەرۆکی یەکێتی بە ژەهرخواردکردنی تۆمەتبارکرد و لە میدیاکانەوە گوتی: "ئەوەی بە بەڵگە لایە و لەئاییندەدا بەڵگەکانیش دەخاتەڕوو".  رۆژی پێنجشەممە، ٢٨ - ١٠ - ٢٠٢١، د. سەردار نووری، پسپۆڕی کیمیایی بە تۆڕی میدیایی رووداوی راگەیاند، ئەو ژەهرەی مەلا بەختیار پێی ژەهراویی بووە پێی دەگوترێت جیوە و چەند کاریگەرییەکی نەرێنیی لەسەر مرۆڤ جێدەهێڵێت و رایگەیاند: "کاریگەریی لەسەر هەموو سیستەمی لەش هەیە: خەوی دەزڕێنێت، پێستی دەگۆڕێت و هەناسەی تووند دەبێت، بەڵام ئەمە دەکەوێتە سەر ئەو بڕەی وەریگرتووە و ئەو کاتەشی کە دەستنیشان دەکرێت بۆئەوەی چارەسەر بکرێت. "  هەر رۆژی پێنجشەممە سەرچاوەیەکی نزیک لە حەسەن نووری، ناسراو بە وەستا حەسەن، بەڕێوەبەری پێشووی ئاسایشی سلێمانی بە تۆڕی میدیایی رووداوی راگەیاند، لە ماوەی رابردوودا چەند نیشانەیەک لە تەندروستیی وەستا حەسەن، ئەندامی سەرکردایەتیی یەکێتیی و بەڕێوەبەری پێشووی ئاسایشی سلێمانی دەرکەوتوون و بە مەبەستی ئەنجامدانی پشکنین لە رۆژی ٠١ - ١٠ - ٢٠٢١ سەردانی ئەڵمانیای کردووە و دەرکەوتووە ژەهراویی بووە.  بەپێی زانیارییەکانی رووداو، مەلا بەختیار رۆژی ٢٠ - ١٠ - ٢٠٢١ هەرێمی کوردستانی جێهێشتووە و ئێستا لە یەکێک لە نەخۆشخانەکانی ئەڵمانیا لەژێر چارەسەری پزیشکیدایە، بەڵام وەستا حەسەن گەڕاوەتەوە کوردستان و تەندروستیی جێگیرە.