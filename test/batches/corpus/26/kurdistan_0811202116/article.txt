ئومێد ئەحمەد، گوتەبێژی وەزارەتی کارەبای حکومەتی هەرێمی کوردستان بە تۆڕی میدیایی رووداوی راگەیاند، "گرفتی لەکارکەوتنی کارەبای دووکان تەکنیکی و کاتییە، ئاساییە و ماوەی رابردووش روویدا، کاریگەریی لەسەر بەرهەمهێنانی کارەبا نابێت، چونکە هەموو کارەبای بەرهەمهێنراو تێیدا لەنێوان ٤٠ بۆ ٥٠ مێگاوات دەبێت، هەوڵدەدەین بەزووترین کات چارەسەر بکرێت و ئێستا تیمەکان سەرقاڵی ئەوەن".  گوتەبێژی وەزارەتی کارەبا دەشڵێت، "ئەو بڕە کارەبایەی ئێستا بەو هۆیەوە ناتوانرێت بەرهەم بهێنرێت وا ناکات ئاستی پێدانی کارەبا بە هاونیشتیمانیان کەم ببێتەوە".  بەهۆی کێشەیەکی تەکنیکییەوە ئەمڕۆ بەڕێوەبەری وێستگەی بەرهەمهێنانی کارەبای دووکان رایگەیاند، ناتوانن کارەبای پێویست بەرهەم بهێنن و هۆشداریشی داوە لەوەی بەهۆی کەمبوونەوەی ئاوی بەنداوەکەوە لە داهاتوودا ناتوانن کارەبا بەرهەم بهێنن.  بەنداوی دووكان لە ساڵی ١٩٥٤ وەكو یەكەم بەنداو لەسەر ئاستی عێراق دروستكراوە، توانای گلدانەوەی حەوت ملیار مەتر سێجا ئاوی هەیە.  بەنداوی دووکان لەسەر رووباری زێی بچووک لە پارێزگای سلێمانی دروستکراوە، بەردی بناخەی بەنداوی دووکان لە ساڵی ١٩٥٤ لە لایەن مەلیک فەیسەڵەوە دانرا، دروستکردنی بەنداوەکە لە ساڵی ١٩٥٤ دەستی پێکردووە و لە ساڵی ١٩٥٩ تەواو بوو، لەلایەن کۆمپانیای دۆمیز بالووتی فەرەنسییەوە دروستکرا بە سەرپەرشتی ھەردوو کۆمپانیای بنی دیکن و کۆرلی.