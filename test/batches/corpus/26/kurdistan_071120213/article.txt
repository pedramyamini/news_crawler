مەسرور بارزانی، سەرۆکوەزیرانی هەرێمی کوردستان لە رێوڕەسمی کردنەوەی قوتابخانەیەک لە هەولێر لەبارەی هێرشەکەی بەرەبەیانی ئەمڕۆ بۆ سەر ماڵی مستەفا کازمی، سەرۆکوەزیرانی عێراق بە درۆن قسەی کرد، گوتی، "هەوڵێکی ترسنۆکانە دراوە بۆ تیرۆرکردنی سەرۆکوەزیرانی عێراق بە فڕۆکەی بێفڕۆکەوان، ئێمە بە تووندترین شێوە ئەم هەوڵە تیرۆریستییانە سەرکۆنە دەکەین. "  گوتەبێژی وەزارەتی ناوخۆی عێراق رایگەیاند، هێرشەکەی بەرەبەیانی ئەمڕۆی سەر ماڵی کازمی، لە رێگەی سێ درۆنەوە کراوە و هێزە ئەمنییەکانی عێراق دوو درۆنیان خستووەتە خوارەوە و سێیەمیان ئامانجەکەی پێکاوە.    بەرەبەیانی ئەمڕۆ یەکشەممە ٠٧ - ١١ - ٢٠٢١ کاژێر ٠٢: ٠٠ هێرشکرایە سەر ماڵی مستەفا کازمی، سەرۆکوەزیرانی عێراق. سەعد مەعن، بەرپرسی راگەیاندنی وەزارەتی ناوخۆی عێراق لەو بارەوە بە کەناڵی فەرمیی عێراقی راگەیاند، هێرشەکە لە رێگەی سێ درۆنەوە کراوە و هێزە ئەمنییەکانی عێراق دوو درۆنیان خستووەتە خوارەوە و سێیەمیان ئامانجەکەی پێکاوە.      بە گوتەی مەعن، لیژنەیەکی لێکۆڵینەوە لەو رووداوە پێکدەهێندرێت، دەڵێت "ئەوەی روویداوە و کردنە ئامانجی کەسی سەرۆکوەزیرانی عێراق پێشهاتێکی مەترسیدارە و کردەوەیەکی تیرۆریستیییە، لێکۆڵینەوەیەکی ورد دەکرێت بۆ گەیشتن بە هەموو وردەکارییەکانی ئەو کارە تیرۆریستییە. "  سەرۆکوەزیرانی هەرێمی کوردستان ئەوەشی گوت کە "بە هەموو شێوەیەک پشتیوانیی خۆمان" بۆ کازمی بۆ چەسپاندن و پێشخستنی دیموکراسیەت و سەقامگیری لە وڵاتدا دووپات دەکەینەوە.