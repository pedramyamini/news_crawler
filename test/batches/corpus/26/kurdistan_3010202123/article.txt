محەممەد ئاڵکان، بەڕێوەبەری مۆزەخانەی سەمسوورە و دەڵێت، "دوو ئێسکەپەیکەری مرۆڤی گەنج لێرە دۆزرانەوە. ئەو دوو تەرمە لە گۆڕستانەکانی رۆژهەڵات و رۆژئاوا نێژراون. جەستەیان تەواوە، بەڵام هیچ کەلوپەلێکیان لەگەڵ نەدۆزراوەتەوە کە ئەمەش دەیسەلمێنێت ئەو دوو گەنجە بە رووتی نێژراون... مێژوویان بۆ نزیکەی ١٥٠٠ ساڵ پێش ئێستا دەگەڕێتەوە. "  بە گشتی کارەکانی هەڵکۆڵین ساڵی ٢٠٠١ دەستیپێکردووە، بەڵام ئەو پەیژەیە ساڵی رابردوو دۆزرایەوە و دەستکرا بە هەڵکۆڵینی. چەندین کەلوپەل دۆزراوەتەوە کە دەیسەلمێنن پەیژەکە بەرەو کۆشک، پەرستگە یان شوێنێکی گرنگ دەچێت.  محەمەد توران، شوێنەوارناسە و دەڵێت، "لە ساڵی ٢٠٢٠ دەستمان بە هەڵکۆڵین و پشکنینی ئەم پەیژە مێژووییە کرد. مەودای ٣٥٠ مەترمان لەو پەیژەیە دەرخست. لەگەڵ بەردەوامبوونمان ناو بەناو پلاتفۆرمی جیاواز دەدۆزینەوە. هەروەها لەسەر چەند بەردێکدا هەڵکۆڵدراوی خاچمان دۆزیوەتەوە. پێمانوایە ئەو پەیژەیە دەچێتە شوێنێکی پیرۆز و گرنگ، هەر بۆیە بەردەوامین. "  شاری دێرینی پەررە، یەکێک لە ناوەندە گرنگ و ستراتیجییەکانی سەردەمی هێلینیستیە کە قۆناخێکی یۆنانی کۆن تاوەکو هاتنی ئیمپاتۆریەتی رۆم دەگرێتەوە.