نێچیرڤان بارزانی، سەرۆکی هەرێمی کوردستان دوای تویتەکەی بەرەبەیانی ئەمڕۆ لەبارەی هێرشکردنە سەر ماڵی سەرۆکوەزیرانی عێراق لە بەغدا پەیامێکیشی بڵاوکردەوە و رایگەیاند: "له نزيكه‌وه چاودێريى رووداو و پێشهاته‌كانى به‌غدا و خۆپيشاندانه‌كان و لێكه‌وته نه‌خوازراوه‌كانى ده‌كه‌ين".   سەرۆکی هەرێمی کوردستان لە پەیامەکەیدا دەڵێت: "تووندوتيژى و كه‌وتنه‌وه‌ى قوربانى، مايه‌ى داخ و نيگه‌رانييه و مه‌ترسيى ئاڵۆزبوونى زياترى دۆخه‌كه ده‌هێنێته ئاراوه. وێڕاى سه‌ره‌خۆشى و هاوخه‌میى بۆ خانه‌واده‌ى قوربانييان، داوا له هه‌موو لايه‌ك ده‌كه‌ين دان به خۆياندا بگرن و كارێكى وا نه‌كرێت دۆخه‌كه به ئاقارێكى خراپتردا بڕوات".  نێچیرڤان بارزانی باسی مافى خۆپيشاندان و ده‌ربڕينى ناڕه‌زايی لە دەستووردا دەکات و رایدەگەیێنێت: "ده‌ستوور و ياسا مافى خۆپيشاندان و ده‌ربڕينى ناڕه‌زايى به شێوه‌يه‌كى مه‌ده‌نى و ئاشتيانه دياریی كردووه و ده‌يانپارێزێت، به هه‌مانشێوه رێگه‌ى له ئاڵۆزیی و پشێوى و تووندوتيژى گرتووه. داوا ده‌كه‌ين خۆپيشاندان و ناڕه‌زايى و مامه‌ڵه‌كردنيش له‌گه‌ڵياندا له چوارچێوه‌ى ياسادا بێت و هه‌مووان ئارامى بپارێزن و ره‌چاوى به‌رژه‌وه‌نديى گشتيى وڵات بكه‌ن".  سەرۆکی هەرێمی کوردستان هەروەها سه‌ركه‌وتنى پرۆسه‌ى ده‌نگدان و هه‌ڵبژاردن بە سه‌ركه‌وتنى عيراق ناودەبات و رایدەگەیێنێت: "هه‌ر تانه و سكاڵا و تێبينييه‌كيش له‌سه‌ر ئه‌نجامه‌كانى هه‌بێت، ده‌بێت به رێكاره ياساييه‌كان يه‌كلايى بكرێنه‌وه. ده‌بێت هه‌موومان له عيراق له ئاستى به‌رپرسياريه‌تيى نيشتمانيدا بين و پێكه‌وه، يه‌كڕيز و ته‌با، ئاشتيانه كێشه‌كان چاره‌سه‌ر بكه‌ين، رووبه‌ڕووى مه‌ترسييه‌كان به‌تايبه‌تى تيرۆر ببينه‌وه، ئارامى و ژیان و گوزەران و خزمەتكردنی ھاووڵاتیيان ئامانجی سەرەكيی ھەمووان بێت".  نێچيرڤان بارزانى، سه‌رۆكى هه‌رێمى كوردستان دوابەدوای هێرشەکە بۆ سەر ماڵی مستەفا کازمی لە بەغدا کە کاژێر ٠٢: ٠٠ ـی بەرەبەیانی ئەمڕۆ روویدا تویتێکی بە زمانی عەرەبی بڵاوکردەوە و رایگەیاند: "ئەو هەوڵە شکستخواردووە بۆ تیرۆرکردنی مستەفا کازمی سەرۆکوەزیرانی عێراق لە رێگەی فڕۆکەی بێفڕۆکەوانەوە کە بەرەبەیانی ئەمڕۆ شوێنی نیشتەجێبوونی لەبەغدا کرایە ئامانج سەرکۆنە دەکەم".  سەرۆکی هەرێمی کوردستان هەروەها لە پەیامەکەیدا رایگەیاند: "ئەم کردەوە تیرۆریستییە پێشهاتێکی مەترسیدارە کە هەڕەشە لە ئاسایش و سەقامگیریی وڵات دەکات و هۆشداریی دەدات لە دەرئەنجامە سەختەکان. داوا لە هەموو کەسێک دەکەم کە ئارامی بپارێزن و دان بە خۆیاندا بگرن. "  بەرەبەیانی ئەمڕۆ یەکشەممە لە رێگەی فڕۆکەیەکی بێفڕۆکەوان هێرشکرایە سەر ماڵی مستەفا کازمی سەرۆکوەزیرانی عێراق لە ناوچەی سەوزی بەغدا.  دوای هێرشەکە، مستەفا کازمی لە هەژماری فەرمی خۆی لە تویتەر، هەموو لایەکی دڵنیاکردەوە کە تەندروستی باشە و لە تویتێکدا نوسیوویەتی "پێشتر و ئێستاش پرۆژەی گیانفیدایی بووم بۆ عێراق و گەلی عێراق، موشەكەكانی ستەمكاری ئیمانداران سڵ ناكاتەوە، و موویێكی ھێزە ئەمنییە قارەمانەكانمان نالەرێنێتەوە لە مكوڕی و سووربوونیان بۆ پاراستنی ئاسایشی خەڵك و  بەدیھێنانەوەی ماف و دانانەوەی یاسا بۆ سەر رێچكەی خۆی".