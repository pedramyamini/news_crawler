سەلاحەدین دەمیرتاش کە پێنج ساڵە لە گرتووخانەی سزا قورسەکانی پارێزگای ئەدیرنە زیندانیکراوە، وەڵامی پرسیاری ئاژانسی هەواڵەکانی ئەڵمانی (dpa) دایەوە و لەبارەی پەیوەندیی کەسیی و هەدەپە لەگەڵ پەکەکە، دەمیرتاش رایگەیاندبوو "نە خۆم نە هەدەپە، راستەوخۆ و ناڕاستەوخۆ پەیوەندیمان بە پەکەکە - وە نییە. هەدەپە تەنیا لە رێگەی ئاشتییەوە دەیەوێت کێشەکان چارەسەر بکات بەبێ ئەوەی تووندوتیژی و خوێنڕشتنی لێبکەوێتەوە".   لەبارەی حکومەتی نوێی ئەڵمانیا، سەلاحەدین دەمیرتاش داوایەکی لە بڕیاربەدەستانی ئەو وڵاتە کرد و رایگەیاند "هیوادارم حکومەتی نوێی ئەڵمانیا، خراپیی دۆخی مافەکانی مرۆڤ لە تورکیا لەبەرچاو بگرێت و لەسەر بنەمای بەهاکانی مافی مرۆڤ لە ئەڵمانیا و ئەوروپا سیاسەتی نوێ بگرێتەبەر".   دەمیرتاش جەختی لەوەشکردەوە، "تورکیا تەنیا بریتی نییە لە رەجەب تەیب ئەردۆغان. هەوڵەکانی داخستنی هەدەپەش تەنیا هۆشدارییەکە بۆ ئۆپۆزیسیۆن کە ئەگەر دوای دەسەڵاتەکەی ئاکپارتی نەکەون، چارەنووسیان داخستن و دوورخستنەوە دەبێت لە گۆڕەپانی سیاسەت".   لەبارەی چارەنووسی خۆی و مانەوەی لە زیندان، سەلاحەدین دەمیرتاش بە ئاژانسی فەرمیی ئەڵمانیای راگەیاندبوو "ئەردۆغان بە گیانی نەفرەت و تۆڵەسەندنەوە مامەڵە لەگەڵ دۆسیەکانم دەکات و خۆی راستەوخۆ ئەو دادگا و دادوەرانەش دەستنیشان دەکات کە لەژێر کۆنترۆڵی خۆیدان و ئاراستەیان دەکات. بۆیە بێ ئومێدم لە دەرچوونی بڕیارێکی ئەرێنی لە بەرژەوەندیی منەوە".   سەلاحەدین دەمیرتاش لە چوارچێوەی '' لێکۆڵینەوەکانی تیرۆر '' لە ٤ی تشرینی دووەمی ٢٠١٦ ەوە لە گرتووخانەی ئەدیرنە زیندانیکراوە.