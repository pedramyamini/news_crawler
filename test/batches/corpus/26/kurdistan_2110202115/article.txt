رۆژی پێنجشەممە ٢١ - ١٠ - ٢٠٢١ عەلی ئیسماعیل، ئەندامی لیژنەی باڵای پێوەری زیرەک بە تۆڕی میدایی رووداوی راگەیاند، "لەم دواییانەدا چەند کەیسێکمان لەبەردەست بووە، کە هاوبەشانی کارەبا دەستکاریی پێوەری زیرەک دەکەن و لە تۆڕە کۆمەڵایەتییەکانیش پڕوپاگەندە لەسەر پرۆژەی پێوەری زیرەک بڵاودەکەنەوە".  ئەو ئەندامەی لیژنەی باڵای پێوەری زیرەک دەڵێت، "ئەو هاوبەشانە ئاگادار دەکەینەوە کە سەرپێچی لەسەر پێوەری زیرەک ئاشکرایە و وێڕای گرتنەبەری رێکاری یاسایی و سزای دارایی سەرپێچیکاران، دەبێت تێچووی پێوەرەکە و چاککردنەوەشی لەئەستۆ بگرن".  عەلی ئیسماعیل پێوەری زیرەکی کارەبا بە "یەکێک لە سەرکەوتووترین پرۆژەکانی کارەبا" ناودەبات و باس لەوە دەکات، "بە کوالێتییەکی بەرز و بەپێی ئەزموونی چەندین وڵاتی بیانی تاقیکراوەتەوە، کە بە سوودی هاووڵاتییانە، بۆیە هۆشداری دەدەین بە هاووڵاتییان کە دەستکاریی پێوەرەکە نەکەن، بە پێچەوانەوە خۆیان بەرپرسیار دەبن".  بەگوێرەی داتاکانی وەزارەتی کارەبای حکومەتی هەرێمی کوردستان، تاوەکو ئێستا بەگشتی یەک ملیۆن پێوەری زیرەک بۆ هاوبەشانی کارەبا بەستراوە.