پرۆژەکە کۆمپانیای کاڤین بەناوی (پرۆژەی گاوداری کاڤین) جێبەجێی دەکات و بۆ جێبەجێکردنی ٩٦ مانگ کات دانراوە.  د. محەممەد شوکری، سەرۆکی دەستەی وەبەرهێنانی هەرێمی کوردستان بە تۆڕی میدیایی رووداوی گوت، مۆڵەتی وەبەرهێنانیان بە ژمارە (١٠٢٧) لە ٠٧ - ٠١ - ٢٠٢١ داوە بە پرۆژەکە.  سەرۆکی دەستەی وەبەرهێنان دەڵێت، پرۆژەیەکی کشتوکاڵی و ئاژەڵداری و پیشەسازیی خۆراکە و چەندین بەش لەخۆدەگرێت، لەوانە (بەخێوکردنی چێل، دروستكردني شيرەمەنی، کارگەی چارەسەرکردنی پاشماوەی چێل و بەرهەمهێنانی سەماد، کارگەی بەرهەمهێنانی سپیایەتی و شیر، شوێنی تایبەت بۆ بەخێوکردنی گۆلک، شوێنی تایبەت بۆ بەخێوکردنی چێل و چێلی دووگیان، شوێنی تایبەت بۆ ڤاکسینکردنی چێل، شوێنی تایبەت بۆ بەخێوکردنی گا، هۆڵی دۆشینی میکانیکی، کارگەی پارچەکردنی گۆشت، کارگە و کۆگای عەلەف، شوێنی سەربڕینی چێل، کۆگای ئامێرەکان، زەوی بۆ چاندنی گەنم و جۆ، بینای کارگێڕی، شوێنی مانەوەی کرێکاران، خواردنگە، پارکینگ، سەوزایی و شوێنی خزمەتگوزاری).  زەویی تەرخانکراو بۆ پرۆژەکە هەزار دۆنمەوە و دەکەوێتەوە سنووری قەزای سێمێلەوە لە پارێزگای دهۆک.