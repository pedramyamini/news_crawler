بەگوێرەی ئەو راگەیێندراوەی لە هەژماری فەرمیی وەزارەتی بەرگریی تورکیا لە تۆڕی کۆمەڵایەتیی تویتەر بڵاوکراوەتەوە، ئۆپەراسیۆنەکانی سوپای تورکیا لە هەرێمی کوردستان دژی گەریلاکان و تێکدادانی بارەگاکانیان بەردەوامن و لە ئەنجامی هێرشێکی ئاسمانیشدا ٤ گەریلای پەکەکە گیانیان لەدەستدا.   لە بەرامبەردا، ناوەندی راگەیاندن و چاپەمەنی هێزەکانی پاراستنی گەل - هەپەگە راگەیێندراوێکی بڵاوکردەوە و رایگەیاندووە، لە رۆژانی ٢٣ تاوەکو ٢٩ی تشرینی یەکەم، سوپای تورکیا بەچڕی درێژەی بە هێرشە زەمینی و ئاسمانییەکانی لە ناوچەی ئاڤاشین دا، بەڵام گەریلا وەڵامی دایەوە و زیانی پێگەیاند.  لە راگەیێندراوەکەی هەپەگەدا هاتووە، سوپای تورکیا هێرشیکردە سەر ناوچەی ستوونێ لە ئاڤاشین، بەڵام گەریلاکان بە تەکنیکێکی نوێ رووبەڕوویان بوونەوە و لە ئەنجامدا سەربازێک کوژرا و هێرشەکەش شکستی پێ هێندرا.   لە کۆتاییەکانی نیسانی رابردوودا سوپای تورکیا ئۆپەراسیۆنێکی سەربازی بەناوی "چڕنووکی هەورەبرووسکە" بۆسەر ئەو بەرزاییانەی سنووری پارێزگای دهۆک دەستپێکرد کە پەکەکەیان تێدایە. لەو کاتەوە ئۆپەراسیۆنەکە و شەڕ و پێکدادانی نێوان سوپای تورکیا و گەریلاکان بەردەوامە و ئەوەش زیانی زۆری ماددی بە خەڵکی ناوچەکە گەیاندووە.