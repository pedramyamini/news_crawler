ئەمڕۆ یەکشەممە ٣١.١٠.٢٠٢١ سامان سیوەیلی، گوتەبێژی وەزارەتی پەروەردەی حکومەتی هەرێمی کوردستان بە تۆڕی میدیایی رووداوی راگەیاند، پشووەکە تەنیا بۆ ئەمڕۆ یەکشەممە بووە و ئەگەر هیچ رووداوێک نەیەتە پێش، سبەی دەوامی قوتابخانەکان ئاسایی دەبێتەوە.  هاوکات ئومێد خۆشناو، پارێزگاری هەولێر لەبارەی راگەیاندنی پشووەکە قسەی بۆ رووداو کرد و گوتی، "راگەیاندنی پشوو بۆ سەلامەتیی هاونیشتمانییان و پاککردنەوە جادە و بان و مەنهۆڵەکان بووە، ئەگەر کەشوهەوا وەکو ئێستا ئاسایی بێت و رووداوێک دروستنەبێ، سبەی دەوام ئاسایی دەبێتەوە. "  دوێنێ شەممە، بەهۆی بارانبارینی بەخوڕ و دروستبوونی لافاو لە شاری هەولێر و دەوروبەری، حکومەتی هەرێمی کوردستان ئەمڕۆ یەکشەممەی لە سنووری پارێزگای هەولێر کردە پشووی فەرمی. وەزارەتی پەروەردەش لە راگەیێندراوێکدا پاڵپشتیی لە بڕیارەکەی نووسینگەی پارێزگاری هەولێر کرد.