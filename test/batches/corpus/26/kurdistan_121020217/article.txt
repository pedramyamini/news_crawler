لە هەڵبژاردنی پێشوەختەی پەرلەمانی عێراق کە ١٠ - ١٠ - ٢٠٢١ بەڕێوەچوو، دوو بەربژێری کوردی کاکەیی کە هەردووکیان ئافرەتن و لە ناوچە کوردستانییەکانی دەرەوەی ئیدارەی هەرێمی کوردستانن، دەرچوون.   نەجوە حەمید کاکەیی، بەربژێری پارتی دیموکراتی کوردستان لە بازنەی دووی کەرکووک بە بەدەستهێنانی ١٠ هەزار و ١٩ دەنگ بەبێ کۆتا بووە پەرلەمانتار، هەروەها ئەحلام رەمەزان لە بازنەی یەکی پارێزگای نەینەوا و لە هاوپەیمانی کوردستان (یەکێتی) بە ٤ هەزار و ٩١٠ دەنگ بووە پەرلەمانتار.  نەجوە حەمید کاکەیی، بەربژێری دەرچووی بازنەی دووی کەرکووک لە لیستی پارتی بە رووداوی راگەیاند، یەکەمجارە کاکەییەکان دوو نوێنەریان لە پەرلەمانی عێراقدا هەبێ، بەڵام ئێمە نوێنەرایەتیی هەموو کوردستان دەکەین نەک بە تەنیا کاکەییەکان.  نەجوە کاکەیی گوتی: "من خەڵکی سنووری داقووقم، لەوێش بەهۆی خراپی دۆخی ئەمنی سێ گوندی کاکەییەکان چۆڵکراوە، کاری لە پێشینەمان هەوڵدانە بۆ گەڕاندنەوەی ئارامی بۆ ئەو ناوچانە".  لە خولی یەکەمی پەرلەمانی عێراقدا، کاکەییەکان هیچ نوێنەرێکیان نەبوو، بەڵام لە خولەکانی دوو، سێ و چوار، نوێنەرێکیان لە پەرلەمان هەبوو، لە خولی پێنجەمیشدا، دوو نوێنەریان دەبێ، کە هەردووکیان ئافرەتن.