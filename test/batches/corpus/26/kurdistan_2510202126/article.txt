د. قومریە حەیدەر حەکیمۆ، یەکێک لە مامۆستا دیارەکانی بەشی ماتماتیکی کۆلێژی پەروەردە لە زانکۆی سەڵاحەدین دوای ئەوەی رۆژی ١٨/١٠/٢٠٢١ کۆلێژەکەی لە تووشبوونی بە ڤایرۆسی کۆرۆنا ئاگاداردەکاتەوە، کاژێر حەوتی ئێوارەی رۆژی یەکشەممە ٢٤ی ئۆکتۆبەری ٢٠٢١ گیان لەدەستدەدات، دواتر و لە کاژێر ٣ی بەرەبەیانی رۆژی ٢٥ی ئۆکتۆبەر سەروین حەیدەر حەکیمۆی خوشکی، کە هەردووکیان لەیەک ماڵ ژیاون ئەویش گیان لەدەستدەدات.  د. سەمیر جەودەت، یاریدەدەری راگری کۆلێژی پەروەردەی زانکۆی سەڵاحەدین، بە تۆڕی میدیایی رووداوی گوت: "د. قومرییە یەکێک بوو لە مامۆستا باش و لێهاتووەکانی زانکۆی سەڵاحەدین، بەداخەوە بەهۆی کۆرۆناوە گیانی سپارد".  د. قومریە حەیدەر  لەدایکبووی ١٩٥٩ بووە و دەرچووی بەشی ماتماتیکی کۆلێژی پەروەردەی زانکۆی سەڵاحەدین بووە، هەر لەو کۆلێژەش بووەتە مامۆستا و نزیکەی ٤٠ ساڵ خزمەتی زانکۆیی هەبووە.  دوای کۆبوونەوەی لێژنەی باڵای کۆرۆنا، ئەمڕۆ دووشەممە ٢٥ - ١٠ - ٢٠٢١ وەزارەتی ناوخۆی حکومەتی هەرێمی کوردستان ژمارەیەک رێنمایی بۆ تووندکردنەوەی رێوشوێنەکانی خۆپارێزی لە ڤایرۆسی کۆرۆنا دەرکرد، ئەوەش دوای ئەوە دێت هەفتەی رابردوو ژماری تووشبووان بە ڤایرۆسی کۆرۆنا زیادیکرد و کەیسەکانی مردن بەهۆی ڤایرۆسەکەوە زۆرتربوون.  تاوەکو ئێستا لە هەرێمی کوردستان سێ ملیۆن و ٣١١ هەزار و ٩٨ پشکنینی تایبەت بە ڤایرۆسی کۆرۆنا کراون، ئەنجامی پشکنینی ٣٥٧ هەزار و ٣١٣ کەس پۆزەتیڤ بووە، ٣٣٥ هەزار و ٨٥٨ تووشبوو چاکبوونەتەوە و شەش هەزار و ٣٠٨ تووشبوو گیانیان لەدەستداوە، ١٥ هەزار و ١٤٧ تووشبووش لەژێر چارەسەردان.