درەنگانی شەوی رابردوو، سایتی بەڕێوەبەرایەتیی هاتووچۆی سلێمانی لەلایەن کەسانی نەناسراوەوە هاککرا. عەمید فەرەیدوون عومەر، بەڕێوەبەری هاتووچۆی سلێمانی بە رووداوی راگەیاند: "راستە ماڵپەڕی بەڕێوەبەرایەتیی هاتووچۆی سلێمانی هاککراوە، بەڵام هاککەرەکان نەیانتوانیوە دەستیان بە هیچ زانیارییەک بگات و بچنە نێو سیستمی بەڕێوەبەرایەتییەکەوە".  عەمید فەرەیدوون گوتیشی: "تیمی ئایتی دەستیان بە گەڕاندنەوەی ماڵپەڕەکە کردووە و لە چەند کاژێری داهاتوودا جارێکی دیکە دەکرێتەوە و شوێنی هاککەرەکانیش دەدۆزرێنەوە".  عەمید فەرەیدوون ئاماژەی بەوەدا ماڵپەڕەکەیان زیاتر هۆشیاری و رێنمایی تێدایە بۆ شۆفێران، بۆیە هاککەران ناتوانن بچنە نێو سیستمی بەڕێوەبەرایەتییەکە.