ناسر عەلی، پەیامنێری تۆڕی میدیایی رووداو لە دهۆک ئەوەی خستەڕوو، بەپێی ئەنجامە سەرەتاییەکان، پارتى دیموکراتی کوردستان لە سنوورى پارێزگاى دهۆک ٨ کورسى بەدەستهێناوە، یەکگرتووی ئیسلامیی کوردستان ٢ کورسى و یەکێتیی نیشتمانیى کوردستانیش یەک کورسیى بەدەستهێناوە.  پەیامنێری رووداو گوتی، هەرچەندە پارتی لە سنووری پارێزگای دهۆک زۆرینەی کورسییەکانی بردووەتەوە، بەڵام ئەنجامەکانی بە دڵ نییە، چونکە لە هەڵبژاردنی رابردوودا کە ساڵی ٢٠١٨ بوو، پارتی ١٠ کورسیی لە سنووری پارێزگای دهۆک هەبوو.  پەیامنێری رووداو رایگەیاند، پارتی دیموکراتی کوردستان لە ساڵی ٢٠١٨ دا لە سنووری پارێزگای دهۆک کۆی گشتیی ٣١٧ هەزار و ٩١٩ دەنگی بەدەستهێنابوو؛ ئەو کاتە پارتی لەو سنوورەدا کە ئێستا بە بازنەی یەک دادەنرێت و شاری دهۆک و سنووری ئامێدی دەگرێتەوە ١٣٢ هەزار و ٦٢١ دەنگی هەبوو، بەڵام دەنگی پارتی لەم هەڵبژاردنەدا لە بازنەی ١ی دهۆک نەگەیشتووەتە ئەو دەنگەی کە لە هەڵبژاردنی پێشوودا بە دەستی هێنابوو؛ بەراورد بە هەڵبژاردنی پێشووش کە زیاتر لە ٦٠ % ی دەنگدەران بەشداری هەڵبژاردنیان کردبوو، ئەمجارە رێژەی بەشداریی دەنگدەران بۆ ٥٤ % کەمیکردووە و پارتی لەو بازنەیەدا نزیکەی ٩٠ - ٩٥ هەزار دەنگی بەدەستهێناوە، واتە لەو بازنەیەدا پارتی نزیکەی ٣٥ - ٤٠ هەزار دەنگی لەدەستداوە. ئەمەش لە کاتێکدایە بەربژێری یەکگرتووی ئیسلامیى کوردستان لەو بازنەیەدا کە لە هەڵبژاردنی ساڵی ٢٠١٨ دا ٣٠ هەزار دەنگی هەبوو، لەم هەڵبژاردنەدا نزیکەی ٥٤ هەزار دەنگی هێناوە.  بازنەى یەکی دهۆک (شاری دهۆک و سنووری ئامێدى): ٤ کورسی  - جەمال کۆچەر لە یەکگرتووی ئیسلامیى کوردستان بە پلەی یەکەم دێت و ٥٣ هەزار و ٧٨٣ دەنگی بەدەستهێناوە  - خالید سەلیم لە پارتى دیموکراتى کوردستان بە پلەی دووەم دێت و ٢٥ هەزار و ٢٥ دەنگی بەدەستهێناوە  - خەلیل غازى لە پارتى دیموکراتى کوردستان بە پلەی سێیەم دێت و ٢٤ هەزار و ٧٥ دەنگی بەدەستهێناوە  - فەهمى سەلمان لە پارتى دیموکراتى کوردستان کە ١٨ هەزار و ٥٢٦ دەنگی بەدەستهێناوە  - ئەڤین سەلیم لە پارتى دیموکراتى کوردستان  ١٦ هەزار و ٧٧٧ دەنگی بەدەستهێناوە، بەڵام وەکو کۆتای ژن سەردەکەوێت و فەهمی سەلمان سەرناکەوێت  بازنەى ٢ی دهۆک (زاخۆ و سێمێل): ٣ کورسی  - سەگڤان یوسف لە پارتى دیموکراتى کوردستان بە پلەی یەکەم دێت و ٢٧ هەزار و ٨٩٩ دەنگی بەدەستهێناوە  - عومەر کۆچەر لە یەکگرتووی ئیسلامیى کوردستان بە پلەی دووەم دێت و ٢٤ هەزار ٨٦١ دەنگی بەدەستهێناوە  - عەبدولواحید سلێڤانەیى لە پارتى دیموکراتى کوردستان ٢٤ هەزار و ٦٣٢ دەنگی بەدەستهێناوە  - زۆزان کۆچەر لە پارتى دیموکراتى کوردستان ٢١ هەزار و  ٢٤٣ دەنگی بەدەستهێناوە، بەڵام بە کۆتای ژن سەردەکەوێت و بەو جۆرەش عەبدولواحید سلێڤانەیی نابێتە پەرلەمانتار، ئەگەر ئەنجامی دەنگدانی تایبەت نەیگۆڕێت و نەبێتە براوەی دووەم  بازنەى ٣ی دهۆک (شێخان، ئاکرێ و بەردەرەش): ٤ کورسی  - موەفەق سورچى لە پارتى دیموکراتى کوردستان بە پلەی یەکەم دێت و ٢٧ هەزار و ٥٢٨ هەزار دەنگی بەدەستهێناوە  - چیایى تەیموور لە پارتى دیموکراتى کوردستان بە پلەی دووەم دێت و ٢٣ هەزار و ٢٤٨ دەنگی بەدەستهێناوە  - ئیمان عەبدولڕەزاق لە یەکێتیی نیشتمانیی کوردستان بە پلەی سێیەم دێت و ١٦ هەزار و ٨٧١ دەنگی بەدەستهێناوە  - ڤیان سەبرى لە پارتى دیموکراتى کوردستان بە پلەی چوارەم دێت و ١٦ هەزار و ٤٠٥ دەنگی بەدەستهێناوە