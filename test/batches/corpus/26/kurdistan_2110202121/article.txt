ئەو پاسپۆرتانەی ساختەیان کردوون، هی چەندین وڵاتی تێدایە، وەکو ئەڵمانیا، فەرەنسا، رووسیا، تورکیا، سووریا، عێراق و ئێران. هەروەها چەندین ناسنامە و وەڵاتینامە و مۆر و ڤیزەش لەنێو جانتایەکدا لە ماڵی زاواکە لەلایەن ئاسایشی ئیبراهیم خەلیلەوە دەستیان بەسەردا گیراوە و کەیسەکە رادەستی پۆلیسی زاخۆ کراوە.  زاواکە دەڵێت، خەزووری پاسپۆرت و شتە قاچاخ و ناباشەکانی پێداوە، کاتێکیش تەلەفۆنی بۆی کردووە، پێی گوتووە، ئەو شتانە خەڵک دەیانبات و لەلای ئەو نامێنن.  بەپێی لێکۆڵینەوەی پۆلیس، ١٠ ساڵە خەزوور بە هاوکاریی زاواکەی بەڵگەنامە ساختە دەکەن، هەر پاسپۆرت و ڤیزایەکیشیان بە ١٣ بۆ ١٥ هەزار یۆرۆ فرۆشتووە.  نەهشەت سەلمان، بەرپرسی پەیوەندی و راگەیاندنی پۆلیسی ئیدارەی زاخۆ بە رووداوی گوت، هەردوو تۆمەتباری سەرەکی ئەو کارەیان هەم وەکو قاچاخی و هەمیش وەکو ساختەکاری کردووە، پاسپۆرت و ڤیزە و هەموو جۆرە بەڵگەنامەیەکیان ساختە کردووە.  بەپێی پۆلیسی ئیدارەی زاخۆ، ئەمە چوارەم کەیس و گەورەترین کەیسە کە ئەمساڵ تۆمارکراوە.