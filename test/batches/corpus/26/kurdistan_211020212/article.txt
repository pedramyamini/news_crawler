مەنال محەممەد، بەرپرسی بەڕێوەبەرایەتیی کۆچ و کۆچبەران و وەڵامدانەوەی قەیرانەکان لە پارێزگای دهۆک بە رادیۆی رووداوی راگەیاند: "حکومەتی عێراق بۆ پێشکەشکردنی هاوکاری بە ئاوارەکانی سنووری پارێزگای دهۆک لە ئاستی پێوستدا نییە. هێشتا لە ٢٠٠ لیتر نەوتی پار ١٠٠ لیتری داوە و ئەوی دیکەی نەداوە. هاوینانیش ٤٠ لیتر بۆ چێشتلێنانە کە ئەم هاوینە ئەوەیش نەدرا. "  بەرپرسی بەڕێوەبەرایەتیی کۆچ و کۆچبەران ئاماژەی بەوە دا، داوایان لە رێکخراوەکان کردووە کە هەریەکەیان بەپێی تایبەتمەندیی خۆیان پلانیان بۆ ئاوارەکان بۆ بنێرن.   ئەوەیشی خستەڕوو کە داوایان لە حکومەتی وڵاتان کردووە، وەک ئەڵمانیا و سوێد کە بەرنامەیان بۆ ئاوارەکان جێبەجێ بکەن. داوایشمان لە حکومەتی عێراق کردووە کە کەلوپەلی زستانەیان بۆ دابین بکات، وەک سووتەمەنی و گۆڕینی چادرەکان.   بە گوتەی مەنال محەممەد، ئەو هاوکارییانەی پێشتر لەلایەن رێکخراوەکانەوە بە ئاوارەکان دەدرا، دوای ئازادکردنی موسڵ کەم بوونەتەوە. ژمارەیەکی زۆر چادر پێویستیان بە گۆڕینە و لە هەندێک کەمپیشدا خانووەکان پێویستیان بە نۆژەنکردنەوەیە.   بەپێی ئاماری بەڕێوەبەرایەتیی کۆچ و کۆچبەران، لە سنووری پارێزگای دهۆک نزیکەی ٥٧٠ هەزار ئاوارە و پەنابەر هەن کە هی ناوخۆی عێراق و دەرەوەن.