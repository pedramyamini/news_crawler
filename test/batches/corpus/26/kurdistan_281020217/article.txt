رۆژی پێنجشەممە ٢٨ - ١٠ - ٢٠٢١، زەردەشت رەفیق، بەرپرسی راگەیاندنی شارەوانیی سلێمانی بە تۆڕی میدیایی رووداوی راگەیاند، بڕینی درەخت و شکاندنیان زیادی کردووە، ئەمەش دەبێتە هۆی تێکدانی ژینگە و کەمکردنەوەی سەوزایی.  زەردەشت رەفیق ئاماژە بەوە دەکات وەک سەرۆکایەتیی شارەوانیی سلێمانی، چەند بڕیارێکیان دەکردووە بۆ رێگریکردن لە بڕین و شکاندنی درەخت و سزادانی ئەوانەی ئەو کارە دەکەن.  بڕیارەکانی شارەوانیی سلێمانی چوار خاڵن، لە خاڵی یەکەمدا، ئاماژە بەوەکراوە هەر کەسێک درەختێک بە ئەنقەست بە مەبەستی دروستکردنی باڵەخانە یان هەر پڕۆژەیەکی بازرگانی ببڕیتەوە، بەگوێرەی تەمەنەی درەختەکە سزا دەدرێت.  شارەوانیی سلێمانی بۆ هەر ساڵێکی تەمەنی درەخت، بڕی ٣٥٠ هەزار دینار سزای داناوە.  لە خاڵی دووەمدا، دەڵێت هەر کەسێک درەخت ببڕێتەوە بە مەبەستی سووتاندن و بەکارهێنانی، درەختەکەش لە شوێنی گشتی بێت، بەپێی تەمەنی درەختەکە بۆ هەر ساڵێک بەبڕی ١٥٠ دینار سزادەدرێت.  هەروەها لە خاڵی سێیەمدا، باس لەوە کراوە هەر درەختێک بەر نۆژەنکردنەوە و فراوانکردنی هەر دامەزراوەیەکی وەک باڵەخانەی بازرگانی، خانوو و کارگە بکەوێت، دەبێت بۆ هەر ساڵێکی تەمەنی درەختەکە بڕی ١٥٠ هەزار بۆ ٢٥٠ هەزار دینار قەرەبووی بەڕێوەبەرایەتی باخچەکانی سلێمانی بکاتەوە، یان دەتوانێت هاوشێوەی درەختە بڕاوەکە درەختێکی دیکە بڕوێنێت.  لە دوایین خاڵی بڕیارەکانی سەرۆکایەتیی شارەوانیی سلێمانیدا، ئاماژە بەوە کراوە لە کاتی روودانی خۆکێشانی ئۆتۆمبێل یان هەر هۆکارێکی دیکە، بۆ هەر ساڵێکی تەمەنی درەختەکە بڕی ١٠ هەزار دینار سزای لەسەرە.