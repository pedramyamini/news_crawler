کەسێکی نزیکی مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان بە رووداوی راگەیاند، لە ئوردن و بەرلین پشکنینی وردیان کردووە و بە بەڵگەی زانستی سەلمێندراوە کە مەلا بەختیار بە ژەهری جیوە ژەهرخواردکراوە.  بەپێی زانیارییەکانی ئەو سەرچاوەیە، دوای گەڕانەوەی مەلا بەختیار، تەواوی بەڵگەكان دەخەنە بەردەم رای گشتی و یەكێتی و حیزبەکانی كوردستان و عێراق؛ هەروەها كۆنسوڵخانە و باڵیۆزخانەکان، هەروەها دەیانەوێت لە دادگەی کوردستان و وڵاتێکی رۆژئاوا کە ناوەکەی ئاشکرا نەکرد، سکاڵا تۆمار بکەن.  ئەو سەرچاوەیە گوتی، داوای کۆبوونەوەی بەپەلەی ئەنجوومەنی باڵای سیاسی و بەرژەوەندیی یەكێتی و مەكتەبی سیاسی دەكەن لەبارەی ئەو بابەتە.  پرسی ژەهرخواردکردنی بەرپرسانی یەکێتی دوای رووداوەکانی ٨ ـی تەممووزی ٢٠٢١ بووەتە رۆژەڤ، بەتایبەت دوای ئەوەی بافڵ تاڵەبانی، هاوسەرۆکی یەکێتی نیشتیمانی کوردستان لاهوور شیخ جەنگیی، هاوسەرۆکی یەکێتی بە ژەهرخواردکردنی تۆمەتبارکرد و لە میدیاکانەوە گوتی، ئەوەی بە بەڵگە لایە و لەئاییندەدا بەڵگەکانیش دەخاتەڕوو.  رۆژی پێنجشەممە، ٢٨ - ١٠ - ٢٠٢١، د. سەردار نووری، پسپۆڕی کیمیایی بە تۆڕی میدیایی رووداوی راگەیاند، ئەو ژەهرەی دراوەتە مەلا بەختیار پێی دەگوترێت جیوە و چەند کاریگەرییەکی نەرێنیی لەسەر مرۆڤ جێدەهێڵێت و رایگەیاند: "کاریگەریی لەسەر هەموو سیستمی لەش هەیە: خەوی دەزڕێنێت، پێستی دەگۆڕێت و هەناسەی تووند دەبێت، بەڵام ئەمە دەکەوێتە سەر ئەو بڕەی وەریگرتووە و ئەو کاتەشی کە دەستنیشان دەکرێت بۆئەوەی چارەسەر بکرێت. "  هەر رۆژی پێنجشەممە سەرچاوەیەکی نزیک لە حەسەن نووری، ناسراو بە وەستا حەسەن، بەڕێوەبەری پێشووی ئاسایشی سلێمانی بە تۆڕی میدیایی رووداوی راگەیاند، لە ماوەی رابردوودا چەند نیشانەیەک لە تەندروستیی وەستا حەسەن، ئەندامی سەرکردایەتیی یەکێتی و بەڕێوەبەری پێشووی ئاسایشی سلێمانی دەرکەوتوون و بە مەبەستی ئەنجامدانی پشکنین لە رۆژی ٠١ - ١٠ - ٢٠٢١ سەردانی ئەڵمانیای کردووە و دەرکەوتووە ژەهرخوارد کراوە.  بەپێی زانیارییەکانی رووداو، مەلا بەختیار رۆژی ٢٠ - ١٠ - ٢٠٢١ هەرێمی کوردستانی جێهێشتووە و ئێستا لە یەکێک لە نەخۆشخانەکانی ئەڵمانیا لەژێر چارەسەری پزیشکیدایە، بەڵام وەستا حەسەن گەڕاوەتەوە کوردستان و تەندروستیی جێگیرە.