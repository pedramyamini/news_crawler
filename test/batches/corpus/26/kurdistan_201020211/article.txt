ئەمڕۆ چوارشەممە ٢٠ - ١٠ - ٢٠٢١ عەلی حوسێن، بەرپرسی پەیوەندییە نیشتمانییەکانی پارتی دیموکراتی کوردستان بە تۆڕی میدیایی رووداوی راگەیاند، شاندی پارتی دیموکراتی کوردستان کاژێر ٢: ٣٠ خولەکی دوای نیوەڕۆ سەردانی حیزبی زەحمەتکێشان و کاژێر ٣: ٣٠ خولەک سەردانی پارتی کرێکاران و رەنجدەرانی کوردستان دەکات، هەروەها کاژێر ٤: ٣٠ خولەک لەگەڵ هەشت حیزب و لایەنی کریستیان کۆدەبێتەوە.  کەیفی هادی، بەڕێوەبەری راگەیاندنی مەکتەبی پەیوەندییەکانی پارتی دیموکراتی کوردستان بە  رووداوی راگەیاند، کاژێر ٤: ٣٠ پارتی لە عەنکاوا لەگەڵ ئەنجوومەنی گەلی کلدانی، حیزبی بەیت نەهرەین، قەوارەی شلاما، بزووتنەوەی گردبوونەوەی سریانی،  رێکخراوی کلدو ئاشووری، حیزبی یەکێتیی دیموکراتی کلدانی، رابیتەی کلدانی و پارتی بەیت نەهرەینی نیشتمانی کۆدەبێتەوە.  دوای ئەوەی رۆژی دووشەممەی رابردوو، شاندی پارتی سەردانی شاری سلێمانیان کرد و لەگەڵ چەند حیزبێک کۆبوونەوە، رۆژی سێشەممە ١٩ - ١٠ - ٢٠٢١ سەردانی مەکتەبی سیاسیی بزووتنەوەی ئیسلامییان کرد لە هەولێر.  شاندەکەی پارتی دیموکراتی کوردستان پێکهاتوون لە فازڵ میرانی، مەحموود محەممەد، پشتیوان سادق، عەلی حوسێن و دڵشاد شەهاب.  لەبارەی ئامانجی سەردانەکان، پێشتر مەحموود محەممەد، گوتەبێژی پارتی پێشتر بۆ رووداو قسەی کرد و گوتی، "تەنیا بۆ بەسەرکردنەوەیەوە و بە هیچ شێوەیەک" گفتوگۆی سیاسی ناکەن، باسی لەوەش کرد، گفتوگۆی سیاسی دەمێنێت بۆ کاتێکی دیکە.