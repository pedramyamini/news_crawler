بەپێی راگەیێنراوێک کە رۆژی دووشەممە ١١ - ١٠ - ٢٠٢١ بڵاوکراوەتەوە، بەرهەم ساڵح، سەرۆککۆماری عێراق و قوباد تاڵەبانی، سەرۆکی هاوپەیمانیی کوردستان لە پەیوەندییە تەلەفۆنییەکەدا تاوتوێی شێوازی بەڕێوەچوونی پرۆسەی هەڵبژاردنی ئەنجوومەنی نوێنەرانی عێراق - یان کرد.  لە راگەیێنراوەکەدا ئاماژە بەوە دراوە کە بەرهەم ساڵح، سەرۆککۆماری عێراق، بەبۆنەی كۆتاییهاتنی پرۆسەی هەڵبژاردن لە هەرێمی كوردستان و سەرانسەری عێراق "پیرۆزبایی لە سەرۆكی هاوپەیمانی كوردستان كرد" و پێكەوە هەڵبژاردنەكەیان بە "سەركەوتوو" ناوبرد.  هەر لە پەیوەندییە تەلەفۆنییەکەدا هەردوولا تەئکیدیان لەوە کردووەتەوە كە "پێویستە هێز و لایەنە سیاسییەكان گفتوگۆكانیان دەستپێبكەن وەك ئامادەكارییەك بۆ قۆناخی ئایندە لەپێناو بەرژەوەندی گشتی و هیوایان خواست ئەم هەنگاوە بەخێر و خۆشی گەلی عێراق بكەوێتەوە. "  پرۆسەی دەنگدانی تایبەت لە ٨ی مانگی ئۆکتۆبەر و پرۆسەی دەنگدانی گشتیی لە هەڵبژاردنی پێشوەختی پەرلەمانی عێراق لە ١٠ی ئۆکتۆبەری ٢٠٢١ بەڕێوەچوون.