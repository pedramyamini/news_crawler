لیوا سەرحەد جەلال، بەڕێوەبەری گشتیی خانەنشین و کەمئەندامانی وەزارەتی پێشمەرگە رۆژی چوارشەممە ٢٠ - ١٠ - ٢٠٢١ بە تۆڕی میدیایی رووداوی راگەیاند، لەبەر رۆشنایی چاکسازیی حکومەتی هەرێمی کوردستان و بەپێی یاساکانی ژمارە ٣٤ و ٣٨ی خانەنشینی و کەمئەندام، دۆسیەی دوو هەزار و ٤٢٤ پێشمەرگەی خانەنشینکراو و کۆچکردوو، لەسەر میلاکی وەزارەتی پێشمەرگەوە گواسترایەوە سەر وەزارەتی دارایی و ئابووری.  بەڕێوەبەری گشتیی خانەنشین و کەمئەندامانی وەزارەتی پێشمەرگە ئاماژەی بەوەش کردووە، ئەم بڕیارە جێبەجێکردنی یاسای چاکسازیی ژمارە ٢ی ساڵی ٢٠٢٠، بە فەرمانی وەزارەتی پێشمەرگە ژمارە / ١١٥٩٥ لە ٢٤ - ٠٨ - ٢٠٢١ ـە و گوتیشی، "ئەو کەسانە پێشتر لە وەزارەتی پێشمەرگە مووچەیان وەرگرتووە لە بەرواری ٢٠٢١/٨/١، مووچەیان لە خانەنشینی پێشمەرگەی سلێمانی و هەولێر خەرجکراوە".  بە گوتەی لیوا سەرحەد جەلال، سەدان پێشمەرگەی دیکەش هەن هێشتا فەرمانی خانەنشینبوونیان دەرنەچووە، یاخود پێویستیان بە دووبارە پشکنینی پزیشکییە و "ئەوانیش دوای یەکلاییبوونەوەی دۆسیەکانیان، دەگوازرێنەوە سەر وەزارەتی دارایی، کە دەبێت رێژەی پەککەوتەییان ٥٠ % بێت".