ساماڵ عەبدولڕەحمان عەزیز، بەڕێوەبەری گشتیی گومرگی هەرێمی کوردستان بە (تۆڕی میدیایی رووداو)ی راگەیاند: "بە بڕیاری ئەنجوومەنی وەزیران پشکنین بۆ هەموو جۆرە ئاردێک دەکەن کە لە دەروازەکانەوە هاوردەی هەرێمی کوردستان دەکرێن، هەر جۆرە ئاردێک لە پشکنین دەرنەچێت رێگە نادەن هاوردە بکرێت".  بەپێی نووسراوی ژمارە (١٥٤٤٧)ی بەڕێوەبەرایەتیی گشتیی گومرگ کە رۆژی ٠٢ - ١١ - ٢٠٢١ دەرچووە و ئاراستەی وەزارەتی پیشەسازی و بازرگانی کراوە، تێیدا هاتووە: "لە پێناو بەرژەوەندیی گشتی و سەلامەتی تەندروستیی هاووڵاتیان و رێگریکردن لە هاوردەکردنی ئاردی سپیکراو بە مادەی کیمیایی زیانبەخش کە بە نووسراوی سەرۆکایەتیی ئەنجوومەنی وەزیران لە ١٧ - ٦ - ٢٠٢١ ئاراستەمان کراوە و راستەوخۆ لە سەرجەم دەروازەکان جێبەجێکراوە و وەک بەڕێوەبەری گشتیی گومرگ رێگری تەواومان کردووە لە هاوردەکردنی ئەو جۆرە ئاردە".  بەڕێوەبەرایەتیی گشتیی گومرگ لە نووسراوەکەیدا داوای وەزارەتی پیشەسازی و بازرگانی کردووە کە ئەو جۆرە ئاردە لە لیستی لێخۆشبوونەکان بۆ پرۆژە و کارگەکان نەنووسرێت، چونکە رێگەی هاوردەکردنی پێنادرێت.  لە هەرێمی کوردستان زیاتر لە ١٠٠ جۆری ئارد هاوردە دەکرێت، بەڵام بەشێک لەو ئاردەی لە دەرەوە هاوردە دەکرێت بۆ خواردن شیاو نین. بەگوتەی وەزیری کشتوکاڵ بەشێک لە ئاردی هاوردەکراو ماددەی ژەهراوی تێدەکرێت بۆ ئەوەی ئاردەکە سپی بکرێتەوە.   بەهرۆز فەرەیدوون، پەیامنێری رووداو چەند رۆژێک لەمەوبەر جۆرێک ئاردی لەگەڵ خۆی بردووەتە تاقیگەیەک و دەرکەوت ئەو ئاردە هەم دەستکاری رێژەی مادە خۆراکییەکانی کراوە؛ هەمیش ماددەی کیمیایی قەدەخەکراوی تێدا بەکارهاتووە.   بێگەرد تاڵەبانی، وەزیری کشتوکاڵ و سەرچاوە ئاوییەکانی لەبارەی هاوردەکردنی ئاردی کوالێتیی نزم بە تۆڕی میدیایی رووداوی گوت، لە دەروازە سنوورییەکان رێگە بە هاوردەکردنیان نەدراوە، چونکە لە پشکنینی تاقیگە دەرنەچوون.   وەزیری کشتوکاڵی هەرێمی کوردستان ئاماژەی بەوەدا بەپێی راپۆرت و بەدواداچوونەکانیان دەرکەوتووە کە ئاردی هاوردەکراو ماددەی ژەهراوی تێکراوە و ئامانج لێی سپیکردنەوەی ئاردەکەیە.   بێگەرد تاڵەبانی دەشڵێت، ئاردەکە بە ماددەی کیمیایی سپی دەکرێتەوە و بە ماددەی کیمیایی وای لێدەکرێت بۆ ئەوەی بەپێزبێت، هەموو ئەوانە کاریگەریی خراپی دەبێت لەسەر تەندروستیی مرۆڤ، هەر ئەمەیە وایکردووە لێپێچینەوە پێویست لە دەروازە سنوورییەکان وەرگیراوە و چەندین بارهەڵگر لە دەروازە سنوورییەکان گەڕێندراونەتەوە، دوای ئەوەی دەرکەوتووە بارە ئاردەکەیان لە تاقیگە دەرنەچووە.