کۆمەڵەی شۆڕشگێری زەحمەتکێشانی کوردستانی ئێران لە راگەیێندراوێکدا بە بۆنەی کۆتاییهاتنی کۆبوونەوەی کۆمیتەی ناوەندیی ئەو حیزبە دەڵێت، لەو کۆبوونەوەیەدا پرسی یەکگرتنەوە لەگەڵ کۆمەڵەی زەحمەتکێشانی کوردستانیان تاوتوێکردووە و بڕیاردراوە، لیژنەیەک دیاری بکەن بۆ جێبەجێکردنی هەنگاوەکانی یەکگرتنەوە.  کۆمەڵەی شۆڕشگێر دەڵێت، دوو حیزبەکە لیژنەیەک بەناوی لیژنەی هاوبەش بۆ یەکگرتنەوە دادەمەزرێنن و ئەو لیژنەیە کاروباری یەکگرتنەوە جێبەجێ دەکات.  ئێستا سێ لایەن بەناوی کۆمەڵە چالاکی دەکەن. کۆمەڵە - رێکخراوی کوردستانی حیزبی کۆمۆنیستی ئێران، کۆمەڵەی شۆڕشگێری زەحمەتکێشانی کوردستانی ئێران و کۆمەڵەی زەحمەتکێشانی کوردستان.  پێشتر هەر سێ لایەن یەک حیزب بوون و ساڵی ٢٠٠٠ ریزەکانی کۆمەڵە تووشی لێکترازان هات و کۆمەڵەی شۆڕشگێری زەحمەتکێشانی کوردستانی ئێران دامەزرا. ساڵی ٢٠٠٨ ریزەکانی ئەو حیزبەش تووشی لێکترازان هات و لەو کاتەوە لایەنێکی دیکەش بەناوی کۆمەڵەی زەحمەتکێشانی کوردستان چالاکی دەکات.  کۆمەڵەی زەحمەتکێشان و کۆمەڵەی شۆڕشگێر لەرووی بیروباوەڕ و شێوازی کارکردنەوە خۆیان لە یەکدی بە نزیکتر دەزانن و پێشتریش چەندجار هەوڵی یەکگرتنەوەیان داوە. بەرپرسانی کۆمەڵەی زەحمەتکێشان دەڵێن، دواتر قسە لەسەر پڕۆسەی یەکگرتنەوەیان لەگەڵ کۆمەڵەی شۆڕشگێر دەکەن.