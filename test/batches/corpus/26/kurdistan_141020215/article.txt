رۆژی چوارشەممە ١٣ی تشرینی یەکەمی ٢٠٢١ لە سێیەمین دادگەی سزا قورسەکانی سێرت ٢٧ ـەمین دانیشتنی دادگەیی کردنی ١٨ کەس بەڕێوەچوو کە ماوەی ٥ ساڵە بە تۆمەتی ئەندامێتی پەکەکە دادگەیی دەکران و خرابوونە زیندانەوە.   ئەو ١٨ کەسە کە ٥ ـیان منداڵن و تەمەنیان لە خوار ١٨ ساڵانە، رۆژی ١٤ی تەممووزی ٢٠١٦ دوای هێرشێک بۆ سەر سەربازگەی رۆژهەڵات سەر بە سێیەمین فەرماندەیی کۆماندۆ و بازگەی پۆلیسی جمهوورییەت لە سنووری پارێزگای سێرت دەستگیرکرابوون و بە تۆمەتی "ئەندامێتی پەکەکە" و "تێکدانی یەکپارچەیی و یەکێتی دەوڵەت" دادگەیی دەکران.   دادگەی سێرت دوای وەرگرتنی گوتەی تۆمەتبارەکان سزای زیندانیکردنی هەتاهەتایی بۆ ١١ لە تۆمەتبارەکان بڕییەوە بە ناوەکانی، "عەلی کایائاڵپ، بەرزان کایا، جەمال چەکمەن، ئەمروڵڵا کۆرکماز، فەرهاد شاهین ئەریڵماز، محەممەد ئەمین ئۆزدەمیر، مستەفا کڵچئاسڵان، موشەرەف ئوڵو، شارڤان پۆڵات، شێخموش ئاکدۆغان و یوسف ئاجار".   شاهین کایا بە ٢٤ ساڵ زیندانیکردن و بژاردنی ٢٤٠ هەزار لیرە و عوسمان ئیپەک بە ١٥ ساڵ زیندانیکردن سزا درا.   بە بڕیاری دادگە سزای زیندانیکردن بۆ ٥ کەسی دیکە بڕیاریەوە کە منداڵن و تەمەنیان لە خوار ١٨ ساڵانە. هەریەک لە "ئا. ک. "، "م. س. ئو"، "م. گ. " و "و. ئۆ" بە ٢٢ ساڵ و منداڵێکی دیکە بە ناوی "م. پ. " بە ١٨ ساڵ و ٤ مانگ زیندانیکردن سزادران.   دادگە هەر لەو کەیسەدا بڕیاری بێتاوانی بۆ ٤ کەس دەرکرد بە ناوەکانی، "محیەدین ئوڵو، ئەنگین سەڤیل، محەممەد جان کونیچ و حەسەن تونچ" کە لە چوارچێوەی دۆسیەکەدا لێکۆڵینەوەیان لەگەڵدا دەکرا.