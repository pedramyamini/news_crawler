هاوار محەممەد، ئەندامی مەکتەبی هەڵبژاردنی پارتی دیموکراتی کوردستان بە رادیۆی رووداوی راگەیاند: "ئێمە لە سنووری پارێزگای سلێمانی، هەڵەبجە و گەرمیان سکاڵامان تۆمار کردووە. سکاڵاکانیشمان ناوەڕۆکەکانیان زۆر بەهێزە، چونکە بەپێی ئەو راپۆرتەی لەلایەن کۆمیسیۆنەوە بریکاری لایەنە سیاسییەکان دراوە، ئەنجامەکانی جیاوازن لەوەی کە ئێستا لەلایەن کۆمیسیۆنەوە راگەیێندراوە. ئێمە چاوەڕێی ئەوەین ئەنجامی ١٠٠ % ـی هەڵبژاردن رابگەیێندرێت. "  هاوار محەممەد لەبارەی جیاوازیی ئەنجامی دەنگی بەربژێرەکانیانەوە گوتی، "ناسکەخان لە سنووری لقی ١١ زیاتر لە سێ هەزار دەنگی دیار نییە. کاک شوان لە سنووری گەرمیان زیاتر لە دوو هەزار و ٨٠٠ دەنگی دیار نییە. لە ئەمڕۆوە لیژنەیەکی تایبەتمەند بە بەدواداچوونی یاسایی دەنێرینە بەغدا کە لەوێ دەمێننەوە تاوەکو هەموو ئەو بابەتانە یەکلایی دەبنەوە. "  بە گوتەی ئەو ئەندامەی مەکتەبی هەڵبژاردنی پارتی، ئەگەر سکاڵاکان بە باشی کاریان لەسەر بکرێت و بەدواداچوونیان بۆ بکرێت و ئەنجامەکەیان ئەرێنی بێت، ئەگەری هەیە ژمارەی کورسییەکانیان بگاتە ٣٤ - ٣٥ کورسی.  بەپێی ئەنجامە بەراییەکانی کۆمیسیۆنی باڵای سەربەخۆی هەڵبژاردنەکانی عێراق، تاوەکو ئێستا لەنێو حیزبە کوردییەکاندا پارتی دیموکراتی کوردستان بە بردنەوەی ٣٢ کورسی لە پلەی یەکەمدایە.  هاوار محممەد گوتی: "ئەم ئەنجامانەی ئێستا دەرچوون بە لای ئێمەوە پێشبینیکراو بوون. بە گوێرەی ئەو لێکۆڵینەوانەی کردبوومانن پێشتریش رامانگەیاندبوو کە ٣٢ - ٣٣ کورسی دەهێنین. بە شێوەیەکی گشتی پرۆسەکە بە باشی بەڕێوەچوو، هەرچەندە لە چەند شوێنێک هەندێک حاڵەت هەبوون وەک رێگریکردن لە کادیرانمان. ئێمە هەر لە سەرەتاوە زانیمان کە ژمارەی کورسییەکانمان لەسەرەوەی ٣٠ دەبێت. ئەو پلانەی لەسەر ئاستی هەر ١٢ پارێزگاکە دامانڕشتبوو وەک ئەوە بوو کە ئێستا دەرچووە. "  لە کەرکووک و ناوچە دابڕێنراوەکان لەبەر ئەوەی کورد بە یەک لیست و هاوپەیمانێتی بەشدارنەبوو حیزبی جیا بوون، ژمارەیەکی زۆر دەنگی کورد کە نزیکەی ٤٠ هەزار دەبێت، بە هەدەرچوون کە لە ئەگەری هەبوونی هاوپەیمانێتیدا رەنگ بوو لە ناوچە دابڕێنراوەکاندا بە لای کەمەوە سێ کورسیی دیکە بۆ کورد زیاد ببووایە.   ئەندامەکەی مەکتەبی هەڵبژاردنی پارتی گوتی: "ئێمە خۆمان بە بەشێک لە بەهەدەرچوونی دەنگی زۆری کورد لە ناوچە دابڕێنراوەکان نازانین. ئێمە پێشتر داوامان کرد کە یەک لیستی کورد هەبێت بۆ ئەوەی ئەو پەرشوبڵاوییە کۆنترۆڵ بکرێت. ئەگەر ئەوە سەری بگرتایە لەوانەیە کورد لە کەرکووک دوو کورسیی دیکەی زیاد بکردایە. یان لە نەینەوا کە ١١ کورسیی هەیە، رەنگە دوو کورسیی دیکەی زیاد بکردایە. "  لە هەڵبژاردنی ئەم جارەدا ژمارەیەکی زۆری هاووڵاتییان بایکۆتیان کرد و دەنگیان نەدا کە رێژەیان ٥٩ % ی کۆی گشتی ئەو کەسانە بوو ناویان بۆ دەنگدان هاتبووەوە.  هاوار محەممەد گوتی: "ئێمە لە رێگەی ئۆرگانەکانی خۆمانەوە زۆر کارمان لەسەر ئەوە کرد کە خەڵکی پارتی و دۆست و لایەنگرانمان بنێرینە دەنگدان، بەڵام بایکۆتی دەنگدان لەلایەن بەشێکی زۆری خەڵکەوە لە چوارچێوەی ئەو دۆخە گشتییەدایە کە عێراقی تێدایە. "   لە کۆتایی قسەکانیشیدا، هاوار محەممەد لەبارەی پۆستی سەرۆککۆماری عێراقەوە کە لە ساڵی ٢٠٠٥ ـەوە لای یەکێتیی نیشتمانیی کوردستانە گوتی: "سەرۆککۆماری عێراق پشکی یەکێتی نییە؛ پشکی کوردە، لەناو کورددا بەپێی ئەو سازان و رێککەوتنەی لەنێوان لایەنە سیاسییەکاندا کراوە بەر یەکێتی کەوتووە، ئەگینا پشکی ئەوان نەبووە. دەکرێت لایەنێکی دیکەی سیاسی ئەو پۆستە وەربگرێت. لە هەموو بارێکیشدا دەبێت شایستەیی هەڵبژاردن لە بەرچاو بگیردرێت. "  رۆژی دەنگدان بافڵ تاڵەبانی لەکاتی دەنگدان بە رۆژنامەڤانانی گوت، بەرهەم ساڵح، سەرۆککۆماری عێراق بەربژێری یەکێتییە بۆ پۆستی سەرۆککۆمار.  رۆژی ٢٠٢١/١٠/١٠ هەڵبژاردنی پێشوەختەی پەرلەمانی عێراق کرا کە لە کۆی ٢٢ ملیۆن و ١١٦ هەزار و ٣٦٨ کەس کە ناویان بۆ دەنگدان هاتبووەوە، نۆ ملیۆن و ٧٧ هەزار و ٧٧٩ کەس دەنگیان دا کە ٤١ % ـی هاووڵاتیان بەشداربوون.