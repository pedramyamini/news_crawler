پەیمان رەحمانی، ناوی ئەو وەرزشڤانەیە کە پلەی یەکەمی بەدەستهێناوە، دەڵێت، "بەهۆی هەندێک کێشەی خێزانی و نەبوونی توانای ماددی، دەستم لە وەرزش هەڵگرت و کۆڵبەریم کرد. ئەوە جگە لە چەندین کاری دیکە. "  پەیمان رەحمانی خۆی خەڵکی شاری سەلاسی باوەجانییە لە پارێزگای کرماشان، بەڵام لە جوانڕۆ گەورە بووە. لە تەمەنی منداڵییەوە رووی لە وەرزشی وشۆ کردووە و لە هۆڵە وەرزشییەکانی جوانڕۆ و لەژێر چاودێریی راهێنەرێکی ئەو یارییە، چەندین خەڵاتی لەسەر ئاستی ئێراندا بەدەستهێناوە.  جەبار عەبدی، راهێنەرە و دەڵێت، دوای دەستهەڵگرتنی لە خوێندن، "چەندین خەڵاتی بەدەستهێناوە، دوای ئەوەش من پێم گوت ' کۆڵبەری مەکە، رۆژێک دەتکوژن '. بەڵێنم پێبدە و وەرزش بکە. "  کۆڵبەری و هەوڵی بێوچان بۆ دەستخستنی نان، دوو ساڵ لە خەون و خولیاکانی منداڵیی دووری خستووەتەوە و بە هەوڵی راهێنەرەکەی، گەڕاوەتەوە بۆ نێو وەزرش. ئەنجامی هەوڵەکان بووە هۆی ئەوەی ببێتە ئەندامی گرووپی وەرزشڤانانی وشۆکاری شاری زەنجان و لەوێوە رێگەی پاڵەوانیی ئەو وەرزشەی بڕیوە.  ئێستا پەیمان رەحمانی، دوای ئەوەی چەند ساڵ بەهۆی نەبوونی لە وەرزشەکەی دوور دەکەوێتەوە و هەوڵێکی زۆر دەدات تاوەکو جارێکی دیکە پێگەی خۆی بەدەست بێنێتەوە، تەنیا ئاواتی ئەوەیە هیچ وەرزشڤانێکی دیکە تووشی ئەو چارەنووسە نەبێت.  دۆخی وەرزشڤانان و کۆڵبەرانی رۆژهەڵاتی کوردستان کەمتر باسی لێدەکرێت، مەگەر ئەم جۆرە پاڵەوانانە لە کاتی بەدەستهێنانی خەڵات بیری کۆمەڵگە بێنەوە.  پەیمان داوا لە سەرمایەداران و خێرخوازانیش دەکات هاوکاریی وەرزشڤانان بکەن، دەڵێت، "وەرزشڤان هەیە ئەگەر کۆمەکی بکرێت، دەبێتە پاڵەوانی جیهانیش، بەڵام بەهۆی نەبوونی، ئێستا خەریکی کۆڵبەرییە. "