ساڵح محەممەد، بەڕێوەبەری شوێنەواری گەرمیان رایگەیاند، "ئێمەش وەکو بەڕێوەبەرایەتیی شوێنەواری گەرمیان گومانمان هەبوو کە لەو شوێنە ناوچەی شوێنەواری هەبێت، چونکە چەند ساڵێک پێش ئێستا لە تەنیشت ئەم شوێنە کارمان کردووە و پاشماوەی کاشیەکانمان دۆزیوەتەوە، بتوانین کارێک بکەین نە پرۆژەکە دوابکەوێت و نە شوێنەوارەکانمان لەدەسبچێت، سامپڵێک لەو شوێنە وەربگرین کاری کنەوپشکنینی تێدا ئەنجام بدەین بۆ دەستکەوتنی مێژوو و شارستانیەتی ئەم ناوچەیە".  بەپێی ئاماری شوێنەواری گەرمیان، لە سنووری گەرمیان ٥٠٠ ناوچەی شوینەواری هەن، بەڵام تاوەکو ئێستا ٢٥٠ یان تۆمارکراون، دۆزینەوەی ئەو پارچە شوێنەوارانەش وایکردووە شوێنەوارناسان گومانیان هەبێت لە هەبوونی چەندین شوێنەواری دیکە لە ناوچەکە.  محەممەد عەلی، شوێنەوارناس ئاماژە بەوە دەکات، "گردی شوێنەواری لەبەرئەوەی گردێکی تەواوە، شوێنی نیشتەجێبوونی مرۆڤ بووە لە کۆندا، رەنگە جگە لە خانوو، جگە لە رێڕەوی کۆمەڵێک خزمەتگوزاری کە ئەو ماوەیە لە مێژوودا هەبوون لەگەڵ گۆڕستان و گۆڕ و هەموو ئەو شتانەی تێدابێت، گومان دەکەین شارێکی تەواو بووبێت لێرە".  شارەوانیی کەلار کارکردنی لەو بەشەی پرۆژەکە، کە شوێنەوارەکەی تێدا دۆزراوەتەوە، راگرتووە؛ تاوەکو ئەوکاتەی تیمەکانی شوێنەوار کارەکانیان تەواو دەکەن.