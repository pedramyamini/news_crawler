گوتەبێژی وەزارەتی پلاندانانی عێراق رایگەیاند لەو سەرژمێرییە گشتییەی بڕیارە ساڵی داهاتوو بۆ دانیشتوانی عێراق بکرێت پرسیاری نەتەوە لە فۆرمی زانیارییەکان هەڵگیراوە و تەنها پرسیاری ئایین ماوە، دەشڵێت" سەرژمێریی زۆر شت دەگۆڕێت لەنێویاندا پشکی هەرێمی کوردستان لەبودجەی عێراق، چونکە ژمارەی دروستمان دەداتێ لەبارەی دانیشتووانی پارێزگاکانەوە".  دکتۆر زیاد و تیمەکەی گەڕەک بە گەڕەک دەگەڕێن و هەر گەڕەکێکیشیان بەسەر بلۆکی بچووکتر دابەشکردووە و دیواری ماڵان بە رەنگی جیاواز دەنووسن تاوەکو دواتر بە ئاسانی جودایان بکەنەوە.  دکتۆر زیاد تاریق، سەرپەرشتیاری تیمەکە لە دهۆک لەبارەی ئەو نووسراوانەوە بە رووداوی گوت: "ئێمە قەڵەمی شین بەکاردەهێنین لەم سنوورە، بۆ نموونە بلۆکی ژمارە چوار لە گەڕەکی ١٠٢ و ئەوەش ژمارەی سەردانی مەیدانییە. هەروەها رەنگی سەوز بەکار دەهێنین ژمارەی شەقامەکان، رەنگی سووریش بۆ ژمارەکردنی ماڵان بەکار دەهێنین".  کاری ئەو تیمانە سەردانی مەیدانییە و رۆژانە ماڵ بە ماڵ دەگەڕێن و زانیاریی لەبارەی خێزانەکان، ژمارەی ئەندامەکانیان و باری داراییان کۆدەکەنەوە. تاوەکو ئێستا لە سێ گەڕەکی دهۆک ئەو کارە ئەنجام دراوە وەک قۆناخی یەکەم.