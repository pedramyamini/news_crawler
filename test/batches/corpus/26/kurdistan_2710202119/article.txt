رۆژی چوارشەممە ٢٧ی ئۆکتۆبەری ٢٠٢١ بە سەرۆکایەتیی مەسرور بارزانی، سەرۆکی ئەنجوومەنی وەزیران کۆبوونەوەی هەفتانەی ئەنجامدا. لە راگەیێندراوی کۆبوونەوەکەدا هاتووە، "ئەنجوومەنی وەزیران بڕیاریداوە بە داشکاندنی رێژەی ١٥ % ی قەرزی کرێی کارەبا و سزادانی دواکەوتن و سەرپێچیی کارەبا، بۆ ئەو هاووڵاتییانەی تاوەکو کۆتایی ئەمساڵ، بڕی پارەی پێویست دەدەن کە لە ئەستۆیانە"، بڕیارەکەش لە ١٠١ - ١١ - ٢٠٢١ ـەوە جێبەجێ دەکرێت.  کەمال محەممەد، وەزیری کارەبا راپۆرتی وەزارەتەکەیی پێشکێش کردووە و دواتر لەلایەن ئەنجوومەنی وەزیرانەوە راسپێردراوە، "ئامادەسازی بکەن بۆ باشترکردنی خزمەتگوزاریی کارەبا بۆ هاووڵاتییان لە وەرزی سەرما و کۆنترۆڵکردنی بەفیڕۆچوونی کارەبای بەرهەمهاتوو".  سامان بەرزنجی، وەزیری تەندروستی لە کۆبوونەوەکەدا راپۆرتی وەزارەتەکەیی خستووەتەڕوو و ئاماژەی بەوە کردووە کە "چاوەڕوانی هەڵکشانێکی دیکەی ژمارەی تووشبووان لە هەرێمی کوردستان دەکرێت کە شەپۆلی چوارەمە و پێشبینی دەکرێت لە مانگی داهاتووەوە دەستپێبکات". ئەنجوومەنی وەزیرانیش داوای پابەندبوون بە رێکارەکانی خۆپارێزی و رێنوێنییە تەندروستییەکان و وەرگرتنی ڤاکسینی کۆرۆنای کردووە، هەروەها ئاماژەی بەوەش کردووە، "دەبێت فەرمانبەران و کارمەندانی دامەزراوەکانی هەرێمی کوردستان، تاوەکو کۆتایی ئەمساڵ، ڤاکسینی دژە ڤایرۆسی کۆرۆنا لە خۆیان بدەن و بەستنی ماسکیش لە شوێنە گشتییەکان ناچاری دەبێت".  هەروەها کەمال ئەترووشی، وەزیری سامانە سرووشتییەکان باسی لە دوا هەنگاوەکانی وەزارەتی سامانە سرووشتییەکان كرد بۆ چارەسەرکردنی بابەتی گرانبوونی نرخی سووتەمەنییەکان لە هەرێمی کوردستان، بە هەماهەنگی لەگەڵ وەزارەتی نەوتی فیدراڵ، ئەنجوومەنی وەزیرانیش داوای لێکردووە کە لە هەوڵەکانی بۆ چارەسەرکردنی ئەو پرسە بەردەوامبێت و " ئاسانکاریی تەواو بکەن و مۆڵەت بدەن بەو کەس و کۆمپانیایانەی کە ئامادەن سووتەمەنی بە نرخی گونجاو هاوردەی هەرێم بکەن، بە مەرجی پابەندبوون بە پێوەرەکانی کوالێتیی سووتەمەنیی هاوردەکراو و سەلامەتی و تەندروستیی گشتی هاووڵاتییان".  ئەنجومەنی وەزیران جەختی لەوەش کردووەتەوە کە وەزارەتی سامانە سرووشتیەکان کار بکات بۆ کۆتاییهێنان بە سووتاندنی ئەو غازەی کە هاوەڵی نەوتی بەرهەمهاتووە لە کێڵگە نەوتییەکان و "پێویستە بەکاربهێندرێتەوە وەکو سەرچاوەی سووتەمەنی بۆ وێستگەکانی کارەبا".