ئومێد خۆشناو، پارێزگاری هەولێر بە تۆڕی میدیایی رووداوی راگەیاند، لە کاژێر ٧: ٠٠ی بەیانییەوە لە هەولێر، وەکو تەواوی شارەکانی هەرێمی کوردستان و عێراق پرۆسەی هەڵبژاردن دەستیپێکردووە و یەک ملیۆن و ١٥٩ هەزار و ٧٠٠ کەس لە پارێزگای هەولێر لە ٤٩٨ بنکەی دەنگدان دەتوانن دەنگ بدەن.  ئومێد خۆشناو ئاماژەی بەوەکرد، تاوەکو ئێستا چەند گرفتێک لە ئامێرەکانی دەنگداندا هەن، بەتایبەت لە هەولێر، پیرمام، مێرگەسۆر و خەبات، بۆ چارەسەکردنی ئەو گرفتەش کۆمیسیۆن لەسەر هێڵن و بەڵێنیانداوە بە زووترین کات چارەسەری بکەن.  لەبارەی رێکارە ئەمنییەکانیشەوە، پارێزگاری هەولێر گوتی: "لیژنەی ئەمنیی هەولێر پلانێکی تۆکمەی بۆ بەڕێوەچوونی پرۆسەکە داڕشتووە و هاونیشتمانییان لەو رووەوە دڵنیا دەکەینەوە".  هاوکات کارزان محەممەد، چاودێری هەڵبژاردن و بەڕێوەبەری هۆبەی یاسایی و قەوارە سیاسییەکان لە نووسینگەی هەرێمی کوردستانی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، ئامێرەکانی پەنجەمۆری دەنگدەران هیچ گرفتێکیان نییە و ئەوانەی کە پەنجەیان ناخوێنرێتەوە، زیاتر گوندنشینەکانن کە بەهۆی کارکردنیان پەنجەیان سواوە یان قڵیشی بردووە و گوتیشی "تاوەکو ئێستا پرۆسەی دەنگدان بە باشی و هێمنی بەڕێوەدەچێت".