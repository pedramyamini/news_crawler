سەرکەوت ئەحمەد، گوتەبێژی پۆلیسی سلێمانی بە رووداوی راگەیاند، تۆمەتبارێك دەستگیرکرا كە هەڕەشەی بڵاوكردنەوەی ڤیدیۆ و وێنەی نەشیاوی لە كچێك كردبوو و گوتیشی: "پۆلیس لێكۆڵینەوەكانی دەستپێكردووە دوای وەرگرتنی بڕیاری دادوەر توانرا تۆمەتبار (ص، م، ر) بەپێی ماددەكانی ٣٩٥ و ٤٣٢ی یاسای سزاکانی عێراق دەستگیربكرێت و دەست بگیرێت بەسەر سەرجەم ئەو ڤیدیۆ و وێنە نەشیاوانەدا، كە لای تۆمەتبار بووە و وەك هەڕەشە بەكاریهێناون".  سەرکەوت ئەحمەد ئاماژەی بەوەشکرد، دوو تۆمەتباری دیکە دەستگیركراون، كە یەكێکیان بەناوی (ز، م، ح) لە دادگای تێهەڵچوونەوەی سلێمانی بەپێی ماددەی ٤٥٦ لە یاسای سزاکانی عێراقی فەرمانی دەستگیرکردنی هەبووە.  سەبارەت بە تۆمەتباری سێیەمیش، سەرکەوت ئەحمەد گوتی: "تۆمەتباری سێیەم بەناوی (ح، ج، م) لەسەر سكاڵای ژنێك دەستگیركراوە، كە بەفێڵ ئۆتۆمبێلەكەی بردووە و فرۆشتوویەتی. ئەویش بە بڕیاری دادوەر و بەپێی ماددەی ٤٥٣ لە یاسای سزاکانی عێراقی راگیراوە و دەستیش گیراوە بەسەر ئۆتۆمبێلەكەدا.