حوسێن سەعید، دانیشتووی گوندی دولێجای مەزن لە ساڵی ٢٠٠٨ ـەوە ژیانی هاوژینیی پێکهێناوە، ئێستا دەیەوێت لە ماڵی باوکی جیاببێتەوە و سەربەخۆ بێت، هەربۆیە لەلایەن ئاغای گوندەکەیانەوە پارچەیەک زەویی ٢٥٠ مەتریی پێدەدرێت، ئەو دەڵێت، "ئاسانکاریی زۆر بۆ ئێمە کراوە، دەستخۆشی لە شێخ دەکەین، ئێمە چوار خێزاندار بووین لە ماڵێکدا، جێگەمان تەنگ بوو، شێخ زەید پارچەیەک زەویی پێدام و پارچەیەکیشی بە براکەم دا، ئەمە بۆ ئێمەی گەنج ئاسانکارییەکی باشە ئەگەر ئاوا نەبووایە، ئێمە نەماندەتوانی خانوو بکەینەوە".  تاوەکو ئێستا ١٠٦ گەنج لە گوندەکە دوای پێکهێنانی ژیانی هاوژینی زەوییان وەرگرتووە و خانوویان لەسەر دروستکردووە. بەختیار عەبدولجەبار، یەکێک لەو گەنجانەیە کە ساڵێکە خانووی کردووەتەوە و لەگەڵ هاوژین و منداڵەکانی تێیدا دەژین، ئەوەش دوای ئەوەی بۆ ماوەی چوار ساڵ لەگەڵ براکەیدا ژیانیان بەسەربرد.  بەختیار عەبدولجەبار دەڵێت، "ئێمە دوو برا بووین لە ژوورێکدا بووین، چووینە لای شێخ زەید، گوتمان حاڵ و مەسەلەمان ئاوایە، ئەویش هاتە لامان و دۆخەکەی بینی، زۆر پێی تێكچوو، پارچە زەوییەکی پێداین".  تاپۆی گوندەکە لەسەر ناوی محەممەد فارس ئاغا، باوکی شێخ زەیدە، هەر لە کۆنەوە گیانی هاریکاری لە گوندەکە هەبووە. لە ساڵی ٢٠١١ وە شێخ زەید درێژەی بە رێبازی باوکی خۆی داوە و ئەم کارە خێرخوازییە دەکات.  زەید محەممەد فارس، شێخی گوندی دولێجای مەزن دەڵێت، کارەکەی لە دڵەوەیە، لە برایەتی و خزمایەتی و دادپەروەری و ئاشتییەوەیە، بۆئەوەی تەمەنی پەیوەندیی نێوانیان درێژبێت و کەسی بەرامبەر هەست بکات کە دلۆڤانی زۆرە.  گوندی دولێجای مەزن سەر بە ناحیەی رۆڤیایە لە قەزای بەردەڕەش و ٣٠٠ ماڵ تێیدا دەژین.