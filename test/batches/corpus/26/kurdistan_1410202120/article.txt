فریشتە حوسێنی دەڵیت، "نزیکەی ١٥ ساڵە لە گوندی مەیوان کڵاشچنم و ئێستاش نزیکەی شەش ساڵە کارگەیەکی کڵاش چنینم بۆ ژنانی مەیوان داناوە، لە گوندی مەیوان نزیکەی ٣٥ ژن کارم لەگەڵ دەکەن و لە هەموو هەوراماندا بە ٣٠٠ کەسەوە کار دەکەین".  فریشتە لە ساڵی ٢٠١٥ وە هەوڵیداوە مۆدێلی نوێی کڵاش بخاتە بازاڕەوە و داهێنانی تێدا بکات. کڵاشی بە ستایلی جیاواز و بە رەنگی جیاوازەوە چنیوە. دوای بەرهەمهێنانی کڵاش بە رەنگی جیاواز، کڵاشی مەیوان وەکو مارکەیەک تۆمارکراوە و تەنیا مارکەی کڵاشی هەورامانە.  ئەو ژنە خاوەن کارە دەڵێت، "خۆم دیزاینی کڵاشەکان دەکەم، ئێمە جیاواز لە کڵاشی پیاوان، کڵاشی ژنانیش دروست دەکەین".  لە پاریزگای کرماشاندا ٢٦ هەزار کەس بە کڵاشچنینەوە خەریکن، هەروەها ١٣٠ کارگەی کڵاشچنی هەن، زۆربەیان لە شارەکانی جوانڕۆ، روانسەر و پاوە - دان. کڵاش هەناردەیەکی سەرەکیی پیشەسازییە دەستییەکانە.  مەیوان وەکو یەکەم گوندی ژنانی کڵاشچن لە ئاستی ئێراندا وەکو ئاسەوارێکی نیشتمانی تۆمارکراوە. ئەمان ئێستا ساڵانە نزیکەی دوو هەزار جووت کڵاش دەچنن، بەڵام دەڵێن ئەگەر بازاڕ باش ببێت، دەتوانن تاوەکو ١٠ هەزار جووت بچنن.  لەو کارگەیەدا کڵاشەکان هەناردەی ئوسترالیا و وڵاتانی ئەوروپاییش دەکرێن. ئەوان هیوادارن دوای کۆرۆنا زیاتر پەرە بە هەناردەی کاڵاکەیان بدەن.