ئاسۆ خانەقینی، کە خوشکەزای مەلا بەختیارە، ئەمڕۆ چوارشەممە ٣ - ١١ - ٢٠٢١ روونکردنەوەیەکی لەبارەی تەندروستیی مەلا بەختیار بڵاوکردەوە و رایگەیاند: "ئێستا باری تەندروستی باشە و لە نەخۆشخانەیەکی شاری بەرلینە لە ئەڵمانیا و لە ژێر چاودێری پزیشکدایە و چارەسەری ژەهرخواردکردنی دەکرێت".  ئاسۆ خانەقینی لە روونکردنەوەکەیدا ئاماژەی بەوەداوە کە لە ماوەیەکی نزیکدا، سەرجەم وردەکارییەکانی چارەسەرکردنی مەلا بەختیار بە وێنە و دۆکیومێنت بڵاودەکاتەوە.  رۆژی ١ - ١١ - ٢٠٢١ مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان لەبارەی "ژەهرخواردکردنیەوە" وتارێکی لە ئەکاونتەکەی خۆی لە فەیسبووک بڵاوکردەوە و رایگەیاند کە لەسەر دەستی "هەڤاڵان" ئەو هەوڵە دراوە.  مەلا بەختیار، کە ماوەیەک پێش ئێستا بەهۆی تێکچوونی دۆخی تەندروستییەوە چووە ئەڵمانیا، لە وتارەکەدا باسی هەوڵەکانی کوشتن و ژەهرخواردکردنی دەکات، هەروەها تیشک دەخاتە سەر گۆڕانکارییەکانی نێوخۆی حیزبەکەی دوای کۆنگرەی چوارەم.  وتارەکە لەژێر ناونیشانی "بەراوردێک لەنێوان ژەهرخواردکردنم و هەوڵی تیرۆرکردنم ٢٥/١٠/٢٠٠٥ " بڵاوکراوەتەوە کە وەکو خۆی باسی دەکات، لە ساڵی ٢٠٠٥ "ترسناکترین هەوڵی تیرۆرکردنم" جێبەجێ کراوە، بەڵام بەهۆی وەرگرتنی چارەسەرەوە نەیتوانیوە بەراوردێک لە نێوان ئەو رووداوە و "ژەهرخواردکردنم لەسەر دەستی (هەڤاڵان!) بکەم".  مەلا بەختیار نووسیویەتی: "ژەهرخواردکردنمان لەناو یەکێتی، ئەنجامێکی فاشستیانەی چاوەڕوان کراوە. زۆر جار لە مێژوودا بەشێکی چەپەکان هەڵدەگەڕێنەوە بۆ فاشیەت. پرەنسیپی بنچینەی نازیەکان ئەوەیە، یان لەگەڵمی یاخود دوژمنمی. واتە بێلایەنی سەربەخۆیی لەناو ژیانی حزبایەتی رەتدەکەنەوە".  پرسی "ژەهرخواردکردنی" بەرپرسانی یەکێتی دوای رووداوەکانی ٨ ـی تەممووزی ٢٠٢١ بووەتە رۆژەڤ، بەتایبەت دوای ئەوەی بافڵ تاڵەبانی لاهوور شێخ جەنگیی بە "ژەهرخواردکردنی" تۆمەتبارکرد و لە میدیاکانەوە گوتی، ئەوەی بە بەڵگە لایە و لەئاییندەدا بەڵگەکانیش دەخاتەڕوو.  بەپێی زانیارییەکانی رووداو، مەلا بەختیار رۆژی ٢٠ - ١٠ - ٢٠٢١ هەرێمی کوردستانی جێهێشتووە و ئێستا لە یەکێک لە نەخۆشخانەکانی ئەڵمانیا لەژێر چارەسەری پزیشکیدایە.