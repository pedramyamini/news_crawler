عەلی رەزا گونەی، باڵیۆزی توركیا لە عێراق لە سەرەتای قسەکانیدا باسی لە پەیوەندییەکانی نێوان تورکیا و هەرێمی کوردستان کرد و باسی لەوە کرد، هەرێمی کوردستان پێکهاتەیەکی گرنگە و هەموو سنوورەکانیان لەگەڵ هەرێمی کوردستاندایە و سنووریان لەگەڵ حکومەتی فیدراڵیی عێراقدا نییە. ئاماژەی بەوەش کرد، ئەوان هەرێمی کوردستان وەکو پێکهاتەیەکی جیانەکراوەی عێراقی فیدراڵ دادەنێن و عێراق لە روانگەی تورکیاوە "یەک خاک و یەک وڵاتە".  باڵیۆزی توركیا لە عێراق ئەوەشی خستەڕوو، "خاڵی ناکۆکیی نێوان هەرێمی کوردستان و حکومەتی عێراق کاریگەریی لەسەر پەیوەندییەکانیان لەگەڵ تورکیاشدا دەبێت".  بە پاساوی هەبوونی پارتی کرێکارانی کوردستان - پەکەکە، تورکیا بەردەوامە لە ئۆپەراسیۆنەکانی لە هەرێمی کوردستان. لەوبارەیەوە عەلی رەزا گونەی دەڵێت، "ئەوانە هەڕەشەن لەسەر هەموو ناوچەکە نەک تورکیا، سەیری عێراق بکەن، سەیری شنگال بکەن، سەرەتا لەسەر دەستی داعش زیانی بەرکەوت و ئێستاش لەسەر دەستی پەکەکە تووشی زیان بوون".  باڵیۆزی تورکیا لە عێراق گوتیشی، "پێموایە حکومەتی هەرێمی کورستان تێگەیشتووە لەوەی کە هەڕەشە هەیە و ئێستاش دەیەوێت ئەو کێشەیە چارەسەر بکات، ئێمەش هاوکارییان دەکەین و لەگەڵیان دەبین دژی ئەو هەڕەشەیە". لە بەردەوامیی قسەکانیدا ئەوەشی خستەڕوو کە پەیوەندییەکانیان لەگەڵ عێراق باشە و دەیانەوێت زیاتر پەرەی پێبدەن.  لەبارەی پارتی کرێکارانی کوردستان گونەی ئاماژەی بەوە کرد، پەکەکە لە تورکیا سەریهەڵداوە و لە شەڕەکانیاندا زیاتر لە ٤٠ هەزار کورد و تورک کوژراون و وەکو خۆی دەڵێت، "ئێمە سەرکەوتووین". باڵیۆزی تورکیا زیاتر دەربارەی پەکەکە قسەی کرد و باسی لەوە کرد، لە هەموو شوێنێک رووبەڕوویان دەبنەوە، لەنێو پەکەکەدا کورد، تورک، ئێرانی، عێراقی و هاووڵاتییانی دیکەش هەن و بە گوتەی ئەو "تاوانکارن و لە هەموو شوێنێک رووبەڕوویان دەبینەوە".  عەلی رەزا گونەی، باڵیۆزی توركیا لە عێراق بە پێویستی دەزانێت عێراق ئارامیی هەبێت و دەڵێت، "عێراق نابێت ببێتە گۆڕەپانێک بۆ کێشەکانی وڵاتانی ناوچەکە و ببێتە گۆڕەپانی ململانێ، بەڵکو دەبێت ببێتە گۆڕەپانی هێزەکان بۆ ئاشتی".  لە هەمان پانێلدا، سەید كازم سەجادپوور، راوێژكاری وەزیری دەرەوەی ئێران باسی لەوە کرد، لەبارەی وڵاتەکەیەوە دەگوترێت ئێران جێگەی مەترسییە و دەبێت هۆشیاربن و ئەوانە دەیانەوێت دەستبەسەر ناوچەکەدا بگرن، لەوبارەیەوە گوتی، "ئەمانە هەڵەن و پێویستە رەتبکرێنەوە".  سەجادپوور دەڵێت، "نزیکەی ٥٠ دراوسێمان هەن، ئێمە دراوسێی عەرەبەکانین، بەڵام عەرەب نین. من کە خواردنی عەرەبی و کوردی دەخۆم هەست بەوە دەکەم کە هاوبەشییەکمان هەیە، راستە جیاوازین، بەڵام هاوبەشییەکی زمانەوانی و کولتووری و میراتیمان پێکەوە هەیە".  لە بەردەوامیی قسەکانیدا راوێژكارەکەی وەزیری دەرەوەی ئێران ئەوەی خستەڕوو، "ئێستا جیهان تەنیا لە ئەمریکا، رووسیا و چین پێکنایەت، ئێستا ئێران و تورکیا گرنگن. عێراق و هەرێمی کوردستانیش گرنگن. ئێستا بووەتە ئاراستەیەکی ئاسۆیی کە هەموو وڵاتان دەگرێتەوە. ئێستا هەرێمی کوردستان خۆی لایەنێکە، کێ دەتوانێت ئەم لایەنە رەتبکاتەوە؟ "  لەبارەی پەیوەندییەکانی نێوان ئێران و تورکیاوە، سەید كازم سەجادپوور باسی لەوە کرد، "پەیوەندییەکانی نێوان تورکیا و ئێران زۆر لایەن دەگرێتەوە، ئێمە ناکۆکیمان هەیە، بەڵام پێکەوە کارکردنی زیاتریشمان هەیە، کە چارەسەرکردنی ئەو ناکۆکییانەش ئاسانتر دەکەن. لەگەڵ عێراقیش هەمان شتمان هەیە".  راوێژكارەکەی وەزیری دەرەوەی ئێران ئاماژەی بەوەش کرد، وڵاتەکەی زۆر رێز لە عێراق دەگرێت و لەبارەی ئەنجامی هەڵبژاردنی پێشوەختەی عێراقیشەوە گوتی، "هەندێک کەس دەڵێن ئێرانییەکان یان تورکیا شکستیانهێنا لە هەڵبژاردنەکانی عێراق، پێموایە ئەم کەمکردنەوەیە لە توانای عێراق زۆر هەڵەیە. سەرکەوتن و سەقامگیریی عێراق گرنگە، ئەگەر هەڵوێستی جیاوازیشمان هەبێت، هەموو ئێرانییەکان رێز لە عێراق دەگرن و هەر ئەنجامێکی هەڵبژاردنەکان دەبێت عێراقییەکان خۆیان بزانن چۆن قسەی لەسەر دەکەن".  سەبارەت بە پەیوەندیی هەرێمی کوردستان و ئێرانیش ئەو بەرپرسەی ئێران ئەوەی خستەڕوو، "پەیوەندیی نێوان ئێران و کورد زۆر قووڵە، پێموایە ئێمە هاوڕێی یەکدین و لە کاتی پێویستیشدا بەهانای یەکترەوە چووین، لە مێژوو و لە ئەمڕۆشدا، بەتایبەت کاردانەوەی ئێران دژی کردەوەکانی رژێمی بەعس بەرامبەر بە کورد، هەروەها ئەو سزا نادادپەروەرانەی بەسەر ئێراندا سەپێندراون، هەڵوێستی کورد زۆر هاوسۆزانە بوو بەرامبەر ئێران، ئەو پەیوەندییانە رەنگدانەوەی دۆستانە بوو، پێموایە هیچ شتێک ناتوانێت زیان بەم پەیوەندییە ریشەییە بگەیێنێت".  سەید كازم سەجادپوور باسی لەوە کرد، ئەوەی ئەمریکا لەم ناوچەیە ئەنجامی دەدات "رەنگە بە دڵی کولتووری کوردیش نەبێت". گوتیشی، ئەو زیانەی ئەمریکا لە ئەفغانستان کردی، "زۆر گەورە بوو"، ئەوان وڵاتەکەیان وێرانکرد و جێیانهێشت.  وشکەساڵی و ئێران لە پانێلەکەدا قسەیان لەسەرکرا، باڵیۆزی تورکیاش لە بەشێکی قسەکانیدا ئاماژەی بەوە کرد، ئەوان ئاویش بەردەدەنەوە و عێراق ناتوانێت وەکو پێویست سوودی لێ ببینێت و گوتی، سیستەم و ژێرخانی ئاو لە عێراق زۆر خراپە، بەڵام "لە هەولێر باشترە".