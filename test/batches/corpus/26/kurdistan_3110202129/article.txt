بەشێک لە خەڵک دەڵێن ئەوە رووداوێکی سرووشتییە و بەسەر هەموو وڵاتێکدا دێت، ناهیدە ئەحمەد، دانیشتووێکی شاری زێڕێنە و دەڵێت، "پێمان دەڵێن ئەوە سرووشتییە خوا داویەتی، وانییە، چونکە باران تەواو ببوو، دەتگوت یەكێک ئەوەی بەسەرمان هێنا، ناشکرێ هەموو کارەساتێک فەقیر باجەکەی بدات".  ئەمینە رەشید، مامۆستایەکە و دەڵێت، "چەندجار سوجدەی شوکرم بۆ خوای گەورە بردووە کە خوای گەورە پاش ١٧ ساڵ کردووینی بە خاوەنی خانوو، بەڵام ئاوهامان بەسەرهات و دەسەڵات نییە".  دینە منداڵێکی تەمەن ١٠ ساڵانە کە پێناچێ دیمەنەکانی لافاوەکەی بە ئاسانی لەبیر بچێتەوە. بەشێک لە کەلوپەلی یارییەکانی ئاو بردوونی، دینە پەیتا پەیتا لە باوکی دەپرسێ، "بابە دەبێ ئێستا پاسکیلەکەم لە کوێ بێت".  بەشێک لە دانیشتووانی شاری زێڕین پێیانوایە، یەکێک لە هۆکارەکانی دروستبوونی لافاوەکە، گۆڕینی رێرەوی ئاوی باراناو بووە لە دەرەوەی پرۆژەکە، بە گوتەی ئەوان خاوەنی پرۆژەکە ویستویەتی رێرەوی لافاوەکە بگۆڕێ، بەڵام لە دەستی دەرچووە و ئێستا لەبەر ئەو هۆکارە دەستبەسەرکراوە.  هەینی نووری، بەڵێندەرێکە و دەڵێت، "رۆژی سێشەممەی رابردوو، چووم پێم گوتن باران ببارێت، کارەسات روودەدات. گوتم وەرن چارەسەرێکی رێگەکە بکەن و مەجارییەکی بۆ دروستبکەن، هەر گوتیان، ' باشە و بەسەرچاو ' ".   ئومێد خۆشناو، پارێزگاری هەولێر لە کۆنگرەیەکی رۆژنامەڤانیدا رایگەیاند، لێکۆڵینەوەکان دەستی پێکردووە ئەنجامەکەشی بۆ رای گشتی رادەگەیێنن، هەروەها دەشڵێت، "باس لە دوو هۆکار دەکرێت یەکەمیان رێرەوێکی ئاو هەبووە لە دەرەوەی شارەکە و خاوەنی پرۆژەکە پڕی کردووەتەوە ئەمە بووەتە هۆی ئەوەی ئاوەکە بە ئاراستەی شاری زێڕین و گوندی کۆری بچێت".