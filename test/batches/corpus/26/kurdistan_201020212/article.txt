ئەمڕۆ چوارشەممە ٢٠ - ١٠ - ٢٠٢١، ئەرسەلان عابید، ئەندامی لیژنەی رێکخەرانی فیستیڤاڵی هەنار و پاییزی هەڵەبجە بە تۆڕی میدیایی رووداوی گوت، بەرنامەیان هەیە فیستیڤاڵی هاوشێوە لە بەهاردا بکەنەوە بۆ بەرهەمە خۆماڵییەکان.  ئەرسەلان عابید دەڵێت، "بەپێی ئەو بەدوداچوونانەی کردوومانە، بە بەهای نزیکەی ٦٠٠ ملیۆن دینار فرۆش لە فیستیڤاڵەکەدا هەبووە" و گوتیشی، لە دەروربەری فیستیڤاڵەکەش دەیان ملیۆن دینار فرۆشی کاسبکاران هەبووە.  لیژنەی رێکخەرانی فیستیڤاڵەکە شەش کەس بوون؛ ئەرسەلان عابید گوتی، ئەگەر بەرپرسانی هەڵەبجە هاوکاریی باشتریان بکەن، دەتوانن ساڵانە دووبارەی بکەنەوە، "هەرچەندە ئامادەکاریی زۆری دەوێت".  ئەرسەلان عابید گوتیشی، ئامارەکان ورد نین، بەڵام لەو رۆژانەدا نزیکەی ٢٠٠ هەزار گەشتیار سەردانی هەڵەبجەیان کردووە.  بە گوتەی ستار کەمال، بەڕێوەبەری کشتوکاڵی هەڵەبجە بۆ رووداو، ساڵانی رابردوو نزیکەی ٣٥ هەزار تۆن هەنار بەرهەم هەبووە، بەڵام ئەمساڵ کەمبارانی ئەو بڕەی بۆ کەمتر لە ٢٥ هەزار تۆن دابەزاندووە.