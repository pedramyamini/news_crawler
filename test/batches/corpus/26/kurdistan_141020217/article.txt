شوان محەممەد، بەبژێری دەرچووی پارتی لە گەرمیان بە تۆڕی میدیایی رووداوی راگەیاند "خەڵک دەزانێت پارتی حیزبێکی یەک دەنگ و بەهێزە، کار بۆ ئەوە دەکەین خەڵک ئایندەیەکی پڕ لە خۆشگوزەرانی و ئاسوودەی هەبێت و کار بۆ زامنکردنی مووچە و بوجە دەکەین. "   دەزگای هەڵبژاردنی پارتی بەدەستهێنانی ٣٣ کورسی پەرلەمانی عێراق، بۆ دروستی هەڵبژاردنی بەربژێرەکان و بانگەشەی حیزبەکەیان دەزانن، هەرچەندە دەڵێن دەنگەکانمان زیادی کردووە، بەڵام تاوەکو ئێستا ژمارەی کۆتایی دەنگەکانیان لا نییە، چونکە دەڵێن چاوەڕوانی ئاماری کۆتاین لە کۆمیسیۆن دەکەن.   هاوار محەممەد، ئەندامی مەکتەبی هەڵبژاردنی پارتی بە رووداوی راگەیاند "ئەوە بەشێوەیەکی گشتی بەراوردەکان بکەین ئەوەی زۆرترین دەنگی هەیە زۆرترین دەنگی لێدەبێتەوە، چونکە رێژەی دەنگدان کەمبووە، بەڵام رێژەی بەشداریی زیادبووایە ئێمە دەنگمان زیاتر دەبوو".  پارتی جیاواز لە بازنەکانی دیکە لە بازنەی ٣ی سلێمانی بە بەراورد بە هەڵبژاردنی پێشوو دوو هەزار و ٥٣٥ دەنگی کەمیکردووە، بەرپرسانی حیزبەکەیش زویربوونی بەشێک لە لایەنگرەکانیان و کەمی رێژەی بەشداری لە هەڵبژاردن بە هۆکار دەزانن.  نوورەدین بەشارەتی، بەرپرسی مەکتەبی هەڵبژاردنی لقی ١٢ی پارتی لە هەڵەبجە بە رووداوی راگەیاند "کەمبوونی دەنگەکەکانمان کاریگەریەکەی ئەوەیە ئەو ئابڵوقە سیاسییە هەبێ ئەو دۆخە خراپەی لەم سنوورەی رووبەڕووی ئێمە بووەتە وەک پارتی، ئەو قەیرانە ئابوورییەی رووبەڕوومان بووەتەوە نەمتوانیوە خزمەتی گەنج بکەین".  لە هەڵبژاردنی ١٠ ئۆکتۆبەر پارتی لە ١٠ پارێزگای عێراق بەشداری پرۆسەکەی کردووە، بەپێی ئەنجامە بەراییەکانی کۆمیسیۆن پارتی دیموکراتی کوردستان ٦٩٨ هەزار و ٥٤٢ دەنگی بەدەستهێناوە و لەو ژمارەیەش، ٣٣ هەزار و ٦٥٩ دەنگ لە سلێمانی بووە.