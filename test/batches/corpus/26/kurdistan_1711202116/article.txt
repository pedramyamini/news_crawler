ئەمڕۆ چوارشەممە ٢٠٢١/١١/١٧ نەبەز عەبدولحەمید قایمقامی هەولێر بە تۆڕی میدیایی رووداوی راگەیاند: "بەسەرپەرشتی پارێزگاری هەولێر و بە ئامادەبوونی جێگری پارێزگار، سەرۆکی شارەوانی، قایمقامیەتی پارێزگای هەولێر، بەڕێوەبەرانى ڤێتەرنەرى و خزمەتگوزارى و ژینگەپارێزیى هەولێر، کۆبوونەوەیەکمان کرد بۆ چارەسەرکردنی کێشەی سەگە بێلانەکانی شاری هەولێر، کە لە بەشێک لە گەڕەکەکان خەڵکیان بێزار کردووە، کێشەیان بۆ دروست کردوون".  نەبەز عەبدولحەمید ئاشکرای کرد لە کۆبوونەوەکەدا بڕیاردرا بە پێکهێنانی لیژنەیەک بۆ چارەسەرکردنی ئەو کێشەیە، پارچە زەوییەکیش کە رووبەرەکەی ٢٠ دۆنم دەبێت تەرخانکراوە بۆ دروستکردنی شەڵتەرێکی گەورە بۆ کۆکردنەوەی ئەو سەگانە. نەبەز عەبدولحەمید گوتیشی داوایانکردووە بودجەیەکیان بۆ تەرخان بکەن بۆ دروستکردنی شەڵتەرەکە.  هەرچەندە لە شاری هەولێر دوو شەڵتەری تایبەت بە کۆکردنەوەی سەگە بێلانەکان هەن. بەڵام نەبەز عەبدولحەمید دەڵێت: "شەڵتەرەکان لەلایەن ئاژەڵدۆستانەوە دروستکراون و بچووکن، بەڵام ئەمانە بەس نین بۆ چارەسەرکردنی کێشەکە".  پێشتر بەشێک لەو سەگە بێلانانە لەلایەن پۆلیسی شارەوانییەوە لەنێودەبران، بەڵام ئەمە ناڕەزایی رێکخراوەکانی تایبەت بە پاراستنی ئاژەڵانی لێکەوتەوە. نەبەز عەبدولحەمید دەڵێت: "بەپێی یاسا رێگەپێدراوە سەگی بەڕەڵڵا بکوژرێت، بەڵام ئێمە جێبەجێی ناکەین و هەوڵدەدەین لەو شەڵتەرانە کۆبکرێنەوە و بەخێوبکرێن".