رۆژی سێشەممە ٢ - ١١ - ٢٠٢١ فەرمانگەی میدیا و زانیاریی حکومەتی هەرێمی کوردستان سەبارەت بە دابەشکردنی بەنزین بۆ هێڵە گشتییەکان راگەیێنراوێکی بڵاوکردەوە و دەڵێت، لەسەر راسپاردەی مەسرور بارزانی سەرۆکی حکومەتی ھەرێمی کوردستان ئەو بڕیارە دراوە.  لە راگەیێنراوەکەدا ئاماژە بەوە دراوە کە "بەمەبەستی چارەسەرکردنی کێشەی گرانبوون و کەمی بەنزین و قەچاوکردنی دۆخی خانەوادە کەم دەرامەتەکان، وەزارەتی سامانە سرووشتییەکان بڕیاری دا لە ھەریەکێک لە پارێزگاکانی ھەولێر و سلێمانی و دھۆک، بەنزینخانەیەک بۆ پاسەکانی ھێڵی گشتی دیاری بکرێت بۆ ئەوەی بەنزین دابەش بکات بەو نرخەی کە وەزارەتی سامانە سرووشتییەکان دیاری دەکات. "   فەرمانگەی میدیا و زانیاریی ناوی ئەو بەنزینخانانەی بڵاوکردووەتەوە کە دەبێت پاسەکانی هێڵی گشتی بەنزینی لێوەربگرن کە بریتین لە:  - ھەولێر: بەنزینخانەی یاسەمین لە شەقامی ١٠٠ مەتری، تەنیشت فامیلی مۆڵ.  - دھۆک: بەنزینخانەی چیا لە شەقامی ئامەد، نزیک بەڕێوەبەرایەتیی گومرگ.  - سلێمانی: بەنزینخانەی گرووپی ھەڵەبجە، تەنیشت فامیلی مۆڵ.   دوای بەرزبوونەوەی نرخی سووتەمەنی و ناڕەزایەتی خاوەن پاسەکان، لە تۆڕە کۆمەڵایەتییەکاندا هەواڵی ئەوە بڵاوکراوەتەوە کە کرێی پاسەکانی نێوشاری سلێمانی لە ٥٠٠ دینارەوە کراوەتە ٧٥٠ دینار و لە شارەکانی دیکەش نرخەکە بەرزدەبێتەوە. بەڵام حکومەتی هەرێمی کوردستان رێگرە لە زیادکردنەوەی نرخ، ئومێد خۆشناو پارێزگاری هەولێر رایگەیاندبوو کە هەوڵدەدەن پشتگیری خاوەن پاسەکان بکرێت و سووتەمەنییان بۆ دابینبکرێت، بەڵام رێگرین لە گرانکردنی نرخ.  دەقی راگەیێنراوەکەی  فەرمانگەی میدیا و زانیاریی هەرێمی کوردستان   لەسەر ڕاسپاردەی مەسرور بارزانی سەرۆکی حکومەتی ھەرێمی کوردستان، و بەمەبەستی چارەسەرکردنی کێشەی گرانبوون و کەمی بەنزین، و ڕەچاوکردنی دۆخی خانەوادە کەم دەرامەتەکان، وەزارەتی سامانە سروشتییەکان بڕیاری دا لە ھەریەکێک لە پارێزگاکانی ھەولێر و سلێمانی و دھۆک، بەنزینخانەیەک بۆ پاسەکانی ھێڵی گشتی دیاری بکرێت بۆ ئەوەی بەنزین دابەش بکات بەو نرخەی کە وەزارەتی سامانە سروشتییەکان دیاری دەکات بەم شێوەیەی خوارەوە:  - ھەولێر: بەنزینخانەی یاسەمین لە شەقامی ١٠٠ مەتری، تەنیشت فاملی مۆڵ.  - دھۆک: بەنزینخانەی چیا لە شەقامی ئامەد، نزیک بەڕێوەبەرایەتی گومرگ.  - سلێمانی: بەنزینخانەی گروپی ھەڵەبجە، تەنیشت فاملی مۆڵ.  فەرمانگەی میدیا و زانیاری