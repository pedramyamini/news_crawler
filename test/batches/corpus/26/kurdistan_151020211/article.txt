هەژار محەممەد، برای هەڤاڵ دەڵێت، "کەسێک چووەتە ناو پرۆژەی دەروازە سیتی کە کوڕی حەمەسوور دووشیوانەییە، بە خێرای لەنێو پرۆژەکە لێدەخوڕێت و سکیوریتییەکان پێیان گوتووە خێرا مەڕۆ، دواتر ئاشتیان کردوونەتەوە و براکەی من دەستی کردووەتە ملیان و ئاشتی کردوونەتەوە، بەڵام ئەو دوو فیشەک بە براکەی منەوە دەنێت و دوای ١٠ خولەک لە برینداربوونی گیانی لەدەستدەدات".  محەممەد کاکە خان، باوکی هەڤاڵ داوادەکات یاسا کاری خۆی بکات و دەڵێت، "داوامان لێنەکراوە بە سوڵحی عەشایەری چارەی بکەین، هیچ کێشەمان لەگەڵ کەس نەبووە و خەڵک ئێمە دەناسێت کە کێین، نە تەعەدا لە کەس دەکەین و نە لە کەسی قبووڵ دەکەین".  بکوژی هەڤاڵ کوڕی بەرپرسی مەڵبەندی یەکێتییە لە کەرکووک و قوتابیی قۆناخی دووەمی کۆلێژی پزیشکییە، دوای خۆشاردنەوەی بۆ ماوەی ١٠ کاژێر، باوکی رادەستی پۆلیسی کردووە.  محەممەد عوسمان، باوکی بکوژ رایگەیاند، "لە راستیدا لە دوێنێ شەوەوە کوڕەکەی من لە ترسا خۆی شاردووەتەوە و بەدوایدا دەگەڕاین و دۆزیمانەوە، پێش ئەوەی رادەستی پۆلیسی بکەین بە کەسوکاری ئەو ماڵەمان گوت، کوڕەکەمتان بە دەست و قاچ بەستراوی بۆ دەهێنین، خۆتان چی لێدەکەن بیکەن، بەڵام ئەوان گوتیان بە هیچ شێوەیەک قبووڵی ناکەین، بەڵکو دەبێت رادەستی یاسای بکەن".  هەڤاڵ محەمەدی تەمەنی ٣١ ساڵ بوو، ماوەی شەش مانگ بوو کارمەندی سکیوریتی بوو لە دەروازە سیتی، کارەکەی تاکە سەرچاوەی داهاتی خێزانەکەی بووە.