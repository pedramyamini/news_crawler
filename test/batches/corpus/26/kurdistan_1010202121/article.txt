ئەمڕۆ یەکشەممە ١٠ - ١٠ - ٢٠٢١، ماجید سەید ساڵح، جێگری پارێزگاری دهۆک، لەنێو یەکێک لە بنکەکانی دەنگدان لەبارەی چۆنیەتی بەڕێوەچوونی پرۆسەی دەنگدان لە پارێزگاکە قسەی بۆ ناسر عەلی، بەڕێوەبەری نووسینگەی رووداو لە دهۆک کرد و رایگەیاند: "پرۆسەکە بەشێوەیەکی زۆر رێکوپێک بەڕێوەدەچێت، هیچ کێشیەکی ئیداری و ئەمنی نییە، ئەگەر کێشەش هەبێت کێشەکان تەکنیکین لە هەندێک لە وێستگەکان، ئەویش کەمە".  ئەوەی جێگەی تێبینی جێگری پارێزگاری دهۆک بووە، بە گوتەی ئەو: "تاوەکو کاژێر ١٠: ٣٠ پێشوازی خەڵک و هاتنی خەڵک زۆر کەمە بۆ بنکەی دەنگدان، ئەگەر بنکەکانی دیکەش ئاوا بن زۆر کەمە. بۆیە داوا لە خەڵک دەکەین بە زووترین کات سەردانی بنکەکانی دەنگدان بکەن و بەنیازی ئەوە نەبن هەمووی دوای نیوەڕۆ سەردانی بنکەکان بکەن، چونکە قەرەباڵغی دروست دەبێت و کاتەکە بەش ناکات، بۆیە پێویستە بە زووترین کات سەردانی بنکەکانی دەنگدان بکەن".