بەپێی راگەیێنراوێکی پۆلیسی سلێمانی کە رۆژی دووشەممە ١٨ - ١٠ - ٢٠٢١ بڵاویکردووەتەوە، مەفرەزەكانی بنكەی پۆلیسی حەسار - بەشی پۆلیسی سەیدسادق دوو تۆمەتباریان دەستگیركرد كە بڕی ١٥ ملیۆن دیناری ساختەیان پێبووەو ویستویانە لەناو بازاڕی قەزای سەیدسادق ساخی بكەنەوە.  پۆلیسی سلێمانی ئاماژە بەوە دەدات، بەشی پۆلیسی سەیدسادق ئاگاداركرایەوە لە دوو كەس لەناو بازاڕی سەیدسادق كە گومان دەكرێت دراوی ساختەیان پێبێت، هەمان رۆژ توانرا دوو كەسەكە بدۆزرێتەوە و دەستگیربكرێن و دەستیش بگیرێت بەسەر بڕی ١٥ ملیۆن دیناری عیراقی لە جۆری ٢٥ هەزار دیناری كە سەجەمیان ساختە بووە و ویستویانە لەناو بازاڕی قەزاكە ساخی بكەنەوە.  ئێستا هەردوو تۆمەتبار (ه، أ، ع  لەدایكبووی ٢٠٠٣) و (ر، ق، س لەدایكبووی ١٩٩١) بە بڕیاری دادوەر راگیراون و لێكۆڵینەوە لەگەڵیان بەردەوامە. پۆلیس دەشڵێت "هەركەسێكی دیکە لەم دۆسیەیە بەشداربێت دەستگیردەكرێت و رووبەڕووی یاسا دەكرێتەوە. "