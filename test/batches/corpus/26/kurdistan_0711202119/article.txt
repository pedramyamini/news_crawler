هەولێر لەگەڵ بەغدا لەسەر هەڵگرتنی پرسیاری نەتەوە ناکۆکە و حیزبە کوردستانییەکانیش پێیانوایە کێشە بۆ ناوچە کێشەلەسەرەکان دروستدەکات.  نەجات شوانی، کارگێڕی مەڵبەندی ٢ی یەکێتی لە کەرکووک بە تۆڕی میدیایی رووداوی راگەیاند، "لە زۆربەی فەرمانگەکان ئێمە بە ئاماری ١٩٥٧ کار دەکەین، بەڵام ئەگەر سەرژمێری لە ساڵی نوێ ئەنجامبدرێت، ئەوکات کار بەو ئامارە دەکرێت، بۆیە ئێمە داوا دەکەین ئەو خەڵکانەی هاتوونەتە ئەم شارە بگەڕێندرێنەوە شارەکانی خۆیان و ئەوکات ئێمەش هەموو پشتیوانییەکی ئەو پرۆسەیە دەکەین".  حیزبە عەرەبییەکان دژی ئەنجامدانی سەرژمێرین و ماوەی سێ ساڵە داوا لە بەغدا دەکەن ئەو پرۆسەیە ئەنجام نەدات و پێیانوایە کورد لە دژی ئەوان تەعریبی کردووە و لەو پرۆسەیەدا زەرەرمەند دەبن.  مەحموود زێدان، بڕیاردەری هاوپەیمانیی عەرەبی لە کەرکووک دەڵێت، "کەرکووک دۆخێکی تایبەتی هەیە و ئەمەش زانراوە و دووچاری گۆڕینی دیمۆگرافیا بووەتەوە لە ساڵانی رابردوودا، ئەگەر لەم سەرژمێرییە نەتەوەش نەخرێتە پرسیارەوە، ئەوە لە ئاییندەدا هەنگاوی دیکە دەنێرێت بۆ دانانی ئەو خاڵە و ئەوکات دەبێتە بنەمای کۆمەڵێک بابەت کە لە زیانی پێکهاتەی عەرەبی دەبێت".  بۆ ئەنجامدانی سەرژمێری لە عێراق، حیزبە تورکمانییەکان مەرجی پێشوەختیان هەیە و لەگەڵ ئەوەدان پرسیاری نەتەوە نەکرێت و پرۆسەکەش دوای ئاساییکردنەوەی دۆخی پارێزگاکانی کەرکووک، سەلاحەدین و نەینەوا ئەنجامبدرێت.  قەحتان وەنداوی، سەرۆکی لقی کەرکووکی بەرەی تورکمانی گوتی، "لە کەرکووک و دیالە و چواردەوری خورماتوو، کێشەی جیددیمان هەیە، بۆیە ئومێد دەکەین سەرژمێری دوای ئاساییکردنەوەی دۆخی ئەو ناوچانە و چاککردنەوەی دیمۆگرافیاکەی بێت، بەلای ئێمەوە پرسی نەتەوە لەم قۆناخەدا نەبێت باشترە".  ئەگەرچی کریستیانەکانی کەرکووکیش هاوشێوەی حیزب و لایەنە سیاسییەکانی دیکە پێیانوایە سەرژمێرییەک سوودێکی ئەوتۆی نابێت، بەڵام لەگەڵ ئەوەشدا پێیان باشە ئەگەر ئەنجامدرا، رێژەی نەتەوەکانیش دیاریبکرێت و بەپێی ئەو رێژەیە مافیان پێبدرێت.  ئەیاد تۆماس، قەشەی کڵێسای سێکانیان دەڵێت، "هەر وەکو چۆن لە فۆرمەکەدا ئایین و مەزهەب هەیە، گرینگە نەتەوەش هەبێت، رەنگە ئەمە مافەکان دەستەبەر بکات، بەتایبەتی مافی پێکهاتەکان".  لە ساڵی ١٩٩٧ ـەوە سەرژمێری لە عێراق نەکراوە، لە بەشێک لە فەرمانگەکانی کەرکووک لەسەر بنەمای سەرژمێریی ساڵی ١٩٥٧ کار دەکرێت و لە بەشێکی زۆری کار بەو سەرژمێرییە ناکرێت، ئەمەش هەنگاوەکانی تەعریبی لەو پارێزگایە زیاد کردووە.