ناسک مەهدی غەریب، بەربژێری سەربەخۆ لە بازنەی دووەمی هەڵبژاردنی پارێزگای سەڵاحەدین توانی کورسیییەکی پەرلەمان مسۆگەر بکات. لە بازنەکەی ناسکدا چوار بەربژێری پیاو زۆرترین دەنگیان هێناوە، بۆیە یەکێکیان بەهۆی کورسی کۆتای ژنانەوە ناگاتە پەرلەمان.  ناسک مەهدی غەریب، کە بە رەچەڵەک کوردە لە نێو ژنە بەربژێرەکانی بازنەی چواردا زۆرترین دەنگی بەدەستهێناوە کە چوار هەزار و ٦٢٨ دەنگ بووە و بەمەش کورسی چوارەمی بازنەی دووی سەلاحەدینی بۆخۆی مسۆگەر کردووە.  بازنەی دووەمی پارێزگای سەڵاحەدین ناوچەکانی دووزخورماتوو، یەسرب، بەلەد، دۆر دەگرێتەوە، دوو بەربژێری دیکەی کوردی تێدا بوو یەکێکیان لە فراکسیۆنی پارتی دیموکراتی کوردستان و ئەوی دیکەیان کەریم شکور، بەربژێری لەسەر لیستی هاوپەیمانیی کوردستان و لەسەر پشکی یەکێتی نیشتیمانی کوردستانە و کورسیی لە پەرلەمانی عێراق مسۆگەر کردووە.