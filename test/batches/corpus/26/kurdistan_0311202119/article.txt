لە کۆبوونەوەی ئەمڕۆ ئەنجوومەنی وەزیرانی هەرێمی کوردستان پرسی زیانلێکەوتووانی لافاوەکەی هەولێر، چارەسەرکردنی کێشەی قوتابیانی پۆلی ١٢ی ئامادەیی و پەیڕەوی ئەنجوومەنی باڵای گەشەپێدانی خانمان لە هەرێمی کوردستان تاوتوێکرا.  دوای کۆبوونەوەکە د. جووتیار عادل، گوتەبێژی حکومەتی هەرێمی کوردستان لە کۆنگرەیەکی رۆژنامەڤانیدا ئەنجامی کۆبوونەوەکەی راگەیاند و گوتی: "لە کۆبوونەوەی ئەمڕۆی ئەنجوومەنی وەزیراندا باس لە کۆمەڵێک بابەتی هەنوکەیی کران، کە پەیوەستبوون بە بەرژەوەندیی خەڵکی هەرێمی کوردستان. گفتوگۆکردن لەسەر ئەو بابەتانە و دۆزینەوەی چارەسەر بۆیان بە زووترین کات".  د. جووتیار عادل ئاماژەی بەوەشدا یەکێک لەو بابەتانەی کە لە کۆبوونەوەی ئەنجوومەنی گفتوگۆی لەسەر کرا، پرسی پەروەردە و خوێندنی باڵا بوو، کە بە بڕوایەکی تەواو ئێمە خەڵکی خۆمان دڵنیا دەکەینەوە کە بابەتی پەروەردە و خوێندنی باڵا لە بابەتە هەرە گرنگەکانن لەلای حکومەت، چونکە ئێمە دەزانین پەروەردە پەیوەستە بە دروستکردنی ئایندەیەکی گەش و نەوەیەکی پێشکەوتوو، ئەمەش پێویستی بە پرۆگرامێکی پەروەردە و خوێندنی باڵای پێشکەوتوو هەیە".  وەکو گوتەبێژی حکومەت ئاماژەی پێدا، لە کۆبوونەوەکە هەردوو وەزیری پەروەردەو خوێندنی باڵا سەرنج و تێبینی خۆیان خستووەتەڕوو، "بریاردرا سەرنج و تێبینییەکانیان بخرێتە بەرنامەی بۆردی باڵای پەروەردە و خوێندنی باڵا بۆ ئەوەی بەرنامەیەک و پلانێکی تۆکمە بۆ پەروەردە و خوێندنی باڵا دابنرێت، کە لە کۆتاییدا لە بەرژەوەندیی قوتابیان و خوێندکاراندابێت".  تەوەرێکی دیکەی کۆبوونەوەکە تایبەت بووە بە پرسی قەرەبووکردنەوەی زیانلێکەوتووانی لافاوەکەی هەولێر، بە گوتەی جووتیار عادل: "خۆشبەختانە هەر لە دوێنێوە جەنابی سەرۆکی حکومەت بڕیاریدا بە زووترین کات قەرەبووی زیانلێکەوتووانی ئەو رووداوە بکرێتەوە. وەزیری شارەوانی و گەشتوگوزار قەبارەی زیانەکان و هۆیەکانی رووداوەکەشی خستەڕوو، پشتیوان بە خودا لە ئایندەیەکی نزیکدا قەرەبووی زیانلێکەوتووانی ئەو رووداوە دەکەینەوە".  سەبارەت بە بڕ و میکانزمی قەرەبووکردنەوەی زیانلێکەوتووان، گوتەبێژی حکومەتی هەرێمی کوردستان گوتی: "ئەو بڕە پارەیەی لەلایەن حکومەتی فیدراڵەوە تەرخانکراوە، زۆر کەمترە لەو زیانەی کە بەر خەڵکەکە کەوتووە، رەنگە دوو بەرامبەری ئەوە حکومەت پارە دابین بکات بۆ قەرەبووکردنەوەی زیانلێکەوتووان، هێشتا ئێمە لە پرۆسەی هەڵسەنگاندن و خەمڵاندنی زیانەکانین، کە بەر ئەو خەڵکە کەوتووە".  رۆژی ٣٠ - ١٠ - ٢٠٢١ بەهۆی بارینی بارانێکی زۆر، لە چەند شوێنێکی هەولێر لافاو دروستبوو، بە تایبەتیش لە گوندی کۆری و شاری زێڕین لە باکووری سەنتەری شاری هەولێر.   بەپێی راگەیێندراوی نووسینگەی پارێزگای هەولێر، بەهۆی ئەو لافاوەوە ٥٠٠ خێزان ناوماڵ و کەلوپەلەکانیان بە تەواوی لەنێوچوون، هەروەها ١٣٠ ئۆتۆمبێلیش بەر لافاو کەوتوون و لەکارکەوتوون.  ١٢٧ خانوو، دوو قوتابخانە و چەند پڕۆژەیەکى دروستکردنى شەقام و تۆڕەکانى کارەبا و ئاو و ئاوەڕۆکانیش زیانیان بەرکەوتووە.  رۆژی سێشەممە ٠٢ - ١١ - ٢٠٢١ جووتیار عادل، گوتەبێژی حکومەتی هەرێمی کوردستان لە فەیسبووکی خۆی رایگەیاند، لە کۆبوونەوەی ئەنجوومەنی وەزیرانی عێراق بڕیاردراوە لەگەڵ ٢٠٠ ملیارەکەی ئەم مانگە، سێ ملیار دیناریش بۆ قەرەبووکردنەوەی زیانلێکەتووانی لافاوەکەی رۆژی شەممەی هەولێر بنێرن.