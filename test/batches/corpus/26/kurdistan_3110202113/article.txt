حامید ئیسماعیل، بەڕێوەبەری ناحیەی پیرمام بە رادیۆی رووداوی راگەیاند، "رەنگە زێراب و ئاوەڕۆکانمان کێشەیان هەبووبێت، بەڵام قەبارەی ئاوەکە زۆر لە توانای ئاوەڕۆکانمان زیاتر بوو کە زیاد لە ٥٠ ملیمەتر باران باری. ئاوەکە ئەوەندە زۆر بوو کە هیچ ئاوەڕۆیەک بەرگەی ئەو ئاوەی نەدەگرت. "  بەڕێوەبەری ناحیەی پیرمام ئاماژەی بەوە دا کە بەهۆی بارانبارینەوە لافاوێکی زۆر لە کۆڕێ هەستا، بەڵام هاوئاهەنگیی نێوان لایەنە پەیوەندیدارەکان بووە هۆی ئەوەی زیانەکان کەم بن.  بە گوتەی حامید ئیسماعیل، لە کۆڕێ ١٤ ماڵ ئاو چووەتە ناویان کە هەندێکیان زیانیان زۆر بووە. ١٦ دووکانیش ئاو چووەتە ناویان. هەندێک مەڕ و ماڵاتیش ئاو بردوونی.   ئەو بەڕێوەبەرە رایگەیاند، "ئێستا بە شۆفڵ و گەڵابە و گرەیدەر خەریکین ئەو قوڕ و لیتە و چەوە لادەبەین کە شەقام و رێگەکانیان گرتووە و پاکیان دەکەینەوە. "  هاوکات هەر لە پیرمام و دەوروبەری بەهۆی هەورەبروسکەوە چەند شوێنێک کارەبایان بڕا. حامید ئیسماعیل گوتی: "بەڕێوەبەرایەتیی کارەبای سەلاحەدین کارەباکەیان چاک کردووەتەوە. "