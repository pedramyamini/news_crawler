ئەمڕۆ سێشەممە ٩.١١.٢٠٢١ سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند، دوای ئەوەی هاونیشتمانییەک سكاڵای لە نووسینگەی نەهێشتنی تاوانی چەمچەماڵ تۆماركرد كە ماركێتەكەی بڕدرابوو، دەستبەجێ لێكۆڵینەوەكان دەستیپێكردو و دوای وەرگرتنی بڕیاری دادوەر توانرا تۆمەتباران بناسرێنەوە و دەستگیربكرێن.  تۆمەتبارەکان (ی، م، غ) لە دایكبووی ٢٠٠٣، (س، ه، م) لەدایكبووی ١٩٩٩ و (م، ر، ف) لەدایكبووی ١٩٩٧، لەكاتی لێكۆڵینەوەدا دانیان بەتاوانەكەیاندا ناوە و سەرکەوت ئەحمەد دەڵێت "ئەو شەوی دەستگیرکران، ماركێتێك و عیادەیەكی پزیشكیان بڕیبوو".  گوتەبێژی پۆلیسی سلێمانی ئاماژەی بەوەشکرد، هاوکات پۆلیسی نەهێشتنی تاوانی سلێمانی، تۆمەتبارێکی دیکەیان بە ناوی (ا، ا) لەدایکبووی ساڵی ١٩٩٧ دەستگیرکردووە کە ماڵێکی بڕیوە.  تۆمەتبارەکان بە فەرمانی دادوەر راگیراون و گوتەبێژی پۆلیسی سلێمانی دەڵێ، لێکۆڵینەوە لەگەڵیان بەردەوامە.