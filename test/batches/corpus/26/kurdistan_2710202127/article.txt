ئەمڕۆ چوارشەممە ٢٧/١٠/٢٠٢١، بەشدار شەماڵ، بەڕێوەبەری بەشی میدیا لە نەخۆشخانەی منداڵبوونی هەولێر بە تۆڕی میدیایی رووداوی راگەیاند: "کاژێر  ٨ی بەیانی رۆژی چوارشەممە یەکێک لەو شەش منداڵە گیانی لەدەستدا، دواتر بۆ نیوەڕۆ دووانیان گیانیان لەدەستدا و ئەمشەویش دواینییان کە کچەکەیان بووە، گیانی لەدەستدا و بەو پێیە هەر ئەمڕۆ هەر شەش منداڵەکە گیانیان لەدەستدا".  سەبارەت بەهۆکاری گیانلەدەستدانی ئەو شەش منداڵەی رۆژی سێشەممە ٢٦/١٠/٢٠٢١ لە نەخۆشخانەی منداڵبوونی هەولێر بە سکێک لەدایکبوون، بەشدار شەماڵ  گوتی: "ئەو منداڵانە لەوادەی خۆیان زووتر لەدایکبوون، واتە لە هەفتەی ٢٤ و ٢٥ ەمیان بوون لە سکی دایکیان و هێشتا کاتیان مابوو، لەگەڵ ئەوەشدا ئەو منداڵانە کێشیان کەمبووە و لەژێر ئۆکسجیندا بوون".  رۆژی سێشەممە ٢٦/١٠/٢٠٢١، لەنەخۆشخانەی لەدایکبوونی هەولێر دایکێک بە یەک سک شەش منداڵی بوو، کە پێنجیان کوڕ و یەکێکیان کچ بوو، منداڵەکان کاژێر ١٠: ٠٠ی بەیانی بە شەش مانگی و بە سرووشتی لەدایکبوون، دایکی شەش منداڵەکە ئەو رۆژە  بە رووداوی گوت: دووەم جارە منداڵی دەبێت و پێشتریش منداڵێکی دیکەی بووە و کچ بووە.  ئەو ژنە، دانیشتووی کۆمەڵگەی کەورگۆسکی سەر بە پارێزگای هەولێرە و ئافرەتی ماڵەوەیە.  بەڕێوەبەری بەشی میدیا لە نەخۆشخانەی منداڵبوونی هەولێر رۆژی لەدایکبوونی ئەو منداڵانە بە رووداوی راگەیاند کێشی هیچ کام لە منداڵەکان ناگاتە کیلۆگرامێک، دوو لە منداڵەکان ٧٠٠ گرامن، سێ منداڵیش ٨٠٠ گرامن و گەورەکەیشیان ٩٠٠ گرامە.  رەوەند باوکی منداڵەکانە و ئەو رۆژە رووداوی راگەیاند کە هەستێکی خۆشی هەیە و سوپاسی خودای کرد کە شەش منداڵی پێبەخشیون، گوتیشی یەکەمجارە لەنێو خێزانەکەیان ئەوە روودەدات و پێشتر ئەوە نەبووە.  هەروەها دکتۆر شادان شێروان حەیدەری، بەڕێوەبەری نەخۆشخانەی منداڵبوون لە هەولێر رۆژی سێشەممە بە تۆڕی میدیایی رووداوی راگەیاند "ئەمڕۆ بۆ یەکەمجار لە نەخۆشخانەی لەدایکبوون و فێرکاری حاڵەتێکی دەگمەن بۆ ئافرەتێکی دووگیان کە بە یەک سک شەش منداڵی بوو، پێشتر منداڵێکی هەبوو و ئەوەش زۆر دەگمەنە. "  بەڕێوەبەری نەخۆشخانەی منداڵبوون لە هەولێر گوتبووشی: "باری تەندروستیی دایکەکە زۆر باشە، بەڵام بارودۆخی منداڵەکان باش نییە. "