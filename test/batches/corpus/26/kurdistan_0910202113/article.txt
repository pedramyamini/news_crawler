نیگار تاوەکو پۆلی ١٢ ـی ئامادەیی بە خوێندنی خێرا تەواوکردووە و لە تاقیکردنەوەی دەرەکی خوێندنی ٢٠٢٠ - ٢٠٢١ دا پلەی یەکەمی بەدەستهێناوە، ئەو وانەکانی بە دەنگ بۆ تۆمارکراوە و رۆژانە گوێی لێگرتوون، ئێستاش دەیەوێت لە کۆلێژی زمانی عەرەبی درێژە بە خوێندن بدات.  ئەو خوێندکارە کوردە یەکەمەی کەرکووک بە تۆڕی میدیایی رووداوی راگەیاند، "بەپێی یاسای تەمەن لە خوێندن دوورخرامەوە و منیش وازمهێنا و نەمتوانی دەوام بکەم، تا ئەو کاتەی تاقیکردنەوەی دەرەکیم کرد و توانیم پلەی یەکەمی وێژەی لەسەر ئاستی خوێندنی کوردی بە کۆنمرەی ٩٢.٨٣ بەدەستبهێنم، نابیناییم نەبووە رێگر لەبەردەم بەدەستهێنانی ئامانجەکەم، بەڵکو هۆکار بوو بۆ بەدەستهێنانی ئامانجەکەم و سەرەڕای نابیناییم، توانیم ئەم پلەیە بەدەستبهێنم. "  ئیمان عیسام، بە دووەمی وێژەی لەسەر ئاستی پارێزگای کەرکووک دەرچووە، ئەو رۆژانە ١٥ بۆ ٢٠ کاژێر سەرقاڵی خوێندن بووە و بەبێ بوونی مامۆستای تایبەت، توانیویەتی کۆنمرەی ٩٢ بەدەستبهێنێت.  ئیمان بە تۆڕی میدیایی رووداوی راگەیاند، "سەرەتا بە کاژێر دەمخوێند و دواتر وازمهێنا، بە پێویستمزانی بیرم لەلای کاژێر نەبێ و زیاتر لە خەمی خوێندنەکەمدا بم، من مۆبایلم لەلابوو، بەڵام رۆژانە پێنج خولەک دەچوومە سەری تاوەکو بەئاگابم و بزانم چی روودەدات، لەبەرئەوە ئەوکات دەوام نەبوو و خوێندنیش بە ئۆنلاین بوو. سەرەتا کاژێر ١١: ٠٠ ـی شەو دەخەوتم و کاژێر ٠٧: ٠٠ ـی بەیانی بەخەبەردەهاتم، بەڵام لە دوومانگی کۆتاییدا کاژێر ١١: ٠٠ دەخەوتم و کاژێر ٠٣: ٠٠ هەڵدەستام لەخەو، وانەکانم دەخوێند تاوەکو کاتی خەوتن. "  چوار ساڵە خوێندنی کورد لە کەرکووک، بەدەست کێشە و نەبوونی پێداویستیی خوێندنەوە دەناڵێنێت و لەگەڵ ئەوەش لە بەدەستهێنانی پلەی باشی خوێندن بەردەوامە.  پەروین فاتیح، بەرپرسی یەکەی سەرپەرشتیاری خوێندنی کوردی بە رووداوی راگەیاند، '' خوێندکارمان هەیە ئێستا دووەمە لەسەر ئاستی عێراق و یەکەمە لەسەر ئاستی کەرکووک، ئەگەرچی بارودۆخەکە لەبارنەبوو، بەڵام ئەمە بەڵگەی ئەوەیە کەسێک بیەوێت سووربێت لەسەر بەدەستهێنانی ئەنجامی باش، دەتوانێت. "  جگە لە نیگار و ئیمان، ٩٣ قوتابی دیکە کۆی نمرەکانیان لە سەرووی ٩٠ ـە، بەوەش خوێندنی کوردی لەسەر ئاستی پارێزگای کەرکووک پلەی یەکەمی بەسەر خوێندن بە زمانەکانی دیکەی بەدەستهێناوە.