رۆژی چوارشەممە ١٧ - ١١ - ٢٠٢١ وەزارەتی خوێندنی باڵا و توێژینەوەی زانستیی هەرێمی کوردستان ئاگادارییەکی بڵاوکردەوە و دەڵێت "داوا لەسەرجەم وەرگیراوانى ئەمساڵى خوێندنى ٢٠٢١ - ٢٠٢٢ دەکەین پێویستە تاوەکو سەرەتاى هەفتەى داهاتو پەیوەندى بەو بەش و کۆلێژانە بکەن کە ناویان لەسیستمى وەرگرتن (زانکۆلاین، پارالێڵ و ئێواران) گەڕاوەتەوە. "  وەزارەتی خوێندنی باڵا ئاماژە بەوەش دەدات، بەپێ داتاکانى تۆمارى زانکۆکانى کوردستان کە لەبەردەست وەزارەتەدایە "تاوەکو ئێستا کەمتر لە ٥٠ % ـى وەرگیراوان پەیوەندییان بە شوێنى وەرگیراواى خۆیان لە زانکۆ و پەیمانگاکان کردووە. "  لە بەشێکی دیکەی راگەیێنراوەکەی وەزارەتی خوێندنی باڵادا هاتووە "هەر وەرگیراوێک تاوەکو هەفتەى داهاتوو پەیوەندى بە بەش و کۆلێژەکەى نەکات، بەپێچەوانەوە ناوى لە لیستى وەرگیراوانى ئەمساڵ دەسڕێتەوە و ناتوانێت دەست بە خوێندن بکات. "  وەزارەتى خوێندنى باڵا و توێژینەوەى زانستى دوای راگەیاندنی ئەنجامى نوێى گۆڕانکارییەکانى زانکۆلاینی ئاماژەی بەوە کرد، کە پلانی ساڵی رابردوویان جێبەجێکردووە و بەهۆیەوە چوار هەزار و ٤٦٩ قوتابی دیکە وەرگیراون. کۆی قوتابییە وەرگیراوەکانی ئەمساڵیش  ٤٧ هەزار و ٧٤٦ قوتابین.   ئەمساڵ ٥٢ هەزار و ٥٣٢ قوتابی داوایان پێشکێشکردووە کە ٤٥ هەزار و ١١٣ قوتابیان دەرچووی خوێندنی ساڵی ٢٠٢٠ - ٢٠٢١ بوون. بۆ ئەمساڵ بە گوتەی د. خەتاب ئەحمەد، ٤٧ هەزار و ٧٤٦ قوتابی وەرگیراون. ئەو ژمارەیە بەبێ قوتابیانی ناوچە کوردستانییەکانی دەرەوەی ئیدارەی هەرێمی کوردستانن.   دەقی ئاگادارییەکەى وەزارەتی خوێندنی باڵا  بۆ وەرگیراوانى ئەمساڵى زانکۆ و پەیمانگەکان  وەزارەتى خوێندنى باڵا و توێژینەوەى زانستى حکومەتى هەرێمى کوردستان، لە ئاگادارییەکدا داوا لەسەرجەم وەرگیراوانى ئەمساڵى خوێندنى (٢٠٢١ - ٢٠٢٢) دەکات، پێویستە تاکو سەرەتاى هەفتەى داهاتو پەیوەندى بەو بەش و کۆلێژانە بکەن کە ناویان لەسیستمى وەرگرتن (زانکۆلاین، پارالێل، ئێواران) گەڕاوەتەوە، چونکە بەپێ داتاکانى تۆمارى زانکۆکانى کوردستان کە لەبەردەست وەزارەتەکەماندایە، تاکو ئێستا کەمتر لە (٥٠ %)ى وەرگیراوان پەیوەندییان بە شوێنى وەرگیراواى خۆیان لە زانکۆ و پەیمانگاکان کردوە.  وەزارەتى خوێندنى باڵا و توێژینەوەى زانستى دوپاتیشدەکاتەوە، هەر وەرگیراوێک تاکو هەفتەى داهاتو پەیوەندى بە بەش و کۆلێژەکەى نەکات، بەپێچەوانەوە ناوى لە لیستى وەرگیراوانى ئەمساڵ دەسڕێتەوەو ناتوانێت دەست بە خوێندن بکات.