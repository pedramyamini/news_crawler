گەیلان دلێر ئیسماعیل، تەمەن ٢٥ ساڵ، کە دانیشتووی گەڕەکی فەرمانبەرانی شاری هەولێر بوو، شەوی رابردوو لەسەر سنووری نێوان پۆڵەندا و بێلاڕووس گیانی لەدەستداوە.  دلێر ئیسماعیل، باوکی گەیلان بە (رووداو)ی راگەیاند: "کوڕەکەم رۆژی ١٤ی ئەم مانگە لەگەڵ دوو برا و خوشکێکی و زاوایەکمان بە فەرمی گەشتیان کرد بۆ بێلاڕووس، بەڵام گەیلان شەوی رابردوو لەسەر سنووری نێوان پۆڵەندا و بێلاڕووس گیانی لەدەستداوە و تاوەکو ئێستاش تەرمەکەی هەر لەسەر سنوورە".  سەبارەت بە هۆکاری گیانلەدەستدانی کوڕەکەی، دلێر ئیسماعیل گوتی: "کوڕەکەم نەخۆشیی شەکرەی هەبوو، دەرمانی دوو مانگی لەگەڵ خۆی بردبوو، بەڵام دەرمانەکانی لە جانتای زاواکەمان دابوو، ئەویش لەوێ لێی دابڕاوە، بەهۆی نەمانی چارەسەرەکانی، گیانی لەدەستداوە".   باوکی گەیلان ئاماژەی بەوەدا، شەوی رابردوو تەندروستیی گەیلان تێکچووە، براکانی ویستوویانە لە سنووری بێلاڕووس بیپەڕێننەوە و لە نەخۆشخانەیەکی پۆڵەندا چارەسەری بکەن، دوای بڕینی سنوور لەلایەن پۆلیسی پۆڵەندییەوە دەستگیرکراون و نێردراونەتەوە بۆ نێو خاکی بێلاڕووس.  دلێر ئیسماعیل دەڵێت منداڵەکانی، کە ١٤ی ئەم مانگە کوردستانیان جێهێشتووە، تاوەکو ئێستا زیاتر لە ٣٠ هەزار دۆلاریان خەرجکردووە و هێشتا هەر لە بێلاڕووسن، داوا لە لایەنە پەیوەندیدارەکان دەکات، هاوکاریان بکەن بۆ هێنانەوەی تەرمی کوڕەکەی بۆ کوردستان.