لە هەر پارێزگایەکی رۆژهەڵاتی کوردستان تەنیا یەک سەنتەری پاراستنی ئەو ژنانە هەیە کە کێشەی کۆمەڵایەتییان هەیە. ئەو ناوەندانە لە ناوەندی پارێزگاکانن و لە ژمارەیەکی کەم لە شارەکان لقیان هەیە و لە زۆربەی شارەکان هیچ شوێنێک نییە بۆ داڵدەدانی ئەو ژنانە.  ئەم کێشەیە لە کاتێکدایە کە حکومەت دەڵێت بە دامەزراندنی ناوەندی فریاکەوتنی کۆمەڵایەتی، بەشێکی زۆر لە کێشە کۆمەڵایەتییەکانی چارەسەر کردووە.  مەحموود عەلیگوو، سەرپەرشتی بەشی لێقەوماوانی کۆمەڵایەتی لە رێکخراوی خۆشبژێوی ئێران دەڵێت، "فریاکەوتنی کۆمەڵایەتی لە چوار بەشی بەدواداچوون، هێڵی گەرمی ١٢٣، خزمەتگوزاریی کۆمەڵایەتی و خزمەتگوزاریی گەڕۆکی بەپەلە پێکهاتووە. ئەو چوار بەشە خزمەتگوزاری پێشکێش بە کۆمەڵێک کەس دەکەن کە ئەو ژن و کچانە دەگرێتەوە کە لەڕووی کۆمەڵایەتییەوە تووشی کێشە بوون یان ئەگەری ئەوە هەیە تووشی خەساری گەورە ببن".  حکومەتی ئێران ئاماری کوشتنی ژنان بڵاوناکاتەوە. بەپێی دوایین ئامار کە میدیاکانی ئەو وڵاتە بە پشتبەستن بە ئەنجامی لێکۆڵینەوە زانستییەکان بڵاویانکردووەتەوە، ساڵانە لەنێوان ٣٧٥ بۆ ٤٥٠ ژن بە پاساوی شەرەف دەکوژرێن کە دەکاتە ٢٠ % ی کۆی رووداوەکانی کوشتن. عەبدولڕەحیم تاجەدین، راوێژکاری وەزارەتی کار و خۆشبژێویی کۆمەڵایەتیی ئێران دەڵێت، زیاترین رووداوی کوشتنی ژنان بە پاساوی شەرەف لە پارێزگاکانی سنە، کرماشان، خوزستان، ئیلام، تەورێز، ئەردەبیل، سیستان و بەلوچستان و فارس روودەدات.  کوشتن بە پاساوی شەرەف لە رۆژهەڵاتی کوردستان زیاترە لە ئاستی مامناوەندی ئێران. بەپێی ئاماری ئەنجوومەنی ژیوانۆی سنە، تەنیا لەو پارێزگایە ساڵی رابردوو لانیکەم ١٥ ژن کوژراون. لەوانەیە ژمارەیەکی دیکەش کوژرابن و بێدەنگ بە خاک سپێردرابن.