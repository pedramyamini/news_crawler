ئێوارەی رۆژی شەممە، ٢٣ - ١٠ - ٢٠٢١ تورکیا بە فڕۆکەی بێفڕۆکەوان ئۆتۆمبێلێکی لەنێوان کۆبانێ و حەلەب کردە ئامانج.   هەسەدە گوتوویەتی، بەیانیی رۆژی شەممە، "سێ لە چەکدارەکانمان بەمەبەستی وەرگرتنی چارەسەر لە شارۆچکەی سرینەوە بەرەو کۆبانێ لە رۆژئاوای کوردستان رۆیشتوون و لەکاتی گەڕانەوەیان رووبەڕووی هێرشێک دەبنەوە بە فڕۆکەی بێفڕۆکەوانی سەر بە هێزەکانی تورکیا، رووداوەکە کاژێر ١٧: ٤٠ روویداوە و لە ئەنجامیدا سێ لە شەڕڤانەکانمان بە ناوەکانی هۆزان قامشلۆ، گەلی حەلەب و ئامەد عەفرین شەهید بوون. "  کۆبانێ یەکێکە لە شارەکانی سەر بە پارێزگای حەلەب لە رۆژئاوای کوردستان، زۆرینەی هەرە زۆری دانیشتووانەکەی کوردن و  لەلایەن بەڕێوەبەرایەتیی خۆسەرەوە بەڕێوەدەبرێت. ناوە ناوە تورکیا هێرشی ئاسمانی و لە رێگەی دیکەوە بۆ سەر شەڕڤانانی هەسەدە و هێزەکانی دیکە هەیە.