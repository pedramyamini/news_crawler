بڕیاره رۆژی دووشه‌ممه ٢٢/١١/٢٠٢١، ئەنجوومەنی پارێزگاى هه‌ولێر كۆبوونه‌وى ئاسایی ژماره (٩٤) له هۆڵى ئه‌نجوومه‌نى پارێزگاى هه‌ولێر بکات. عەلی رەشید، سەرۆکی ئەنجوومەنی پارێزگای هەولێر بە رووداوی راگەیاند، لە کۆبوونەوەکەدا دەنگ بە بەربژێری پۆستی قایمقامی قەزای کۆیە دەدرێت، کە تاریق جەلالە و لەلایەن یەکێتیی نیشتمانی کوردستانەوە بەربژێر کراوە.  لە چەند ساڵی رابردوودا، چەند جارێک قایمقامی کۆیە گۆڕدراوە و دوایین قایمقامیش یوسف حەسەن بوو، کە رۆژی ٣/٦/٢٠٢١، بەپێی نووسراوێكی رێبەر ئەحمەد، وەزیری ناوخۆی حكوومەتی هەرێمی كوردستان، بڕیاردرا بۆ ماوەی دوو مانگ لە كارەكەی دووربخرێتەوە و رەوانەی دادگا بكرێت.  لە رۆژی ١٦.٦.٢٠٢١ ەوە پۆستی قایمقامی کۆیە، لەلایەن تاریق جەلال حەیدەرییەوە بەڕێوە دەبرێت. تاریق جەلال بە رووداوی گوت: "من بە فەرمی لەلایەن حیزبەکەمەوە (یەکێتیی نیشتمانیی کوردستان) بەربژێرم بۆ وەرگرتنی پۆستی قایمقامی کۆیە، کە تاوەکو ئێستا دوو جار ئەو پۆستەم بە وەکالەت وەرگرتووە".