ئەمڕۆ یەکشەممە ٠٧ - ١١ - ٢٠٢١ د. سامان بەرزنجی، وەزیری تەندروستیی حکومەتی هەرێمی کوردستان لەکاتی کردنەوەی نەخۆشخانەی جەمال حاجی عەلی، لە سلێمانی کە نەخۆشخانەیەکی تایبەتە بە تووشبووانی شێرپەنجە رایگەیاند، خزمەتگوزارییەکانی شێرپەنجە بەراورد بە هەموو خزمەتگوزارییە تەندروستییەکانی دیکە بە نزیکەیی بەرامبەری یەکن، واتە شێرپەنجە بەتەنیا لە رووی گرانبەهاییەوە هێندەی هەموو نەخۆشییەکانی دیکە خەرجی دەوێ.  د. سامان بەرزنجی گوتی: "هەرێمی کوردستان نزیکدەبێتەوە لە دابینکردنی ١٠٠ % ی خزمەتگوزارییەکانی شێرپەنجە بە کەرتی حکومی و ئەهلییەوە و حکومەتی هەرێمی کوردستانیش پاڵپشتییەکی زۆری ئەم هەنگاوانە دەکات".  لەبارەی تووشبووانیشەوە ئاماژەی بەوەکرد، ٤٠ % بۆ ٥٠ % ی تووشبووانی شێرپەنجە، ئەوانەی لە نەخۆشخانەکان خەوێندراون، خەڵکی دەرەوەی هەرێمی کوردستانن و هاتوون بۆ چارەسەر، زۆربەشیان خەڵکی پارچەکانی دیکەی کوردستان و عێراقن.