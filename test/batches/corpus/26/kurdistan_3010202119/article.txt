دەیان ئۆتۆمبێل لەو گەڕەکانەی هەولێر گیریانخواردووە کە لافاو تێیاندا دروستبووە، بەڵام تاوەکو ئێستا، هیچ زیانێکی گیانی نەبووە و تیمەکانی فریاکەوتن، لە ئاسمان و زەوییەوە چاودێریی دۆخەکە دەکەن.  مەسعود کاڕەش، جێگری پارێزگاری هەولێر بە تۆڕی میدیایی رووداوی راگەیاند، بارانەکە شارۆچکەی پیرمام و چواردەورەکەی گرتووەتەوە لەوانە: کۆڕێ، شەقڵاوە کەمێک باریوە، لە دیوی هەولێریش، باران لە بەستۆرە، مەلا ئۆمەر، شاوێس و پیرزین باریوە کە بە جۆرێک بوو لە کاژێرێکدا ٥٢ ملم باران باری.   لە کۆڕێ کە دەکەوێتە باکووری رۆژهەڵاتی شاری هەولێر، لافاو تەواوی شەقام و کۆڵانەکانی گرتەوە، منداڵێک کە گیری خواردبوو و چاوەڕێی هاوکاریی دەکرد، رزگارکرا. تاوەکو ئێستاش لافاوەکە هیچ زیانی گیانی نەبووە.  حامید ئیسماعیل، بەڕێوەبەری ناحیەی پیرمام لەبارەی زیانەکان بە رووداوی راگەیاند، "زیاتر لە ٥٠ دووکان زیانی ماددی پێگەیشتووە، ١٤ ماڵیش ئاوی تێچووە و زیانی ماددیان پێگەیشتووە. زیانی گیانیمان نییە و ماددین. هاوکات زیانی بە ئاژەڵانیش گەیاندووە. "  لە نیوەڕۆی ئەمڕۆ شەممەوە، شەپۆلێکی بارانبارین سنووری پارێزگای هەولێری گرتەوە، هەرچەندە لە گەڕەکێکی سلێمانیش لافاو دروستبوو، بەڵام لە دهۆک و هەڵەبجە بارانبارینێکی ئاسایی بووە.  پێشەوا بەختیار، لە سلێمانی چووە سەر شەقامی ٦٠ مەتریی شارەکە. لەوێ ئاو چووبووە نێو چێشتخانەیەکەوە و بەهۆیەوە زیانی ماددی زۆری پێگەیشتووە، خاوەنی چێشتخانەکە رایگەیاند، "چێشتخانەکە پڕیەتی لە ئاو، هەموو شتەکانی ناوی کە بایی نزیکەی چوار دەفتەر دۆلارە، دەبێت فڕێیان بدەین. "  بە گوتەی پەیامنێری رووداو، لە چەند جێگەیەکی دیکەش لە شاری سلێمانی ئاو چووەتە ماڵانەوە، هاوکات ژمارەیەک ئۆتۆمبێل کەوتوونەتە ژێر ئاوەوە.   بەگوێرەی پێشبینییەکانی بەڕێوەبەرایەتی کەشناسی و بوومەلەرزەزانی هەرێمی کوردستان، تاوەکو کۆتایی ئەم هەفتەیە، کەشوهەوا بە ناجێگیری دەمێنێتەوە.