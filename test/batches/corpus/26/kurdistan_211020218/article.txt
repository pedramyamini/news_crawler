ئازۆلا گیایەکی خۆڕسکی سەرخەسی ئیسفەنجییە و لەناو ئاودا دەژی. بۆ بەخێوکردنیشی پێویستی بەوەیە گۆماوی بۆ بگیرێتەوە.  حامید ئیسماعیل، جووتیاری نموونەیی لە هەڵەبجە و بەڕێوەبەری رێکخراوی جووتیارانی ئەڤرێنەری کوردستان بە رادیۆی رووداوی راگەیاند: "ئێمە وەکو خولیامان بۆی کە زیاتر لە چوار ساڵە کاری لەسەر دەکەین و، پرۆژەی ماسی، قاز، مراوی و مریشکی کوردیمان هەیە، بە دوایدا گەڕاین. پێشتر چەند جارێک لە دەرەوەی وڵاتەوە هێنامان و سەرکەوتوو نەبووین لەبەر ئەوەی کە لە فڕۆکەخانەکانەوە دەهات دەبوو لە ئاودا بهاتایە. پاشان لە کاتی گەڕانماندا لە کانیاوێکی کوردستاندا دۆزیمانەوە. دواتر لەگەڵ چەند ئەندازیارێکی میسر لە ئەسکەندەریە قسەمان کرد و پاش هەوڵ و ماندووبوونیان جەختیان لەوە کردەوە کە ئەو گیایەی لە هەرێمی کوردستانە هەر وەک ئەوەیە کە لە میسرە. "  ئەو جووتیارە نموونەییە ئاماژەی بەوە دا کە ئەوان لە کێڵگەکەیاندا دەستیان بە بەرهەمهێنانی رووەکی ئازۆلا کردووە و، دوو جار لە میسرەوە هێناویانە، بەڵام لە بەخێوکردنیدا سەرکەوتوو نەبوون، چونکە بە وشکی هێناویانە.   حامید سەعدوون دەشڵێت، دواتر توانیمان لە کانیاوێکی هەرێمی کوردستاندا بیدۆزینەوە و لەڕێگەی بەڕێوەبەرایەتیی کشتوکاڵی هەڵەبجە و بەشی توێژینەوەی کشتوکاڵی سلێمانی و زانکۆی سلێمانییەوە توانیمان بیڕوێنین.   ئێستا ئەو گیایە لەژێر چاودێریی کشتوکاڵی هەڵەبجە و توێژینەوەی کشتوکاڵی سلێمانی و زانکۆی سلێمانیدایە.   جووتیارە نموونەییەکەی هەڵەبجە گوتی: "هیوایەکی زۆرمان هەیە کە سەرکەوتنی تێدا بە دەست بهێنین. ئێستا لە قۆناخی ئەزموونیداین. دوای ئەوە زانکۆی سلێمانی مۆڵەتی بەکارهێنان و ناو بەم رووەکە دەدەن، ئێمە ئامادەین بە نرخێکی گونجاو بەسەر جووتیاراندا دابەشی بکەین. "  بە گوتەی حامید سەعدوون، رێژەی پرۆتینی ئەم گیایە بە تەڕی ٤٠ % ـە کە رێژەیەکی زۆر زۆرە. بە وشکییش ٢٥ % ـە. ئەم گیایە لە جیهاندا پێی دەگوترێت ئالیکی خۆڕایی کە دەتوانیت یەک جار بیچێنیت و ٢٠ ساڵ سوودی لێوەربگریت.   ئەگەر بە شێوەیەکی زانستی بڕوێنرێت رۆژانە دەتوانرێت لە دوو مەتر و نیودا کیلۆیەکی لێ بەرهەم بهێنرێت.   حامید سەعدوون گوتی: "ئێمە کە لە میسرەوە دەمانهێنا هەر کیلۆیەکی بە وشکی بە ٥٠ دۆلار بوو. بەڵام نامانەوێت بازرگانی بەسەر ئەو گیایەوە بکەین و دەمانەوێت هەر نرخێکی هێمایی لەسەر بێت. "  ئەو جووتیارە نموونەییە ئەوەی خستەڕوو کە ئازۆلا بە تەڕی دەدرێتە ماسی کە ٦٠ %- ٧٠ % ی ئالیکی ماسی دابین دەکات. بۆ قاز ٥٠ % ی ئاڵف دابین دەکات. هەروەها مریشکی گۆشتیش ئالیکەکەی ٢٠ % ئازۆلای لەگەڵ تێکەڵ دەکەن.