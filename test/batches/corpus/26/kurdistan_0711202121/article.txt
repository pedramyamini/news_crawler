سوورەیا موتەهەرنیا لەنێو شاری بیجاڕ مامۆستایە و هاوکاریی ئەو قوتابیانە دەکات کە لەڕووی دەروونییەوە کێشەیان هەیە، هەروەها هاوکاریی دارایی بۆ ئەو قوتابییانە کۆدەکاتەوە کە نەخۆش و خاوەن پێداویستیی تایبەتن.  رۆژی یەکشەممە ٠٧ - ١١ - ٢٠٢١، مامۆستا سوورەیا موتەهەرنیا بەشداریی لە بووڵتەنی هەواڵەکانی کاژێر ١٨: ٣٠ی تۆڕی میدیایی رووداوی کرد، کە تایبەتە بە هەواڵەکانی رۆژهەڵاتی کوردستان و ئێران. موتەهەرنیا گوتی، بەربژێرە چونکە باشترین کاری مرۆڤدۆستانەی ئەنجامداوە کە پەروەردە و چارەسەرکردنی منداڵان بووە.  ئەو مامۆستایە گوتیشی، لە تەواوی رۆژهەڵاتی کوردستان و ئێرانەوە پشتیوانی و هاوکاریی زۆریان بۆ ناردووە و داواشیکرد، خێرخوازان لە جیهان و هەرێمی کوردستانیشەوە هاوکاریی پرۆژەکەی بکەن.  لەبارەی خەڵاتەکەشەوە موتەهەرنیا باسی لەوە کرد، ئەو چاوەڕێی خەڵات و سوپاسی کەسی نەکردووە و "ئەوەی کردوومە بۆ رازیکردنی دڵی خۆم و خودا بووە".  موتەهەرنیا نزیکەی ٣٠ ساڵە مامۆستایە و دوای تەواوکردنی پرۆسەی خوێندن لە گوندێکی نزیک شاری سنە دەستی بە وانەگوتنەوە کرد. وانەگوتنەوە لەو گوندە سەرەتای گەشتێکی درێژی ئەو مامۆستا کوردە بووە بۆ وانەگوتنەوە و یارمەتیدانی قوتابییانی هەژار لەو پارێزگایەی رۆژهەڵاتی کوردستان و شوێنەکانی دیکەش.  "خەڵاتی مامۆستای جیهان" ماوەی شەش ساڵە لەلایەن "دامەزراوەی ڤارکی" بەریتانی و بە هاوبەشی لەگەڵ یونسکۆ دەبەخشرێت و ئەمساڵیش نزیکەی هەشت هەزار مامۆستا لە ١٢١ وڵاتی جیهانەوە بەربژێرن بۆ وەرگرتنی.