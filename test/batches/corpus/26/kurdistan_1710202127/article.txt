موقەدەمی مافپەروەر عەلی جەمال قدووری لە راگەیاندنی پۆلیسی گەرمیان رایگەیاند، "ئەمشەو دوای ئەوەی هاووڵاتییەک بە ناوی (ن. غ. ر)، لەدایکبووی ساڵی ١٩٩٧، پیشەی خوێندکار و دانیشتووی قەزای کەلار - شەهیدان لەگەڵ هاوسەرەکەی چووەتەوە ماڵی خەزووری لە قەزای کفری، بەهۆی کێشەیەکی کۆمەڵایەتییەوە برای هاوژینەکەی بە دەمانچە گوللەی پێوە ناوە و هەڵاتووە".  بە گوتەی عەلی جەمال قدووری، دوای رەوانەکردنی بریندارەکە بۆ نەخۆشخانە، بەهۆی سەختیی برینەکەیەوە گیانی لەدەستداوە.  لە بنکەی پۆلیسی کفری پەڕاوی لێکۆڵینەوە لەسەر رووداوەکە کراوەتەوە و تەرمی گەنجەکە بە مەبەستی توێکاری رەوانەی پزیشکی دادوەریی قەزای کەلار کراوەو   دادوەر بەپێی ماددەی (٤٠٦) فەرمانی دەستگیرکردنی بۆ تۆمەتبار دەرکردووە.