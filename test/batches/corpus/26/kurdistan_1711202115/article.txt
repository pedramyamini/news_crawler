ئەمڕۆ چوارشەممە ١٧.١١.٢٠٢١ مونا قاوەچی، سكرتێری پەرلەمانی كوردستان بە تۆڕی میدیایی رووداوی راگەیاند، سبەی پێنجشەممە، ئەو وادەیە کۆتایی دێت کە دەستەی سەرۆکایەتی پەرلەمانی کوردستان دیاریکردبوو بۆ ئەوەی حیزب و لایەنە سیاسییەکان را و بۆچوونی خۆیان لەبارەی رەشنووسی دەستووری هەرێمی کوردستان بدەنە پەرلەمان بە مەبەستی كاراكردنەوەی كۆمیسیۆن و یاسای ھەڵبژاردنەكان و نووسینەوەی دەستوور.  مونا قاوەچی گوتی: "سبەی پێنجشەممە سەرۆكایەتی پەرلەمان و سەرۆكی فراكسیۆنەكان كۆدەبنەوە بۆ گەڕانەوەی وەڵامی فەرمییان لەسەر كۆمیسیۆن و یاسای ھەڵبژاردنەكان و دەستوور".  رۆژی ٤ - ١١ - ٢٠٢١ بۆ دروستکردنی لیژنەی ئامادەکردنی دەستوور، لە رێگەی سەرۆکی فراکسیۆنەکانەوە دوو هەفتە مۆڵەت درا بە حیزبەکان بۆ ئەوەی تێبینی خۆیان لەبارەی پێکهێنانی لیژنەکە و رەشنووسی دەستوور پێشکێشی سەرۆکایەتی پەرلەمان بکەن.  رۆژی ٣ - ١١ - ٢٠٢١ سەرۆکایەتیی پەرلەمانی کوردستان و سەرۆکی فراکسیۆنەکان لەبارەی نووسینەوەی دەستووری هەرێمی کوردستان کۆبوونەوە، بەڵام فراکسیۆنەکانی کۆمەڵی دادگەریی کوردستان و یەکگرتووی ئیسلامیی کوردستان دانیشتنەکەیان بایکۆتکرد.  عەبدولستار مەجید، سەرۆکی فراکسیۆنی کۆمەڵی دادگەریی کوردستان لەبارەی بایکۆتکردنەکەوە بە تۆڕی میدیایی رووداوی راگەیاند "سەرۆکایەتیی پەرلەمان لە ئاستی کێشە و داواکاریی خەڵکی کوردستاندا نییە، کارێکیان کردووە کە پەرلەمان نەتوانێت ئەرکی راستەقینەی خۆی جێبەجێ بکات. ئێمە پێمانوایە پرسی گەندەڵیی و تاڵانکاریی رێکخراوی سامانی گشتی، کۆچکردنی بەلێشاوی خەڵک بۆ دەرەوە، بێکاری و هەڵکشانی رێژەی هەژاریی و برسیێتی، مافی خوراوی فەرمانبەران و خەمی ئەو دەیان هەزار دەرچووەی زانکۆ و پەیمانگاکان لەپێشترن تاوەکو قسە و کۆبوونەوەی جیدی لەسەر بکرێت".  پێش ئەوەی رەشنووسی پڕۆژەیاسای دەستووری هەرێمی کوردستان بخرێتە نێو خشتەی کاری پەرلەمانی کوردستانەوە و دەنگی لەسەر بدرێت، سەرۆکایەتیی پەرلەمانی کوردستان تێبینی و بۆچوونی سەرجەم حیزب و فراکسیۆنەکانی لەبارەی دەستوورەکە وەرگرتووە.  مونا قاوەچی، سکرتێری پەرلەمانی کوردستان پێشتر بە رووداوی گوتبوو: "ئێمە لە خوولی رابردوو لە ژمارەی ٤ی ساڵی ٢٠١٥ یاسای لیژنەی دەستوورمان هەبوو، درێژمان کردەوە بۆ ٩٠ رۆژ، ئەوە دەبێت هەمواربکرێتەوە کە ئایا بتوانین بە چ میکانیزمێک سەرلەنوێ ئەم لیژنەیە پێکدەهێنرێت".  لە ساڵی ٢٠٠٩ دەستووری هەرێمی کوردستان نووسرایەوە و پەرلەمان پەسندیکرد، بەڵام بەهۆی ئاڵۆزیی سیاسییەوە رەشنووسەکە نەخرایە گشتپرسی و تەنیا وەکو مەرەکەبی سەر کاخەز مایەوە.  لە خولی چوارەمدا جارێکی دیکە دەستوور لە کۆی زیاتر لە ١٢٠ ماددە، ٧٣ ماددەی نووسرایەوە و ئاڵۆزیی سیاسی کۆتایی پێهێنا.