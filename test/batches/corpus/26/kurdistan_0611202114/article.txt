دوانیوەڕۆی ئەمڕۆ کۆبوونەوەی مەکتەبی سیاسیی یەکێتی بە سەرۆکایەتیی بافڵ تاڵەبانی دەستیپێکرد، پێش چوونی بۆ کۆبوونەوە، هاوسەرۆکی یەکێتی وەڵامی پرسیاری رۆژنامەڤانانی دایەوە. ئەرکان عەلی، پەیامنێری رووداو لە بافڵ تاڵەبانی پرسی، "هۆکاری دوورخستنەوەی ئەو هەڤاڵانە چی بوو لە یەکێتیی نیشتمانیی کوردستان؟ " بافڵ تاڵەبانی وەڵامی دایەوە "دەرکراوەکان؟.. کاکە گیان دەرکراون، تۆ دەزانی دەرکراون، من دەزانم دەرکراون، هەمووان دەزانین دەرکراون، دە بڵێ دەرکراوەکان. "   رۆژی ٨ی تەمموزی ٢٠٢١ کێشەکانی نێوان بافڵ تاڵەبانی و لاهوور شێخ جەنگی بە روونی دەرکەوتن و بافڵ تاڵەبانی بەرپرسانی دەزگای زانیاری و دژەتیرۆری گۆڕین، دواتر دەسەڵاتەکانی لە لاهوور شێخ جەنگی وەکو هاوسەرۆک وەرگرتەوە.  رۆژی ٢ - ١١ - ٢٠٢١، یەکێتی نیشتیمانی کوردستان بڕیاری دوورخستنەوەی لاهوور شێخ جەنگی و سێ ئەندامی سەرکردایەتی لە ریزەکانی دا کە ئەوانیش "ئاڵا تاڵەبانی، ژینۆ محەمەد، شادومان مەلا حەسەن" بوون، لەگەڵ سڕکردنی ئاراس شێخ جەنگی لە ئەندامێتی سەرکردایەتیی ئەو حیزبە.   لە کۆبوونەوەی مەکتەبی سیاسیی یەکێتی قوباد تاڵەبانیش وەکو سەرۆکی تیمی یەکێتی لە حکومەتی هەرێمی کوردستان ئامادە دەبێت.  هەر لە وەڵامی رۆژنامەڤانان لەبارەی کۆبوونەوەکە، بافڵ تاڵەبانی رایگەیاند، "باسی شتەکانی خۆمان دەکەین، کاک قوباد هاتووە، چەند شتێک هەیە باسی دەکەین.. دەربارەی پەرلەمان و ئەو شتانە. "  هۆرڤان رەفعەت، پەیامنێری رووداو لە سلێمانی بەیانیی ئەمڕۆ ئاماژەی بەوە کرد، بابەتی سەرەکیی کۆبوونەوەکەی ئەمڕۆ دیاریکردنی وادەی کۆبوونەوەی ئەنجوومەنی سەرکردایەتیی یەکێتیی نیشتمانیی کوردستانە، کە لە دوای رووداوەکانی ٨ی تەمموزەوە دەبێتە یەکەم کۆبوونەوەی گشتی و تەواوەتی ئەنجوومەنی سەرکردایەتی، کە رەنگە لە کۆتایی ئەم هەفتەیە ئەنجام بدرێت، بڕیارە کۆمەڵێک تەوەر باس بکرێن، لەوانە رێکخستنەوەی پەیکەرەی یەکێتی، بە تایبەت گۆڕینی سیستەمی هاوسەرۆکی بۆ سەرۆک.  بەپێی زانیارییەکانی رووداو یەکێک لە پێشنیازەکان ئەوەیە کە سیستەمی هاوسەرۆکی هەڵوەشێتەوە و سەرۆکێک و دوو جێگری دەبێت بۆ یەکێتی دابنرێت کە رەنگە ناوی سەرۆکی گشتیی یەکێتیی نیشتمانیی کوردستان بێت، یان سکرتێری گشتیی یەکێتیی نیشتمانیی کوردستان.  بەپێی ئەو کۆبوونەوانەی تاوەکو ئێستا کراون، ئەو دوو جێگرە یەکێکیان لە ئەندامانی سەرکردایەتیی هەولێر دەبێت، یەکێکیان لە ئەندامانی سەرکردایەتیی کەرکووک دەبێت.  کۆبوونەوەکەی ئەنجوومەنی سەرکردایەتی کە ئەمڕۆ وادەکەی دیاری دەکرێت، رەنگە لە کۆتایی هەفتە بکرێت، جیا لەوە لەم رۆژانە کۆبوونەوەی جیاجیای سەرکردایەتیی شارە جیاوازەکان دەکرێت، بە تایبەت سەرکردایەتیی سلێمانی، کەرکووک و هەولێر. دواتر بڕیارە کۆبوونەوەیەکی گشتی بکرێت.  یەکێتیی نیشتمانیی کوردستان پرۆژەیەکی بۆ بەتەواوەتی رێکخستنەوەی نێوماڵی خۆی ئامادەکردووە، کە چاوەڕێ دەکەن مەلا بەختیار، ئەندامی ئەنجوومەنی سیاسی و بەرژەوەندیی باڵای یەکێتیی بگەڕێتەوە کوردستان. چاوەڕوان دەکرێت هەفتەی داهاتوو مەلا بەختیار بگەڕێتەوە کوردستان، کە دوای ژەهراویبوونی سەردانی ئەڵمانیای کردووە بۆ وەرگرتنی چارەسەری پزیشکی.  ئەوە لەکاتێکدایە رۆژی ٤ - ١١ - ٢٠٢١ لەیەکەم کاردانەوەیدا لاهوور شێخ جەنگی نووسراوێکی ئاراستەی ئەنجوومەنی سەرکردایەتیی یەکێتیی نیشتمانیی کوردستان کرد و دەڵێت، دەسەڵاتەکانی وەکو هاوسەرۆک کە لە ١٥ی تەممووز لێی وەگیرانەوە، لە بافڵ تاڵەبانی، هاوسەرۆکی یەکێتی وەردەگرێتەوە و بڕیاری دوورخستنەوەی و سڕکردنی چوار ئەندامەکەی سەرکردایەتیی یەکێتیش رەتدەکاتەوە.