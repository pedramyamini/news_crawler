داریوس ئەحمەد، دەرچووی زانکۆ دەڵێت، چەند ساڵێکە ناخۆشیی زۆری بینیوە، چونکە لە وڵاتێکەوە چووەتە وڵاتێکی دیکە، وەکو ئاوارە لە عێراقەوە چووەتە سووریا و دواتریش لە سووریاوە ئاوارەی هەرێمی کوردستان بووە، بەڵام دواجار توانیویەتی خوێندنەکەی تەواو بکات و سەرکەوتوو بێت.  ژوان نەوزاد، دەرچووی زانکۆ دەڵێت، رۆژی دەرچوونی رۆژێکی "زۆر خۆشە و زۆر تایبەتە".  خوێندکارانی زانکۆکە بە ئامادەبوونی ئیدریس نێچیرڤان بارزانی و چەندین بەرپرس و کەسایەتیی دیکە لەگەڵ کەسوکاریان لەلایەن سەرۆکی بەشەکانیانەوە بڕوانامەیان پێ بەخشرا و سەرۆکی زانکۆکەش پەسندی کرد.  عەبدولوەهاب خالید، سەرۆکی زانکۆی نەورۆز رایگەیاند، "نەورۆز زانکۆیەکە کە بەرهەمی کوردستان و شاری دهۆکە، هەوڵ دەدات جێگەی گونجاوی لەسەر پلاتفۆرمی ئەکادیمیای جیهانی جێگیر بکات. ئەمڕۆ شانازی بە دەرچوونی گەڕی ١٤ و ١٥ی خوێندکارانی زانکۆکە دەکەین، کە ژمارەی دەرچوونی قوتابیان لە زانکۆکەمان تاوەکو ئێستا گەیشتووەتە نزیکەی ١٠ هەزار خوێندکار".  هەر لە دامەزراندنی زانکۆی نەورۆزەوە لە ساڵی ٢٠٠٤ تاوەکو ئێستا، نزیکەی ١٠ هەزار قوتابی لە بوارە جیاوازەکاندا بڕوانامەیان تێیدا وەرگرتووە، ئێستاش لەو زانکۆیە ٣٥٦٥ خوێندکار دەخوێنن.