رۆژی پێنجشەممە ٢٨ - ١٠ - ٢٠٢١ ئاوات جەناب نووری، وەزیری دارایی و ئابووری لە نووسینگەی سلێمانی بە مەبەستی چارەسەركردنی كێشەی شۆفێرانی دەرەوازەی سنووریی پەروێزخان، لەگەڵ نوێنەری ئەو شۆفێرانە، سەرپەشتیار و بەڕێوەبەری گومرگی دەروازەکە كۆبووەوە و جەختی لەوە كردەوە، "بە هەموو شێوەیەک وەزارەتەكەمان ئامادەی چارەسەركردن و گوێگرتنە لە داخوازییەكانی ئێوە و كێشەكانتان لە چوارچێوەی رێنوێنی و یاساكانی هەرێمی كوردستان چارەسەر دەكەین".  بەپێی راگەیێندراوی وەزارەتی دارایی و ئابووریی هەرێمی کوردستان، بەرپرسانی دەروازە سنوورییەکە باسیان لەو بەربەستانەش كردووە كە هۆكارن بۆ سستیی جووڵەی بازرگانی.  وەکو وەزارەتی دارایی ئاماژەی پێداوە، كێشه‌ی شۆفێران بوونی دەروازە سنوورییە لاوه‌كییه‌كانە، كه ئه‌و دەروازانە له باشوور و ناوه‌ڕاستن و كه‌متر رسومات وه‌رده‌گرن، بۆ چارەسەری ئەوەش چەند پێشنیازێكیان خستووەتە بەردەستی وەزیری دارایی و ئابووری.  نوێنەری شۆفێرانی دەروازەی نێودەوڵەتیی پەروێزخان هیوای خواستووە ئەو داواكارییانەی كە پەیوەستە بە كه‌مكردنه‌وه‌ی رسومات، چارەسەر بكرێن و بگەڕێنەوە سەر ئیشوكاری خۆیان؛ وەزیری دارایی و ئابوورییش بەڵێنی ئەوەی داوە "لە كەمترین ماوەدا كێشە دیارەكانی مەرزەكە چارەسەر دەكات".