رۆژی چوارشەممە ١٣ - ١٠ - ٢٠٢١ خەڵاتەکانی کورت شۆرک - ی رۆژنامەڤانیی نێودەوڵەتی لەلایەن ئاژانسی رۆیتەرزەوە دابەشکران و درانە سێ رۆژنامەڤانی نێودەوڵەتی.  خەڵاتەکان بۆ ساڵی ٢٠٢١ بەمشێوەیە دابەشکران: خەبات عەباس، خەڵاتی ژنە فیکسەر بۆ شکاندنی هەموو بەربەستەکان لە بەرەکانی جەنگدا؛ جەیسن مۆتلەگ، خەڵاتی رۆژنامەڤانی سەربەخۆ بۆ پیشاندانی دیمەنە تۆقێنەرەکانی جەنگ. هەروەها رافایێل سۆرس، خەڵاتی رۆژنامەڤانێک بۆ ئاشکراکردنی تاوانەکانی پۆلیس.  دامەزراوەی تۆمسۆن رۆیتەرز کە هاوکات خەڵاتەکانی دابەشکرد، لە باسی کچە رۆژنامەڤانە کوردەکەدا دەڵێت، "وەکو یەکێک لە فیکسەرە دەگمەنەکانی باکووری رۆژهەڵاتی سووریا، ئەو هەموو بەربەستەکان دەشکێنێت و چیڕۆکی ژنان لە هەردوو لای جەنگ - لە ژنە شەڕڤانەکانەوە بگرە هەتا ژنە داعشەکان دەگێڕێتەوە".   هاوکات، خەبات عەباس لە تویتێکدا خۆشحاڵی خۆی بە بردنەوەی خەڵاتەکە دەربڕی و گوتی ئەم خەڵاتە رێز لەو فیکسەرانە دەنێت بۆ هەموو ئەو هەوڵانەی کە   فیکسەرەکان دەیدەن تاوەکو "چیڕۆکی نەنووسراو" بێننە پێش چاو.   لە گرتەیەکی ڤیدیۆیی دا کە لەلایەن رێکخراوی پاڵپشتیکردنی خەڵاتەکەوە بڵاوکرایەوە بەمشێوەیە باسی لە ئەزموونی خۆی کرد: "من شەڕەفمەندم بە بردنەوەی خەڵاتی کورت شۆرک لە بواری فیکسەری هەواڵ بۆ ساڵی ٢٠٢١. گەشتی درێژ و قورسی من وەکو ژنە رۆژنامەڤان و فیکسەری هەواڵ لە باکوری رۆژهەڵاتی سووریا لە ساڵی ٢٠١١ وە دەستیپێکرد. فیکسەری کارێکی ئاڵۆزە. هیچ راهێنانی نییە. هەموو ئەوەی کە فێربووم لەکاتی کارکردندا بوو. من رووبەڕووی ئاڵنگارییەکان بوومەوە. لە شکاندنی تابووی ژنبوون لە کۆمەڵگەیەکی پیاوسالاردا. لەکاتێکدا زیاتر لە ٣٠٠ ئاژانسی هەواڵی نێودەوڵەتی لە ئاداری ٢٠١٩ رووماڵی شەڕە کۆتاکانی دژ بە داعشیان لە باغۆز دەکرد، من ٢٠٠ کیلۆمەتر لە حەسەکەوە دوور بووم. من بەدوای هەواڵی ئەوانەوە بووم کە لە جەنگدا کەمتر دەناسرێن بەڵام کاریگەری زۆریان لەسەرە. من و رۆژنامەڤان تێریزا کینگستن سەتان منداڵی داعشمان دۆزییەوە کە رووبەڕووی کەمخۆراکیی ببوونەوە، لە نێویدا ٧ منداڵی هەتیو هەبوون کە منداڵی ئەندامێکی داعشی سوێدی - نەرویجی بە ناوی مایکڵ سکرامۆ بوون. لەدوای ئەوەی هەوڵی ئەوانەمان گواستەوە، وەفدێکی سویدی منداڵەکانی گواستەوە بۆ سوید بۆ ئەوەی چانسێکی دیکەی ژیانیان پێبدەن. وەکو ژنێک توانیم دەستم بە بەشێک لەو چیڕۆکانەوە بگات کە رۆژنامەڤانی پیاو دەستیان پێنەدەگەیشت. من توانی چەند مانگێک لەگەڵ ژنە شەڕڤانەکان بمێنمەوە. لەگەڵ ژنە شەڕڤانە کوردەکان لە بنکەی خۆیان و توانیم چیڕۆکەکانیان بگوازمەوە. ئەم خەڵاتە سیمبوولی بەرزنرخاندنی کارەکەمە لە پشت کامێراوە. هەروەها رێزلێنانی هەوڵە ترسناکەکانمانە بۆ گواستنەوەی هەواڵی بەرەکانی جەنگەوە بۆ بینەرەکانمان".   خەڵاتی کورت شۆڕک، خەڵاتێکی نێودەوڵەتیی رۆژنامەڤانی هاوشێوەی خەڵاتی شیفا گەردییە کە ساڵانە تۆڕی میدیایی رووداو دەیدات، کورت شۆڕک زیاتر دەدرێت بەو رۆژنامەڤانەی کە لە بەرەکانی جەنگدا رووماڵ و هەواڵ دەگوازنەوە یان هاوکاری ئاژانسەکانی هەواڵ دەکەن تاوەکو دەستیان بە هەواڵ و زانیاری بگات.  خەڵاتەکە لەلایەن دامەزراوەی تۆمسۆن رۆیتەرزەوە بۆ بیرەوەری کورت ئێریک شۆڕک، رۆژنامەڤانی ئەمریکی دابەشدەکرێت کە لە ساڵی ٢٠٠٠ لە کاتی ئەرکێکی دا بۆ ئاژانسی رۆیتەرز لە کەمینێکدا لەگەڵ کامێڕامانەکەی لە وڵاتی سیرالیۆنی رۆژئاوای ئەفریقا کوژرا. خەڵاتەکە ساڵانە دابەشدەکرێت و دەدرێتە سێ رۆژنامەڤان، لە سێ بەشی جیاجیادا، کە هەریەکەیان ٥ هەزار دۆلاریان وەکو پاڵپشتی پێدەدرێت.