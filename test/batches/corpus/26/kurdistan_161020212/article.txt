ئەمڕۆ شەممە ١٦ - ١٠ - ٢٠٢١ ئومێد خۆشناو، پارێزگاری هەولێر لە کۆنفرانسێکی رۆژنامەڤانییدا رایگەیاند: "ئەو کێشەیە تەنیا تایبەت نییە بە هەولێر و کێشەی هەموو هەرێمی کوردستانە، هۆکارەکەشی ئەوەیە کە کێڵگەی کۆرمۆر لە سیانەدایە و ئەوەش هۆکارە بۆ ئەوەی ئەو رێژەیەی گازی شل کە بۆ شارەکانی هەرێمی کوردستان دابیندەکرێت دادەبەزێت".  سەبارەت بە رێکارەکانیان بۆ رێگەنەدان بە گرانبوونی نرخەکەی و هەروەها دروستنەبوونی قەیرانی غاز، ئومێد خۆشناو گوتی: "بڕیارمانداوە لێپێچینەوەی تووند لەگەڵ بریکارەکان بکەین؛ لە سبەینێوە هەر بریکارێکی غاز پۆلیسێکی لەگەڵ دەبێت ب ئەوەی بزانرێت چۆن غازەکە دابەشدەکات و دەیفرۆشێت؛ هەر بریکارێکیش پابەند نەبێت بە رێکارەکان تاوەکو رادەی دەستگیرکردن مامەڵەی لەگەڵ دەکەین".  پارێزگاری هەولێر گوتی: "سەرۆکی حکومەتی هەرێمی کوردستان چاودێریی کێشەی غاز دەکات و وەزارەتی سامانە سرووشتییەکانی راسپاردووە بۆ چارەسەرکردنی ئەو کێشەیە".  ئومێد خۆشناو گوتیشی، رۆژی هەینی ١٥ - ١٠ - ٢٠٢١ لەگەڵ نوێنەری وەزارەتی سامانە سرووشتیەکان و بە ئامادەبوونی نوێنەری کۆمپانیای "ساوز کوردستان" کە کۆمپانیای دابینکەری غازە، سەردانی کارگەکانی بەرهەمهێنانی غازیان کردووە و بڕیاریانداوە بەرهەمهێنانی غاز رۆژانە لە ١٥ تانکەرەوە کە بۆ هەولێر دەهات بۆ ٢٠ تانکەر بەرزبکرێتەوە بۆ ئەوەی پێداویستیی هاونیشتمانیان پڕبکاتەوە".   پارێزگاری هەولێر دڵنیایی دەدات کە لە ماوەی دوو هەفتەدا کێشەی غاز چارەسەر دەکرێت و دەشڵێت، هیچ قەیرانێک لە ئارادا نییە.   تایبەت بە گرانبوونی نرخی بەنزین، ئومێد خۆشناو گوتی، "بەپێی ئەو رێککەوتنەی لە نێوان هەولێر و بەغدا کرابوو کێشەی بەنزین نەما، بەڵام چەند رۆژە بە هۆی کێشەیەک لە رێککەوتنەکە ناردنی بەنزین لە لایەن بەغدا وەستاوە و لەم نزیکانە شاندێکی وەزارەتی سامانە سرووشتییەکان سەردانی بەغدا دەکات بۆ جێبەجێکردنی رێککەوتنەک".  پارێزگاری هەولێر گوتی: "سەرۆکی حکومەتی هەرێمی کوردستان وەزارەتی سامانە سرووشتیەکانی راسپاردووە بۆ گفتوگۆکردن لەگەڵ بەغدا بۆ ئەوەی بەزووترین کات ئەو کێشەیە چارەسەر بکرێت".