عەبدولحەکیم خەسرەو، سەرۆکی فەرمانگەی هەماهەنگی و بەدواداچوونی حکومەتی هەرێمی کوردستان بە تۆڕی میدیایی رووداوی راگەیاند، لە پرۆسەی چاکسازیی حکومەتی هەرێمی کوردستاندا ٢١ هەزار مووچەیان راگرتووە و ١١ هەزار مووچەی نایاساییشیان بەتەواوی بڕیوە و گوتی: "لە قۆناخی دووەمی بایۆمەتریدا کۆدی بێهاوتامان بۆ ٤٦٠ هەزار فەرمانبەر و مووچەخۆر دروستکردووە".  عەبدولحەکیم خەسرەو گوتیشی: "هەر لە پرۆسەی چاکسازیدا لیواکانی پێشمەرگە گواستراونەتەوە سەر وەزارەتی پێشمەرگە و دوو هەزار و ٤٤٢ پێشمەرگەی خانەنشینیش گواستراونەتەوە سەر وەزارەتی دارایی و دۆسیەی هەزار و ١٨ شەهیدی شەڕی داعشیش گواستراوەتەوە سەر وەزارەتی شەهیدان و ئەنفالکراوان".  لەبارەی ئەو قەرزانەی حکومەتیش کە لای وەبەرهێنەرانە، سەرۆکی فەرمانگەی هەماهەنگی و بەدواداچوونی حکومەتی هەرێمی کوردستان ئاماژەی بەوەکرد، تاوەکو ئێستا نۆ ملیار دینارمان لە قەرزی وەبەرهێنەران وەرگرتووەتەوە و ئەوانەشی کە قەرزەکانیان نەگەڕاندووەتەوە، رێکاری یاساییان بەرامبەر دەگرینەبەر.