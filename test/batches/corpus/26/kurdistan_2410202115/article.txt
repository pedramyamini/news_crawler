هەپەگە کە باڵی سەربازی پەکەکەیە ئەمڕۆ یەکشەممە ٢٤ی تشرینی یەکەمی ٢٠٢١ ئاماری ٦ مانگی ئۆپەراسیۆنەکانی سوپای تورکیای لە هەرێمی کوردستان بڵاوکردەوە. ئامارەکە رۆژانی ٢٣ی نیسان - ٢٣ی تشرینی یەکەمی ٢٠٢١ی لەخۆدەگرێت.    لە راگەیێندراوەکەدا هاتووە،: "ئۆپەراسیۆنەکانی سوپای تورکیا لە رۆژی ١٠ی شوباتی ئەمساڵەوە لە ناوچەی چیای گارە و لە ٢٤ی نیسانەوە لە ناوچەکانی ئاڤاشین، زاپ و مەتین دەستی پێکردووە و تاوەکو ئێستاش بەردەوامن".   هەپەگە دەڵێ: "سوپای تورکیا لەو شوێنانەی نەیتوانیوە پێشڕەوی بکات چەکی کیمیایی بەکارهێناوە. لە ماوەی شەش مانگی رابردوودا سوپای تورکیا بە بەکارهێنانی چەکی کیمیایی ٣٢٣ جار هێرشی کردووەتە سەر گەریلاکانیان لە نێو خاکی هەرێمی کوردستان".   بەگوێرەی راگەیێندراوەکەی هەپەگە، لە ماوەی ئەو ٦ مانگەدا لە ئەنجامی بەکارهێنانی چەکی کیمیایی لەلایەن سوپای تورکیاوە ١٠١ گەریلای هەپەگە گیانیانلەدەستداوە.   هەپەگە ئاماژەی بەوەداوە، سەربازێكی سوپای تورکیا بە ناوی "سەزایی گونگۆر" کاتێک ویستوویەتی خۆی رادەستی گەریلا بکات، لەلایەن سەربازەکانی تورکیاوە کوژراوە. هەپەگە دەڵێت: "لەماوەی ٦ مانگی شەڕ و پێکدادانەکاندا ٦٧٠ سەرباز، گوندپارێز و چەکداری سەر بە بە تورکیا کوژراون".    خولوسی ئاکار وەزیری بەرگریی تورکیا رۆژی پێنجشەممە ١٤ی تشرینی یەکەمی ٢٠٢١ لە شاری ئیستەنبووڵ لە گوتارێکدا ئاماژەی بەوەدا، لە ٢٤ی تەمموزی ٢٠١٥ ـەوە تاوەکو ئێستا لە ماوەی ٦ ساڵی رابردوودا ١٨ هەزار و ٦٠٩ گەریلای پەکەکەیان لە باکوور و باشووری کوردستان و شەڕڤانان لە رۆژئاوای کوردستان "لە چالاکی خستوون".   سوپای توركیا رۆژی ١٥ی حوزه‌یرانی ٢٠٢٠ له رێگه‌ی هێزه ئاسمانییه‌كانییه‌وه ئۆپه‌راسیۆنی ناسراو بە "چڕنووکی هه‌ڵۆ"، رۆژی ١٧ی حوزه‌یرانیش هێزه‌كانی وشكانیی ئۆپه‌راسیۆنی ناسراو بە "چنگی پڵنگ" و لە کۆتایی نیسانی ٢٠٢١ یشدا ئۆپەراسیۆنی ناسراو بە "چڕنووکی هەورەبرووسکە"ی لە باشووری کوردستان دەستپێکرد.   بەرپرسانی وه‌زاره‌تی به‌رگریی توركیا دەڵێن، ٥٠ کیلۆمەتر له قووڵایی هەرێمی كوردستاندا دژی په‌كه‌كه شه‌ڕ ده‌كه‌ن و ئۆپه‌راسیۆنەکەش تاوەکو به‌جێگه‌یاندنی ئامانجه‌كه‌ی به‌رده‌وام ده‌بێت، كه بریتییه له كۆنترۆڵكردنی ناوچه‌ی حه‌فتانین و ده‌ڤه‌ره‌كانی ده‌وروبه‌ری بۆ ئه‌وه‌ی رێگری بكات له جموجووڵه‌كانی په‌كه‌كه له نێوان باكوور و باشوور و رۆژئاوای كوردستان.  لە چوارچێوەی ئەو ئۆپەراسیۆنانەی سوپای تورکیا کە ماوەی چەند مانگێکە لە باشووری کوردستاندا بەردەوامن، لە دەوروبەری ئەو ناوچانەدا کە بنکەی سەربازی تورکیا دروستکراون، بە هەزاران دار بڕدراون و سووتێندراون و زیانێکی زۆریش بە سروشت و ژینگەی کوردستان گەیێنراوە.