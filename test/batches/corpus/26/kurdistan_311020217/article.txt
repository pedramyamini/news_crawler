شەوی رابردوو لە بەرزاییەکانی زورگەزراو لە سنووری شارۆچکەی پردێ داعش هێرشی کردەسەر پێشمەرگە و بەهۆیەوە دوو پێشمەرگە بە ناوەکانی (خالید حەمید ھەیاس و ئاکۆ کەریم قادر) له لیوای ١٠ ـی پیاده‌ى سه‌ر به وەزارەتی پێشمەرگە شەهیدبوون.    نێچیرڤان بارزانی، سەرۆکی هەرێمی کوردستان لە پەیامەکەیدا نووسیویەتی، "له دڵه‌وه هاوسۆز و هاوخه‌مى خێزان و كه‌سوكاريان و ته‌واوى هاوڕێ و هاوسه‌نگه‌رانيان و پێشمه‌رگه قاره‌مانه‌كانم. له نزيكه‌وه هه‌ست به ئێش و ئازاريان ده‌كه‌م. له په‌روه‌ردگارى مه‌زن داواكارم گيانى شه‌هيدان به به‌زه‌يى و ميهره‌بانيى خۆى شاد بكات و سه‌بوورى و دڵنه‌وايى به ئه‌وان و ئێمه و هه‌مووان ببه‌خشێت. " ئەو دوو پێشمەرگەیە "دواى رووبه‌ڕووبوونه‌وه‌يه‌كى قاره‌مانانه له كاتى راوه‌دوونانى تيرۆریستانى داعشدا له ناوچه‌ى پردێ شه‌هيد بوون و گيانى پاكيان به نيشتمان به‌خشى. "    دووباره‌بوونه‌وه‌ى به‌رده‌وام و فراوانبوونى په‌لاماره‌كانى داعش لەو ناوچانە وەک سەرۆکی هەرێمی کوردستان گوتوویەتی، "ئه‌و راستييه ده‌سه‌لمێنێت كه داعش هێشتا مه‌ترسييه‌كى راسته‌قينه‌يه و هه‌ڕه‌شه له ئارامى و سه‌قامگيريى وڵات ده‌كات، بۆيه ده‌بێ به ئيراده و ده‌ستێكى پۆڵايينه‌وه، به هاوكاری و هه‌ماهه‌نگيى پێشمه‌رگه و سوپاى عێراق و هێزه ئه‌منييه‌كان و به پشتگيريى هاوپه‌يمانيى نێوده‌وڵه‌تى تا له‌ناوبردنى يه‌كجارييان، رووبه‌ڕوو و به‌ره‌نگاريان ببينه‌وه. "    هێرشەکەی داعش بۆسەر پێشمەرگە کاژێر ٠٩: ٣٠ خولەکی شەوی ٣٠ - ١٠ - ٢٠٢١ روویدا. نووری حەمە عەلی، بەرپرسی میحوەری ٥ی رۆژئاوای کەرکووک بە تۆڕی میدیایی رووداوی راگەیاند "چەکدارانی داعش بە بیکەیسی تەقەیان لە سەنگەری پێشمەرگە کردووە و نەیانتوانیوە پێشڕەوی بکەن. "