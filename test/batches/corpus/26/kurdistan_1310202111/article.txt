شاخەوان عەبدوڵڵا، بەربژێری دەرچووی پارتی دیموکراتی کوردستان لە کۆنگرەیەکی رۆژنامەڤانیدا رایگەیاند، "لە رۆژی دووەم لەکاتی ئاهەنگگێڕانی لایەنگرانی پارتی دیموکراتی کوردستان بۆ سەرکەوتنی حیزبەکەیان، هەندێک کەسی گێرەشێوێن لەلایەن چەند لایەنێکی سیاسییەوە خزێنرانە ناو لایەنگرانی پارتی دیموکراتی کوردستانەوە.. بە داخەوە ئەو لایەنە سیاسییەی کە تەحەمولی شکستیان نەکرد".  لە کۆنگرەکەدا، شاخەوان عەبدوڵڵا سیدییەک بەرز دەکاتەوە و دەڵێت، "بە بەڵگە لە لامانە کە هەندێکیان کادری سیاسی ئەو لایەنەن و هەندێکیشیان ئەندامن لە دەزگای ئەمنیی ئەو لایەنە سیاسییە.. ئەو لایەنە سیاسییە چەکی بەکارهێناوە بۆ ئەوەی دژی خەڵکی مەدەنی بەکاریبهێنێت و تەنانەت لە دژی دەزگا ئەمنییەکانیش بۆ ئەوەی ئاهەنگگێڕانی پارتی پێ تاوانبکرێت بەوەی کە ئەمانە هەوڵی پشێوی دەدەن".  لەلایەکی دیکەوە بەپێی راگەیێندراوێکی حکومەتی هەرێمی کوردستان، رۆژی چوارشەممە ١٣ - ١٠ - ٢٠٢١، مەسرور بارزانی، سەرۆکوەزیرانی هەرێمی کوردستان و مستەفا کازمی، سەرۆکوەزیرانی عێراق پەیوەندییەکی تەلەفۆنییان ئەنجام دا.  بەپێی راگەیێندراوەکە، لە پەیوەندییە تەلەفۆنییەکەدا مستەفا کازمی، سەرۆکوەزیرانی عێراق، بڕیاریدا هەموو دەستگیرکراوەکانی کەرکووک ئازاد بکات.  لە بەشێکی دیکەی قسەکانیدا شاخەوان عەبدوڵڵا ئاماژەی بەوەدا، "ئێمە وەکو پارتی دیموکراتی کوردستان سەرکەوتوو بووین لە کەرکووک.. سەرکەوتنیشمان هاوتەریبە لەگەڵ ئەوەی کە چۆن بتوانین قۆناخێکی نوێ لەم شارە بهێنینە کایەوە کە ئەویش پێکهاتنی تەواوی پێکهاتەکانە لەسەر کۆی مەلەفەکانی کەرکووک کە ئەویش سیاسی، ئیداری و ئەمنین".  لە ماوەی سێ رۆژی رابردوودا لە کەرکووک دەیان گەنجی کورد دەستگیرکران و ئەشکەنجەدران. بەرپرسی لقی پارتی دیموکراتیی کوردستان لە کەرکووک بە رووداوی راگەیاند، نێچیرڤان بارزانی، سەرۆکی هەرێمی کوردستان لەگەڵ مستەفا کازمی، سەرۆکوەزیرانی عێراق قسەی کردووە و داوای کردووە دۆخەکە ئاساییبکرێتەوە.  شەوی دووشەممە ١١ - ١٠ - ٢٠٢١ لیوای ٦١ چوونە گەڕەکی رەحیماوا و ١٠ کەسیان دەستگیر کرد و دواتر بە کەفالەت ئازاد کران، بەڵام لە بەیانیی رۆژی سێشەممە ١٢ - ١٠ - ٢٠٢١ لە فولکەی ئیخوان بڵاوەیان بە هێز کرد و شەقامە سەرەکییەکەیان داخست. هەروەها دواتریش لە ئێوارەی هەمان رۆژ چەند بازگەیەکیان دانا و ٧١ گەنجیان دەستگیر کرد و مۆبایلیان لە بەشێکی خەڵکیش وەرگرتووە.  هەروەها مەکتەبی سیاسیی یەکێتی لەبارەی دۆخی کەرکووک رایگەیاند، بە نیگەرانییەوە لەو دۆخە نەخوازراوە ئەمنییەی كەركووك دەڕوانێت كە لە ماوەی دوو رۆژی رابردوودا دروستكراوە و گوتیشی "لە ھیچ لایەنێكی قبووڵ ناكات درێژە بەم جۆرە رەشبگیرییە بدات".