رۆژی هەینی ٢٢ - ١٠ - ٢٠٢١ کۆنفرانسی یەکێتی کوردانی کازاخستان بەڕێوەچوو و عەزیزێ زیۆ بەدرخان، بە دەنگی زۆرینەی ئەندامانی کۆنفرانس بە سەرۆکی یەکێتی کوردانی کازاخستان هەڵبژێردرا.  عەزیزێ زیۆ بەدرخان لە ساڵی ١٩٥٣ لە شاری ئاڵما ئاتای کازاخستان لە دایکبووە. ماڵباتەکەی لە ساڵی ١٩٤٦ لە هەرێمی ئاخیکسای لە جۆرجیا بۆ ئاسیای ناوین راگوێزراون. بنەچەی خێزانەکەی لە جزیرەی بۆتانە. وەکو عەزیزێ خۆیشی دەڵێت ئەو لە بنەماڵەی بەدرخانییەکانە.   عەزیزێ زیۆ بەدرخان  لە نێو کوردی سۆڤیەتدا وەکو کارساز، نووسەر و چالاکڤانی مەدەنی ناسراوە. دوای هەڵوەشاندنەوەی یەکێتیی سۆڤیەت، رۆڵێکی کارای هەبوو لە رێکخستنی کوردی دیاسپۆرا، ساڵی ١٩٩٢ بووە یەکەمین سەرۆکی یەکێتی کوردانی دیاسپۆرا.  دوای عەزیزێ زیۆ بەدرخان هەر یەک لە بەدرێ موسا، نادرێ کەرەم نادرۆڤ و کنیازێ ئیبراهیم بوونەتە سەرۆکی یەکێتی کوردانی کازاخستان.  دوای ئەوەی کنیازێ ئیبراهیم، سەرۆکی یەکێتیی کوردانی کازاخستان، کە لە هەمانکاتدا سەرۆکی فیدراسیۆنی نێونەتەوەیی کوردانی سۆڤیەتی پێشوو بوو، لە ٠٨ - ٠٩ - ٢٠٢١ کۆچی دوایی کرد، پۆستی سەرۆکی یەکێتیی کوردانی کازاخستان بە بەتاڵی مابووەوە.