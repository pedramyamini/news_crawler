ئومێد خۆشناو، پارێزگاری هەولێر بە تۆڕی میدیایی رووداوی راگەیاند، بەهۆی ئەوەی لافاوەی بەشێوەیەکی نائاسایی لە شاری زێڕین کۆبووەوە، "بە بڕیارێک خاوەنی پرۆژەی شارەکەمان دەستگیرکرد و رێکاری یاسایی لە دژی دەگرینەبەر. " ئومێد خۆشناو دەڵێت، پێشتریش چەند کارێک لە پرۆژەکەدا کراوە کە بەبێ ئاگاداری کردوونی کە "بووەتە هۆی زیاتر کۆبوونەوەی لافاو. "  لەبارەی زیانەکانی لافاوەکەی دوێنێی هەولێر، بەپێی دوایین زانیاریی کە ئومێد خۆشناو بە رووداوی دا، لافاو لە شاری زێڕین چووەتە ناو ١٥٠ - ٢٠٠ ماڵەوە.   بەهۆی بارانی بەخوڕ، دوێنێ شەممە ٣٠ - ١٠ - ٢٠٢١ لە چەند شوێنێکی شاری هەولێر لافاو دروستبووە، دیارترینیان شەقامی ١٥٠ مەتری، شاری زێڕین و گوندی کۆرییە کە بەهۆیەوە چەند ئۆتۆمبێلێک لەنێو لافاودا گیریان خوارد و لافاو چووە نێو سەتان ماڵەوە.  ئومێد خۆشناو گوتی، "تاوەکو ئێستا هیچ رووداوێکی نەخوازراو رووینەداوە و تیمەکانمان بڵاوەیان پێکراوە و خۆم سەرپەرشتییان دەکەم، بەڵام داوا لە هاونیشتمانییان دەکەم بە ئۆتۆمبێلەوە نەچنە ئەو شوێنانەی لافاویان تێدا هەڵساوە. "   ئەمڕۆ یەکشەممەش لە هەولێر پشووی فەرمی راگەیێندراوە تاوەکو تیمە خزمەتگوزارییەکان شەقام و کۆڵانەکانی ئەو ناوچانە پاک بکەنەوە کە بەر لافاو کەوتوون.