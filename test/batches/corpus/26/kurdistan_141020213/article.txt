د. وەلی مەحموود، سەرۆکی زانکۆی کۆیە بە رادیۆی روداوی راگەیاند: "لە سەرەتای ساڵەوە هەستمان بەو وشکەساڵییە کرد کە هەموو ناوچەکەی گرتووەتەوە. ئێمەیش بۆ بەڕێوەبەردن و دابینکردنی ئاو بۆ زانکۆکەمان بە تەواوەتی پشتمان بەو سێ بیری ئاوە بەستووە کە لە پشتی کەمپی زانکۆکەمانن. "  سەرۆکی زانکۆی کۆیە ئەوەی خستەڕوو کە غەتاسی بیرێکیان سووتاوە، بۆ ئەو مەبەستەیش لە رێگەی قایمقامیەتەوە نووسراویان کردووە بۆ ئەوەی چارەسەر بکرێت. نووسراوەکەیشیان لە پارێزگا رەزامەندیی لەسەر درابوو، بەڵام دەست بە کارەکە نەکراوە و پارەکە وەرنەگیرا. لە ٢٠٢١/١٠/١٠ ـدا شەوەکەی لە تیمی چاککردنەوە و سەرپەرشتیارانی ئاوی زانکۆوە هەواڵمان پێدرا کە دوو بیرەکەی دیکەشمان بە شێوەیەکی خێرا و لەناکاو ئاویان کەمی کردووە. "  سەرۆکی زانکۆکە گوتی: "بۆ ئەوەی ئەو خوێندکارانە لە پێداویستییە سەرەتاییەکانی وەکو دابینکردنی ئاو بێبەش نەبن، کۆبوونەوەیەکی نائاساییمان کرد و رۆژانی ١٢، ١٣ و ١٤ی تشرینی یەکەممان کردە پشووی فەرمی بۆ ئەوەی کێشەی ئاو لە زانکۆکەمان چارەسەر بکەین. ئێستایش لەگەڵ قایمقام و پارێزگاری هەولێر و بەڕێوەبەری ئاوی کۆیەیش لەسەر هێڵین بۆ ئەوەی قەرەبووی کەمیی ئاو بکەینەوە و لە رۆژی یەکشەممە ٢٠٢١/١٠/١٨ ـدا دەست بە دەوامی ئاسایی زانکۆکەمان دەکەینەوە. "  سەرۆکی زانکۆی کۆیە گوتی: "کێشەکە بەم شێوەیە نییە وەک لە هەندێک میدیا باس کراوە گوایە ئاو لە زانکۆی کۆیە نەماوە و دەوام هەفتەیەک راگیراوە، ئێستا کۆگاکانی ئاوی زانکۆ پڕن لە ئاو و غەتاسەکەیش تاوەکو رۆژی یەکشەممە دەکەوێتەوە کار و رۆژی یەکشەممە دەوام ئاسایی دەبێتەوە. "  زانکۆی کۆیە پێنج هەزار خوێندکاری هەیە و ساڵانە دوو هەزار و ٥٠٠ بۆ دوو هەزار و ٧٠٠ قوتابی لە بەشەناوخۆییەکانیدان.  د. وەلی مەحموود گوتی: "لە سەرەتای ئەمساڵەوە ئەو ئەو داهاتانە نەگەڕاونەتەوە زانکۆ کە لە رێگەی خوێندی پارالێل و خوێندنی ئێواران و سەنتەرەکانی توێژینەوە و راوێژکاری لەگەڵ دروستکردنی بڕوانامە بۆ خوێندکاران دەستمان دەکەوت. لە رێگەیانەوە هەموو پێداویستییەکانی زانکۆمان پێ دابین دەکرد کە ئەمە وای کردبوو لە قەیرانە قورسەکانی دارایی لە ساڵەکانی ٢٠١٧، ٢٠١٨ و ٢٠١٩ دا لەسەر پێی خۆمان بوەستین. "  سەرۆکی زانکۆی کۆیە ئەوەی خستەڕوو کە دوای راگرتن و لێسەندنەوەی دەستەڵاتیان، ئەگەرچی پارەکان وەردەگیرێن و رێنمایی دارایی ژمارە ٨٦ لەسەر خوێندکارانی ئێواران جێبەجێ دەکرێت، لەگەڵ ئەوەیشدا دەبوو بۆ هەرخەرجیەک بگەڕێنەوە وەزارەتی دارایی و لەوێ پارە بۆ دابینکردنی پیداویستیەکانیان وەربگرن.   لەو بارەیەوە د. وەلی باسی لەوە کرد کە لە سەروبەندی ئەوەدان دەستەڵاتەکانی داهات و خەرجی بگەڕێننەوە بۆ زانکۆکان تاوەکو پێداویستییەکانی خۆیان دابین بکەن.