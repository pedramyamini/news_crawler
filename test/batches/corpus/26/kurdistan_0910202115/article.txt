رۆژی شەممە ٩ - ١٠ - ٢٠٢١ فەرمانگەی میدیا و زانیاریی هەرێمی کوردستان رایگەیاند، "بەھۆی بەشداربوونی ژمارەیەکی زۆر لە هێزە ئەمنییەکان لە رۆژی دەنگدان بۆ پاراستنی ئارامی بنکەکانی دەنگدان و مانەوەی ژمارەیەک لە فەرمانبەران لەسەر سندووقەکانی دەنگدان تا ئەو کاتەی دەنگەکان جیا دەکرێنەوە و رۆشتنی دەنگدەرێکی زۆر بۆ دەرەوەی شارەکانیان بۆ دەنگدان، حکومەتی ھەرێمی کوردستان بڕیاری دا رۆژی دووشەممە ١١ - ١٠ - ٢٠٢١ لە پاڵ رۆژی یەکشەممە ١٠ - ١٠ - ٢٠٢١ بکاتە پشووی فەرمی. "  پێشتر ئەمیندارێتیی گشتیی ئەنجوومەنی وەزیرانی عێراق رایگەیاند بوو، بەهۆی هەڵبژاردنەکانەوە رۆژانی یەکشەممە و دووشەممە پشووی فەرمی دەبێت لە سەرجەم دامودەزگاکانی حکومەت.  بەگوێرەی ئەو راگەیێندراوەی لەلایەن ئەمیندارێتیی گشتیی ئەنجوومەنی وەزیرانی عێراقەوە بڵاوکراوەتەوە و وێنەیەکی دەست تۆڕی میدیایی رووداو کەوتووە "بە رەزامەندیی فەرمیی سەرۆکوەزیران و فەرماندەی گشتیی هێزە چەکدارەکانی عێراق، بڕیاردرا رۆژانی یەکشەممە و دووشەممە کە دەکاتە ١٠ و ١١ی تشرینی یەکەم / ئۆکتۆبەر، بەهۆی هەڵبژاردنەکانەوە بکرێتە پشووی فەرمی".  هەر بەگوێرەی راگەیێندراوەکە، "ئامانج لە راگەیاندنی دوو رۆژ پشووی فەرمی، ئاسانکاریکردنە بۆ کۆمیسیۆنی باڵای سەربەخۆی هەڵبژاردنەکان بۆ بەڕێوەبردنی ئەرکی هەڵبژاردنەکان و کارە لۆجیستییەکانی رۆژی دەنگدان و هاوئاهەنگیکردن لەگەڵ دامەزراوە فەرمییەکانی سەر بە وەزارەتەکانی ناوخۆ، تەندروستی و خزمەتگوزارییەکان و لایەنە پەیوەندیدارەکانی دیکە".  رۆژی ٨ی تشرینی یەکەم، دەنگدانی تایبەت بۆ هێزە ئەمنییەکان، ئاوارە و گرتووخانەکان لە سەرانسەری عێراق و هەرێمی کوردستان دەستیپێکرد.  بڕیارە رۆژی ١٠ی تشرینی یەکەم، دەنگدانی گشتی بۆ هەڵبژاردنی پێشوەختە بەڕێوەبچێت. نزیکەی ٢٥ ملیۆن کەس مافی دەنگدانیان هەیە. سێ هەزار و ٢٤٢ کەس خۆیان بەربژێر کردووە و کێبڕکێ دەکەن بۆ بەدەستهێنانی ٣٢٩ کورسیی پەرلەمان، کە ٨٣ کورسی بۆ کۆتای ژنانە و نۆ کورسیش بۆ کۆتای پێکهاتەکانی کریستیان، شەبەک، ئێزدی، سابیئە و کوردی فەیلییە.