ئەرکان عەلی، پەیامنێری رووداو لە سلێمانی رایگەیاند، ئەمڕۆ چوارشەممە ١٧ - ١١ - ٢٠٢١، جڤاتی نیشتمانیی و جڤاتی گشتیی بزووتنەوەی گۆڕان بە هاوبەشی لە کۆبوونەوەدان.  بەپێی پەیڕەوی نێوخۆی بزووتنەوەی گۆڕان، دەبێت ٤٨ کاژێر پێش کۆبوونەوەی جڤاتی نیشتمانیی وەک باڵاترین دەسەڵاتی بزووتنەوەی گۆڕان، جڤاتی گشتیی کە جڤاتێکی راوێژکارییە کۆبوونەوەی کردبێت، بەڵام ئەمڕۆ هەردوو جڤات کۆبوونەوەیەکی هاوبەشی نائاسایی دەکەن، بۆ پەسندکردن و تاوتوێکردنی پڕۆژەیەک کە ژووری توێژینەوەکانی بزووتنەوەی گۆڕان ئامادەیکردووە بۆ دوو بابەت.  یەکەمیان بۆ دیاریکردنی دەستەیەکی کاتیی، دیاریکردنی میکانزمەکانی ئەو دەستەیە و لەکێ پێکبێت؟ ئایا ئەندامانی پێشووی خانەی راپەڕاندن و رێکخەری پێشوو بۆیان هەیە لە دەستە کاتییەکەدا بەشداربن یان نا؟ ئایا لە ژوورەکان ئەو دەستەیە پێکبێت یان جڤاتی نیشتمانیی یانیش لە ژووری هەڵبژاردن بە دەنگدان دەستەکە هەڵبژێردرێن؟  بابەتی دووەم، پەیوەستە بە دیاریکردنی رۆژێک بۆ دووەم کۆنفرانسی نیشتمانی (کۆنگرەی نیشتمانیی بزووتنەوەی گۆڕان) کە لە ساڵی ٢٠١٤ وە کۆنگرەی نەبەستووە.  بەپێی ئەو زانیاریانەی دەست پەیامنێری رووداو کەتووە، ژووری توێژینەوەی بزووتنەوەکە بڕیاریداوە دەستە کاتییەکە سێ مانگ بەردەوامبێت، دواتر لە دەستپێکی ساڵی ٢٠٢٢ دووەم کۆنفڕانسی نیشتمانیی بزووتنەوەکە ببەسترێت.