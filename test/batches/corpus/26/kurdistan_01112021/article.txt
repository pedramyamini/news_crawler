ساڵانە لەگەڵ دەستپێکردنەوەی خوێندنی کوردی لە ناوچە کوردستانییەکانی دەرەوەی ئیدارەی هەرێمی کوردستان، پەروەردەکان رووبەڕووی چەندین گرفت دەبنەوە.  بە گوتەی بەرپرسانی خوێندنی کوردی لە کەرکووک، زۆربەی مامۆستا و تەواوی پەرتووک و پێداویستییەکانی خوێندنی کوردی لە لایەن حكومەتی هەرێمی کوردستانەوە دابیندەکرێن، تەنیا تاقیكردنەوەكان نەبێت كە سەر بە حكومەتی فیدراڵن.  خوێندنی کوردیی لە دوای ساڵی ٢٠٠٣ ـەوە لە کەرکووک دەستیپێکردووە، ٨٨ هەزار قوتابی هەیە کە لە ٥٥٠ قوتابخانە و باخچەی ساوایاندا لەژێر سەرپەرشتی زیاتر لە ١٠ هەزار مامۆستادا دەخوێنن. لەو ژمارەیەی مامۆستایان، نزیکەی هەشت هەزاریان راژەیان لەسەر حکومەتی هەرێمی کوردستانە و ئەوانی دیکە لە بەغداوە مووچە وەردەگرن.  - زیاتر لە ١٠ هەزار مامۆستا  بەڕێوەبەری یەکەی سەرپەرشتیاریی خوێندنی کوردی لە کەرکووک باس لە گرفتەکانیان دەکات و دەڵێت، ساڵانە لەڕێگەی بەغداوە لە کاتی تاقیکردنەوەکاندا کێشەیان بۆ دروستدەکرێت.  پەروین فاتیح، بەڕێوەبەری یەکەی سەرپەرەشتیاری خوێندنی کوردی لە کەرکووک بە رووداوی راگەیاند "لە ساڵی ٢٠٠٨ ـەوە و دوای ئەو قەیرانانەی بەسەر حکومەتی هەرێمی کوردستاندا هاتوون، هیچ دامەزراندنمان نەبووە، زیاتر لە ١٠٠ مامۆستاشمان بە ڤایرۆسی کۆرۆنا گیانیان لەدەستداوە و چەندانی دیکەش خانەنشین بوون".  خوێندنی كوردی لە قەزای خانەقین کە لەڕووی ئیدارییەوە سەربە پارێزگای دیالەیە، بێ گرفت نییە و لەو قەزایەش دوو پەروەردە هەن.  عەلی حوسێن، بەڕێوەبەری پەروەردەی خانەقین کە سەر بە حکومەتی عێراقە، بە تۆڕی میدیایی رووداوی گوت، لە نزیکەی ٢٥ هەزار قوتابی پەروەردەکەی ئەوان نزیکەی ١٥٠٠ قوتابیان بە کوردی دەخوێنن و گوتیشی "ئەو هەزار و ٥٠٠ قوتابییەی لە پەروەردەکەی ئێمە دەخوێنن، کتێب و سیستمیان هەرێمی کوردستانە، بەڵام تاقیکردنەوە و پرسیارەکانیان بە عەرەبی لە بەغداوە بۆ دێت".  هاوکات حەسەن محەممەد تاڵەبانی، بەڕێوەبەری پەروەردەی خانەقین کە سەر بە حکومەتی هەرێمی کوردستانە بە تۆڕی میدیایی رووداوی گوت، "زیاتر لە پێنج هەزار قوتابیمان هەیە و لە ٣٣ قوتابخانەدا وانە دەخوێنن و خوێندنیان هاوشێوەی هەرێمی کوردستان لە ١٤ - ٩ - ٢٠٢١ ـەوە دەستیپێکردووە".   بە گوتەی محەممەد تاڵەبانی، لە سنووری پەروەردەی خانەقین ٣ هەزار و ٦٠٠ مامۆستا وانە دەڵێنەوە و مووچەیان لەسەر هەرێمی کورستانە، بەڵام نیوەی ئەو ژمارەیە لەسەنتەری قەزاکەدان و ئەوانی دیکە دابەشی سەر ناحییەکانی دەورووبەری خانەقین کراون.  خوێندن لە خانەقین - پەروەردەی سەر بە هەرێمی کوردستان  - زیاتر لە پێنج هەزار قوتابی  هاوشێوەی خوێندنی کوردی لە کەرکووک و خانەقین، خوێندنی کوردی لە شنگال، خورماتوو، مەخموور و هەموو ناوچە کوردستانییەکانی دیکەی دەرەوەی ئیدارەی هەرێمی کوردستان بێ کێشە نییە.