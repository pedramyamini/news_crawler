موسەننا ئەمین، ئەندامی سەرکردایەتی و بەربژێری دەرچووی یەکگرتووی ئیسلامیی کوردستان بۆ پەرلەمانی عێراق بە رووداوی راگەیاند، تاوەکو ئێستا سەرکردایەتیی یەکگرتوو هیچ بڕیارێکی لەبارەی بەشداریکردن لە پێکهێنانی حکومەتی نوێی عێراق نەداوە و تاوەکو دیارنەبێت کام لایەن حکومەت پێکدەهێنێت، ئەو بڕیارە نادات.  موسەننا ئەمین ئاماژەی بەوەش کرد، "هەر حیزبێک بەپێی قەبارە و بەرکەوتەی خۆی لە حکومەت پۆست وەردەگرێت، بۆیە پێویست ناکات ئێمە لەگەڵ پارتی و یەکێتی، یان حیزبی دیکە بڕیاری بەشداریکردن لە پێکهێنانی حکومەت بدەین".  لەبارەی یەکڕیزیی کورد لە بەغدا، ئەو ئەندامەی سەرکردایەتیی یەکگرتوو باسی لەوە کرد، "یەکڕیزی تەنیا بۆ مەرامی سیاسی بەکاردەبرێت، ئێمە بە هیچ شێوەیەک نابینە هۆی پەرتەوازەیی، بەڵام پێشمانوانییە شتێک بەناوی یەکڕیزی هەبێت و بە زەحمەتیشی دەبینین، بەڵام دەتوانین جیاوازییەکانمان کەم بکەینەوە لەپێناو میللەت".  لە خولی چوارەمی پەرلەمانی عێراقدا، یەکگرتووی ئیسلامیی کوردستان تەنیا دوو کورسیی هەبوو، بەڵام لە هەڵبژاردنی ١٠ - ١٠ - ٢٠٢١ دا، بەپێی ئەنجامە بەراییەکان، ژمارەی کورسییەکانی بووەتە چوار کورسی.