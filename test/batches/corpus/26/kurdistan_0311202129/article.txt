عه‌تا سه‌راوی، ئه‌ندامی سه‌ركردایه‌تی یه‌كێتی ئەمڕۆ لە هەڤپەیڤینێکدا باسی ژەهرخواردکردنی کرد و مەسرور بارزانی، ئەندامی مەکتەبی سیاسیی پارتی بە هەوڵدان بۆ ژەهرخواردکردنی تۆمەتبار دەکات.  بەشی رۆژنامەوانیی دەزگای رۆشنبیری و راگەیاندنی پارتی دیموکراتی کوردستان لە راگەیێندراوەکەدا رایدەگەیێنێت: "به‌م تۆمه‌ت و قسه بێ بنه‌مایانه، ناوبراو ده‌یه‌وێت فه‌زیحه‌ت و تاوانی گه‌وره‌ی ژه‌هرخواردكردنی سه‌ركرده‌كانی یه‌كێتی له‌بیر خه‌ڵك به‌رێته‌وه، دووریش نیه خۆی بۆ جێگرتنه‌وه‌ی ژه‌هرفرۆشه‌كان دانابێت".  هەروەها لە بەشێکی راگەیێندراوەکەدا دەزگای رۆشنبیریی پارتی رایدەگەیێنێت: "ته‌نیا وه‌ڵامی ئێمە سه‌باره‌ت به‌و تۆمه‌ت و قسانه، وه‌ك هه‌میشه، پارتی و دامه‌زراوه‌كانی په‌نا بۆ یاسا ده‌به‌ن و ناوبراو ده‌ده‌نه دادگا، جا با له‌وێ دیفاع له خۆی بكات و تۆمه‌ته‌كانی بسه‌لمێنێت".  هەر ئەمڕۆ  چوارشەممە ٣ - ١١ - ٢٠٢١ نووسینگەی سەرۆکوەزیرانی هەرێمی کوردستان روونکردنەوەیەکی بڵاوکردەوە و رایدەگەیێنێت "هەرچەند ئەو کابرایە [عەتا سەراوی] خۆی ماوەیەک لەمەوبەر بە ئاشکرا رایگەیاند کە لەلایەن هاوسەرۆکێکی پێشووی یەکێتی هەڕەشەی تیرۆرکردنی لێکراوە کەچی دەیەوێت بەو تۆمەتانە بابەتی ژەهردەرخوارددانی سەرکردەکانی حیزبەکەی لە بیر خەڵک بباتەوە. "  لە بەشێکی دیکەی روونکردنەوەکەدا نووسینگەی سەرۆکوەزیران ئاماژە بەوە دەدات "لە بەرامبەر تۆمەتە بێ بنەماکانی رێکاری یاسایی دەگرینەبەر و دەبێ لە بەردەم دادگادا باجی قسە هەڵبەستراوەکانی بدات. "   دەقی راگەیێندراوەکەی دەزگای رۆشنبیریی و راگەیاندنی پارتی  خۆنواندن له‌سه‌ر حسابی پارتی..  سه‌نعه‌تێكی هه‌رزان و به‌سه‌رچوو   ئەم ئێوارەیە، كه‌سێك به ناوی عه‌تا سه‌راوی، ئه‌ندامی سه‌ركردایه‌تی یه‌كێتی، به زمان و ئاستێكی نزمی ده‌ربڕین كه مه‌گه‌ر هه‌ر له عه‌تا خۆی و هاوشێوه‌كانی بوه‌شێته‌وه، چه‌ند تۆمه‌تێكی ناڕه‌وای خسته پاڵ پارتیمان و ھەڤاڵ مه‌سرور بارزانی ئه‌ندامی مه‌كته‌بی سیاسی پارتی و سه‌رۆكی حكوومه‌تی هه‌رێمی كوردستان.   ئه‌م چه‌ند دێڕه، وه‌ڵامی عه‌تا نیه، له‌به‌ر ئه‌وه‌ش نیه كه قسه بێسه‌روبه‌ره‌كانی بنه‌ما و كاریگه‌رییه‌كیان هه‌یه، یان هه‌ر له بنه‌مادا خۆی خاوه‌نی سه‌نگوقورساییه‌ك بێت، به‌ڵكو بۆ ئه‌وه‌یه ببێته عیبره‌ت بۆ هه‌موو ئه‌وانه‌ی تا ئه‌مڕۆش پێیانوایه ده‌توانن به جنێو و تۆمه‌تبه‌خشینه‌وه به پارتی و سه‌ركرده‌كانی ده‌بنه شتێك و بازاڕیان گه‌رم ده‌بێته‌وه.   ئاشكرایه كه به‌م تۆمه‌ت و قسه بێ بنه‌مایانه، ناوبراو ده‌یه‌وێت فه‌زیحه‌ت و تاوانی گه‌وره‌ی ژه‌هرخواردكردنی سه‌ركرده‌كانی یه‌كێتی له‌بیر خه‌ڵك به‌رێته‌وه، دووریش نیه خۆی بۆ جێگرتنه‌وه‌ی ژه‌هرفرۆشه‌كان دانابێت، به‌ڵام با بزانێت نه‌ك هه‌ر جه‌ماوه‌ری پارتی، بگره خه‌ڵكی ناوچه‌كه‌ی خۆی، باش ده‌زانن عه‌تا سه‌راوی كێیه و چیه و چه‌ندی له‌باردایه، بۆیه گه‌ڕانه‌وه‌ی بۆ سه‌ر سه‌نعه‌ته كۆنه هه‌رزانه‌كه‌ی په‌لاماردانی ناحه‌قی پارتی، چه‌ند دادی خه‌ڵكانی دیكه‌ی داوه، هه‌ر هێنده‌ش دادی ئه‌و ده‌دات.  ته‌نیا وه‌ڵامی ئێمە سه‌باره‌ت به‌و تۆمه‌ت و قسانه، وه‌ك هه‌میشه، پارتی و دامه‌زراوه‌كانی په‌نا بۆ یاسا ده‌به‌ن و ناوبراو ده‌ده‌نه دادگا، جا با له‌وێ دیفاع له خۆی بكات و تۆمه‌ته‌كانی بسه‌لمێنێت.  ڕه‌نگه خراپیش نه‌بێت گه‌ر له كۆتاییدا نه‌سیحه‌تێكی بكرێت: به‌خۆبادان و قسه‌ی نزم و ڕه‌فتاری نابه‌جێ، كه‌س نه‌بووه‌ته پاڵه‌وان، ناشبێت. ئه‌و جۆره له قسه‌كردن و تۆمه‌تبه‌خشینه‌وه‌یه، ئه‌و هه‌ڕه‌شه و په‌نجه ڕاوه‌شاندنه، نه‌ك هه‌ر باویان نه‌ماوه و كه‌س باوه‌ڕیان پێناكات، بگره خه‌ڵك به خۆنواندن و دواكه‌وتوویی ده‌زانن و گاڵته‌یان پێدێت.  بەشی رۆژنامەوانیی دەزگای رۆشنبیری و راگەیاندنی پارتی دیموکراتی کوردستان