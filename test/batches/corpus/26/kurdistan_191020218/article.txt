محەممەد ئەحمەد، شۆفێری بارهەڵگر لە دەروازەی سنووریی پەروێزخانە بە رادیۆی رووداوی گوت، "وەکو فلاتی باشوور ٢١٧ شۆفێرین، لە بەرامبەر ئێمەدا ٩٨ شۆفێری دیکە لە بانوازی هەن. نۆ مانگە ئەوان داوای ئەو بارانە دەکەن. ئێمە ١٧ ساڵە لە ئێرانەوە باری ئاسن دەهێنینە عێراق، کەچی ئێستا ئەم بارانە نزیکەی هەفتەیەکە لە ئێمە وەرگیراونەتەوە و دراوە بە ئەوان".  ئەو شۆفێرە ئاماژەی بەوەش کرد، "ئێمەش ئەوە قبووڵ ناکەین، چونکە قووتی ماڵ و منداڵمانی لەسەرە. بۆمان چارەسەر دەکەن باشە، نەیکەن، رێگە دەبەستین".  عەباس ئیسماعیل، گوتەبێژی دەروازەی سنووریی پەروێزخانیش بە تۆڕی میدیایی رووداوی راگەیاند، "زیاتر لە ٢٧٠٠ بارهەڵگر لەم دەروازەیە کار دەکەن. ١٢٠ بارهەڵگرێک زیاتر ئیشیان هەیە و رۆژانە بار دەگوازنەوە، ئەوانی دیکەش لەوە نیگەرانن. ئێمە ئێستا لەگەڵیان لە کۆبوونەوەداین و کێشەکەمان چارەسەر کردووە".  ئەو بارانەی بارهەڵگرەکان دەیانهێنن ئاسنن، وەکو شێلمان، پلێت، ستوونی کارەبا، شیش و زۆر ئاسنەواڵەی دیکە کە بۆ شارەکانی ناوەڕاست و باشووری عێراق دەبرێن.  محەممەد ئەحمەد گوتی، "ئێمە بۆ هێنانی بارەکان لە ئێرانەوە هیچ گرفتێکمان نییە، بەڵام لەم دیوەوە گرفتمان بۆ دروستدەکرێت. نازانین کێ لەمە بەرپرسە، ئاخۆ بەڕێوەبەری دەروازەکە و بەرپرسی ئیدارەی گەرمیان لە پشتیەوەن یان نا، کە گرفتیان بۆ ئێمە دروست کردووە و داویانە بە ئەوان! رۆژانە لە ئێرانەوە پێنج - شەش بار دێت کە دەبێت ئێمە ئەو بارانە بار بکەین. بەڕێوەبەری دەروازەی پەروێزخان و جێگرەکەی بەبێ پرسی ئێمە ئەوەیان واژۆ کردووە کە ئەو بارە بدرێتە بانوازی باشوور. ئەگەر ئەمە بە پارە خواردن و بەرتیلخواردن نەبێت، چۆن ئەم بارانە لە ئێمە وەرگیراونەتەوە و دراون بەو کەسانە؟ "  گوتەبێژی ئەو دەروازە سنوورییە باس لەوە دەکات، "بەهۆی کەمبوونەوەی بار لە مەرزی پەروێزخان هەندێک لە شوفێرەکان کەمتر دەتوانن کەلوپەل لەو مەرزەوە بگوازنەوە، ئەمەش بووەتە هۆی ناڕەزاییان. وامان کردووە هەموو بارهەڵگرەکان وەکو یەک بتوانن لەو دەروازەیەوە بار بگوازنەوە، بۆئەوەی هیچ کەسێکیان بێکار نەبن".