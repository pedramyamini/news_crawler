مێزگردەکە بە بەشداریی نوێنەری لایەنە سیاسییەکان، پەرلەمانتاران و شرۆڤەکاران بوو. ئەمانەی خوارەوە قسەی بەشێک لە بەشداربووانی مێزگردەکەیە  مەحموود محەممەد، ئەندامی مەکتەبی سیاسی و گوتەبێژی پارتی: کێشەی کورد، شیعە و سوننە چارەسەرنەکراوە  فەلسەفەی داواکردنی هەڵبژاردنی پێشوەختە لە عێراق بۆ ئەوەبوو هەست بە ناسەقامگیری دەکرا، پێشبینی لەو هەڵبژاردنە ئەوەبوو کە گۆڕانکارییەکی ریشەیی دروست دەبێت. ئەو گۆڕانکارییەش دەبێتە هۆی ئەوەی سەقامگیری بێتە کایەوە.  عێراق وڵاتێکی فرە نەتەوەو ئایین و مەزهەبە، بەڵام لە سەرەتای دامەزراندنی ئەو دەوڵەتەوە تاوەکو ئێستا کولتوورێکی سەقەتی تێدایە. ئەویش چارەسەرنەکردنی کێشەکان و کەڵەکە کردنیەتی بەسەر یەکەوە، ئەمەش وادەکات بەردەوام ناسەقامگیری هەبێت، جا ئەم نا سەقامگیرییە لەنێو خودی عێراق چ پێکدادانی نێوان مەزهەبەکان بێت، چ ئایین و نەتەوەکان بێت یان لەگەڵ دەر و دراوسێیەکانی، ئەمەش هەمووی لە ئەنجامی چارەسەرنەکردنی کێشەکانە.  نە کێشەی شیعە چارەسەرکراوە، نە کێشەی سوننە و نە کێشەی کورد لە عێراقدا چارەسەرکراوە. چارەسەرنەکردنی کێشەی کورد و نەبوونی نیەتێک بۆ چارەسەکردنی ئەو کێشەیە، بووە هۆکار بۆ کۆمەڵێک کێشەی دیکەی گەورە بۆ عێراق و لە ئەنجامیشدا عێراق تووشی کارەسات بوو.  نموونەی هەرە دیاریش ساڵی ١٩٧٥ لەبری ئەوەی بێن کێشەی کورد لە کوردستان و عێراق چارەسەر بکەن، هەستان ئاو و خاکی عێراقیاندا بە وڵاتێکی دیکە، بەڵام ئامادە نەبوون کێشەی کورد چارەسەر بکەن.  کاتێک کە باسی کەرکووک دەکرا، ئەگەر کەرکووک لە چوارچێوەی حوکمی زاتیش بووایە هەر بەشێکبوو لە عێراق، حوکمی زاتی و کەرکووک پێکەوە بەشێک دەبوون لە عێراق، بەڵام کاتێک کە نیوەی شەتولعەرەب، سەیف سەعد، زەینولقەوس و بەشێک لە جزوری مەجنون و کۆمەڵێک شوێنی دیکە درانە ئێران. ئەمانە لە دەست عێراق چوون، ئامادەبوون ئاو و خاکی عێراق بدەن بە ئێران، بەڵام ئامادەنەبوون کێشەیەکی نێوخۆیی چارەسەر بکەن.  بە داخەوە ئەو عەقڵیەتە ئێستاش بەشێکی زۆری لەناو عێراق و دەسەڵاتداران و حکومڕانانی عێراق ماوەتەوە. ئومێد دەکەین ئەو هەڵبژاردنە ببێتە مایەی ئەوەی ئەو تێڕوانینە گۆڕانکاری بەسەردابێت. هەمووشمان بەو ئومێدەبووین ئەو هەڵبژاردنە بۆ ئەوەبێت شێوازێک بدۆزرێتەوە چارەسەری ئەو کێشانەی پێ بکرێت بۆ ئەوەی هیچی دیکە ئەو نا سەقامگیریە لە عێراقدا بەردەوام نەبێت، کە بووەتە هۆی دواکەوتنی هەموو عێراق.  عێراق بە یەک مەزهەب و ئایین و نەتەوە بەڕێوەناچێت، سوننەکان لەو ئەزموونە شکستیان هێنا، چەندین ساڵ بە ئاگر و ئاسن حکومیان کرد نە شیعەیان پێ رازیکرا نە کورد. ئێستاش ماوەیەکی دوور و درێژە شیعە حکوم دەکات، نە توانیویەتی کورد رازی بکات نە سوننە. پێویستە ئەو رێچکەیە بگۆڕدرێت.  پێویستە شەراکەت تەوافق و تەوازن لەنێو کایەی سیاسیدا ببێتە مەفهومێک، چەمکێک کە بەردەوام ئیشی لەسەر بکرێت بۆ ئەوەی هەموومان قبووڵی بکەین.  چاوەڕوانییەکە ئەوەیە ئەو گۆڕانکاریە بێتە کایەوە، پێکهاتنێک لەنێوان هەموو لایەنەکان بکرێت لەسەر کارنامەیەکی سەردەمی، کارنامەیەک کە ویست و خواستی خەڵکی عێراق بێت بە هەموو پێکهاتە نەتەوەیی و ئایین و مەزهەبییەکانیەوە، ئەو کارنامەیە ببێت کارنامەی حکومەتی داهاتوو بۆ ئەوەی بتوانێت ئەو کێشانەی هەیە چارەسەر بکات.  لەناوخۆی کوردستانیش دەستمان بە کۆمەڵێک وتوێژکردووە لەگەڵ هەموو حیزبەکانی کوردستان، هەوڵدەدەین یەکدەنگییەک دروست بکەین، ئەو یەکدەنگیەمان بۆ ئەوەی لە پرۆسەی سیاسی عێراق بە هێزەوە بەشداربین، کاریگەرمان هەبێت لەسەر ئەوە هەبێت ئەو حکومەتە کارنامەیەکی رێکوپێکی هەبێت و گوزارشت لە خواست و ویستەکانی سوننە، شیعە، کورد، تورکمان، کلدان سریان ئاشووری، موسڵمان، ئێزدی و هەموو لایەنەکان بکات. بە شێوەیەکی گشتی ببێتە بەرنامەیەک بۆ ئەوەی عێراق بەرەو پێشکەوتن بچێت.  سیاسەتی شیعی چ وەڵامێکی هەیە بۆ ئەو ناڕەزایەتیەی کورد هەیەتی؟  کاتع رکابی، پەرلەمانتاری دەوڵەتی یاسا دەڵێت: "لە ساڵی ٢٠٠٣ وە تاوەکو ئێستا لە عێراق حکومەتێک پێکنەهێندراوە بەناوی حکومەتی شیعە، راستە سەرۆکوەزیرانێکی شیعەمان هەبووە، بەڵام ئەوە ئەو دابەشبوونەیە کە ئێوەش لەسەری رازین، سەرۆکی وڵات کورد، سەرۆکی پەرلەمان سوننەیە و سەرۆکوەزیران شیعەیە. دەستووریش دەسەڵاتەکانی سەرۆکوەزیرانی دیاریکردووە. "  بە گوتەی ئەو پەرلەمانتارە "ململانێ لەنێوان مالیکی و سەدردا نییە، بەڵکو جیاوازی لە بیرو بۆچوون هەیە، سوپاس بۆ خودا تاوەکو ئێستا نەگەیشتووەتە ململانێ، بەڵکو جیاوازییە لەسەر بیروبۆچوونەکان و چارەسەریش دەکرێت. "  عەباس یاسری، سەرۆکی ناوەندی ئیشان بۆ لێکۆڵینەوەو گەشەپێدانی ستراتیجی: ئەنجامەکان کاریگەرییان لەسەر پەیوەندییەکان نابێت  باس لە بابەتی دەستوور و پابەند نەبوون بە دەستوور و پێکهێنانی حکومەت کرا، چ حکومەتی شیعی بێت یان سوننی بێت یانیش کوردی، هەموو یەک کێشەیە. هەموو لایەک ئەوە دەزانێت دەستوور بە تەنیا سوودی نییە ئەگەر نەریتی سیاسی پێوە نەچەسپێت، بە داخەوە یەکەم کەسیش کە پێشێلی ئەو نەریتە سیاسییەی کرد، کورد بوو. کە دواتر کاریگەری لەسەر جێبەجێکردنی دەستوور هەبوو.  چۆن ئەو نەریتەیان پێشێل کرد؟ سەرەتا هاتن و یارییان بە سوننەکان کرد لە سەرەتای ٢٠٠٣، هاوپەیمانیان لەگەڵ لایەنێک کرد، دروستکردنی چەند ناوەندێک هێز لەنێو سوننە وایانی لێکرد بڕیار لەدەست بدەن، دواتر لە هاوپەیمانی لەگەڵ لایەنێک کشانەوە و چوونە گەر لایەنێکی دیکە. تەنانەت لەسەر ئاستی شیعەش، هاوپەیمانیێتیەکانیان لەگەڵ لایەنە شیعیەکان هەرجارە و لەگەڵ لایەنێک وایانی لێکرد کەس متمانەی بەکەس نەمێنێت و ئەو نەریتە سیاسییەش نەمێنێت. بۆیە بە بڕوای من دەستوور بە تەنیا چارەسەری کێشەکانمان ناکات، بەڵکو پێویستمان بە داب و نەریتێکی سیاسییە تاوەکو بتوانین لە رێگەیەوە کێشەکان چارەسەر بکەین.  ئەنجامە سەرەتاییەکان کاریگەریان لەسەر پەیوەندیی نێوان سێ پێکهاتە سەرەکییەکەی وڵات نابێت، بەڵکو کاریگەرییان لەسەر نێوخۆی یەک پێکهاتە دەبێت. ئێستاش هەموو لایەک چاوەڕێی دەکەن، سوننە چاوەڕێی کورد دەکات کە چۆن هاوپەیمانییان لەگەڵ دەکەن، لایەنە شیعەکانیش چاوەڕێن، لایەنێک چاوەڕێی لایەنێکی دیکە دەکات.  بەڵام کاریگەری ئەنجامەکان لەسەر هاوکێشەی هێز و سەقامگیری لە عێراق. بە بڕوای من گۆڕانکاری لە هاوکێشەی هێز لە عێراق روونادات، هاوکێشەی هێز پەیوەستە بە پارە، چەک و پێگەی سیاسی هەر لایەنێک. بۆ نموونە ئەگەر پارتی دیموکراتی کوردستان ٥ کورسی بە دەستبهێنێت، کەس ناتوانێت پارتی لە پێکهێنانی حکومەت و پرسە ستراتیژییەکانی وڵات پەراوێز بخات، ئەمە بۆ دەوڵەتی قانوون، تەقەدوومی سوننی و لایەنەکانی دیکەش راستە.  ئەوەی لە ئەنجامەکان کاریگەری دروست دەکات، سەقامگیریە. سەقامگیری لە عێراق لەژێر هەڕەشەدایە، چونکە دابونەریتێکی سیاسیمان نییە بۆ چارەسەکردنی قەیرانەکانمان، هەر قەیرانێک بێتە پێشەوە یان دەست بۆ چەک دەبردرێت یان بە تووندوتیژی چارەسەر دەکرێت.   ئێستا هەموو لایەنەکان سەرچاوەی هێزیان هەیە، لە پارە و چەک و پێگەی جەماوەری. لێرە و لەوێ کاریگەری لەسەر هەندێک هێز دروست دەکات، بەڵام پارە و چەک حکوم دەکەن و ئەوە هێزەکەیە و هەر ئەمەش هەڕەشە لە سەقامگیری دەکات.  د. محەممەد عگێلی، جێگری بەڕێوەبەری گشتی ناوەندی لێكۆڵینەوەی نەهرەین: ٢٠٠٦ و ٢٠١٠ باشترین خولەکانی پەرلەمانی عێراق بوون  یەکێک لە تایبەتمەندییە باشەکانی ئەو هەڵبژاردنە، فراکسیۆنی ستوونی بۆ دروستکردین، جیاواز لە هەڵبژاردنەکانی ٢٠١٠ و ٢٠١٤ و ٢٠١٨، لەو هەڵبژاردنانە ژمارەیەکی زۆر فراکسیۆنی سیاسی دروستبوون بە شێوەیەکی ئاسۆیی، ئەمەش وایکردبوو پێکهێنانی هاوپەیمانی سەخت بێت، بڕیاری عێراقیش سەخت بوو. ئەو بڕیارانەی دەریشدەکران لە ئاستی ئەو ئاڵنگارییانە نەبوون کە لەو سەردەمەدا هەبوون و رووبەڕووی حکومەت دەبوونەوە.  پەرلەمانەکانی ٢٠٠٦ و ٢٠١٠ باشترین خولەکانی پەرلەمانی عێراق بوون، ئەنجامی ئەو هەڵبژاردنەش کە ئێستا هەیە دەبێت وەبەرهێنانی تێدا بکرێت، فراکسیۆنە سەرەکییەکان بە یەکەوەبن، ئەوانەی سەرکەوتنیشیان بەدەست نەهێناوە ئەوانیش دەتوانن بەشداربن لە حکومەت بە شێوەیەک دانەبڕێن و دژی پەرلەمان و حکومەت نەوەستنەوە.  لە بابەتی شیعەدا چەندین جەمسەر هەن، سەدر هەیە، دەوڵەتی یاسا هەیە، پێموانییە ململانێ هەبێت، جیاوازی لە بیروبۆچوون لەنێوان لایەنە شیعییەکان نەگەیشتووەتە ئاستێک کە چەک لە بەرامبەر یەک هەڵبگرن.  کاریگەریی ئەنجامی هەڵبژاردن لەسەر سەقامگیری عێراق و هاوسەنگی هێز لەنێوخۆی عێراقدا  د. تاڵیب محەممەد، جێگری سەرۆکی ئەنجومەنی ناوەندی لێكۆڵینەوەی رافیدەین رایگەیاند، "کاتێک قسە لەسەر هاوکێشەی هێز دەکەین، هێز بە مانای دەسەڵات دێت، لایەنەکانی هاوکێشەکە کامانەن؟ پێموایە لایەنی هاوکێشەی هێز گەلە، چونکە حکومەتەکان بە تەوافوقی نەتەوەیی هاتوون، بە نموونە حکومەتەکەی عادل عەبدولمەهدی بە تەوافوقێکی گەورەوە دروستکرا، بەڵام ئەو حکومەتە درێژەی نەکێشا و خۆپێشاندا کرا، گەل بە هەموو پێکهاتە و چین و توێژەکانەوە خۆپێشاندانیان کرد و هەموو لایەکیش کۆکبوون لەسەر ئەو مافە. کەواتەی ئەوەی کە کۆنترۆڵی ئەو هاوکێشەیە دەکات، سەقامگیریی کۆمەڵایەتییە. "   د. سعود مەشهەدانی، راوێژکاری حەلبوسی و بەڕێوەبەری ناوەندی لێكۆڵینەوەی یەرمووک:   ئێمە لە دوای ٢٠٠٣ نەهامەتی زۆرمان بینی، سوننەکان هەمیشە بەوە ناسرابوون کە وەلایان بۆ دەوڵەت هەبووە لە ساڵی ١٩٢١ وە، بەڵام مەرجەعیەتێكی ئایینی روونیان نەبووە.  سوننە هەمیشە وەلایان بۆ دەوڵەت هەبووە، لە دوای ٢٠٠٥ ئەو کێشانەی کە روویاندا، قۆناخەکە سەرکردەی سوننەی بەهێزیان نەخستەڕوو بۆ نەخشەی سیاسی عێراق. هەندێک سەرکردەی سوننە هەبوون، ئەوانە نەیانتوانی یەکڕیزی لەنێو سوننە دروست بکەن، ئەمە سەرباری ئەو ئاڵنگارییانەی کە ئێمە بە دەستیانەوە نەهامەتیان بینی، لە ناوچە سوننیەکان رێکخراوی قاعیدە، تیرۆر داعش، ململانێی گەورە روویاندا.  بەڕێز حەلبووسی ئەزموونێکی نایابە، ئەو تەنانەت لە بابەتی سەقامگیری لە ناوچە سوننەکان نەیانتوانی سەقامگیری دروست بکەن، بەڵام جۆرێک لە سەقامگیری لەو پارێزگایە دروست بکەن، بەڵام جۆرێک لە سەقامگیری لەو پارێزگایانە دروستکرد، لەبەر ئەوەی خۆی بەڵێندەرە و ئەندازیاریشە، توانی هەندێک دەستکەوت بەدەستبهێنێت کە کەسی دیکە نەیتوانی، بەمەش پەیامێکی بۆ پارێزگاکانی دیکە نارد، پەیامەکەش ئەوەیە کە ئەو پیاوە توانی سەقامگیری دروست بکات، پارێزگاکان وایان لێهات کە چاو لە بەڕێز حەلبووسی بکەن. ئەوانیش ئومێدیان خواست سەرکردەی وەکو ئەو پیاوە دەربخەن.