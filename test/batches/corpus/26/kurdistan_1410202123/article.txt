١٢ی ئەم مانگە، رێکخراوی ئینتەرسێپتی ئەمریکی لیستێکی نهێنیی کۆمپانیای فەیسبووکی ئاشکراکرد کە ناوی ئەو کەس و رێکخراوانەی تێدایە کە تۆڕە کۆمەڵایەتییەکە بە "مەترسیدار" دەیانبینێت.  تۆڕی میدیایی رووداو پرسیاری لە فەیسبووک کرد "بۆچی ناوی سەکینە جانسز لەو لیستدایە؟ " گوتەبێژی فەیسبووک رۆژی پێنجشەممە، ١٤ - ١٠ - ٢٠٢١ لە ئیمەیڵێکدا وەڵامی رووداوی دایەوە و گوتی، "سەکینە جانسز یەکێک بوو لە ئەندامانی دامەزرێنەری پارتی کرێکارانی کوردستان. پەکەکە لەلایەن ئەمریکاوە وەکو رێکخراوێکی تیرۆریستیی بیانی پۆلێن کراوە. وەکو ئێمە لە بنەماکانی خۆماندا روونمان کردووەتەوە، بەگوێرەی سیاسەتەکەمان لە بەرامبەر کەس و رێکخراوە مەترسیدارەکان، ئەو دامەزراوانەی کە لەلایەن ئەمریکاوە بە رێکخراوی تیرۆریستیی بیانی یان رێکخراوی تیرۆریستیی تایبەتی جیهانی پۆلێن کراون، ئێمەش رێگەیان پێنادەین سەکۆکانمان بەکاربهێنن".  فەیسبووک ئاماژەشی بەوە کردووە، کۆمپانیاکە رێگە بە بڵاوکردنەوەی ئەو بابەتانەش نادات کە ستایش، پاڵپشتی یان نوێنەرایەتیی کەس و گرووپە پۆلێنکراوەکان دەکەن.  چەندین کەسایەتیی دیکە و دامەزراوەی سەر بە پەکەکە لە لیستەکەی فەیسبووکدان، لەنێویاندا تەلەڤیزیۆنی گەریلا، کۆما چڤاکێن کوردستان، پارتی ژیانی ئازادیی کوردستان، کۆمەڵێن جوان، پارتی کرێکارانی کوردستان، عەبدوڵڵا ئۆجەلان، باهۆز ئەرداڵ، دووران کاڵکان، مەزڵوم دۆغان و موراد قەرەیلان.  هەروەها ناوی ئیسماعیل سووسەیشی تێدایە کە گوتاربێژی مزگەوتێکی گەڕەکی ئاشتیی هەولێر بوو و لە ساڵی ٢٠١٨ بە تۆمەتی هەبوونی پەیوەندی بە داعشەوە دەستگیرکرا.  لەوبارەیەوە تۆڕی میدیایی رووداو پرسیاری لە فەیسبووک کرد کە بۆچی سەرنجێکی زۆر خراوەتە سەر کوردانی باکوور و باشووری کوردستان، گوتەبێژی فەیسبووک گوتی، ئەوان سەرنجیان لەسەر هەموو ئەو گرووپ و کەسایەتییانەیە کە لە سەرانسەری جیهان وەکو "تیرۆریست" پۆلێن کراون و ژمارەیەک رێکخراوی ئەمریکای باکوور و رۆژئاوای ئەفریقاش بەشێکن لە لیستە قەدەخەکراوەکەیان.  گوتەبێژی فەیسبووک ئاماژەشی بەوە کرد، تەنیا بۆ مەبەستی گفتوگۆکردن، بڵاوکردنەوەی هەواڵ و ئاگادارکردنەوەی خەڵک لەو کەسایەتی و رێکخراوانە، رێگە دەدرێت لەسەر سەکۆکانیان ناویان بهێندرێت، جگە لەوە رێگە بە بڵاوکردنەوەی هیچ بابەتێک نادرێت کە ستایشی ئەو کەس و گرووپانە بکات، یان پاڵپشتییان بکات، یانیش نوێنەرایەتی.  هەروەها باسی لەوەش کرد، ئەو یاسایە هەموو ئەو گرووپ و کەسایەتییانەش دەگرێتەوە کە ب ەشێوەیەکی رێکخراو "رق و کینە" بڵاودەکەنەوە و گوتیشی، "فەیسبووک نایەوێت ئاسانکاری یان رێکخستن بۆ تووندوتیژی لەسەر سەکۆکانی بکرێت و لیستی کەسایەتی و رێکخراوە مەترسیدارەکانیش هەوڵێکە بۆ رێگریکردن لە گرووپە مەتریسدارەکان لە ئەنجامدانی ئەو کارانە".  کۆمپانیای فەیسبووک، جگە لە تۆڕی کۆمەڵایەتیی فەیسبووک خاوەندارێتیی ژمارەیەک سەکۆی دیکەش دەکات کە دیارترینیان ئینستاگرام و واتسئاپن.  گوتەبێژی فەیسبووک ئاماژەشی بەوە کرد، پێناسەی ئەوان بۆ "تیرۆر" لەوانی دیکە جیاوازە و ئەوان تەنیا رەچاوی "رەفتاری رێکخراوەیی" گرووپ و کەسەکان دەکەن لە کاتی پۆلێنکردنیاندا و لەسەر بنەمای ئایین، ناوچە، روانگەی سیاسی و ئایدۆلۆجی بڕیار لەسەریان نادەن.  دەقی پرسیار و وەڵامەکانی رووداو و فەیسبووک:  رووداو: سەکینە جانسز لە ساڵی ٢٠١٣ لە پاریس کوژرا، بۆچی تاوەکو ئێستا لەو لیستەدایە؟  فەیسبووک: "سەکینە جانسز یەکێک بوو لە ئەندامانی دامەزرێنەری پارتی کرێکارانی کوردستان. پەکەکە لەلایەن ئەمریکاوە وەکو رێکخراوێکی تیرۆریستیی بیانی پۆلێن کراوە. وەکو ئێمە لە بنەماکانی خۆماندا روونمان کردووەتەوە، بەگوێرەی سیاسەتەکەمان لە بەرامبەر کەس و رێکخراوە مەترسیدارەکان، ئەو دامەزراوانەی کە لەلایەن ئەمریکاوە بە رێکخراوی تیرۆریستیی بیانی یان رێکخراوی تیرۆریستیی تایبەتی جیهانی پۆلێن کراون، ئێمە رێگەیان پێنادەین سەکۆکانمان بەکاربهێنن. لەسەر بنچینەی ئەم سیاسەتە، ئێمە بەکارهێنانی سەکۆکانمان لە سەرکردایەتییەکانیان و ئەندامە دیارەکانیشیان قەدەخە دەکەین. جگە لەوە، ئێمە رێگە بە بڵاوکردنەوەی ئەو بابەتانە نادەین کە ستایش، پاڵپشتی یان نوێنەرایەتیی کەس و گرووپە پۆلێنکراوەکان دەکەن، ئەوە کەسایەتییە مێژووییەکانیش دەگرێتەوە".  رووداو: بۆچی سەرنجێکی زۆرتان خستووەتە سەر کەسایەتییە کوردەکانی عێراق و تورکیا؟  فەیسبووک: "ئێمە لەو لیستەدا ناوی کەسایەتی و دامەزراوە پۆلێنکراوەکانی سەرانسەری جیهانمان هەیە، لەنێویشیاندا ئەو رێکخراوانەی کە لە ئەمریکای باکوور و رۆژئاوای ئەوروپادان. پێناسەی ئێمە بۆ تیرۆر ئاشکرا و پڕ لە وردەکارییە و بە بەشداریی کەسانی پسپۆڕ و ئەکادیمیی دەرەکی دانراوە. پێچەوانەی هەندێک لە پێناسەکانی تیرۆر، ئەو پێناسەیەی کە ئێمە دامانناوە، رەچاوی ناوچە، ئایین، روانگەی سیاسی و ئایدۆلۆجی ناکات و تەنیا پشت بە رەفتاری رێکخراوەیی دەبەستێت".  رووداو: چی روودەدات ئەگەر ناوی ئەو کەسانە لە پۆستێکدا لەسەر فەیسبووک بڵاوبکرێنەوە؟  فەیسبووک: "ئەوە دەمێنێتەوە سەر کۆی بابەتەکە. یاساکانمان بە شێوەیەک داڕێژراون کە رێگە بە خەڵک دەدەن بە شێوەیەکی بێلایەن گفتوگۆ لەسەر ئەو گرووپ و کەسایەتییانە بکەن، هەواڵ لەسەر خۆیان و چالاکییەکانیان دروستبکەن و بە روونی نیازی خۆیان بۆ خەڵک روونبکەنەوە، بەڵام ئێمە رێگە بەو بابەتانە نادەین کە ستایش، پاڵپشتی یان نوێنەرایەتیی ئەو کەسایەتی و گرووپانە دەکەن کە بەشدارن لە چالاکیی تیرۆری یانیش بڵاوکردنەوەی رق و کینە بەشێوەیەکی رێکخراو. فەیسبووک نایەوێت ئاسانکاری یان رێکخستن بۆ تووندوتیژی لەسەر سەکۆکانی بکرێت و لیستی کەسایەتی و رێکخراوە مەترسیدارەکانیش هەوڵێکە بۆ رێگریکردن لەو گرووپە مەترسیدارە.