شەوی دووشەممە ١١ - ١٠ - ٢٠٢١ لیوای ٦١ چوونە گەڕەکی رەحیماوا و لە ئاهەنگی لایەنگرانی پارتی ١٠ کەسیان دەستگیر کرد و دواتر بە کەفالەت ئازاد کران، بەڵام لە بەیانیی رۆژی سێشەممە ١٢ - ١٠ - ٢٠٢١ لە فولکەی ئیخوان بڵاوەیان بە هێز کرد و شەقامە سەرەکییەکەیان داخست. هەروەها دواتریش لە ئێوارەی هەمان رۆژ چەند بازگەیەکیان دانا و ٧١ گەنجیان دەستگیر کرد و مۆبایلیان لە بەشێکی خەڵکیش وەرگرتووە.  لیوای ٦١ هێزێکی تایبەتە کە دوای هێرشەکانی ١٦ ـی ئۆکتۆبەر و، کشانەوەی هێزەکانی دژە تیرۆری عێراق لە کەرکووک، ئەو هێزە بوونە جێگرەوەی دژە تیرۆر. لیوای ٦١ سەر بە ئەنجوومەنی وەزیرانی عێراقە، بارەگای سەرەکییان لە نێو کەرکووکە و هەر چوار دەروازە سەرەکییەکەی کەرکووک لە دەست ئەواندایە  لەبارەی ئەو رووداوانەوە نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکوەزیرانی هەرێمی کوردستان بە جیا لەگەڵ مستەفا کازمی، سەرۆکوەزیرانی عێراق قسەیان کرد و داوایان لێکرد دۆخەکە ئاساییبکرێتەوە.   بەپێی رایگەیێندراوی سەرۆکایەتیی حکومەتی هەرێمی کوردستان، لە پەیوەندییە تەلەفۆنییەکەی مەسرور بارزانی و مستەفا کازمیدا، سەرۆکوەزیرانی عێراق بڕیاریداوە هەموو دەستگیرکراوەکانی کەرکووک ئازاد بکات.  هەروەها مەکتەبی سیاسیی یەکێتیی نیشتمایی کوردستانیش لە راگەیێندراوێکدا ئاماژەی بەوەدا، بافڵ تاڵەبانی، هاوسەرۆکی یەكێتی پەیوەندی بە مستەفا کازمی، سەرۆکوەزیرانی عێراقەوە کردووە و لە پەلاماردانی ماڵی كورد و پێشێلكاریی ھێزە ئەمنییەكان و دەستگیركردنی گەنجانی کورد ئاگاداری كردووەتەوە.