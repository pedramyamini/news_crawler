بێهنام مەندا، ئەندامی ئەنجوومەنی شارۆچکەی سیلوانایە و دەڵێت، ئەوان رووبەڕووی یاسا ناوەستنەوە، بەڵام هەندێک دار تەمەنیان زیاتر لە ٥٠ ساڵە و داوایان ئەوەیە کە بڕینەوەی دارەکان بۆ فراوانکردنی بەربەستی رووبارەکە رابگرن.   سەرەڕای بەدواداچوونی ژمارەیەک لە بەرپرسانی خۆجێیی ناوچەکە و داواکارییان لە دامودەزگا پەیوەندیدارەکانی حکومەت لە ورمێ، بۆ کەمکردنەوەی ئاستی بەربڵاوکردنی پەراوێزی رووبارەکە، بەڵام داواکارییەکان هیچ گرنگییەکی پێنەدراوە.  بەڕێوەبەرایەتیی ئاو و ئاوەڕۆی ورمێ دەڵێت؛ بۆ بەرگرتن لە لافاو، هەوڵی بەربڵاوکردنی بەستێنی رووبارەکە دەدات، بەڵام خاوەنی ئەم باخانە بەپێی ئەزموونێکی چەند ساڵە کە لە جووتیاری لە پاڵ ئەم رووبارە هەیانە، دەڵێن تاوەکو ئێستا ئاستی ئاوی رووبارەکە ئەوەندە بەرزنەبووەتەوە کە ببێتە مەترسییەک لەسەر ناوچەکە بۆ هەستانی لافاو.  زۆربەی دانیشتووانی گوندی نووشان، کرێکار و جووتیارن و لە دۆخی خراپی ئابووریی ئێستای ئێران و رۆژهەڵاتی کوردستاندا، تەنیا ئومێدیان بەری داری ئەم باخانەیە کە هەموو تەمەنییان لەگەڵیدا ژیاون، بەڵام ئێستا بەم دیمەنانە ئەو ئومێدەیان بە تەواوی رەویوەتەوە.  دانیشتووانی گوندی نووشان داوا لە بەرپرسانی حکومەت دەکەن، پرۆژەکە بووەستێنێت و لەوە زیاتر نەبێتە هۆی زیان گەیشتن بە کار و پیشەکانییان.