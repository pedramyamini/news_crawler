لە راگەیێندراوی وەزارەتی دارایی و ئابووریدا هاتووە، "هەر سێ لا لەسەر ئەوە رێککەوتن، کێشەى مامۆستایانى وانەبێژ چارەسەرى کۆتایى بۆ بدۆزنەوە، سووربوون لەسەر ئەوەى کێشەکە بە میکانیزمێکى نوێ چارەسەر بکرێت. "  لە کۆتایى کۆبوونەوەکەدا، وەک لە راگەیێندراوەکەدا هاتووە، "بڕیاردرا چارەسەرى کۆتایى بۆ مامۆستایانى وانەبێژى بکرێت و کێشەکانیان لە ماوەکی نزیکدا چارەسەر بکرێت. "  چەند رۆژێکە مامۆستایانی وانەبێژ لە چەند ناوچەیەکی هەرێمی کوردستان بایکۆتی دەوامیان کردووە و گردبوونەوە دەکەن. ئەمڕۆ لە بەردەم نووسینگەی سلێمانیی پەرلەمانی کوردستان بەشێک لە مامۆستایانی وانەبێژ گردبوونەوە، هاوکات لە سنووری چەمچەماڵ و سەیدسادقیش ئەو مامۆستایانە گردبوونەوەیان ئەنجامدا.  لە راگەیێندراوێکیاندا، مامۆستایانی وانەبێژ لە سەیدسادق ئاماژەیان بەوە کردووە کە چارەسەری کێشەی ئەوان "تەنیا دامەزراندن" دەبێت.   د. ئالان حەمە سەعید، وەزیری پەروەردەی هەرێمی کوردستان بە پەیام سەربەست، پەیامنێری رووداوی راگەیاند، "لە ١٥ - ٨ پرۆژەیەکمان بۆ باشترکردنی دۆخی مامۆستایانی وانەبێژ پێشکێشی دیوانی ئەنجوومەنی وەزیران کرد، ئەوانیش رەوانەی وەزارەتی داراییان کردووە و کۆبوونەوە لەگەڵ وەزیری دارایی لەسەر ئەو پرۆژەیە بووە. "    وەزیری پەروەردە گوتی، "بەشێک لە پێشنیازەکانی ئێمە جێگەیان کراوەتەوە و وا بڕیارە دووبەیانی تیمی تەکنیکیی هەردوولامان دابنیشن و رێنمایی ئامادە بکەن تاوەکو بتوانین خزمەتێکی مامۆستایانی وانەبێژ بکەین. "    وەزیری پەروەردە ئاماژەی بەوەدا کە پێشنیازەکان زۆر بوون، بەڵام "ئەوەی لەسەری کۆکبووین یان دەرفەتە، بڕەپارەیەکی مەقتووعی مانگانە لە ساڵی خوێندنی ٢٠٢١ - ٢٠٢٢ بۆ مامۆستایانی وانەبێژ دابین بکرێت، ئەوەش پێویستی بە وردەکاری و رێنوێنیی هەیە. " ئەوەش لەگەڵ وەزارەتی دارایی تاوتوێ دەکەین.