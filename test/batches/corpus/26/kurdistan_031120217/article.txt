هادی قاسمی، بەڕێوەبەری سەرچاوە سرووشتییەکانی پارێزگای ورمێ دەڵێت، ئەمساڵ ٦٧ حاڵەتی ئاگرکەوتنەوە لە دارستان و لەوەڕگەکانی ئەم پارێزگایەدا تۆمارکراوە و لەواندا لانیکەم ٣٠٠ هێکتار سووتاون.  ئاگرکەوتنەوەکان زیاتر لە ناوچەکانی سەردەشت، پیرانشار و مهابادادا روویانداوە، بەشی هەرە زۆری دارستانەکانی پارێزگای ورمێ لە شارەکانی پیرانشار و سەردەشت هەڵکەوتوون.  هادی قاسمی، وشکەساڵییەکانی ئەمساڵ و هۆکاری ئینسانی وەک گرنگترین هۆکاری سووتانی دارستان و لەوەڕگەکانی پارێزگای ورمێی لە قەڵەمداوە.  عەلیڕەزا بیگلەری، بەرپرسی یەکەی پاراستنی سەرچاوە سرووشتییەکانی پارێزگای ئیلام، دەڵێ، بەهۆی گرتنەبەری رێکاری پێشگیرانە و کەڵک وەرگرتن لە کەلوپەل و پێداویستیی کۆنترۆڵی ئاگرەکان و چاودێریی بەردەوام لەسەر دارستانەکان، ئەمساڵ ئاگرکەوتنەکان ٩٠ % کەم بووەتەوە.  بەگوتەی عەلیڕەزا بیگلەری، زیاتر لە ٩٠ ناوچە لە پارێزگای ئیلام دەستنیشانکراون کە مەترسی ئاگرکەوتنەوەیان لێدەکرێ و هەروەها کەلوپەل و پێداویستی پێویست بۆ کۆنترۆڵی ئاگرەکان بە قایمقام و رێکخراوە ژینگەپارێزییەکانیش دراوە.