ئەمڕۆ دووشەممە ١ - ١١ - ٢٠٢١، مەسرور بارزانی، سەرۆکی حکومەتی هەرێمی کوردستان واژۆی لەسەر کردنەوەی بەڕێوەبەرایەتیی گشتیی گەشتوگوزاری هەڵەبجەی لەسەر میلاکی وەزارەتی شارەوانی و گەشتوگوزار کرد.  ئەمەل جەلال، سەرۆکی دەستەی گشتیی گەشتوگوزاری هەرێمی کوردستان بە رووداوی گوت: "ماوەی چەند مانگێگە لە هەوڵداین بۆ کردنەوەی بەڕێوەبەرایەتیی گشتیی گەشتوگوزار لە پارێزگای هەڵەبجە، چونکە ئەو بەڕێوەبەرایەتییە دەبێتە هۆی کارئاسانی بۆ دانیشتووانی پارێزگای هەڵەبجە و بوژاندنەوە و گرنگیپێدانی زیاتری کەرتی گەشتیاری لەو پارێزگایە".  ئەمەل جەلال گوتیشی سەربەخۆبوون و کردنەوەی بەڕێوەبەرایەتیی گشتیی گەشتوگوزار لە پارێزگای هەڵەبجە زۆر گرنگە و سوودێکی زۆر بە کەرتی گەشتیاری هەرێم دەگەیێنێت، چونکە سرووشتیی ناوچەکە بەشێوازێکی گەشتیاری هەڵکەوتووە و سەرجەم بنەما گەشتیارییەکانی تێدایە.  شاری هەڵەبجە، ناوەندی پارێزگای هەڵەبجەیە و بە یەکێک لە شارە گرنگەکانی باشووری کوردستان دەژمێردرێت. دەکەوێتە نێوان ھێڵی درێژی ٤٦ پلەی رۆژھەڵات و ھەر دوو بازنەی پانیی ٣٥ - ٣٦ پلەی باکوور و ٨٣ کیلۆمەتری باشووری رۆژھەڵاتی شاری سلێمانییەوە.   هەڵەبجە لە ساڵی ١٨٨٩ کراوەتە قەزا، لە ساڵی ١٩٩٩ لەلایەن پەرلەمانی کوردستانەوە وەکو پارێزگا ناسێنرا و یاسایەکی تایبەتی بۆ دەرکرا، لە رێکەوتی ١٣ی ئاداری ٢٠١٤ لەلایەن حکومەتی هەرێمی کوردستانەوە بڕیاری بە پارێزگاکردنی بۆ دەرچوو، لە ٣١ی کانوونی یەکەمی ٢٠١٣ ئەنجوومەنی نوێنەرانی عێراق هەڵەبجەی بە پارێزگا ناساند.