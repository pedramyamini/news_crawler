نێچيرڤان بارزانى، سەرۆکی هەرێمی کوردستان دۆخ و هه‌واڵى لێقه‌وماوان و زيانمه‌ندانى له پارێزگارى هه‌ولێر پرسیوە و گوێبيستى رێكاره‌كان و پرۆسه‌ى به‌هاناوه‌چوون و چۆنيه‌تيى مامه‌ڵه‌كردنى لايه‌نه په‌يوه‌ندیداره حكومييه‌كان له‌گه‌ڵ دۆخه‌كه و لێقه‌وماواندا بوو.  لە راگەیێندراوی سەرۆکایەتیی هەرێمی کوردستاندا هاتووە، "سه‌رۆكى هه‌رێمى كوردستان دووپاتى كرده‌وه كه سه‌رۆكايه‌تيى هه‌رێمى كوردستان له نزيكه‌وه به‌دواداچوونى مه‌يدانى بۆ شوێنه زيانبه‌ركه‌وتووه‌كانى لافاو ده‌كات و لايه‌نه په‌يوه‌ندیداره‌كانى راسپاردووه بۆ هاوكاريكردن و يارمه‌تيدانى لێقه‌ومان و دابينكردنى پێداويستييه‌كانيان. " هه‌روه‌ها رايگه‌ياند کە "خۆشبه‌ختانه" هيچ زيانێكى گيانى له لافاوه‌كان نه‌كه‌وتووه‌ته‌وه.  لاى خۆيه‌وه ئومێد خۆشناو، پارێزگارى هه‌ولێر وێڕاى پێشكه‌شكردنى پوخته‌يه‌ك له‌سه‌ر شوێن و قه‌باره‌ى زيانه‌كان و دۆخه‌كه به‌گشتى، سوپاسى سه‌رۆكى هه‌رێمى كوردستانى كرد بۆ پرسين و به‌دواچوونى دۆخى لێقه‌ومان و زيانمه‌ندان و ئاماده‌يييان بۆ يارمه‌تيدان و هاوكاريكردنيان.  بەهۆی لێزمە بارانەوە، رۆژی شەممە ٣٠ - ١٠ - ٢٠٢١، لافاوێکی زۆر لە چەند ناوچەیەکی هەولێر هەستا و زیانی زۆری ماددیی لێکەوتەوە. یەکێک لەو ناوچانەی زۆرترین زیانی پێگەیشتووە شاری زێڕینە. هاوکات زیانی ماددی بە هاونیشتمانیان لە مەلائۆمەر، گوندی کۆری و شارەدێی کۆڕێ لە پیرمام کەوت.