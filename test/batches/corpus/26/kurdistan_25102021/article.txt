رۆژی یەکشەممە ٢٤ - ١٠ - ٢٠٢١ دەستەی گشتیی ناوچە کوردستانییەکانی دەرەوەی ئیدارەی هەرێمی کوردستان بڵاویکردەوە، "وەکو دەستەی گشتی ناوچە کوردستانییەکانی دەرەوەی ئیدارەی هەرێمی کوردستان هەر لە یەکەم ساتی ناڕەزایی خەڵکی گوندی تۆپزاوا بۆ دووبارە دانانەوەی سەربازگە لە گوندی تۆپزاوای سەر بە پارێزگای کەرکووک، پەیوەندیمان بە حکومەتی عێراق و لایەنی پەیوەندیدار کردووە و بەردەوام لەسەر ھێڵ بووین بۆ هەڵوەشاندنەوەی ئەم بڕیارە".   دەستەی گشتیی ناوچە کوردستانییەکانی دەرەوەی ئیدارەی هەرێمی کوردستان دەڵێت، "ئەمڕۆ ٢٤ - ١٠ - ٢٠٢١ لە نووسینگەی سەرۆکوەزیرانی عێراقەوە تەئکیدی ئەوەیان بۆ کردین کەوا بە سەربازگەکردن و نۆژەنکردنەوەی سەربازگە کۆنەکەی تۆپزاوا راگیراوە... ئێستا دەستەکەمان دیراسەی ئەوە دەکەن کەوا تۆبزاوا بکرێتە بەشێک لە یادەوەری جینۆساید و ئەنفال بە ھەماھەنگی لایەنە پەیوەندیدارەکان".  چەند رۆژێک لەمەوبەر کۆمەڵێک رێکخراو و چالاکڤانی بواری جینۆساید و ئەنفال لە راگەیێندراوێکدا رایانگەیاند، سوپای عێراق دەیەوێت لە گوندی تۆپزاوای کەرکووک سەربازگە دابنێت. بەرپرسی رێکخراوێکیش رایگەیاند، ئەو شوێنە چەندین منداڵی کوردی لە کاتی ئەنفالدا تێدا بەخاکسپێردرابوو.  لە راگەیێندراوی ئەو رێکخراو و چالاکڤانانەدا هاتبوو، دەبێت هەمووان هەوڵبدەن سەربازگەی تۆپزاوا، کە شوێنی كۆكردنەوەی ئەنفالکراوان بوو، بکرێتە مۆنیومێنت، نەوەک سەربازگە و ئاماژە بەوەکرابوو، "ماوەیەكە سوپای عێراق سەرقاڵی دانانەوەی سەربازگەیە لە گوندی تۆپزاوا لە سنووری پارێزگای کەرکووك، واتە لە هەمان سەربازگەی تۆپزاوای پێشوو، کە دەیان هەزار رۆڵەی کوردی لە پرۆسەی ئەنفالدا تێدا كۆكرایەوە و پاشان لە گۆڕی بە کۆمەڵدا زیندەبەچاڵکران. سەربازگەی تۆپزاوا، هێمای دڕندەیی رژێمی بەعسی فاشیست بووە. هەر شوێن و جێگەیەکی ئەو سەربازگەیە، چیرۆكێکی تراژیدیای ئەنفال و بەڵگەی ئەو تاوانە دڕەندەیە کە دەرهەق بە گەلی کورد ئەنجامدرا، دەگێڕێتەوە. ئەم هەوڵەی سوپای عێراق، پێشێلکارییەکی زەقی بڕیارەکانی دادگەی باڵای تاوانەکانی عێراقە لە دۆسیەی ئەنفالدا، کە تێیدا بڕیاری قەرەبوکردنەوەی مەعنەوی قوربانیانی دەرکردووە و پاراستنی ئەو سەربازگەیەش لە چوارچێوەی ئەو قەربووە مەعنەوییەدا دێت، كە یادەوەرییەکانی تاوانەكەی هەڵگرتووە".  لە راگەیێندراوەکەدا هاتبوو، دەبوایە ئەو شوێنە "هەر لەدوای رووخانی رژێمی بەعسەوە مۆنیومێنتی ئەنفالكراوانی تێدا دروستبكرایە، ئەگەرچی لە رابردوودا سەتان جار داوای بەمۆزەخانەکردنی ئەو سەربازگەیە کراوە، وەك مۆزەخانەیەکی قوربانیانی ئەنفال".  ئەحمەد مەجید، بەرپرسی رێکخراوی "کوردۆساید - چاک / کوردستان" کە واژۆی راگەیێندراوەکەیان کردووە، رۆژی شەممە ٢٣ - ١٠ - ٢٠٢١ بە تۆڕی میدیایی رووداوی گوت، ئەو راگەیێندراوە هەوڵی یەکەمیانە دژی دانانەوەی سەربازگە لە تۆپزاوا و لە داهاتوودا چالاکییەکانیان فراوانتر دەکەن.  ئەحمەد مەجید گوتیشی، "دوای رووخانی رژێم، چەندین تەرمی منداڵ لەو شوێنە دەرهێندران و بەخاکسپێردرانەوە. ئێمە پێش ١٦ی ئۆکتۆبەری ساڵی ٢٠١٧ داوامان کرد ئەو شوێنە بکرێتە مۆنیۆمێنت، بەڵام بەداخەوە بەرپرسانی هەرێمی کوردستان بەدەم داواکەمانەوە نەهاتن".  ئەحمەد مەجید گوتیشی، تاوەکو ئەمڕۆ دروستکردنی سەربازگەکە دەستیپێنەکردووە، بەڵام "رەنگە سبەینێ دەستپێبکات، بۆیە گرنگە حکومەتی هەرێمی کوردستان رێگری بکات و گفتوگۆی لەبارەوە بکات".  ئەنفال بە هەشت قۆناخ جێبەجێکرا، جگە لە ئەنفالی قۆناخی هەشتەم کە لە ناوچەی بادینان بوو، لە تەواوی پرۆسەکانی دیکەدا خەڵک لە ناوچە جیاجیاکانی کوردستانەوە دەبرانە تۆپزاوا و لەوێ جیادەکرانەوە؛ ژن و منداڵ دەبرانە دووبز و دواتر بۆ تکریت، بەساڵاچووانیش دەنێردران بۆ نوگرە سەلمان، گەنجەکانیش رەوانەی بیابانەکانی سەماوە و عەرعەر دەکران.