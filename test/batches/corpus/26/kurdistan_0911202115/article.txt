فەرماندەیی گشتیی "هێزی ئاسایشی نێوخۆ لە باکووری رۆژئاوای سووریا" لە راگەیێندراوێکدا کە ئێوارەی ئەمڕۆ سێشەممە ٩ - ١١ - ٢٠٢١ بڵاویکردەوە، دەڵێت، "لە بەردەوامیی پێشێلکارییەکانی داگیرکاریی تورکی بەرامبەر بە ناوچەکانمان و پابەندنەبوون بە هەموو پەیماننامە نێودەوڵەتییەکان، سێ کەسی سڤیل لە یەک خێزان شەهیدبوون".  ئێوارەی ئەمڕۆ لە گەڕەکی هلێلیی شاری قامشلۆ، لە ئەنجامی تەقینەوەی ئۆتۆمبێلێک لە جۆری پیکئاپ سێ کەس گیانیان لەدەستدا.  لە راگەیێندراوەکەدا، ئاسایشی رۆژئاوای کوردستان دەڵێت، ئەو سێ کەسەی گیانیان لەدەستداوە لە یەک خێزانن و ناوەکانیشیانی ئاشکراکردووە، کە هەریەک لە یوسف گلۆ، مەزڵووم گلۆ و محەممەد گلۆن.  ئاسایشی رۆژئاوای کوردستان ئاماژە بەوە دەکات کە هێرشەکە بە فڕۆکەیەکی بێفڕۆکەوانی تورکی ئەنجامدراوە، دەشڵێت: "جەخت لە پابەندی خۆمان بە ئەرکەکانمان لە پاراستنی رۆڵەکانی ناوچەکانمان و پاراستنی ئاسایشیان دەکەینەوە".   هەروەها روونیشیکردووەتەوە کە هێزە نێودەوڵەتییەکان دەبێت پابەندییەکانی خۆیان بەرامبەر بەو پەیماننامە و رێککەوتنانە ببەنەسەر "کە گەرەنتیکاربوون تێیدا بۆ پاراستنی سەقامگیریی هەموو ناوچەکانمان، کە بە پێشکەشکردنی قوربانییەکی گەورە لەلایەن رۆڵەکانمانەوە بۆ لەنێوبردنی رێکخراوە تیرۆریستییەکان هاوتووەتە دی".  ئاسایشی رۆژئاوای کوردستان لە کۆتایی راگەیێندراوەکەیدا ئاماژە بەوەشدەکات "ئەم پێشێلکارییانە یارمەتیی رێکخراوە تیرۆریستییەکان دەدات لە رێکخستنی ریزەکانیان و بڵاوکردنەوەی تیرۆر لە هەموو وڵاتانی جیهان".  تاوەکو ئێستا، تورکیا باسی ئەو هێرشەکەی نەکردووە، نە رەتیکردووەتەوە و نە بەرپرسیارێتیی لە ئەستۆگرتووە.