رۆژانە تانکەر بەنێو شار و گەڕەکەکانی بانەدا دەسووڕێتەوە و ئاویان پێدەفرۆشێت. ئاوی نێو تانکەرەکان لە کانیاوەکانەوە دەبرێت و خەڵک بە ناچاری رۆژانە چەند دەبە ئاو بۆ خواردن دروستکردن و خواردنەوە دەکڕن. نرخی هەر دەبەیەک بە پێنج تاوەکو شەش هەزار تمەنە.  وەزارەتی وزەی ئێران ناوی بانەی لە ریزی ئەو شارانەدا تۆمارنەکردووە کە کێشەی ئاویان هەیە. رەنگە هۆکارەکەی ئەوە بێت کە بەرپرسانی سنە دەڵێن، سەرقاڵی چارەسەرکردنی کێشەکەن.  ٢٠ رۆژ پێش ئێستا پارێزگاری سنە رایگەیاند، لە ماوەی دوو مانگدا بە راکێشانی بۆریی تازە لە بەنداوی کێلە بۆ پاڵاوگەی ئاوی بویێن، کێشەی کەمئاوی و ناتەندروستبوونی ئاوی بانە چارەسەر دەکەن. دەشڵێت، ٤٣ ملیار تمەن پارەیان بۆ جێبەجێکردنی ئەو پرۆژەیە تەرخانکردووە، تاوەکو کێشەی ئاوی شارەکە بە یەکجاری چارەسەر بکەن.  لەنێو شاری بانە، ٣٣ هەزار هاوبەش ئاوی شاریی بەکاردێنن. بەشی هەرە زۆریان کێشەی کەمئاوی و ناستانداردبوونی ئاویان هەیە. ئەوانەی پار بۆ چارەسەرکردنی کێشەکە بیریشیان لێدابوو، ئەمساڵ بیرەکانیان وشک بووە.  بانە لەو شارانەی رۆژهەڵاتی کوردستانە کە ساڵانە زیاترین رێژەی بارینی بەفر و بارانی تێدا تۆماردەکرێت. کێشەی ئاو لەوێ هێندە گەورە بێت، لە شارەکانی دیکە پێدەچێت بگاتە ئاستی قەیرانیش.