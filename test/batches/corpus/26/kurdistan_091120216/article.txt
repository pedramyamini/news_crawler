بۆردوومانەکان لە کاژێرەکانی ١٠: ٠٠، ١١: ٠٠ و ١٢: ١٠ خولەک بوون. بەپێی زانیارییەکانی سەربەست سەبری، بەڕێوەبەری ناحیەی کانی ماسێ بە تۆڕی میدیایی رووداوی راگەیاند، "خەڵکی سڤیل لە بۆردوومانەکەدا بەرنەکەوتوون، بەڵام زیانەکانی دیکەی بۆردوومانەکە نەزاندراون. "  بەپێی ئەو ڤیدیۆیانەی دەست رووداو کەوتوون، بۆردوومانەکە لە ناوچەی قەسرکێ لە نزیک گوندی شێڵازایە. بەڕێوەبەری ناحیەی کانی ماسێ باسی لەوەشکرد کە ترس و دڵەڕاوکێ بۆ دانیشتووانی گوندەکە دروستبوون.   تورکیا دەڵێت، بەهۆی بوونی گەریلای پەکەکە ئەو ناوچانە بۆردوومان دەکەن. ئەمە جاری چوارەمە لەماوەی ئەم هەفتەیەدا فڕۆکەی تورکیا ناوچەکانی چیای گارە، چیای کورەژار و ناوچەکانی دیکەی سنووری قەزای ئامێدی بۆردوومان دەکات.   بەپێی زانیارییەکانی ناسر عەلی، پەیامنێری رووداو، بۆردوومانەکان زیانیان بە خەڵکی سڤیل نەگەیاندووە. بۆردوومانەکان جگە لە زیانی ماددی، زیان بە ژینگەی ئەو ناوچانەش دەگەیێنن.  ٤ ـی ئەم مانگە، عەبدولڕەحمان سدیق، سەرۆکی دەستەی ژینگەی هەرێمی کوردستان بە رادیۆی رووداوی راگەیاند، "بەهۆی بۆردوومانەکانی تورکیا و ئێران و گرووپە چەکدارەکانی دیکەوە لە ساڵی ٢٠١٠ ە تاوەکو ٢٠١٩ ملیۆنێک و ٣٠ هەزار دۆنم دارستانی هەرێمی کوردستان سووتاوە. "    تورکیا ماوەیەکە لە رێگەی فڕۆکە بێفڕۆکەوانەکانییەوە هێرشەکانی بۆسەر گەریلاکانی پەکەکە چڕکردووەتەوە، جگە لە ناوچە سنوورییەکان، لە ماوەی رابردوو لە سنووری شارۆچکەی شوانی قەزای چەمچەماڵیش بە درۆن هێرشی کردە سەر گەریلاکانی پەکەکە و بەهۆیەوە کوژراو و برینداریان هەبوو.