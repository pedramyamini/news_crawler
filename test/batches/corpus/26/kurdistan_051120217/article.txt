حەسەن بایز، یەکێک لەو کەسانەیە کە بانگەشەی ئەوە دەکات پارەی بردراوە بە رادیۆی رووداوی راگەیاند، "ئێمە نزیکەی ٣٠ کاسبکارین کە ماوەیەکی زۆر لەگەڵ ئەو بازرگانەدا کارمان کردووە و متمانەیەکی تەواو لە نێوانماندا دروست بووە، دوای ئەوەی بڕە پارەیەکی زۆری ئێمە دەکەوێتە لای، ئەو متمانەیە دەقۆزێتەوە و ماوەیەک دانەوەی پارەکان دوادەخات و دواتر لەناکاو دیار نامێنێت و خۆی بزر دەکات، کاتێک سۆراخمان کرد و چووینە ماڵیان بنەماڵەکەی پێیان گوتین کە ئەو چووەتە دەرەوەی کوردستان بۆ ئەوەی ددانی چاک بکات، بەڵام دواتر گوتیان، لە فەرەنسایە ئێستاش پێمان دەڵێن، چووەتە بەریتانیا".  لەبارەی بڕی ئەو پارەی لێی بردراوە حەسەن بایز دەڵێت، "ئەو بازرگانە زیاتر لە ٦٥ ملیۆن دیناری منی لایە بۆ ئەم مەبەستەش هەموو نووسراو و پسوڵەکانمان وەک بەڵگە لایە و سکاڵای یاساییشمان تۆمار کردووە، ئێمە چەندین جار چووینەتە لای و داوامان کردووە پارەکانمان بداتەوە، بەڵام بە بیانووی جۆراوجۆر خۆی لە دانەوەی پارەکە دزیوەتەوە تا ئەو کاتەی دەرفەتی بۆ رەخسا و رایکرد. ئەگەرچی ئێمە مامەڵەکەمان نایاسایی نییە و چەندین بەڵگە و نووسراو لە نێوانماندا هەیە".  ئەو کاسبکارە داوا لە لایەنی پەیوەندیدار دەکات بێنە سەر هێڵ و ئەو کێشەیان بۆ چارەسەر بکەن.  پێشتر چەندین رووداوی دیکەی هاوشێوەی ئەمە لە هەرێمی کوردستان روویداوە، لەو بارەوە د. عەلی عەبدوڵڵا، پارێزەر بە رادیۆی رووداوی گوت، "کەمتەرخەمیی دەزگاکانی دەوڵەت لە رووبەڕووبوونەوەی ئەم دیاردانە و ناهۆشیاریی خەڵک هۆکاری دووبارەبوونەوەی ئەم جۆرە فێڵانەن".  ئەو پارێزەرە دەشڵێت، پێویستە خەڵک هۆشیار بێت و پارەکانیان بەئاسانی نەدەنە هەموو کەسێک، چونکە ئەمە رێگە دروستەکەیە بۆ رووبەڕووبوونەوەی ئەم بابەتە، هەندێک کەس بە ناوی کۆمپانیا و هەندێکی دیکە بەناوی هێنانی کەلوپەل لە دەرەوە پارەیەکی زۆر لە خەڵک وەردەگرن و دوای کۆکردنەوەی پارەیەکی زۆر پرۆژەیەکی ناتەواوی دەستپێدەکات کە تەنانەت ناتوانێت پارەی فەرمانبەرەکانیشی بدات".  ئەو کەسانەی کە تووشی مایەپووچبوون دەبن بۆ ئەوەی دەست بەسەر موڵک ماڵیاندا نەگیرێت هەمووی دەکەن بە ناوی کەسێکی دیکەوە، ئەو پارێزەرە دەڵێت، "لەو کاتانەدا لە رووی یاساییەوە سەیری بەرواری گواستنەوەی ئەو موڵک و ماڵە دەکرێت، ئەگەر دوای مایەپووچبوون و ئەو کێشەیە بێت کە رووبەڕووی بووەتەوە، ئەوا دەکرێت دەستی بەسەردا بگیرێت و بدرێت بەو کەسانەی کە مافیان خوراوە".  دکتۆر عەلی عەبدوڵا پێیوایە کەموکوڕی لە یاساکان رێگەخۆشکەرە بۆ تەشەنەسەندنی ئەو دیاردانە، چونکە دەبوو سزاکانی دەسەڵات تووندتر بوونایە لەو رووەوە.