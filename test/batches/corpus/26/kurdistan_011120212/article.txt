پەیوەندییە گشتییەکانی زانکۆی کوردستان بە پشتبەستن بە پلەبەندیی زانکۆی ئەستەنفۆرد بۆ ساڵی ٢٠٢١ بڵاویکردەوە، ٢ % ی توێژەرانی جیهان لە ٢٢ بواری زانستی و ١٧٦ بەشی خوێندن زیاتر لە هەر توێژەرێکی دیکە پشت بە توێژینەوەکانیان دەبەسترێت، ژمارەی ئەو کەسانە لە هەموو جیهاندا ١٠٠ هەزار کەسە و ١٤ کەسیان مامۆستای زانکۆی کوردستان لە سنەن.  مامۆستاکانی زانکۆی سنە لە بوارەکانی فیزیا، کیمیا، کارەبا، لەوەڕگە و سەرچاوەکانی ئاو، کۆمپیوتەر، بیۆسیستەم و کانگادا وانە دەڵێنەوە.  ساڵی رابردوو ٧ مامۆستای زانکۆی کوردستان لەو لیستەدا بوون.  رەحمەت سادقی، سەرۆکی زانکۆی کوردستان دەڵێت، بەپێی پلەبەندییەکانی دامەزراوەی یو ئێس نیوز بۆ ساڵی ٢٠٢١ - ٢٠٢٢ زانکۆی کوردستان لە نێو زانکۆکانی ئێراندا پلەی ١٣ و لە ئاستی جیهانیش لەنێو دامەزراوە زانستییە جیهانییەکانیدا پلەی هەزار و ٤٣٤ی بەدەستهێناوە.  دامەزراوەی U. S. News لە ساڵی ٢٠١٥ ـەوە زانکۆکان و دامەزراوە زانستییەکان لەڕووی زانستییەوە هەڵدەسەنگێنێ و پلەبەندییان دەکات.