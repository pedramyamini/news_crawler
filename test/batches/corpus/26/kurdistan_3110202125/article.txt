سامان سادق، رزگاربوو بە رووداوی راگەیاند " ١٢: ١٥ خولەک بوو چوومە قوتابخانە گوتم مامۆستا دەچمەوە ماڵێ نەخۆشم، گوتی بڕۆ، کە گەیشتمە بووە باران، بارانێکی بەقوەت دوایی بووە لافاو، لێرە ئاوا خۆمگرت گوتم بۆ ئەوەی لەگەڵ لافاوەکە نەڕۆم، دواتر ئاوەکە تۆزێک کەمبووەوە گوتیان دەستت بەمە بگرە و چوومە سەرەوە یەکەمجار ترسام دەستم بەردا دوایی ئەمجارە هەوڵمدا و یەکسەر سەرکەوتم. "   سامانی ١٤ ساڵ کە لە کاتی هاتنەوە لە قوتابخانە بۆ ماڵەوە ئەم رووداوەی بەسەرهات. لە کاتی لافاوەکە خەڵکی دەوروبەر لەسەر بان و پەنجەرەکانیان سامانیان بینی بوو و نەیانتوانیبوو هیچ هاوکارییەکی بکەن.  فرسەت نوورەدین، شایەدحاڵ بە رووداوی راگەیاند "کەس نەیدەتوانی خۆی نزیک بکات هەرکەس نزیکبکەوتبایە رەنگە لەگەڵ خۆی بردبای، لافاوەکە بەرمیلی نەوتی پڕ هەموو شتی لەگەڵ خۆی دەبردە خوارەوە. "   لە کاتی رووداوەکە باوکی سامان لە هەولێر بووە و دایکی و خوشک و براکانیشی لە ماڵەوە لە لایڤ و ڤیدیۆی دراوسێکانیان لە تۆڕە کۆمەڵایەتییەکان زانیویانە ئەم رووداوە بەسەر سامان هاتووە.  سامی سادق، برای سامان دەڵێت "نەمزانی ئەوە یەکەمجار هەتا ناویان هێنا سامان سامان خۆتبگرە منیش دڵنیانەبووم، چونکە ڤیدیۆکە تەڵخ بوو و جوان دیارنەبوو برا گەورەکەم چووە دوای هەتا ئەو چوو خۆی رزگارکردبوو، یانی ئەو نزیکەی نیو کاژێر لە ژێر ئەو پەرژینەبوو، کەس نەبوو یارمەتیبدات. "   لە کۆڕێ زیاتر لە ٥٠ ملیمەتر بارانباری و لافاو زیانی ماددی گەیاندە ١٤ ماڵ و ٢ ئۆتۆمبێل، جیا لەوەش ژمارەیەک ئاژەڵ بەر لافاوەکە کەوتوون.