ئەو دوو پێشمەرگەیە ناویان شاهۆ حاتەمی و جیهان بێهزادپوور بووە. رووداوەکەش رۆژی هەینی ٨ - ١٠ - ٢٠٢١ لە کەمپی ئەو حیزبەی رۆژهەڵاتی کوردستان لە سلێمانی روویداوە.   شاهۆ حاتەمی تەمەنی ٢٦ ساڵان بووە و خەڵکی شاری بۆکانە لە رۆژهەڵاتی کوردستان، ماوەی چوار ساڵ بوو ببووە پێشمەرگەی کۆمەڵەی زەحمەتکێشانی کوردستان، سەرەڕای ئەوەش چالاکی هونەری دەکرد.  حاتەمی، راپەرێکی ناسراو بوو و چەندین گۆرانیی راپی تۆمارکردبوو کە لە لایەن دەرهێنەر ئاڵا هۆشیارەوە دۆکیۆمێنتارییەک لەسەر ژیانی دروستکرابوو. دەنگۆی ئەوە هەیە شاهۆ حاتەمی بە خواردنی دەرمان کۆتایی بە ژیانی خۆی هێنابێت، بەڵام ئەوە پشتڕاستنەکراوەتەوە.   هەروەها جیهان بێهزادپوور، تەمەن ٢٦ ساڵ و خەڵکی شاری سەردەشت بووە و بەپێی ئەو زانیارییانەی بە تۆڕی میدیایی رووداو گەیشتوون، پاش ماوەیەک مانەوە لە کەمپی کۆمەڵەی شۆڕشگێڕی زەحمەتکێشان رووی کردبووە تورکیا، بەڵام بەو هۆیەوە کە نەیتوانیبوو دەربازی ئەوروپا بێت گەڕابووەوە نێو ئەو حیزبە. کۆمەڵەی شۆڕشگێڕی زەحمەتکێشان دەڵێت، "جیهان بێهزادپوور بە گوللە کۆتایی بە ژیانی خۆی هێناوە. "  لەبارەی رووداوەکە بەرپرسێکی کۆمەڵەی شۆڕشگێڕی زەحمەتکێشانی کوردستانی ئێران، هەواڵی گیان لەدەستدانی ئەو دوو پێشمەرگەیەی بۆ رووداو پشتڕاست کردەوە و رایگەیاند، "ئێستا تەرمی هەردوو پێشمەرگەکە لە پزیشکی دادی سلێمانین و بۆ لێدوان لەبارەی رووداوەکە چاوەڕوانی راپۆرتی پزیشکی دادی سلێمانی دەکەن. "  هەروا ئەو سەرچاوەیە رایگەیاند، "جیهان بە گوللە کۆتایی بە ژیانی خۆی هێناوە، شاهۆش لەهۆشخۆی چووبوو، تاوەکو کاتی گەیاندنی بۆ نەخۆشخانە زیندوو بووە و دواتر لە نەخۆشخانە هەواڵی گیان لەدەستدانی راگەیێندراوە، بەڵام لە ژوورەکەی هیچ حەب یان دەرمانێک نەدۆزراوەتەوە کە خۆی پێکوشتبێت، بۆیە چاوەڕوانی وەڵامی پزیشکی داد دەکەین. "