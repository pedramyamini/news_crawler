نێردەی یەکێتیی ئەوروپا ئەمڕۆ سێشەممە ١٢ - ١٠ - ٢٠٢١ راپۆرتەکەی بڵاوکردووەتەوە کە لە ١٦ پەڕە پێکهاتووە، دەڵێت، لە ٩٥ % ـی ئەو بنکانەی دەنگدان کە چاودێرانی سەر بە نێردەی یەکێتیی ئەوروپا سەردانیان کردبوون، ئەدای پرۆسەکە بە "ئەرێنی" هەڵسەنگێندراوە.   هاوکات لەبارەی کەموکوڕییەکانیشەوە باسی لە نەخوێندنەوەی پەنجەمۆری بەشێک لە دەنگدەران و نهێنیبوونی دەنگدانی کەسەکان "هەمیشە مسۆگەر نەبوو" کە لە ئەنجامدا بووە هۆی بێبەشکردنی بەشێک لە دەنگدەران.   رووداو لە رۆژی دەنگدان چەندین راپۆرتی پێگەیشتووە لە چەند شوێنێکی جیاوازەوە کە خەڵکی نەیاندەتوانی دەنگ بدەن بەهۆی ئەو کێشەیەوە، هاوکات لە شوێنەکانی وەکو خانەقین و کۆیە، خەڵکی لیمۆیان بۆ پاککردنەوەی پەنجەکانیان بەکاردەهێنا تاوەکو ئامێرەکە بیخوێنێتەوە.   لەبارەی بانگەشەی هەڵبژاردنیش لە پارێزگاکانی عێراق، نێردەکە باسی لەوە کردووە، بانگەشەیەکی هێمنانە وای لە دەنگدەر کرد کە "سەرەڕای ترساندن و هەڕەشەی گرووپە چەکدارەکان و دەنگۆی خراپ بەکارهێنانی سەرچاوە دەوڵەتییەکان و کڕینی دەنگ، بە هۆشیارییەوە دەنگ بدەن. "  رۆژی ٢٠٢١/١٠/١٠ هەڵبژاردنی پێشوەختەی پەرلەمانی عێراق کرا کە لە کۆی ٢٢ ملیۆن و ١١٦ هەزار و ٣٦٨ کەس کە ناویان بۆ دەنگدان هاتبووەوە، نۆ ملیۆن و ٧٧ هەزار و ٧٧٩ کەس دەنگیان دا کە ٤١ % ـی هاووڵاتیان بەشداربوون.  دوایین ئەنجامەکان لە نەخشەی ئینتەرئەکتیڤی رووداو ببینن  نێچیرڤان بارزانی، سەرۆکی هەرێمی کوردستان لەبارەی کەمیی رێژەی دەنگدەران لە پەیامێکدا رایگەیاند، "رێژه‌ى به‌شدارى له ده‌نگداندا په‌يامێكى روونى هاووڵاتيانه كه چاويان له ژيان و گوزه‌ران و خزمه‌تگوزاريى زياتره و مافى خۆيانه. ئه‌مه بۆ هه‌موومان له حكومه‌ت و هێز و لايه‌نه سياسييه‌كانى عێراق و هه‌رێمى كوردستان، ده‌بێ په‌ند و وانه‌يه‌ك بێت بۆ پێداچوونه‌وه‌ى جیددى و بنياتنانه‌وه‌ى متمانه، هه‌روه‌ها ببێته هانده‌رى كار و خزمه‌تى زياتر. "