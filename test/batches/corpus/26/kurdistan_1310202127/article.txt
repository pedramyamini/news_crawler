ئەمڕۆ چوارشەممە، ١٣/١٠/٢٠٢١،  ئەنجوومەنی وەزیرانی هەرێمی کوردستان کۆبووەوە و ژمارەیەک پرسی تاوتوێکرد، لەکۆبوونەوەکە مەسروور بارزانی، بە ناوی ئەنجوومەنی وەزیرانەوە پیرۆزبایی لە گەلی کوردستان و گشت لایەنە براوەکانی هەڵبژاردنی ئەنجوومەنی نوێنەرانی عێراقی لە ١٠/١٠/٢٠٢١ کرد و سوپاسی پێشمەرگە و پۆلیس و هێزەکانی ئاسایشی ناوخۆی بە گشتی کرد، کە ئەرکی خۆیان سەرکەوتووانە بەجێگەیاند لە رەخساندنی زەمینەیەکی ئارام بۆ پرۆسەی دەنگدان.  بەپێی راگەیێندراوی حکومەتی هەرێمی کوردستان لەو کۆبوونەوەیەدا حکومەتی هەرێمی کوردستان، ئامادەیی نیشانداوە بۆ هەر هاوکاری و هەماهەنگییەک لەگەڵ نوێنەرانی کوردستان لە پەرلەمانی عێراق، بە هەموو جیاوازیی و رەنگەکانەوە، بۆ درێژەدان بە کارکردن و هەماهەنگیکردن لەگەڵ حکومەتی فیدراڵی، بە ئامانجی دابینکردنی ماف و شایستە دەستوورییەکانی هەرێمی کوردستان.  لە کۆبوونەوەکەدا ئەنجوومەنی وەزیران لێژنەیەکی بۆ بەداواداچوونی ئەو داوا یاساییانەی کە لە دادگای باڵای فیدراڵی پەیوەندیدارن بە هەرێمی کوردستانەوە پێکهێنا، لێژنەکە لە وەزیرانی داد، وەزیری هەرێم بۆ کاروباری پەرلەمان، سەرۆکی دیوان و سکرتێری ئەنجوومەنی وەزیران پێکدێت.  لەکۆبوونەوەکەی ئەمڕۆی ئەنجوومەنی وەزیرانی هەرێمی کوردستان، کەمال ئەتروشی، وەزیری سامانە سروشتییەکان راپۆرتێکی تایبەتی لەبارەی بەرەوپێشچوون و ئاستەنگەکانی بەردەم جێبەجێکردنی بڕیارەکانی ئەنجوومەنی وەزیران بۆ دابینکردنی نەوتی سپی و بەنزین، بە هەماهەنگی وەزارەتی نەوتی حکومەتی فیدراڵی پێشکەشکرد.  لە بڕگەی سێیەمی کۆبوونەوەکە، سەرۆکی فەرمانگەی هەماهەنگیی و بەدواداچوون عەبدولحەکیم خەسرەو، راپۆرتێکی سەبارەت بە بەدواداچوون بۆ جێبەجێکردنی بڕیارەکانی چاکسازی و رێکخستنەوەی داهاتەکان لە هەرێمی کوردستان خستەڕوو.