بافڵ تاڵەبانی لە فەیسبووکی خۆی وێنە و نێوەڕۆکی کۆبوونەوەکەی بڵاوکردووەتەوە و تێیدا ئاماژەی بەوە داوە، مەکتەبی سیاسی یەکێتی کۆبووەتەوە، تاوتووێی دۆخی سیاسی هەرێمی کوردستان و عێراق و دوا پێشهاتەکانی کردووە.  لە بەشێکی دیکەی نووسراوەکەی بافڵ تاڵەبانییدا هاتووە، "کۆبوونەوەکە ھەڵسەنگاندنی بۆ پرۆسەی سیاسیی عێراقی دوای ھەڵبژاردنی ئەنجوومەنی نوێنەران کرد و لیژنەیەکی تایبەتی راسپارد بۆ ئامادەکردنی روانین و پرۆژەی یەکێتی بۆ ئیستیحقاقەکانی دوای پەسندکردنی ئەنجامەکانی ھەڵبژاردن و بەشداریی کورد بە یەکڕیزییەوە لە بەدەستھێنانی مافەکانی گەلی کوردستان و دیاریکردنی ئەولەویاتەکانی ئەو دۆسیەیە".  هەروەها نووسراوە، "کۆبوونەوەی مەکتەبی سیاسی وێڕای جەختکردنەوە لەسەر بەردەوامیی پرۆسەی چاکسازی حیزبی و رێکخراوەیی، ئۆرگان و مەکتەبەکانی راسپارد لەبەر رۆشنایی دوا بڕیارە دروست و پەیڕەوییەکانی یەکێتیدا سەرجەم ھەڤاڵان جۆشبدەنەوە و بۆ قۆناخی لەمەودوای یەکێتییانە سازیان بدەن".   کۆبوونەوەکە لە کاتێکدایە، رۆژی ٢ - ١١ - ٢٠٢١، یەکێتی نیشتیمانی کوردستان بڕیاری دوورخستنەوەی لاهوور شێخ جەنگی و سێ ئەندامی سەرکردایەتی لەریزەکانی دا کە ئەوانیش" ئاڵا تاڵەبانی، ژینۆ محەمەد، شادومان مەلا ساڵح"بوون، لەگەڵ سڕکردنی ئاراس شێخ جەنگی لە ئەندامێتی سەرکردایەتیی ئەو حیزبە.   بەڵام لاهوور شێخ جەنگی بڕیارەکە رەتدەکاتەوە. بەپێی زانیارییەکانی تۆڕی میدیایی رووداو کە لە چەند سەرکردایەتییەکی یەکێتی دەستی کەوتوون، رۆژی پێنجشەممە ٤ - ١١ - ٢٠٢١ لاهوور شێخ جەنگی نووسراوی بۆ ئەنجوومەنی سەرکردایەتیی یەکێتیی نیشتمانیی کوردستان کردووە و سەرجەم بڕیارەکانی رۆژی ٢ی تشرینی دووەمی ٢٠٢١ی رەتکردوونەتەوە کە تایبەت بوون بە دوورخستنەوەی خۆی و سێ سەرکردایەتیی یەکێتی لە ریزەکانی حیزبەکە و سڕکردنی یەکێکی دیکە.  بەپێی زانیارییەکانی رووداو، نووسراوەکەی لاهوور شێخ جەنگی رۆژی پێنجشەممە گەیشتووەتە سەرکردایەتیی یەکێتی و لە سێ بڕگە پێکدێت؛ لاهوور شێخ جەنگی لە یەکەمیاندا دەڵێت: "هەموو ئەو بڕیارانەی سەبارەت بە خۆم و چەند هەڤاڵانی سەرکردایەتییەکی یەکێتی دراون رەتدەکەمەوە، بەهۆی ئەوەی ناپەیڕەوین و لە دەرەوەی کۆبوونەوەی فەرمیی سەرکردایەتی دراون".  هەرچی لە بڕگەی دووەمی نووسراوەکەیە نووسیویەتی، "لەپێناو پاراستنی کەرامەتی یەکێتییەکەمان.. بڕیارمدا هەموو ئەو دەسەڵاتە جێبەجێکردنانەی بەشێوەیەکی کاتی تا ئەنجامدانی کۆبوونەوەی ئەنجوومەنی سەرکردایەتی رادەستی هەڤاڵ بافڵم کردبوو.. بۆ لەمەودوا لەبەر پابەندنەبوون بە خاڵ و بڕگەکانی ناو کۆبوونەوەکە.. بەکاری دەهێنمەوە".  لە خاڵی سێیەمیشدا لاهوور شێخ جەنگی داوای ئەوە دەکات کە گشتاندنی نووسراوەکە بۆ سەرجەم ئۆرگانەکانی حیزب بکرێت.