عەمید سالار عەبدوڵڵا، بەڕێوەبەری پاسپۆرتی سلێمانی ئەمڕۆ شەممە ١٦ - ١٠ - ٢٠٢١ بە تۆڕی میدیایی رووداوی راگەیاند، پاسپۆرتی ئەلیکترۆنی هەموو کاروبارێکی کارگێڕی و هونەری بۆ دروستکردنی تەواو بووە، تەنیا کاتی جێبەجێکردنی ماوە.   بە گوتەی بەڕێوەبەری پاسپۆرتی سلێمانی، دروستکردنی پاسپۆرتەکە رەزامەندیی ئەنجوومەنی وەزیرانی عێراق، وەزارەتەکانی ناوخۆ و گەیاندنی عێراقی لەسەر وەرگیراوە، یەکەمجاریش بەکارهێنانی ئەو پاسپۆرتە لە بەغدا جێبەجێدەکرێت، ئەگەر لە تاقیکردنەوە دەرچوو، دواتر لە سەرجەم پارێزگاکانی دیکە و باڵیۆزخانەکان دەست بە بەکارهێنانی دەکرێت.  لەبارەی جیاوازی و تایبەتمەندیی ئەو پاسپۆرتە، بەڕێوەبەری پاسپۆرتی سلێمانی دەڵێت، پاسپۆرتەکە وەک دەفتەر وایە و لە ٤٨ لاپەڕە پێکهاتووە، بەڵام گۆڕانکارییەکی زۆری بەسەردا هاتووە لە رووی دیزاین و ناوەڕۆک و شێوازی کارکردنییەوە.  سالار عەبدوڵڵا باسی لەوە کرد کە پاسپۆرتەکەی ئێستا زۆر بە ئاسانی لە گیرفاندا تێکدەچێت، "بۆ نموونە بەهۆی کەمێک ئارەقەوە؛ هەروەها بەئاسانی دەتوانرێت ساختە بکرێت، بەڵام پاسپۆرتە نوێکە وەک پاسپۆرتی وڵاتی سوێدە و بەرگی یەکەمی کە زانیارییەکانی لەسەرە پەڕەیەکی رەقە و زانیاری و وێنەی بە لێزەر لێ هەڵکێندراوە، وەک ئەوەی ئێستا نییە مەرەکەب بێت و چاپکرا بێت. "  وەک بەڕێوەبەری پاسپۆرتی سلێمانی گوتی، "لە لاپەڕەکانی ناوییەوە سیمای پارێزگاکان پێشاندەدرێت و هەر پارێزگایەک لە نێو ئەو پاسپۆرتەدا دوو وێنەی دەبێت. سەرەڕای ئەوەش چیپێکی هەیە کە سیمارتێکی تێدایە و زانیاری کەسی لەخۆگرتووە. لە هەموو ئەوانەش گرنگتر ئەوەیە کە لە دەروازە سنوورییەکان و لە فڕۆکەخانەکان ئامێری تایبەت بەو پاسپۆرتە دادەنرێت و ئەو کاتە هەڵگری پاسپۆرتەکە ناچێتە لای چێک پۆینت و ئەفسەرەکە، بەڵکو ئامێرەکە خۆی زانیارییەکان وەردەگرێت و دەرگاکە دەکاتەوە بۆ چوونە ژوورەوە یان هاتنەناوەوە. "  لەبارەی لەبەرچاوگرتنی تایبەتمەندی هەرێمی کوردستان، عەمید سالار عەبدوڵڵا گوتی، لەماوەی دوو ساڵی رابردوودا گفتوگۆ و قسەی زۆرکراوە لەگەڵ هەرێمی کوردستان لەبارەی هەڵبژاردنی فۆنتی کوردی و وێنەی پارێزگاکانی هەرێمی کوردستان لەسەر پاسپۆرتەکە؛ داواکاری و خواستی هەرێمی کوردستانیش لەبەرچاو دەگیرێت، بۆنمونە سلێمانی وێنەی کامپی نوێی زانکۆی سلێمانی و شاری جوانی لەسەرە؛ هەولێر پێشنیازی قەڵا و منارە کراوە؛ دهۆکیش وێنەی خۆی هەیە.  هاوکات لیوا ئەحمەد عەبدولستار، بەڕێوەبەری گشتیی کاروباری پاسپۆرت لە وەزارەتی ناوخۆی عێراق بە میدیای فەرمی وڵاتی راگەیاند، سەرەتای ساڵی داهاتوو بە هاوئاهەنگی لەگەڵ وەزارەتی گەیاندن، دەست بە دەرکردنی پاسپۆرتی ئەلیکترۆنی دەکەن و گوتیشی، پاسپۆرتەکە زانیاریی تەواوی لەبارەی خاوەن پاسپۆرتەکە تێدا دەبێت.  لەبارەی پێدانی ڤیزەش، بەرپرسەکەی وەزارەتی ناوخۆی عێراق گوتی، عێراق مامەڵەی هاوشێوە لەگەڵ وڵاتان دەکات؛ هەر وڵاتێک رێگە بدات هاووڵاتیانی عێراقی بێ ڤیزە بچێتە ئەو وڵاتە، عێراقیش بەهەمان شێوە رێگە بە هاووڵاتیانی دەدات بەبێ ڤیزە بێنە نێو وڵاتەکە.