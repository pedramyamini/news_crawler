ئەمڕۆ شەممە ٩ - ١٠ - ٢٠٢١، نەبەز عەبدولحەمید، قایمقامی هەولێر لە لێدوانێکدا بە تۆڕی میدیایی رووداوی راگەیاند، "رۆژی یەکشەممە ١٠/١٠/٢٠٢١ کە رۆژی دەنگدانی گشتییە بۆ هەڵبژاردنی ئەنجوومەنی نوێنەرانی عێراق بازاڕەکان و شوێنەکان هەموویان لەگەڵ رێستۆرانت و هۆتێل و مۆتێلەکان کراوەدەبن. "  قەدەخەی هاتووچۆش بە گوتەی قایمقامی هەولێر، لەنێو شار نابێت، هاونیشتمانییان وەکو رۆژانی دیکە دەتوانن بە پیادە بێت یان ئۆتۆمبێل هاتووچۆ بکەن.   لەبارەی هاتووچۆ لە دەرەوەی شاریش، قایمقامی هەولێر باسی لەوە کردووە کە "هەروەها لەنێوان قەزا و ناحییەکانی پارێزگای هەولێریش هیچ قەدەخەیەک نابێت و هاتووچۆ ئاساییە. "  سبەی یەکشەممە، دەنگدانی گشتی بۆ هەڵبژاردنی خوولی پێنجەمی ئەنجوومەنی نوێنەران لە عێراق دەستپێدەکات و نزیکەی ٢٥ ملیۆن کەس لە عێراق و هەرێمی کوردستان مافی دەنگدانییان هەیە، رۆژی هەینی، ٨ - ١٠ - ٢٠٢١ یش دەنگدانی تایبەت بەڕێوەچوو کە بە گوتەی کۆمیسیۆن "پرۆسەکە سەرکەوتوو بووە. "  لە رۆژی دەنگداندا قەدەخەی هاتووچۆ لەنێوان پارێزگاکانی دیکەی عێراقدا راگەیێندراوە.    ئەمڕۆ شەممە ٩ - ١٠ - ٢٠٢١، ئومێد خۆشناو پارێزگاری هەولێر رایگەیاند، "لەگەڵ پارێزگارەکانی دیکەش قسەمان کردووە. هیچ بریارێک نییە ئێمە هاتووچۆ رابگرین و بڕیاری قەدەخەی هاتووچۆمان نییە. "    ئومێد خۆشناو باسی لەوەشکرد، کە رۆژێک دوای دەنگدان و رۆژی دووشەممە ١١ - ١٠ - ٢٠٢١، سەرۆکایەتیی شارەوانیی هەولێر و دەستەی ژینگە هەڵمەتێک رادەگەیێنن بۆ لێکردنەوەی پۆستەر و درووشمی لایەن و بەربژێرەکان.