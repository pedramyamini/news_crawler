رۆژی یەکشەممە ٢٤ - ١٠ - ٢٠٢١ سەرکەوت ئەحمەد، گوتەبێژی پۆلیسی سلێمانی بە رووداوی راگەیاند، "دوای ئەوەی فەرمانی دەستگیرکردنی سێ تۆمەتبار لە دادگای بەغداوە گەیشتە پۆلیسی سلێمانی كە گومانیان دەكرد ئەو تۆمەتبارانە بەرەو شاری سلێمانی هەڵاتبن، بەڕێوەبەری پۆلیسی پارێزگای سلێمانی سەرجەم بەش و بنكەكانی سنووری بەڕێوەبەرایەتیی راسپارد كە بەدواداچوون و لێكۆڵینەوە بكەن بۆ دۆزینەوە و دەستگیركردنی تۆمەتباران".  گوتەبێژی پۆلیسی سلێمانی ئاماژەی بەوە کرد، دوای لێكۆڵینەوەكان توانرا تۆمەتباران بدۆزرێنەوە و لەلایەن بنكەی پۆلیسی سەرچنارەوە دەستگیربكرێن كە هەستاون بە دزینی بڕی ١٥ ملیۆن دیناری عیراقی و بڕێك زێڕ.  تۆمەتبارەکان دوو ژن و پیاوێکن بە ناوەکانی (ر. ا. ج) لەدایكبووی ساڵی ١٩٩٩، (م. ا. ج) لەدایكبووی ساڵی ٢٠٠٠ و (ع. ع. ع) لەدایكبووی ساڵی ١٩٧٦ بوون، بە بڕیاری دادوەر و بەپێی ماددەی ٤٤٤ لە یاسای سزادانی عێراقی راگیراون. سەرکەوت ئەحمەد دەڵێت، "دوای تەواوكردنی رێكارە یاساییەكان، تۆمەتبارەکان رەوانەی بەغدا دەكرێنەوە".