عەلا خدر، دانیشتووی بەغدا دەڵێت "بەئامانجکردنی ماڵی کازمی لە ناوچەی سەوز دەبێتە هۆی دروستبوونی پشێوی. ئەو کارە دەبێتەهۆی دروستبوونی پشێوی ئەمنی و کێشەی ئابووری و خزمەتگوزاریشی لێدەکەوێتەوە. بێگومان ئەوەش کاریگەری لەسەر پڕۆسەی سیاسیی وڵات دەبێت".   هێرشەکەی سەر ماڵی کازمی لە کاتێکدایە، مانگی رابردوودا هەڵبژاردنی پێشوەختە لە عێراق بەڕێوەچوو و دواتر کۆمیسیۆن ئەنجامی بەرایی هەڵبژاردنەکەی راگەیاند.   بە گوێرەی ئەو ئەنجامە بەراییە، رەوتی سەدر ٧٣ کورسی پەرلەمان، هاوپەیمانیی تەقەدووم ٣٧ کورسی، پارتی دیموکراتی کوردستان ٣٣ کورسی، هاوپەیمانیی دەوڵەتی یاسا ٣٣ کورسی بەدەستهێناوە، بەڵام هاوپەیمانیی فەتح کە لە خولی پێشووی پەرلەماندا ٤٧ کورسی هەبوو لەم هەڵبژاردنە زۆر پاشەکشەی کردووە و تەنیا ١٥ کورسی بردووەتەوە.   کۆتایی هەفتەی رابردووش چەند کۆبوونەوەیەک لە بەغدا بەڕێوەچوون و بەشێکی سەرەکی ئەو کۆبوونەوانەش قسەکردن بوو لەبارەی پێکهێنانی حکومەتی نوێ.   مستەفا سەقەر، دانیشتووی بەغدا دەڵێت "بەئامانجکردنی کازمی دەبێتەهۆی دروستبوونی کێشە لەنێوان پارتە سیاسییەکان و پڕۆسەی پێکهێنانی حکومەتی داهاتووش هێواش دەکات".  لە ماوەی چەند مانگی رابردوودا چەندینجار هێرشکراوەتە سەر هەندێک لە شوێنە هەستیارەکانی هەرێمی کوردستان و عێراق، لەوانەش فڕۆکەخانەی نێودەوڵەتیی هەولێر و ناوچەی سەوزی بەغدا.   بەڵام هەوڵێکی جیدی لە لایەن حکومەتی عێراقەوە بۆ دۆزینەوەی ئەنجامدەرانی ئەو هێرشانە و رێگەگرتن لە دووبارەبوونەوەیان نەبووە.   عەلی جاف، دانیشتووی بەغدا دەڵێت "ئەوەی دوێنێ روویدا یەکێک بوو لەو خراپەکاریانەی عێراقییەکان هۆشدارییان لەبارەیەوە دەدا. ئەو هێرشە بەڵگەیەکی روونی لاوازیی دەوڵەت و حکومەتە".   هێرشەکە کاردانەوەی کۆمەڵگەی نێودەوڵەتیشی بەدوادا هات و نەتەوەیەکگرتووەکان و بەشێکی زۆری وڵاتانی ناوچەکە و وڵاتانی کاریگەری رۆژئاواش پاڵپشتی خۆیان بۆ حکومەتی عێراق دووپاتکردەوە.