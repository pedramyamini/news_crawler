بەهمەن کاکە عەبدوڵڵا، پەرلەمانتاری کوردستان بە رووداوی راگەیاند، بڕیارە رۆژی سێشەممە کاژێر ١١: ٠٠ی پێشنیوەڕۆ، پەرلەمانی کوردستان دانیشتنی ژمارە شەشی ئاسایی خولی پاییزەی ساڵی سێیەم لە خولی پێنجەمی هەڵبژاردنی پەرلەمان بکات.  خشتەی کاری دانیشتنەکە کە دەستەی سەرۆکایەتی پەرلەمانی کوردستان واژۆیان لەسەر کردووە، بەمشێوەیە:-  یەکەم: دەنگدان لەسەر ئەم پرۆژە یاسایانەی خوارەوە، بەپێی حوکمی ماددەکانی (٩٠، ٩١، ٩٣، ٩٦ و ٩٧) لە پەیڕەوی ناوخۆی پەرلەمانی کوردستان.  ١ - پرۆژەیاسای هەمواری پیادەکردنی یاسای بازرگانیی عێراقی ژمارە ٣٠ لە ساڵی ١٩٨٤ لە هەرێمی کوردستان - عێراق.  ٢ - پرۆژەیاسای بەرهەمهێنان و هاوردەکردنی بنەتۆ و شەتڵ و تۆمارکردن و پەسندکردن و پارێزگاریکردن لە تەرزە کشتوکاڵییەکان لە هەرێمی کوردستان.  دووەم: خستنەڕوو و دەنگدان لەسەر بڕگەی دووەمی ماددەی چوار لە یاسای ژمارە هەشتی ساڵی ٢٠٢١ یاسای (هەمواری یەکەمی یاسای ماف و ئیمتیازاتی کەمئەندام و خاوەن پێداویستی تایبەت لە هەرێمی کوردستان).  سێیەم: خوێندنەوەی دووەم بۆ پێشنیازە یاسای هەمواری یاسای بزربووەکان لە هەڵمەتەکانی لەناوبردنی بەکۆمەڵی گەلی کوردستان.