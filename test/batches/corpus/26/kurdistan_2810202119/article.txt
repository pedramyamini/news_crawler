چالاکوانان و رۆژنامەنووسانی کەلار، ماوەی چەند مانگێکە کەمپینێکیان پێکهێناوە بەمەبەستی گوشارخستنەسەر حکومەت بۆ تەواوکردنی نەخۆشخانە ١٠٠ قەرەوێڵەییەکە.  کارزان ئازاد، چالاکوان دەڵێت، "بە شێوازی جۆراوجۆر پەیامی کەمپینەکەمان گەیاندووە لە رێگەی شانۆ، وەرزش و سیمینارەوە؛ ئێمە درێژە بە کەمپینەکەمان دەدەین و کەمپینەکەمان فراوان دەکەین".  قاوشی منداڵان لەنێو نەخۆشخانەی گشتیی کەلار، زیاتر لە مانگێکە خێرخوازان سیستەمی ئۆکسجینیان بۆ داناوە، بەڵام تاوەکو ئێستا ئیشی پێنەکراوە.  نەبوونی نەخۆشخانەیەکی گشتیی مۆدێرن لە کەلار وایکردووە نزیکەی ٦٠٠٠ هاونیشتمانی واژۆ بکەن بۆ تەواوکردنی نەخۆشخانە ١٠٠ قەرەوێڵەییەکە.  شاهۆ عەبدوڵڵا، چالاکوان ئاماژە بەوە دەکات، "ئێمە لە ماوەی رابردوودا وەکو چالاکوان لە دەڤەری گەرمیان و شاری کەلار کەمپینێکمان راگەیاند بۆ تەواوکردنی نەخۆشخانەی ١٠٠ قەرەوێڵەیی منداڵانی کەلار؛ ئێمە ٦٥٠٠ واژۆمان کۆکردەوە و پێشکەشی ئیدارەی گەرمیانمان کرد لە رێگەی خۆیانەوە بەرزیان کردەوە بۆ وەزارەتی تەندروستی و جێگری سەرۆکی حکومەت، ئێمە لە کەمپینەکە بەردەوام دەبین تاوەکو وەڵامێکمان دەستدەکەوێت".  ئەم نەخۆشخانەیە، پێکدێت لە چوار نهۆم، بەشی هەڵگرتنی تەرم، تاقیگە، بانکی خوێن، تالاسیما و تیشک و چاودێریی ورد. نەخۆشخانەکە لەسەر رووبەری ٢١٤٧٤ مەتر دووجا دروستدەکرێت، بودجەی پرۆژەکە لەسەر داهاتی پترۆ دۆلار بووە، لە پاش دروستبوونی قەیرانی دارایی سندووقی ئەو داهاتە نەماوە، ئیدارەی گەرمیان بەدوای دەرچەیەکدا دەگەڕێت بۆئەوەی پرۆژەکە سەلەنوێ وەگەڕبخرێتەوە.  جەلال شێخ نووری، سەرپەرشتیاری ئیدارەی گەرمیان رایگەیاند، "لە ئێستادا گرێبەستەکە هەڵوەشاوەتەوە وە خۆشمان لیژنەیەکمان پێکهێناوە بۆ بەدواداچوون و بە چێککردنەوەی بڕی تێچووی پرۆژەکە بە چەند تەواو دەبێت، هاوکات لەگەڵ ئەوەشدا ئەندامێکی ئەو کەمپینەی کە گەنجان پێکیانهێناوە بۆ بەدواداچوون لە تەواوکردنی نەخۆشخانەکە، ئەندامی لیژنەکەیە".  له گه‌رمیان ٧٢ پرۆژه راگیراون، كه ٤٠ پرۆژه‌یان له سنوورى كه‌لار و ١٤ پرۆژه‌یان له سنوورى كفرى و ١٨ پرۆژه‌شیان له سنوورى قه‌زاى خانه‌قینن، گوژمه‌ى ئه‌و پرۆژانه‌ى كه راگیراون سه‌روى ٤٣٨ ملیار دیناره.  بەپێی ئاماری نەخۆشخانەی شەهید شێرەی نەقیب، تایبەت بە ژنان و منداڵ بوون، لە ماوەی هەشت مانگی سەرەتای ئەمساڵدا، ٢٣٥٦ منداڵ لەدایکبوون، بەشێک لەو منداڵانە کە لەدوای لەدایکبوونیان پێویستیان بە چاودێری بووە براونەتە نەخۆشخانە تایبەتەکان یان نەخۆشخانەکانی سلێمانی.  بە تەواوکردنی ئەم نەخۆشخانەیە رێگەی دووری هاونیشتمانیان نزیک دەبێتەوە و ئەو خەرجییە زۆرەی دەکەوێتە سەر شانیان کەم دەبێتەوە.