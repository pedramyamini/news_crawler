لە سنووری شەقڵاوە ٣ بنکەی دەنگدانی تایبەت هەبوون؛ لە قوتابخانەی دەنگار کە تایبەت بوو بە دەنگدانی پێشمەرگە لە هێزەکانی پشتیوانیی - ١ بەهۆی تێکچوونی دوو لە ئامێرە هۆشمەندەکانی دەنگدان ١٧٨ پێشمەرگە تاوەکو دوو کاژێر بەر لە وەستانی پرۆسەکە، نەیانتوانیبوو دەنگبدەن.  عەمید سەنگەر ئەبوبەکر، فەرماندە لە هێزەکانی پشتیوانیی - ١ بە سیداد لەشکری، پەیامنێری تۆڕی میدیایی رووداوی راگەیاند، بە گشتی نزیکەی ٩٥ % ی پێشمەرگەکانیان لە بنکەی دەنگار دەنگیانداوە.   عەمید سەنگەر ئەبوبەکر گوتیشی، رووبەڕووی چەند کێشەیەکی تەکنیکی بوونەتەوە و رایگەیاند، "بەشێک لەو ئامێرانە پەنجەی دەنگدەر ناناسنەوە. هەروەها هەندێک لە کارتەکان کە داخڵ دەکرێن، ئامێرەکە وەریانناگرێت. ئێمە ئەم کێشانەمان لەگەڵ بەڕێوەبەری وێستگەی دەنگدان باسکرد. نزیکەی ٦٠ - ٧٠ کەس لای ئێمە نەیانتوانی دەنگبدەن. ئۆفیسی هەولێری کۆمسیۆنیشمان لەوە ئاگادارکردەوە".  لە بنکەی دەنگار ٥ی وێستگە هەبوون و ٢٠٥٤ کەس مافی دەنگدانیان هەبوو و زیاتر لە ١٧٠٠ کەس دەنگیان دا و رێژەی دەنگدان تێیدا ٩٥ % بوو؛ لە شەقڵاوە دوو بنکەی دیکە بە ناوەکانی نێرگز و سافی هەبوون. لە بنکەی نێرگز ٢٤٣٣ کەس مافی دەنگدانیان هەبوو و تاوەکو دوو کاژێر بەر لە داخرانی سندووقەکان ١٨٠٠ کەس دەنگیاندابوو. هەروەها بنکەی سافی کە تایبەت بوو بە ئاوارەکان و ٣٧٢ کەس تێیدا مافی دەنگدانیان تێیدا هەبوو، ١٦٥ کەس دەنگیان دابوو.