ئەمڕۆ دووشەممە ٠٨ - ١١ - ٢٠٢١ مەسرور بارزانی، سەرۆکوەزیرانی هەرێمی کوردستان و مەهدی سەفەری، یاریدەدەری وەزیری دەرەوەی ئێران بۆ کاروباری دیپلۆماسیی ئابووری و نەسروڵڵا رەشنوودی، کۆنسوڵی ئێران لە هەرێمی کوردستان کۆبوونەوە.  بەپێی راگەیێندراوی سەرۆکایەتیی حکومەتی هەرێمی کوردستان، گۆڕانکاری و پێشهاتەکانی ناوچەکە و پەیوەندییەکانی نێوان هەرێمی کوردستان و حکومەتی فیدراڵی و چەند بابەتێکی دیکە تاوتوێکران.  سێ دەروازەی نێودەوڵەتی لە نێوان هەرێمی کوردستان و ئێران هەن کە ئەوانیش دەروازەی سنووری باشماخ، پەروێزخان و حاجی ئۆمەرانن. هەروەها نزیکەی ١٠ خاڵ و رێڕەوى دیکەى فەرمى و نافەرمیى دیکەش لە نێوان هەرێمی کوردستان و ئێران هەن.  بەپێى ئامارى یەکێتیى هاوردە و ناردنکارانى کوردستان کە لە مانگی ئابی ئەمساڵ بڵاویکردووەتەوە، چوار هەزار بازرگان لەگەڵ ئێران مامەڵەى بازرگانییان هەیە، نیوە زیاترى ئەو ژمارەیە لەنێوان ئێران و سلێمانیدا سەرقاڵن.  بەپێى ئامارى دەروازەکان تاوەکو مانگی ئابی ئەمساڵ، زۆرترینى ئەو کاڵایانەى بە حاجى ئۆمەراندا تێدەپەڕن، بۆ هەولێر دەچن، ئەوانەى سنوورى پەروێزخان بۆ شارەکانى ناوەڕاست و خوارووى عێراق و لە دەروازەى باشماخیشەوە زۆرینەى کاڵاکان بۆ سلێمانى دەگوازرێنەوە.  لە سێ مانگی ئەمساڵدا، لە ٢١ - ٠٣ - ٢٠٢١ تاوەکو ٢١ - ٠٦ - ٢٠٢١ بە بەهای دوو ملیار و ٣٤٠ ملیۆن دۆلار ئاڵوگۆڕ کراوە، کە بەراورد بە هەمان سێ مانگی ساڵی رابردوو ئاڵوگۆڕ بە رێژەی % ٥٤ زیادی کردووە.