گورسەل ئاسڵان، بەڕێوەبەری پرۆژەیە و دەڵێت، "لە ئیستەنبووڵەوە هاتووین، هاوکات ئێرە خاکی باووباپیرانمانە. کێڵگەکەمان لەسەر رووبەری ٢٥ هەزار مەتری چوارگۆشە دروستکردووە. ٤٥٠٠ مەتر چوارگۆشە شوێنی داخراوی هەیە. لە ٢٤٩ بزن  دەستمان پێکرد. ئێستا نزیکەی ٦٠٠ بزنمان هەیە".  ئەو بزنانەی لێرە بەخێودەکرێن تایبەتن و لە جۆری [سانێن] ن. ساڵانە نزیکەی ١٥ تۆن پەنیر لێرە بەرهەم دەهێندرێت، هەروەها ٣٢٠ بزنی دابەستە دەفرۆشرێتە دەرەوە. شەش جۆر پەنیر بەرهەمدەهێندرێت کە ٤ جۆریان کوردەوارین و گیای سێوازیان تێدەکرێت.  جگە لە ئەندامانی خێزانەکەی ئاسڵان، ١٠ کەس لەم کێڵگەیەدا کاردەکەن.  گورسەل ئاسڵان ئاماژە بەوەش دەکات، "هەموو ئەو بەرهەمانەی لە کێڵگەکەماندا بەدەستیان دەهێنین، بە شوێنە جیاوازەکانی تورکیای دەفرۆشینەوە. وێبسایتمان هەیە. خزمەتگوزاریی کارگۆ پێشکێش دەکەین. لە دوای چوار ساڵ لە کارکردن رازین بەم خاڵەی پێی گەیشتووین. بەڵێ بە رێگەیەکی سەختدا تێپەڕین، زۆر هەوڵماندا و کاری زۆرمان کرد. لە ئەنجامدا ئەم خاڵەی پێیگەیشتووین ئەوەبوو کە دەمانویست. "  لەو کێڵگەیە بە تێکڕای رۆژانە ٦٠٠ لیتر شیر بەرهەمدەهێندرێت. ئەمە لەکاتێکدایە بەپێی وەرز و دۆخ و خۆراک، بڕی بەرهەم گۆڕانکاری بەسەردا دێت.   گورسەل ئاسڵان دەڵێت، رۆژ لە دوای رۆژ پێشکەوتن و نوێکاریی زیاتر تۆمار دەکەن و خۆشحاڵیش دەردەبڕێت بەوەی توانیوێتی لەڕێی کێڵگەیەکی وەهاوە جموجووڵ لە زێدی رەسەنی خۆیدا دروستبکات.