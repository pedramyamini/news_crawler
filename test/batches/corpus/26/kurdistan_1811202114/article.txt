لە گوندەکە ١٥ ماڵ هەیە، ماوەی زیاتر لە چوار ساڵە کێشەی کەمیی ئاویان هەیە. ئه‌مین عادل، دانیشتووی گوندەکە دەڵێت، "بە تراکتۆر دەچین ئاو دەهێنین، هەریەکەو بە تراکتۆری خۆی دەچێت لە دووریی سێ بۆ چوار کیلۆمەتر ئاو دەهێنین، ئەگەر یەکێکیش تراکتۆری نەبێت ناتوانێت ئاو بهێنێت و خەڵکی دیکە ئاوی بۆ دێنێت، یان دراوسێکەی ئاوی دەداتێ".  لە ساڵی ٢٠١٩ دەزگا حکومییەکانی هەرێمی کوردستان بیرێکی ئاویان بۆ گوندەکە لێدابوو، بەڵام دوای چەند مانگێک بیرەکە وشکبوو، جارێکی دیکە گوندەکە بێ ئاو کەوتەوە.  محەممەد نەزیر لە گوندەکە قوتابییە و داوا دەکات بەهانایانەوە بچن و دەڵێت، "بەڕاستی گەلێک بێئاوی و قەیرانی ئاومان تێپەڕاندووە، ئەگەر بەم شێوەیەش بڕوات گوندەکە چۆڵ دەکەین، چونکە لەوە زیاتر بەرگەی بێئاوی ناگرین".  بەڕێوەبەرایەتیی ئاوی ئاکرێ بەدواداچوونی بۆ کێشەی ئەو گوندە کردووە، بە گوتەی دانیشتووانەکەی کێشەی گوندەکە بە هەڵکەندنی بیر چارەسەر نابێت، بەڵکو پێویستی بە پرۆژەیەکی گەورەیە و پێشکێشیان کردووە و چاوەڕێی رەزامەندین.  زرار ئەحمەد، بەڕێوەبەری ئاوی ئاکرێ دەڵێت، "لە پلانماندایە پرۆژەیەک لەسەر زێی گەورە بۆ ئەو گوندانە دانێین، نەک بە تەنیا گوندی گەرێ، بەڵکو ١٣ گوند هەن کە ئێمە پرۆژەیەکی بۆ دادەنێین و لەڕێگەیەوە ئاویان لە زێی گەورەوە بۆ دابیندەکەین".  گوندی گەرێ لە ساڵی ١٩٩٣ دروستکراوە، پێشتر لە گوندەکە کانی و ئاو هەبووە، بەڵام ئێستا وشکبوون.