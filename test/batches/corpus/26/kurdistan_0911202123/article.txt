رووداوەکە ئێوارەی ئەمڕۆ سێشەممە ٩ - ١١ - ٢٠٢١ لە گەڕەکی کاراکوزو روویدا، سەرەتا هەردوولا بە دار و بەرد لە نێو شەقامدا بەرەنگاری یەکدی بوونەوە. دواتر چەک بەکارهات و تەقەیەکی زۆر کرا. لە شەڕەکەدا شەش کەس برینداربوون کە برینی دووانیان سەخت بوو، دوای ئەوەی گواسترانەوە نەخۆشخانە ئەو دوو کەسە گیانیان لەدەستدا. چوار بریندارەکەی دیکەش خراونەتە ژێر چاودێریی پزیشکی.  تیمەکانی فەرماندەیی جەندرمە گەڕەکەکەیان بە رووی هاتووچۆدا داخست و زیاتر لە ١٥ کەسیان دەستگیرکردووە و لێپرسینەوەیان لەگەڵدا دەستپێکردوون.  بەپێی ئامارەکانی تاوان لە بەڕێوەبەرایەتیی گشتیی ئاسایشی تورکیا کە ٦ی نیسانی ٢٠٢١ بڵاویکردووەتەوە، ژمارەی چەکە بێ مۆڵەتەکانی ئەو وڵاتە لە ماوەی ١٠ ساڵی رابردوودا ١٠ هێند زیادیکردووە. لە تورکیادا ٢٢.٥ پارچە چەک هەیە کە ٢.٥ ملیۆنی بە مۆڵەت و ٢٠ ملیۆنیشی بێ مۆڵەتە. هەروەها بەپێی ئاماری وەزارەتی نێوخۆی تورکیا ١٠٦ هەزار و ٧٤٠ چەک ونن و لە هیچ شوێنێکدا تۆماریان نییە.