رێکخراوی پشتگیری لە بەکارهێنەر و بەرهەمهێنەرانی ئێران، لە رێکخراوێکی حکومیی سەر بە وەزارەتی بازرگانیی ئێرانە و کاری بەدواداچوونە بۆ نرخەکان لە بازاڕەکاندا، دامودەزگا پەیوەندیدارەکانی ئەرکدار کردووە رێکاری یاسایی بەرامبەر زیادکردنی نرخی نان بگرنەبەر و هەر شوێنێک نرخی نانی بەرزکردووەتەوە، دۆسیەکەی بۆ رێکخراوی چاودێریی دارایی رەوانە بکرێت.  رەفعەت ناسری نەژاد، گوتەبێژی بەڕێوەبەرایەتیی دانەوێڵەی پارێزگای ئیلام رۆژی ٩ - ١١ - ٢٠٢١ بە ئاماژەدان بەوەی کرێکارانی نانەواخانەکان دەیانویست مانبگرن، بۆیە ناچاربوون نرخی نان ٣٠ % تاوەکو ٤٠ % بەرزبکەنەوە.  رەفعەت ناسری نەژاد گوتی: "بەرزکردنەوەی نرخی نان لە ئیلام لە چاو پارێزگاکانی ئێران کەمترە، بە جۆرێک کە لە پارێزگاکانی دیکەدا نرخی نان ٥٠ % تاوەکو ٦٠ % بەرزکراوەتەوە".  بەگوتەی ناسری نەژاد، بە سەرنجدان بە زیاتربوونی خەرجییەکانی نانەواخانەکان لەوانە بیمە، کرێی شوێنی نانەواخانە و حەقدەستی کرێکارەکان، نرخی نانیش زیادکراوە.  لە ئێران، زیادکردنی نرخی نان بە بەڕێوەبەرایەتی پارێزگاکان سپێردراوە.  لەم ساڵانەی دواییدا نانەواخانەکان بەردەوام ناڕەزایەتییان دەربڕیوە بەرامبەر بە نرخی نان و بە کەم دایانناوە، ئەوان دەڵێن نرخی سووتەمەنی، گواستنەوە، کرێ و حەقدەست بەرزبووتەوە. بەڵام نرخی نان وەک خۆیەتی و زیانیان بەردەکەوێت.  ئەوە بووە هۆی ئەوەی قاچاخی ئارد زیاتر ببێت. سەرەتای مانگی ئۆکتۆبەری ٢٠٢١ سلێمان زاکر، پەرلەمانتاری ئێران رایگەیاند، نانەواخانەکان ئارد بە نرخی حکومیی وەردەگرن، بەڵام بە نرخی ئازاد لە بازاڕدا دەیفرۆشنەوە.  حکومەت فەردەیەک ئارد بە نرخی ٣٧ هەزار تمەن بە نانەواخانەکان دەفرۆشێت، بەڵام هەندێ نانەواخانە هەر ئەو فەردەیە بە ١٤٠ هەزار تمەن لە بازاڕدا دەفرۆشنەوە.