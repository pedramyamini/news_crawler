ئەژی چەتۆ حەسەن، گوتەبێژی بەڕێوەبەرایەتیی گشتیی کەشناسی و بوومەلەرزەزانیی هەرێمی کوردستان رۆژی پێنجشەممە ١٨ - ١١ - ٢٠٢١ بە تۆڕی میدیایی رووداوی راگەیاند، "ئەو مانگگیرانەی رۆژی هەینی ١٩ - ١١ - ٢٠٢١ روودەدات کاژێر ٩: ٠٢ خولەکی بەیانی بە کاتی هەرێمی کوردستان دەبێت و چاوەڕێ دەکرێت تاوەکو کاژێر ٠٢: ٠٠ی دوای نیوەڕۆ بخایێنێت، ئەمەش بە درێژترین ماوەی مانگگیرانی نیمچەیی لەم سەدەیەدا ئەژمار دەکرێت؛ لەم دیاردەیەشدا مانگ سوور هەڵدەگەڕێت".  گوتەبێژی بەڕێوەبەرایەتیی گشتیی کەشناسی و بوومەلەرزەزانیی هەرێمی کوردستان ئاماژەی بەوەش کردووە، "مانگگیرانەکە نیمچەیی یان ناتەواو دەبێت، ناوچەکانی ئەمریکای باشوور، ئەمریکای باکوور، ئەمریکای نێوەڕاست و باشووری رۆژهەڵاتی ئاسیا دەگرێتەوە، بەڵام لە پارێزگاکانی هەرێمی کوردستان و عێراق دەرناکەوێت، چونکە لەو کاتانەدا مانگگیرانەکە لەو شوێنانە دەردەکەوێت لێرە رۆژ دەبێت".  سەبارەت بە هۆکاری مانگگیرانەکە، گوتەبێژی بەڕێوەبەرایەتیی گشتیی کەشناسی و بوومەلەرزەزانیی هەرێمی کوردستان ئەوەی خستەڕوو، "هۆکارەکەی ئەوەیە مانگ لە دوورترین خاڵدا دەبێت لەگەڵ زەوی و کاتی زۆری دەوێت تاوەکو لە سێبەری زەوی دەردەچێت".  ئاژانسی نیشتمانیی ئەمریکا بۆ کاروباری ئاسمانی و گەردوونی - ناسا لە راگەیێندراوێکدا دەڵێت، ئەو مانگگیرانە درێژترین دەبێت لەم سەدەیەدا و تێیدا مانگ بە رێژەی ٩٧ % رەنگی سوور دەبێت.  ئەژی چەتۆ حەسەن لەبارەی ئەو ماوەیەی مانگگیرانەکە دەیخایەنێت، دەڵێت "مانگ بە دوو سێبەردا تێدەپەڕێت: سێبەری نیمچە و سێبەری تەواو یان راستەقینە؛ کاتێک دەچێتە نێو سێبەری نیمچە، کاتێکی دەوێت کە نزیکەی کاژێرێک و نیو دەخایێنێت؛ هەروەها نزیکەی سێ کاژێر لە سێبەری تەواو دەبێت و دواتر کە لە ناوچەی سێڤەری نیمچە دەردەچێت ئەویش کاتی دەوێت کە نزیکەی کاژێر و نیوێکە، بۆیە هەموو مانگگیرانەکە بە چاو نابیندرێت".