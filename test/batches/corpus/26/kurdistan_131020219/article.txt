ئەمڕۆ چوارشەممە ١٣ - ١٠ - ٢٠٢١ مەکتەبی سیاسیی یەکێتیی نیشتمایی کوردستان لە راگەیێندراوێکدا ئاماژەی بەوەدا، بافڵ تاڵەبانی، هاوسەرۆکی یەكێتی پەیوەندی بە مستەفا کازمی، سەرۆکوەزیرانی عێراقەوە کردووە و لە پەلاماردانی ماڵی كورد و پێشێلكاریی ھێزە ئەمنییەكان و دەستگیركردنی گەنجانی کورد ئاگاداری كردووەتەوە و "دووپاتیكردووەتەوە ئەو دۆخە دروستكراوە جێگەی قبووڵكردن نییە".  شەوی دووشەممە ١١ - ١٠ - ٢٠٢١ لیوای ٦١ چوونە گەڕەکی رەحیماوا و ١٠ کەسیان دەستگیر کرد و دواتر بە کەفالەت ئازاد کران، بەڵام لە بەیانیی رۆژی سێشەممە ١٢ - ١٠ - ٢٠٢١ لە فولکەی ئیخوان بڵاوەیان بە هێز کرد و شەقامە سەرەکییەکەیان داخست. هەروەها دواتریش لە ئێوارەی هەمان رۆژ چەند بازگەیەکیان دانا و ٧١ گەنجیان دەستگیر کرد و مۆبایلیان لە بەشێکی خەڵکیش وەرگرتووە.  لە راگەیێندراوەکەی مەکتەبی سیاسی هاتووە، "یەكێتی ھێزی بەرپرسیارە و پرەنسیپی پاراستنی گیانی پێكەوەژیان و ئاشتییانە دەگرێتەبەر و پارێزگاری لەو پێكەوەژیانەی كەركووك دەكات، ھاوكات پارێزەری ماف و خاك و كوردستانی بوونی شارەكە دەكاتەوە و بەم ستراتیژە كاردەكات".  لیوای ٦١ هێزێکی تایبەتە کە دوای هێرشەکانی ١٦ ـی ئۆکتۆبەر و، کشانەوەی هێزەکانی دژە تیرۆری عێراق لە کەرکووک، ئەو هێزە بوونە جێگرەوەی دژە تیرۆر. لیوای ٦١ سەر بە ئەنجوومەنی وەزیرانی عێراقە، بارەگای سەرەکییان لە نێو کەرکووکە و هەر چوار دەروازە سەرەکییەکەی کەرکووک لە دەست ئەواندایە     خالید شوانی، وەزیری هەرێم بۆ کاروباری هەولێر و بەغدا لە کۆنگرەیەکی رۆژنامەڤانیدا رایگەیاند، بەڵێنیان پێدراوە کە ئەو بارە نائاساییە لەسەر کەرکووک لاببرێت و ئەو گەنجانەی دەستگیرکراون ئازادبکرێن، ئێستاش چاوەڕێن دۆخەکە ئاسایی ببێتەوە، بەپێچەوانەوە "رێگەنادەین، بەڕاستی، ئەم جۆرە هەڵسوکەوتە لە هێزە ئەمنییەکان بەردەوام بێت".     خالید شوانی ئاماژەی بەوەشدا، "یەکێتی خۆی بە خاوەنی کەرکووک دەزانێت، بۆیە بە زووترین کات داوا لەو هێزە ئەمنییەکان دەکەین لە کەرکووک دەربچن و جارێکی دیکە مامەڵەی لەم جۆرە دووبارە نەبێتەوە، چونکە ئەمە پێچەوانەی یاسای و مافەکانی مرۆڤە، پێشتریش داوامان کردووە ئەو هێزە ئەمنییە گۆڕانکاری تێدا بکرێت، چونکە لە یەک پێکهاتەن و بێگانەن بە خەڵکی کەرکووک".     رێبوار تەها، ئەندامی پەرلەمانی عێراق لە کۆنگرە رۆژانامەڤانییەکەدا رایگەیاند، ئاگادارکراونەتەوە لە ماوەیەکی کورت رەنگە لە ئێستا بۆ کاژێرێکی دیکە هەموو گەنجەکان ئازادبکرێن، "لامان گرنگ نییە [گەنجەکان] سەر بە چ لایەنی سیاسین".     دەقی راگەیێندراوی مەکتەبی سیاسیی یەکێتی:  مەكتەبی سیاسی یەكێتیی نیشتمانیی كوردستان بە نیگەرانییەوە لەو دۆخە نەخوازراوە ئەمنییەی كەركوك دەڕوانێت كە لەماوەی دوو رۆژی رابردوودا دروستكراوە.  بۆ ھەموو لایەكی رووندەكەینەوە لە دوێنێ شەوەوە ھەڤاڵ بافڵ تاڵەبانی، ھاوسەرۆكی یەكێتیی نیشتمانیی كوردستان، بەڕێز مستەفا كازمی، سەرۆك وەزیرانی عێراق لە پەلاماردانی ماڵی كورد و پێشێلكاری ھێزە ئەمنییەكان و دەستگیركردنی گەنجان ئاگادركردۆتەوە، لە پەیوەندی بەردەوام بووە لەگەڵ سەرۆك وەزیران و بەرپرسانی باڵا لە بەغدا بۆ چارەسەركردنی كێشەكە و ئازادكردنی دەستگیركراوەكان و دووپاتیكردووەتەوە ئەو دۆخە دروستكراوە جێگای قبووڵكردن نییە.  یەكێتیی نیشتمانیی كوردستان كەركوك و كەركوكییەكان لە ھەر موزایەدەو درووشم بازییەك بە گەورەتر دەزانێت كە ھەندێك لایەن و لە نێوانیاندا ھەندێك لە ئەندامانی مەكتەبی سیاسی پارتی دیموكراتی كوردستان بۆ مەرام و دەستكەوتی بچووكی حیزبی دۆزی گەورەی كەركووك و چارەنووسەكەی و دانیشتووانی دەخاتە بەردەم مەترسی و گەمەی سیاسی، كە ئەمە لای ئێمە جوڵەیەكی سیاسی نالۆژیكییە بۆیە یەكێتی ھێزی بەرپرسیارەو پرەنسیپی پاراستنی گیانی پێكەوە ژیان و ئاشتیانە دەگرێتەبەر و پارێزگاری لەو پێكەوە ژیانەی كەركوك دەكات، ھاوكات پارێزەری ماف و خاك و كوردستانی بوونی شارەكە دەكاتەوە و بەم ستراتیژە كاردەكات و لەھیچ لایەنێكی قبووڵناكات درێژە بەم جۆرە رەشبگیرییە بدات و ژیان و ئاشتەوایی كۆمەڵایەتی بخاتە مەترسییەوە بۆ ھەر ئەگەرێكیش یەكێتی بژاردەی یەكلاكەرەوەی ھەیە.  راگەیێندراوی مەكتەبی سیاسیی یەكێتیی نیشتمانیی كورستان