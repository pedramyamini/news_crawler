پێشەوا بەختیار، پەیامنێری رووداو لە سلێمانی رایگەیاند: ئەمڕۆ شەممە ٣٠ - ١٠ - ٢٠٢١، وەکو رۆژانی پێشووتر خوێندکاران و قوتابیانی ناڕازی دەرچووی ١٢ی ئامادەیی لە شاری سلێمانی دەستیان بە رێپێوانێک کردووە لە بەردەم پەروەردەی رۆژئاواوە دەچنە بەردەم زانکۆی سلێمانی.  رۆژی هەینی ٢٩ - ١٠ - ٢٠٢١، ئەنجوومەنی وەزارەتی خوێندنی باڵا بڕیاریدا کە ژمارەیەک کورسیی خۆڕایی لە بەشی پزیشکیی گشتی لە زانکۆکانی هەرێمی کوردستان زیاد بکات، د. ئامانج عەبدوڵڵا سەعید، راوێژکاری وەزیری خوێندنی باڵا دەڵێت، ئەو قوتابیانەی نمرەکانیان لە سەروو ٩٩ ـوەیە، بە خۆڕایی لە بەشی پزیشکیی گشتی وەردەگیرێن. هەروەها ئەو راوێژکارە باسی لەوەشکرد کە ئەگەر هەڵەیەکی تەکنیکی روویدابێت، چارەسەر دەکرێت.   خوێندکاران و قوتابیانی دەرچووی ١٢ی ئامادەیی، بەوە رازی نین کە تەنیا کێشەی ئەو خوێندکارانە چارەسەربکرێت کە تێکڕای نمرەیان لە ٩٩ زیاترە، بەڵکو داوا دەکەن کێشەی ئەوانەش کە کۆنمرەکانیان ٦٠ و ٧٠ یە چارەسەر بکرێت.  یەکێک لەو خوێندکارە ناڕازییانە قسە بۆ پەیامنێری رووداو دەکات و دەڵێت: "نمرەکەم ٧٠ یە و لەسەر دوو پۆینت وەرنەگیراوم، ئەو بەشەی کە من دەمەوێت ٣ نمرەی چووەتەسەر، بەوەشەوە دوو پۆینتم ماوە وەرناگیرێم، ئێستا ناوم لە پەیمانگەیەکی دیکە هاتووەتەوە کە بە دڵی خۆم نییە و دەبێت بە پارالێلیش بخوێنم، وایان لێکردووە هەموو شتێکیان کردووە بە پارە.. بەش هەیە ٧ نمرە چووەتە سەری، کێشەکە بەس ٩٩ و هەشتاکان نییە، هەر هەموویەتی".  کچە خوێندکارێکیش دەڵێت، ٧٦ی هێناوە و لە هیچ بەشێک ناوی نەهاتووەتەوە، "هاوڕێم هەبووە نمرەکەی لە من کەمتر بووە ٢٦ شوێنی پڕکردووەتەوە ناوی گەڕاوەتەوە. هەروەها پێویستە لە سنووری پارێزگای سلێمانیش ئێواران بکرێتەوە، بۆچی لە هەولێر و دهۆک هەیە بۆ لێرە نییە؟ هەموو رۆژێک لە خۆپێشاندان و گردبوونەوە بەردەوام دەبین تاوەکو کورسییان پێ زیاد دەکەین و نمرە دادەبەزێندرێت".  بە هەمان شێوە لە شاری هەولێریش گردبوونەوەی قوتابیانی ناڕازی بەردەوامە، لەبارەی ناڕەزایەتییەکانی قوتابیانی ناڕازی قسەیان بۆ هادی سەلیمی، پەیامنێری رووداو لە هەولێر کرد و یەکێک لە کچە قوتابییە دەرچووەکان گوتی: تێكڕای نمرەکەی ٩٨.٨ ـە و لە کۆلێژی پزیشکی بە سیستەمی پارالێل ناوی گەڕاوەتەوە کە بۆ ماوەی شەش ساڵ دەبێت پارە بدات، پارەکەش ٦ ملیۆن ٦٠٠ هەزارە بە داشکاندنەوە، تەنیا لەبەر ٢ پۆینت.   یەکێکی دیکە لە کچە خوێندکارە ناڕازییەکان دەڵێت، تێكڕای نمرەی ٨٧ ـە و ناوی لە پەیمانگەی پزیشکی گەڕاوەتەوە، لە کاتێکدا ساڵی رابردوو ئەو نمرەیە لە کۆلێژ وەرگیراوە. ئەو خوێندکارە دەشڵێت، "من سیستەمی پارالێلیشم پڕکردبووەوە بۆ کۆلێژ، بەڵام بە پارالێلیش ناوم نەهاتووەتەوە، بۆیە ناچار دەبم بچم لە کۆلێژە ئەهلییەکان بخوێنم، ئەگەر کێشەی ٩٩ یەکان چارەسەر بکرێت، پێویستە کێشەی ئێمەش چارەسەر بکرێت، چونکە چارەسەرکردنی کێشەی ٩٩ یەکان کاریگەری بەسەر ئێمەوە نابێت".