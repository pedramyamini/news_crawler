ئەمڕۆ یەکشەممە ١٠ - ١٠ - ٢٠٢١، بافڵ تاڵەبانی، هاوسەرۆکی یەکێتیی نیشتمانی کوردستان، دوای بەشداریکردنی لە پرۆسەی دەنگدان لە پارێزگای سلێمانی، قسەی بۆ دەزگاکانی راگەیاندن کردو رایگەیاند: "پەیامی من زۆر سادەیە، یەکێتی دەکەینەوە بە یەکێتیەکەی مام جەلال، کوردستان دەکەینەوە بە کوردستانەکەی مام جەلال بە تایبەت کەرکووک".  سەبارەت بە بەربژێری یەکێتی بۆ پۆستی داهاتووی سەرۆککۆماری عێراق بافڵ تاڵەبانی گوتی: "روونە کە دکتۆر بەرهەمە".  هەر ئەمڕۆ یەکشەممە، سەعدی ئەحمەد پیرە، ئەندامی مەکتەبی سیاسی یەکێتی نیشتمانی کوردستان، دوای دەنگدان، لە کۆنگرەیەکی رۆژنامەڤانیدا گوتی: "بووەتە نەریت لە عێراق، لە سەرۆکایەتییەکاندا پەرلەمان بۆ سوننەیە، ئەنجوومەنی وەزیران بۆ شیعەیە، سەرۆککۆمار بۆ کوردە، جارێکی دیکەش سەرۆککۆمار بۆ کورد دەبێت، لەنێو کوردیش تاوەکو ئێستا بۆ یەکێتییە، هیچ هۆکارێکیش نابینم کە بۆ یەکێتی نەبێت".   لەبارەی نزیکبوونەوەیان لە بزووتنەوەی گۆڕانیش، هاوسەرۆکی یەکێتیی نیشتمانی کوردستان گوتی: "نزیکایەتی زۆر هەیە و نزیکایەتییەکە باشتریش دەبێت".