رۆژی چوارشەممە ٢٠ - ١٠ - ٢٠٢١ بەختیار عەبدولڕەحمان، قایمقامی دەربەندیخان بە تۆڕی میدایی رووداوی راگەیاند: "بەهۆی ئەوەی نرخی غاز گەیشتوەتە ١٥ هەزار دینار، نانەواخانەکان هەوڵیاندا نرخی نان بەرزبکەنەوە و ئێمەش رێگەمان پێنەدان؛ بۆیە ئەمڕۆ بەشێکیان کاریان نەکرد و نانەواخانەکانیان داخستن. "  بەختیار عەبدولڕەحمان دەڵێت: "بەڵێنمان پێدراوە رۆژی پێنجشەممە ٢١/١٠/٢٠٢١ لە سلێمانییەوە تانکەرێک غاز بۆ دەربەندیخان بنێردرێت؛ لەگەڵ گەیشتنیشی لە لایەن لیژنەیەکەوە بە شێوەیەکی یەکسان بەسەر نانەواخانەکاندا دابەش دەکرێت".  کەمی غاز و گرانبوونی نرخەکەی نیگەرانی لای هاونیشتمانیان دروستکردووە.   رۆژی ١٦ - ١٠ - ٢٠٢١ ئومێد خۆشناو، پارێزگاری هەولێر سەبارەت بە کەمبوونی غاز و گرانبوونی نرخەکەی رایگەیاند، "بەمزووانە کێشەکە چارەسەر دەکرێت".  ئومێد خۆشناو گوتی: "ئەو کێشەیە تەنیا تایبەت نییە بە هەولێر و کێشەی هەموو هەرێمی کوردستانە؛ هۆکارەکەشی ئەوەیە کە کێڵگەی کۆرمۆر لەسیانەدایە و ئەوەش هۆکارە بۆ ئەوەی ئەو رێژەیەی گازی شل کە بۆ شارەکانی هەرێمی کوردستان دابیندەکرێت، دابەزێت".