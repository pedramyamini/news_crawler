ئەژی چەتۆ، بەرپرسی راگەیاندنی بەڕێوەبەرایەتی کەشناسی و بوومەلەرزەزانی هەرێمی کوردستان بە رووداوی راگەیاند، درێژبوونەوەى نزمە پاڵەپەستۆیەک بۆ سەر ناوچەکە کە بە دەستپێکى باران بارینى ئەم وەرزە دادەنرێت، کار دەکاتە سەر هەرێمی کوردستان و بۆ ماوەى چەند رۆژێک دەمێنێتەوە و دەبێتە هۆی بارانبارین.   ئەژی چەتۆ گوتی: "رۆژى هەینى ئاسمان نیمچە هەور دەبێت، پاشان لە دواى نیوەڕۆ دەگۆڕێت بۆ هەورى تەواو و سەرەتا لە ناوچە شاخاوییەکانى سنوورى پارێزگاى هەولێر و دهۆک باران بە شێوەی پچڕ پچڕ دەبارێت، دواتر باران کەمێک زیاتر دەبێت و درێژدەبێتەوە بۆ سەر ناوچە جیاجیاکانى دیکە".  لەبارەی پێشبینییەکانیش بۆ رۆژی شەممە، بەرپرسی راگەیاندنی بەڕێوەبەرایەتی کەشناسی و بوومەلەرزەزانیی هەرێمی کوردستان ئاماژەی بەوەکرد، ئاسمان بەردەوام نیمچەهەور و هەورى تەواو دەبێت، پێشبینى نمە باران لە زۆربەى ناوچەکان دەکرێت، لە شەودا شەپۆڵێکى هەورە تریشقە و بارانى بە لێزمەى لە ناکاو و  کورتخایەن روو لە ناوچەکەمان دەکات و بەپێى ناوچەکان رێژەى بارانەکە دەگۆڕێت، شەوى شەممە لەسەر یەکشەممە بارانێکى ئاست مامناوەند لە تەواوى هەرێمی کوردستان دەبارێت و رۆژى یەکشەممە کاریگەرى ئەم نزمە پاڵەپەستۆیە بەردەوام دەبێت تاوەکو نیوەڕۆ.