ئەمڕۆ سێشەممە ٢.١١.٢٠٢١ بەڕێوەبەرایەتیی ئاسایشی رۆژئاوای سلێمانی لە راگەیێندراوێکدا رایگەیاند لە چوارچێوەی هەوڵەکانیان بۆ بڵاونەبوونەوە و رێگریکردن لە بەکارهێنان و بازرگانیکردن بە ماددەی هۆشبەر، هێزەکانیان لە ئاسایشی رۆژئاوای سلێمانی بە هاوکاری یاریدەدەرێتییەکانی ئاسایشی (بەردەقارەمان، ئاغجەلەر، تەکیەی کاکەمەند، شۆڕش و بازگەی بانیمەقان)، لە ماوەی ٤٠ رۆژدا نۆ کەسیان دەستگیرکردووە.  بەڕێوەبەرایەتیی ئاسایشی رۆژئاوای سلێمانی ئاماژەی بەوە کردووە، تۆمەتبارەکان دانیشتووی شار و شارۆچکە جیاوازەکانی هەرێمی کوردستانن و سەرجەمیان بە فەرمانی دادوەری دادگەی لێکۆڵینەوەی چەمچەماڵ بە ماددەکانی (٢٥، ٢٦ و ٣٠) لە یاسای بەرەنگاربوونەوەی ماددە هۆشبەر و کارتێکەرە عەقڵییەکان لە هەرێمی  کوردستان راگیراون.  لە راگەیێندراوەکەی بەڕێوەبەرایەتیی ئاسایشی رۆژئاوای سلێمانی زیاتر هاتووە: "دوو ئۆتۆمبێل، چەکێکی جۆری دەمانچە و بڕێکی زۆر لەماددەی هۆشبەر لە جۆری کریستاڵ، کە خاوەندارێتییەکەی دەگەڕێتەوە بۆ تۆمەتبارەکان، لەلایەن هێزەکانمانەوە دەستی بەسەردا گیراوە".