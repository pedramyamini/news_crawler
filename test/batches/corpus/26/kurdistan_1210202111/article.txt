سەعدی ئەحمەد پیرە، ئەندامی مەکتەبی سیاسیی یەکێتیی نیشتمانیی کوردستان لە کاتی بەشداریکردنی لە بووڵتەنێکی هەواڵەکانی رووداودا رایگەیاند، "هەڵبژاردن تەواوبوو، لەسەر گومانەکانمان لە ئەنجامی هەندێک شوێن سکاڵا پێشکێش دەکەین، بەڵام بڕیاری کۆتایی کۆمیسیۆن لەلایەن یەکێتییەوە قبووڵە و تاوەکو ئێستاش هاوپەیمانیی کوردستان ١٧ کورسی هەیە. "  لەبارەی پێکهێنانی حکومەتی داهاتووی عێراقیشەوە ئاماژەی بەوەکرد، دوای ئەنجامە فەرمییەکان لایەنەکانی هەرێمی کوردستان بیر لەوە دەکەنەوە کە کۆببنەوە بۆ دەستنیشانکردنی پێویستییەکانی هەرێمی کوردستان و مامەڵەکردنی لەگەڵ بەغدا، گوتیشی " دوای راگەیاندنی ئەنجامی فەرمیی هەڵبژاردن، لەگەڵ بزووتنەوەی گۆڕان کۆدەبینەوە بۆ ئەوەی بڕیاربدەین کە لە داهاتوو چۆن کاربکەین، سرووشتی گفتوگۆ وایە کە هەموو لایەک بۆی هەیە داوای پۆست بکات، گفتوگۆکان ئەوە یەکلایی دەکەنەوە. "  سەعدی پیرە نایشارێتەوە کە حیزبەکەی چاوەڕێ بووە کورسی زیاتر بەدەستبهێنێت و دەڵێت "ئێمە چاوەڕێی زیاتربووین، بەڵام ئەمە ئەنجامی هەڵبژاردنێکی دیموکراتییە، ئەوەی کورسییەک نەدۆڕێنێت کورسییەک ناباتەوە. "  لەبارەی پەیوەندییەکانیش لەگەڵ پارتی دیموکراتی کوردستان ئەو ئەندامەی مەکتەبی سیاسیی یەکێتی ئاماژەی بەوەکرد، لەگەڵ پارتی بەیەکەوە ئیدارەی هەرێمێک دەکەن، لە یەک حکومەتن و هاوبەشییان زۆرە، بۆیە "ئایندەمان لەگەڵ عێراق بەرپرسیارێتی هەموومانە، یەکێتی خۆی لەگەڵ لایەنە کوردستانییەکان جیاناکاتەوە، بەڵام دەبێ هەموو لایەک جێپەنجەی لە گفتوگۆ و دانوستاندنەکاندا دیاربێ. "  هەر ئەمڕۆ هۆشیار زێباری، سەرۆکی تیمی بانگەشەی پارتی لە کۆنگرەیەکی رۆژنامەڤانیدا رایگەیاند، بەهێزیی کوردیان لە بەغدا دەوێت و لەگەڵ لایەنە کوردستانییەکان گفتوگۆ دەکەن. سەرۆکی هەرێمی کوردستانیش لە کاتی دەنگدانی رایگەیاند، دوای دەنگدان لایەنەکان لە سەرۆکایەتیی هەرێمی کوردستان کۆدەکاتەوە.  پەیوەست بە پۆستی سەرۆککۆماری عێراقیش، سەعدی پیرە دەڵێت، "پۆستی سەرۆکایەتییەکان بە رێککەوتنێک بەسەر کورد، شیعە و سوننەدا دابەشکراون، سەرۆککۆمار بۆ کوردە و لەنێو کوردیش بۆ یەکێتی بووە، ئەمە لەگەڵ پۆستەکانی دیکە هەڵدەسەنگێندرێت، بەڵام هۆکارێک نابینم کە بۆ یەکێتی نەبێت. "  بە بڕوای سەعدی پیرە، کاتی ئەوە هاتووە عێراق حکومەتێکی هەبێ لە نێوخۆ و دەرەوەش هەندێکجار بڵێ نەخێر، گوتی "حکومەتێک پێکبهێندرێ کورسییەکی لە پەرلەمان نەبێ و هیچ لایەنێک پشتیوانی نەبێت و خۆی بە بەرپرسیار نەزانێت، ناتوانێت بەرپرسیارێتی هەڵبگرێت. "