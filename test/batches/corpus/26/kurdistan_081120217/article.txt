رۆژی دووشەممە ٨ - ١١ - ٢٠٢١، عەمید ئەسعەد مەلا کەریم، گوتەبێژی بەڕێوەبەرایەتیی هاتووچۆی هەرێمی کورستان بە تۆڕی میدیایی رووداوی راگەیاند، "لەگەڵ عێراق لەسەر شێوازی تابلۆی نوێی ئۆتۆمبێل رێککەوتووین و لەسەر نووسراوەکانی سەر تابلۆکەش گفتوگۆمان هەیە".  عەمید ئەسعەد گوتی، تابلۆی ئۆتۆمبێلەکانی عێراق وەکو یەک دەبن و بۆ هەر پارێزگایەک ژمارە یان پیتێکی جیاواز دەبێت؛ گوتیشی، "هەرچەند وردەکاری تەواو نەبووە، بەڵام هێمایەکی تێدا دەبێت بۆ جیاکردنەوەی تابلۆکانی هەرێمی کورستان لەگەڵ ئەوانەی عێراق، بەڵام وردەکارییەکە دواتر روون دەبێتەوە".  ژمارەکە وەکو ژمارەی وڵاتانی دەرەوە درێژ و باریک نییە، بەڵام وەک ئێستای هەرێمی کوردستان و عێراقیش نییە، وەک عەمید ئەسعەد گوتی، هێشتا دەست بە دروستکردنی ژمارەکان نەکراوە، "بەڵام بە دڵنیاییەوە گۆڕانکاری لە قەبارە و شێوازیدا کراوە".  لەبارەی پێدانی ژمارە بە پارێزگای هەڵەبجە، گوتەبێژی هاتووچۆی هەرێمی کوردستان گوتی، لە دانیشتنەکانیان لەگەڵ بەرپرسانی هاتووچۆی عێراق باسی ژمارەیان بۆ پارێزگای هەڵەبجە نەکردووە، بەڵام لە داهاتوودا قسەی لەسەر دەکەن.  لە هەرێمی کوردستان زیاتر لە ملیۆنێک و ٨٩٢ هەزار ئۆتۆمبێل هەن.