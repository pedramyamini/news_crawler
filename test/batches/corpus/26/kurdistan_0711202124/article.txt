جیهاد حەسەن، دانیشتووی گەڕەکی رزگاری دەڵێت، "حکومەت [زبڵ و خاشاک] هەڵناگرێتەوە، خۆمانیش ئەوها دێین فڕێی دەدەینە سەر شەقامە سەرەکییەکە". شاخەوان زاهیر، دانیشتووی هەمان گەڕەک ئاماژە بەوە دەکات، "حکومەت کەمتەرخەمە، بەڵام لەڕووی خەڵکەکەشەوە چارەسەرەکەی زۆر ئاسانە، ئایا حکومەت ئامێری نییە، یان بودجەی نییە، چییە کێشەکە؟ "  کەمکردنەوەی بودجەی هەڵگرتنەوەی زبڵ و خاشاک لەلایەن بەغداوە هۆکاری سەرەکیی ئەو دۆخەی کەرکووک؛ لە کاتێکدا ساڵی ٢٠١٧ بودجەی شارەوانی بۆ ئەو کارە ملیارێک و ٢٠٠ ملیۆن دینار بوو، ساڵی ٢٠١٨ کەمکرایەوە بۆ ٨٤٠ ملیۆن دینار و ساڵی ٢٠١٩ سەرەتا کەمکرایەوە بۆ ٦٠٠ ملیۆن دینار و دواتر هەمان ساڵ کرایە ٢٠٠ ملیۆن دینار و تاوەکو ئێستا ئەو بڕە جێگیر کراوە.  جگە لەوەی بەغدا هیچ هەنگاوێک نانێت، ئیدارەی ئێستای کەرکووکیش ئامادە نەبووە کێشەکە چارەسەر بکات، لە کاتێکدا ئیدارەی پێشوو لە بودجەی پترۆدۆلار پارەی پاککردنەوەی دەدا.  فەرەیدوون زەنگەنە، بەڕێوەبەری شارەوانیی کەرکووک رایگەیاند، "زیاتر لە ٥٦ بۆ ٥٧ جار چوومەتە بەغدا بۆ ئەم بابەتە، دەرگا نییە لێم نەدابێت، لە رێگەی پەیوەندیی تایبەتی پەرلەمانتارەکان و سەرۆککۆماریش ئاگادارە لەم بابەتە، وەکو وەزارەتی دارایی و فەرمانگەی بودجەی عێراق من زۆر رەشبینم کە چارەسەری بکەن و نایشیکەن".  جگە لە زبڵ و خاشاک، ئێستا زیاتر لە ١٠ گەڕەکی کەرکووک بەدەست بۆنێکی نامۆ و ناخۆشەوە دەناڵێنن. بەرهەم وەسفی، دانیشتووی گەڕەکی پەنجا عەلی دەڵێت، "بۆنێکی ناخۆش، بەتایبەت لە شەوان، زۆر خەڵکی هەراسان کردووە".  لە ئیدارەی کەرکووک و فەرمانگەکان، لیژنەیەک پێکهێندراوە بۆ ئەو کێشەیە، بەڵام ئەوانیش پێیان چارەسەر نەبووە.  مەحموود فاتیح، بەڕێوەبەری فەرمانگەی ژینگەی کەرکووک باس لەوە دەکات، "نزیکین لە چارەسەری ئەو بابەتە پەنا بە خوا، بەڵام دڵنیایی دەدەم، ئەو جۆرە گازانە، گازی مەترسیدار نین، واتە کاریگەرییان نییە لەسەر تەندروستی، بەڵام گازی بێزارکەرن، مافی خەڵکە بێزاربێت لەو گازانە و بۆنێکی ناتەندروستی هەیە، بۆیە راپۆرتی خۆمان بەرزکردووەتەوە بۆ لایەنی باڵاتر".  گەرچی تاوەکو ئێستا لایەنی بەرپرس کێشەی ئەو بۆنە نامۆیەی نەدۆزیوەتەوە، بەڵام گومان دەکرێت، سەرچاوەی بۆنەکە دامەزراوە نەوتییەکان و هەندێک پاڵاوگەی ئەهلی بن لەنزیک شارەوە.