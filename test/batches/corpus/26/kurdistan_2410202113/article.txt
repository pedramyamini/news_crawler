رێبوار محەممەد خەڵکی کانی مارانی سەر بە قەزای رانیەیە. رۆژی ٢٠٢١/٠٦/٢٥ لە فڕۆکەخانەی بەغداوە بۆ بێلاڕووس بەڕێکەوتووە. رێبوار دەڵێت، "من لە هەرێمی کوردستان لە ژیانێکی زۆر سەختدا بووم. رۆژ تا ئێوارە لەگەڵ غەباتەدا چیمەنتۆم دەکێشا. هەرگیز خۆشیم لە ژیانی خۆم نەدیوە. ئەوە چەند مانگە من هەر بەڕێوەم و بە هیچ شوێنێک نەگەیشتووم. "  رێبوار بێلاڕووسی جێهێشتووە و لە لاتڤیایە. ئەو دەڵێت، "ئەوە چوار مانگە لەم وڵاتەم، بەڵام ئەم وڵاتە هیچ دابونەریت و فەرهەنگی ئەوروپای پێوە دیار نییە. لە کەمپێکداین کە چێشتەکەی زۆر خراپە؛ سێ ژەمە شتێکی وات نادەنێ کە سوودێکی هەبێت. ئەم کەمپەی ئێمە خەڵکی هەولێر، رانیە، دهۆک و سلێمانیی تێدایە. "   ئەو لە کەمپەکەدا لە رەوشی خۆی دڵنیا نییە و دەڵێت: "پرسیار لە هەرکەس دەکەم، دەڵێت نازانم. منیش نازانم بۆچی چوار مانگە وەک زیندانی رایانگرتووین! "   رێبوار دەڵێت: "لە کەمپەکەدا تۆمەتی ئەوە بۆ من هەڵبەستراوە کە کەسێکی لە ئایینی ئیسلامدا تووندڕەوم. پێیان گوتم: ' تۆ لە ئاییندا تووندڕەویت و نابێت قسە و تێکەڵی لەگەڵ هیچ کەسێک بکەیت نەکا خۆت بتەقێنیتەوە.' ئاخر پەنابەر چۆن شتی وا دەکات! چەندین جۆر قسەیان بۆ هەڵبەستووم. "  کۆچبەرە رانیەییەکە گلەیی لە رێکخراو و حیزبە کوردییەکان هەیە و دەڵێت: "ئێمە لەوەتەی هاتووینەتە لاتڤیا گیراوین و یەک دەرفەتمان بۆ نەڕەخساوە لەم کەمپە بچینە دەرەوە. بە داخەوە تاوەکو ئێستا رێکخراوێک یان حیزبێکی هەرێمی کوردستان نەهاتووەتە سەر هێڵ لێمان بپرسێتەوە. تەنیا د. موسەننا ئەمین لێمانی پرسیوەتەوە و خەمخۆرمان بووە؛ بە تایبەت قسەی لەگەڵ کۆنسوڵخانەی عێراق کردووە بۆ ئەوەی بمانگەڕێنێتەوە. "  رێبوار ئاماژەی بەوە دا کە مانگێک و دوو هەفتەیشە داوای دیپۆرتی کردووە، تاوەکو ئێستا وەڵامی نییە. هۆکاری ئەوەیش بۆ ئەوە دەگەڕێنێتەوە کە لاتڤیا کۆنسوڵخانەی عێراقی لێ نییە تاوەکو خەڵک بگەڕێنێتەوە.   کۆچبەرە کوردەکە لە بەشێکی دیکەی گوتەکانیدا باسی لەوە کرد کە قاچاخچی هەڵیخەڵەتاندووە و بەڵێنەکەی وەک خۆی نەبردووەتە سەر، دەڵێت، "نزیکەی ١٥ هەزار دۆلارم داوە تا بمگەیێنێتە ئەڵمانیا. قاچاخچی بەڵێنی داینێ کە هیچ ناقەومێت و هیچ ناخۆشییەک نەبینین. کەچی دوو شەو بە ئاودا پەڕیوینەتەوە. گوتی ئاوی تێ ناکەوێت، دوو شەو لە ئاودا بووین. گوتی ئۆتۆمبێلی کەپس نییە و بارهەڵگرە، کەچی نۆ کەس لە ئۆتۆمبێلێکی بچووکی کەپسدا بووین هەناسەی تێدا نەبوو و خەریک بوو لەوێدا سێ - چوارێکمان بخنکێین. "  ئەو کۆچبەرە ئەوەی خستەڕوو کە زۆر لایەنی پەیوەندیداریان ئاگادارکردووەتەوە، تاوەکو ئێستا کەس نەهاتووەتە سەر هێڵ و، داواکاریی ئەوەیە کە بیانگەڕێننەوە هەرێمی کوردستان.