ئەیمان پەیامێکی نووسراوی بە زمانی ئینگلیزی نووسیوە و ئاراستەی مەسرور بارزانی، سەرۆکوەزیرانی هەرێمی کوردستانی کردووە، دەڵێت، قسەکانی بەناوی خەڵکی دهۆک و بادینانەوەیە. ئەو گەنجە لە پەیامەکەیدا ئاماژەی بەوە کردووە، "لە کوردستان و عێراق دوو پێشانگەی تەکنەلۆژیی گەورە هەن، یەکێکیان هایتێکس - ە لە هەولێر و ئەوی دیکەشیان فینتێک - ە لە سلێمانی، بەڵام بادینان لەوە بێبەشە".  گەنجەکە لە پەیامەکەیدا ئەوەی خستووەتەڕوو کە ئەو دەتوانێت ١٠٠ % ئەو پێشانگەیە بەڕێوەببات، دەشڵێت "تەنیا پێویستمان بە یارمەتیی تۆیە [یارمەتیی سەرۆکوەزیران] "، هەروەها باسی لە تێچووی پێشانگەکە کردووە و باسی لەوە کردووە کە تێچووەکەی ناگاتە ٤٠ هەزار دۆلار، ئەو بڕە پارەش بە زۆر نازانێت بۆ پێشانگەیەکی لەو شێوەیە.  ئەیمان داوای لە مەسرور بارزانی کردووە کە پەیامەکەی "بە جیددی وەرگرێت" بۆئەوەی گەنجانی هەرێمی کوردستان بتوانن خۆیان لە جیهانی بزنس و تەکنەلۆژیادا بسەلمێنن.  مەسرور بارزانی پۆستەکەی ئەیمانی لە تویتەری خۆی ریتویت کردووە و بۆی نووسیوە، "سڵاو کاکە ئەیمان، سوپاس بۆ پەیامە بەسۆزەکەت. لەو باوەڕەدام کە گۆڕانکارییە دیجیتاڵییەکان بۆ گەشە و داهاتووی گەلێک بنچینەیین، خۆشحاڵیشم بەوەی دەبینم گەنجانمان داهێنانی گەورەیان تێدا کردووە".  هەروەها سەرۆکوەزیرانی هەرێمی کوردستان نووسیویشیەتی، "داوام لە تیمەکەم کردووە پەیوەندیتان پێوەبکەن و بزانن چۆن دەتوانن ئەو کارە بکەین".