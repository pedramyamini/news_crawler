کاوە نوورەدین، خانەنشین دەڵێت، "گوتم دادە گیان، من ئەم بڕە پارەیەم ٢٠ رۆژ پێش ئێستا وەرگرتووە کە هی یەک ساڵ بووە، ئێستا من هاتووم بۆ شەش مووچەکەم، گوتی کاکە ئێمە ئیشی خۆمان چاک دەزانین، ئەوەی تۆ وەرتگرتووە هی ١٢ مانگەکەیە، بەڵام ئێستا ئەم کتابە دەبەیتەوە بۆ خەزێنە و بۆت دەکەن بە چەک و ئەمە حەقی دایرەی خۆتە، بەڵام من دەزانم حەقی خۆم دەکاتە نزیکەی شەش ملیۆن و ناگاتە ئەم بڕە پارەیە بە سیلسیلەی کارەکە کەوتم و چووم بۆ خەزێنەی هەولێر و بۆمیان کرد بە چەک، ئێستا من نازانم چی لەم چەکە ١٧ ملیۆنییە بکەم، من وەکو پارتییەک ئەمە بە شتێکی باش نازانم بڕۆم لە بانک وەریگرم، خۆ گەر وەریگرم کەس پێ نازانێت".  بۆ گەڕانەوەی چەکەکە، کاوە دەچێتەوە بەڕێوەبەرایەتیی گشتیی خانەنشینی هەرێمی کوردستان و دەردەکەوێت کارمەندی بەڕێوەبەرایەتیی خانەنشینی ٢ی هەولێر بە هەڵە نامەیان بۆ نووسیوە.  شەعبان حەسەن، بەڕێوەبەری ژمێریاری لە بەڕێوەبەرایەتیی گشتیی خانەنشینی دەڵێت، "بەڕێوەبەرایەتییەکان قەرەباڵخییەکی زۆری پێوە دیارە، رەنگە لەو کاتەدا سەریان قاڵ بووبێت، بەڵام نەدەبا کرابا، ئەو نامەش عەمدی نەبووە، ئێمە دەستخۆشی لەو کەسە دەکەین کە گەڕاندوویەتیەوە و تەئکید دەکەمەوە ئەوە دووبارە نابێتەوە و لەمەودا لە کۆمپیوتەر داخڵی دەکەین کە ناوی هەمووان تۆماربکرێت".  لە هەرێمی کوردستان ١٤ بەڕێوەبەرایەتیی خانەنشینی هەیە، رۆژانە کارەکانیان لە رێگەی فایلەوە بەڕێدەکەن و تاوەکو ئێستا سیستەمی بەئەلیکترۆنیکردن تێیدا کارا نەکراوە.