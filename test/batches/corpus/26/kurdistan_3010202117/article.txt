دڵنیا رەحمان، پەیامنێری رووداو لە هەولێر لەسەر شەقامی ١٥٠ مەتریی هەولێر قسەی لەگەڵ بەشێک لە هاونیشتمانیان لە گوندی کۆری کردووە و ئاماژەیان بەوە کرد کە لافاو چووەتە نێو چەند ماڵێکەوە.   لافاوەکە بەشێوەیەکە لەو بەشانەی شەقامی ١٥٠ مەتریی هەولێر ئۆتۆمبێلەکان توانای هاتووچۆیان نییە. دانیشتووانی گەڕەکەکانی نزیک لە شەقامەکە و سیتی و پرۆژەکان کێشەی هاتووچۆیان بۆ دروستبووە.   هاونیشتمانییەک قسەی بۆ رووداو کرد و ئاماژەی بەوە دا کە دراوسێیەکیان ژێرئاو کەوتووە و ئەوان دەریانهێناوە. هاونیشتمانییەکی دیکەش گوتی، بەهۆی لافاوەکەوە ئۆتۆمبێلەکەی لەکارکەوتووە.   ئومێد خۆشناو داوای هاوکاری لە هاونیشتمانییان دەکات  پارێزگاری هەولێر داوا لە هاونیشتمانییان دەکات کە نەچنە ئەو گەڕەک و شوێنانەی لافاو تێیاندا دروستبووە. ئومێد خۆشناو، لە رێگەی تۆڕی میدیایی رووداوەوە داوای هاوکاریی لە هاونیشتمانییان دەکات و دەڵێت، "نەچنە ئەو گەڕەک و شوێنانەی کە لافاو تێیاندا دروستبووە بۆ ئەوەی تیمەکانی فریاکەوتن بتوانن بە زووترین کات بگەنە ئەو گەڕەک و شوێنانە. "  ئومێد خۆشناو گوتی، "تاوەکو ئێستا هیچ رووداوێکی نەخوازراو رووینەداوە و تیمەکانمان بڵاوەیان پێکراوە و خۆم سەرپەرشتییان دەکەم، بەڵام داوا لە هاونیشتمانییان دەکەم بە ئۆتۆمبێلەوە نەچنە ئەو شوێنانەی لافاویان تێدا هەڵساوە".