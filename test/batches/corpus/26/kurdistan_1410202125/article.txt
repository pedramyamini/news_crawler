بەپێی ئەنجامە بەراییەکان یەکێتی تەنیا کورسییەکی لە کۆی ١٥ کورسییەکەی هەولێر بەدەستهێناوە.  ئارێز عەبدوڵڵا، ئەندامی سەرکردایەتیی یەکێتی دەڵێت، "لە دوای کۆنگرە، ئێمە بە باشی خۆمان رێکنەخستبووەوە، بۆ نمونە هەڵبژاردنمان لە مەڵبەند و کۆمیتەکان نەکردبوو، بۆ نمونە کۆمەڵێک راسپاردەی کۆنگرە هەبوو، دەبوو جێبەجێی بکەین، تاوەکو ئێستا جێبەجێمان نەکردوون. هۆکاری دووەم بوونی کێشە لەناو سەرکردایەتیی یەکێتی رەنگی داوەتەوە و کاریگەریی زۆری هەبووە".  بزووتنەوەی گۆڕان لە بازنەی هاوپەیمانییەکدا، لەگەڵ یەکێتی پێکەوە بەشداریی هەڵبژاردنەکانیان کرد، بەڵام نەیانتوانی تەنانەت یەک کورسییش بەدەستبهێنن، بەرپرسی ژووری هەڵبژاردنی گۆڕان دەڵێت، داوای یاساییان نییە و تەنیا تانەیان هەیە.  کارزان گەردی، بەرپرسی ژووری هەڵبژاردنی گۆڕان لە هەولێر دەڵێت، "هیچ هەڵبژاردنێک لە عێراق بەبێ کەموکورتی تێنەپەڕیوە، قسەکە لەسەر ئەوەیە لە بەشێک لە بازنەکان ساختەکاری هەبووە، ئێستا کۆمەڵێک بەڵگەمان لەبەردەستە و ئەو بەڵگانە ئیشی لەسەر دەکەین دواتر لە چوارچێوەی تانەی یاسایی پێشکێشی دەکەین".  هەوڵەکانی یەکێتی بۆ رەتکردنەوەی ئەنجامەکانی هەولێر لە کاتێکدایە کە لایەنی تایبەت بە حیزبەکان لە کۆمیسیۆن دەڵێت، یەکێتی هیچ سکاڵایەکی فەرمیی نەگەیاندووەتە کۆمیسیۆن و ئەوەی هەیەتی تەنیا تانەیە.  فەرهاد ئەسعەد، بەرپرسی هۆبەی حیزبەکان لە ئۆفیسی هەولێری کۆمیسیۆنی هەڵبژاردنەکانی عێراق ئاماژەی بەوە کرد، "بە پێچەوانەوە، ئەم هەڵبژاردنە بەبێ داوای یاسایی بوو، چ بەربژێری سەربەخۆ، چ حیزبەکان، داوای یاسایی زۆر کەم بووە، ئەو داوایانەی بەتەمابوون بیکەن لەسەر شتی زۆر سادە بووە، کە نەکراوە، بۆ نمونە بردنی مۆبایل بۆ ناو بنکەی دەنگدان".  هەڵبژاردنی ئەمجارەی عێراق زۆرترین کاردانەوە و ناڕەزایەتیی لێکەوتووەتەوە. بەپێی ئامارەکانی کۆمیسیۆن، کە دوایین دەرفەت دوانیوەڕۆی پێنجشەممە بووە، ٢٨٩ تانە و ٩٤ سکاڵا لە عێراق و هەرێمی کوردستان تۆمارکراون. کۆمیسیۆن حەوت رۆژ و ئەنجوومەنی دادوەری ١٠ رۆژیان لەبەردەستە تاوەکو بە تانە و سکاڵاکاندا بچنەوە و دوای پەسندکردن ئەنجامی کۆتایی هەڵبژاردن رابگەیێندرێت.