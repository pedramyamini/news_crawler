هاوار محەممەد، بەرپرسی بەشی یاسایی دەزگای هەڵبژاردنی پارتی دیموکراتی کوردستان، ئەمڕۆ دووشەممە ٨ - ١١ - ٢٠٢١، بە تۆڕی میدیایی رووداوی رایگەیاند "پێنج بەربژێری ئێمە لە هەڵبژاردنی ١٠ - ١٠ - ٢٠٢١ بەربژێری یەدەگی یەکەمی هەیە و هەر کاتێک لەو بازنانە و بەهەر هۆکارێک بێت بەربژێرێکی سەرکەوتوو نەیتوانی کارەکانی وەکو ئەندامی ئەنجوومەنی نوێنەران بکات بەهۆی مردن بێت یان بەهۆی وەرگرتنی پۆستێکەوە یان ئەو هۆکارانەی دیکە کە یاسا باسی لێوەکردوون ئەوا ئەو ئەندامانە ئەگەری ئەوەیان هەیە بچنە شوێنەکانیان، بەو هۆکارە ئەگەری هەیە ژمارەی کورسییەکانی پارتی زیاتر ببن لەو ٣٣ کورسیەی بەدەستمان هێناوە".  ئەو بەربژێرانەی پارتی دیموکراتی کوردستان کە یەدەگن و دەنگی یەکەمییان لەنێو یەدەگەکاندا بەدەستهێناوە بریتین لە: شنۆ نووری لە بازنەی دووی سلێمانی، ناسکە عەبدوڵڵا، لە بازنەی چواری سلێمانی، خەسرۆ گۆران لەبازنەی سێی پارێزگای دهۆک، فەهمی سەلمان لە بازنەی یەکی دهۆک و عەبدولواحید سلێڤانەیی، لە بازنەی دووی پارێزگای دهۆک.  بەپێی ماددەی ٤٦ی یاسای هەڵبژاردنی ژمارە ٩ی ساڵی ٢٠٢٠، بەربژێری سەرکەوتوو پابەند دەبێت بە سوێندخواردنی یاسایی لە خولی نوێ لە ماوەیەک کە زیاتر نەبێت لە مانگێک لە دانیشتنی یەکەمەوە، ئەگەر ئەوەی نەکرد ئەوا ئەو کەسەی لەدوای ئەو دێت لە دەرنەچووان، کە زۆرترین دەنگی هێناوە جێگەی دەگرێتەوە لە لیستەکەی خۆی و لە هەمان بازنەدا، لە حاڵەتێکدا ئەگەر ئەوە نەبوو ئەوا ئەو کەسە شوێنی دەگرێتەوە، کە زۆرترین دەنگی هێناوە لە بازنەکەی خۆی.  هەروەها بەپێی یاسای گۆڕینی ئەندامانی ئەنجوومەنی نوێنەرانی عێراقی ژمارە ٦ی ساڵی ٢٠٠٦ ئەندامێتی ئەندامی ئەنجوومەنی نوێنەران لە یەکێک لە دۆخانە نامێنێت:  - ئەندامێکی ئەنجوومەن پۆستێکی حکومی وەربگرێت.  - نەبوونی یەکێک لە مەرجەکانی ئەندامێتی وەک لە دەستوور و یاسای هەڵبژاردنەکان هاتووە.  - دەستلەکارکێشانەوە یان دەستپێلەکارکێشانەوە.  - دەرچوونی حوکمێکی یاسایی بە تاوانێک بەپێی دەستوور.  - تووشبوونی بەنەخۆشییەک یان پەککەوتنێک وای لێ بکات نەتوانێت ئەرکەکانی لە ئەنجوومەنی نوێنەران جێبەجێ بکات.  لەدوای ساڵی ٢٠٠٥ ەوە چەندین پەرلەمانتار بەهۆکاری جیا پاش سەرکەوتنیان و بەدەستهێنانی ئەندامێتی لەئەنجوومەنی نوێنەرانی عێراق نەیانتوانیوە بەردەوام بن لەسەر کارەکانییان.  بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی ئۆکتۆبەری ٢٠٢١ بەڕێوەچوو؛ رەوتی سەدر ٧٣ کورسیی پەرلەمان، هاوپەیمانیی تەقەدووم ٣٧ کورسی، پارتی دیموکراتی کوردستان ٣٣ کورسی، هاوپەیمانیی دەوڵەتی یاسا ٣٣ کورسییان بەدەستهێناوە، بەڵام هاوپەیمانیی فەتح کە لە خولی پێشووی پەرلەمان ٤٧ کورسیی هەبوو، لەم هەڵبژاردنە تەنیا ١٥ کورسیی بەدەستهێناوە، هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە.