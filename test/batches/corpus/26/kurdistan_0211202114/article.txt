د. ئەحمەد کەسنەزانی، سەرۆکی لیژنە هاوبەشەکانی قایمقامیەتی سلێمانی بە تۆڕی میدیایی رووداوی راگەیاند، له مانگی تشرینی یەکەمدا، لیژنه هاوبه‌شه‌كانی قایمقامیه‌تی سلێمانی، سەردانی حەوت هەزار و ٢١٠ شوێنکاریان کردووە و ده‌ستیان به‌سه‌ر ١٨٤ تۆن کاڵا و خۆراکی خراپ و ماوەبەسەرچوودا گرتووە.  ئەحمەد کەسنەزانی گوتی: "هەر لە ماوەی ئەو مانگەدا، پسوولەی سه‌رپێچییان بۆ ٥١٩ شوێن کردووە، كه به‌شێكی زۆری سه‌رپێچییه‌كان کەمتەرخەمى خاوەنى شوێنەکان بووه، هه‌روه‌ها ٦١٣ شوێنیش ئاگادارکراونەتەوە".  سەرۆکی لیژنە هاوبەشەکانی قایمقامیەتی سلێمانی هۆکاری سزادانی شوێنکارەکان بۆ جێبه‌جێ نه‌كردنی رێنماییه‌كانی ته‌ندروستی و ڤێتێرنه‌ری و مه‌رجه‌كانی دیكه‌ی كاركردن دەگەڕێنێتەوە و ئاماژە بەوەش دەکات، لیژنه هاوبه‌شه‌كان ٥٤ شوێنیان داخستووە و ١٥ شوێنیشیان رووبه‌ڕووی دادگا كردووه‌ته‌وه، هەروەها ده‌ست به‌سه‌ر ١٨٤ تۆن و ١٢٩ كیلۆگرام كاڵا و شمه‌ك و خوارده‌مه‌نی خراپدا گیراوە و له‌لایه‌ن لیژنه‌ی تایبه‌تمه‌نده‌وه له ده‌ره‌وه‌ی ناوچه‌ی نیشته‌جێبون لەنێوبراون.  هه‌روه‌ها، به‌هۆی سه‌رپێچیكردنیانه‌وه لیژنه هاوبه‌شه‌كانی قائیمقامیه‌تی سلێمانی سزای دارایی خاوه‌ن شوێنه‌كانی كردووه، بڕه‌كه‌ی له مانگی تشرینی یه‌كه‌مدا ٢٨ ملیۆن و ٤٥٠ هه‌زار دینار بووە و  به‌پێی یاسا ده‌خرێته‌وه سه‌رداهاتی گشتی.