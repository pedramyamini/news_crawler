مەلا بەختیار رایگەیاند، دوای هەڵبژاردن پەیوەندی هەولێر و بەغدا تاوەکو رادەیەک باشدەبێ، ئەوەی بێتە سەر حوکم پێویستی بە سەقامگیرییە، بۆیە کێشەی بودجە، نەوت، ماددەی ١٤٠، قەرەبووکردنەوەی ئەنفال و کیمیاباران دەبێ چارەسەر بکرێت و لەم ساتە بەدواوە دەبێ هێزە کوردستانییەکان بەرنامەیەکی هاوبەشیان هەبێ، بە چەند باڵێک بچنە بەغدا، بەڵام یەک سەر و یەک عەقڵ و یەک ئاراستەی بەرژەوەندی نەتەوەیی و دیموکراسییان هەبێت.  مەلا بەختیار ئاماژەی بەوەکرد، تاوەکو ئێستا پرۆسەکە باش و ئارامە، کێشە و بێشەکانی هەڵبژاردنی رابردوو زۆر کەمتر رەنگی داوەتەوە، بەڵام خۆزگە هەموو لایەنە سیاسییەکان لە عێراق و بەتایبەت لە هەرێمی کوردستان، دوای تەتەڵەکردنی دوا دەنگەکان، بە زانینی رێژەی دەنگەکان بزانن کە ئەو رێژە زۆرەی خەڵک کە نەهاتووە بۆ دەنگدان، ئەمە رەخنەیە. رەخنەیە لەو سیاسەتانەی کە ساڵانی پێشوو گیراونەتەبەر: "دەبێ ئەمە رامان بچڵەکێنێ".  مەلا بەختیار داوا لەو کەسانە دەکات کە تائێستا بەشدارییان نەکردووە یان رەخنە و ناڕەزاییان هەیە و دەڵێ "با رەخنەیان بگۆڕن بە هەڵوێستی دەنگدان، رەخنەیان نەسووتێنن بە دەنگنەدان، کە دەنگ نادەی وەکو کەرکووکییەک، شنگالییەک، خانەقینییەک، خورماتووییەک، قەرەتەپەییەک، جەبارەییەک و مەندەلییەک و ئەم هەموو ناوچە کێشە لەسەرانە، بێگومان دەنگنەدانی کورد لە کوردستان بە گشتیی و لە ناوچە کێشە لەسەرەکان بەتایبەتی، زمانی شۆڤێنی و تائیفییەکانی عێراق زاڵدەکات بەسەر نوێنەرانی ئێمە لە بەغدا بۆ ئەوەی پێمان بڵێن ئەوەتا خۆتان دەنگتان کەم داوە لە ناوچەکانی خۆتان".  مەلا بەختیار پیلانێکی بەغدا ئاشکرا دەکات و دەڵێت: "لە بەغدا پیلانێک هەیە بۆ هەموارکردنی ماددەی ١٤٠، کەم دەنگدانی کورد لە ناوچە کێشە لەسەرەکان و هەرێمی کوردستان سەنگ و قورسایی کورد کەمدەکات".  لەبارەی دۆخی نێوخۆیی یەکێتیشەوە، مەلا بەختیار گوتی: "ساردی خەڵک لە بەشداریکردن لە هەڵبژاردن پەیوەندی بە رووداوەکانی ناو یەکێتی لە دوای ٨ تەممووزەوە نییە. بێگومان هەر کێشەیەک رووبدا کاریگەریی دەبێ، بەڵام کێشەی رای گشتیی لە کوردستان لە هەڵبژاردنەکانی رابردوودا هەبووە، ئومێدەوارم کێشەکان لە چوارچێوەی یەکێتی بمێننەوە و دەرفەت بدرێ بۆ ئەوەی کێشەکان بە بەڵگەوە لەسەر هەرکەس سەلما (بە منیشەوە) ئیجرائاتی حیزبی لەگەڵ بکرێ".  مەلا بەختیار باسی لە هاوپەیمانێتی گۆڕان و یەکێتی کرد و گوتی: "یەکگرتنی یەکێتی و گۆڕانم پێخۆشە، هاوپەیمانی هەنگاوێک بێ بۆ یەکگرتن باشە، بەڵام ئەم یەکگرتنە بۆ بەدەستهێنانی چەند کورسییەک بێت پێموایە زەرەری دەبێ".