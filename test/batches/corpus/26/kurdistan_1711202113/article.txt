بەڕێوەبەرایەتیی پۆلیسی پارێزگای سلێمانی لە راگەیێندراوێکدا ئاماژەی بەوە کردووە، مەفرەزەكانی بنكەی پۆلیسی كوردسات، تۆمەتبارێكیان دەستگیركردووە كە لە رێگەی فرۆشتنی مۆبایلی جۆری ئایفۆنەوە فێڵی لە هاووڵاتییان كردووە.  وەکو لە راگەیێندراوەکەی پۆلیسی سلێمانیدا هاتووە، دوای ئەوەی چەند هاووڵاتییەک لە بنكەی پۆلیسی كوردسات سكاڵایان تۆماركرد لە دژی تۆمەتبارێك كە "فێڵی لێكردوون بەوەی ئایفۆنی ١٣ی پرۆماكسی پێفرۆشتوون بە جۆری ئۆرجیناڵ، بەڵام ساختە بووە".  بنكەی پۆلیسی كوردسات لێكۆڵینەوەكانی دەستپێكردووە و دوای وەرگرتنی بڕیاری دادوەر توانرا تۆمەتبار بدۆزرێتەوە و دەستگیربكرێت.  تۆمەتبارەکە (ك) بە بڕیاری دادوەر و بەپێی ماددەی ٤٥٦ لە یاسای سزادانی عێراقی راگیراوە و دانی بە تاوانەكەیدا ناوە.