ئەمڕۆ دووشەممە ١ - ١١ - ٢٠٢١ ئومێد خۆشناو، پارێزگاری هەولێر لە فەیسبووک راگەیێندراوێکی لەبارەی قەبارەی زیانەکانی لافاوەکەی رۆژی شەممە بڵاوکردەوە کە تێیدا هاتووە، ١٢٧ خانوو، دوو قوتابخانە و چەند پڕۆژەیەکى دروستکردنى شەقام و تۆڕەکانى کارەبا و ئاو و ئاوەڕۆکان زیانیان بەرکەوتووە.  پارێزگاری هەولێر ئاماژە بەوە دەدات، لەسەر فەرمان و راسپاردەى مەسرور بارزانى، سەرۆکوەزیرانی هەرێمى کوردستان، بە مەبەستی زانینی قەبارەی زیانەکانی لافاوەکە لە پارێزگاى هەولێر لیژنەیەک لە بەرێوەبەرایەتیی رووبەڕووبوونەوەى قەیرانەکانى پارێزگا، بەرگریى شارستانیى هەولێر، دەزگاى خێرخوازیی بارزانى، لقى هەولێرى کۆمەڵەى مانگى سوورى عێراقی پێکهێنرا  بەهۆی بارانی بە لێزەمەوە، رۆژی شەممە ٣٠ - ١٠ - ٢٠٢١، لافاوێکی زۆر لە چەند ناوچەیەکی هەرێمی کوردستان دروستبوو و زیانی ماددیی لێکەوتەوە. بەشێک لەو ناوچانەی زۆرترین زیانیان پێگەیشت شاری زێڕین و گوندی کۆریی سەر بە پارێزگای هەولێر بوون.   رۆژێک دوای لافاوەکە، سەرۆکوەزیرانی هەرێمی کوردستان لەگەڵ پارێزگاری هەولێر و چەند بەرپرسێکی دیکە لە هەولێر سەردانی شاری زێڕین و گوندی کۆرییان کرد و لەگەڵ بەشێک لە زیانلێکەوتووانی لافاوەکە قسەیان کرد.  هەر لە هەمان رۆژدا نێچیرڤان بارزانی، سه‌رۆكى هه‌رێمى كوردستان له په‌يوه‌ندييه‌كى ته‌له‌فۆنيدا له‌گه‌ڵ پارێزگارى هه‌ولێر، به‌دواداچوونى بۆ زيانه‌كانى لافاو له هه‌ولێر و چه‌ند ناوچه‌يه‌كى سنوورى پارێزگاكه كرد. بەپێی راگەیێندراوی سەرۆکایەتیی هەرێمی کوردستان، نێچیرڤان بارزانی لايه‌نه په‌يوه‌ندیداره‌كانى راسپاردووه بۆ هاوكاريكردن و يارمه‌تيدانى لێقه‌ومان و دابينكردنى پێداويستييه‌كانيان.  فازڵ ئیبراهیم، بەڕێوەبەری گشتیی کەشناسیی هەرێمی کوردستان لەبارەی رێژەی بارانبارین لە رۆژی شەممە بە تۆڕی میدیایی رووداوی راگەیاند، لە ماوەی ٢٤ کاژێردا نزیکەی ٧٣.٣ میلیمەتر باران لە سنووری پارێزگای هەولێر باریوە کە دەکاتە ٤٠ % ـی بارانبارینی ساڵی رابردوو.