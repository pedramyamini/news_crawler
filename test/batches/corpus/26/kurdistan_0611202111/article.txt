پشکنەری گشتیی ئەمریکا بریتییە لە ئاژانسێکی هاوبەشی نێوان وەزارەتی بەرگری، وەزارەتی دەرەوە و ئاژانسی ئەمریکا بۆ گەشەپێدانی نێودەوڵەتی - یوئێس ئەید و باس لە هەوڵەکانی رووبەڕووبوونەوەی داعش لە عێراق و سووریا دەکات و راپۆرتی ئەم مانگەش تایبەتە بە مانگەکانی تەممووز، ئاب و ئەیلوول.  لە راپۆرتی چارەکی سێیەمی ئەمساڵدا، بە پشتبەستن بەو زانیارییانەی لە لایەن هاوپەیمانیی نێودەوڵەتییەوە پێی دراوە، پشکنەری گشتیی ئەمریکا دەڵێت، "پێشمەرگە زانیاریی هەواڵگریی بەرچاوی لەبارەی جموجووڵەکانی داعش لە باشووری هێڵی هاوئاهەنگی دابینکردووە. "  هێڵی هاوئاهەنگی لە راپۆرتەکەدا مەبەست لەو بۆشاییەیە کە دەکەوێتە نێوان هێزەکانی پێشمەرگە و هێزە ئەمنییەکانی عێراق.   بە گوێرەی راپۆرتەکە، لیوا هاوبەشەکانی وەزارەتی پێشمەرگە، "زۆربەی ئۆپەراسیۆنەکانی رۆژانە، ئاسایی و رۆتینەکانی دژی داعشیان لە سەرانسەری هەرێمی کوردستان ئەنجامداوە و سەرنجی زۆریشیان لەسەر هێڵی هاوئاهەنگی بووە. ئەو ئۆپەراسیۆنانە پاراستنی ئارامی، لابردنی مین، چاککردنەوەی خاڵەکانی چاودێریی خاڵە کاتییەکانی پشکنین و کاری کۆکردنەوەی زانیارییان لەخۆگرتووە. "  بەشێکی راپۆرتەکە لەبارەی دروستکردنی لیوای هاوبەشەکانە لە نێوان وەزارەتی پێشمەرگە و وەزارەتی بەرگریی عێراق و دەڵێت:  - هاوپەیمانیی نێودەوڵەتی بەردەوام بووە لە ئاسانکاریکردن بۆ دروستکردنی لیوای هاوبەش بۆ پاراستنی ناوچە ناکۆکی لەسەرەکان و رووبەڕووبوونەوەی داعش لەوێ.  - پاراستنی ئاسایشی ناوچە ناکۆکی لەسەرەکان جێگەی بایەخی گەورەیە و هەردوولا بە زارەکی رازی بوون لیوای هاوبەش پێکبهێنن، بەڵام رێککەوتنی فەرمییان واژۆنەکردووە.   - ئۆپەراسیۆنی هاوبەشی نێوان پێشمەرگە و هێزە ئەمنییەکانی عێراق دەبێتەهۆی ئەوەی "بەرپرسیارێتی و فەرماندەییەکی روون بۆ پاراستنی ناوچە ناکۆکی لەسەرەکان هەبێت و دەرفەتەکانی داعشیش" بچووک ببنەوە.   - پێشمەرگە و هێزە ئەمنییەکانی عێراق بەردەوام بوون لە پشتیوانیکردنی ناوەندە هاوبەشەکانی هاوئاهەنگی لە دیالە، کەرکووک و نەینەوا.   - هەردوولا هاوڕان کە ئەو ناوەندە هاوبەشانە بەهۆی ناڕوونی لە رۆڵ و بەپرسیارێتیی ئەفسەرەکانی نێویان، نەیانتوانیوە بە ئاستی هەرە باش کاربکەن.   - ناوەندی شەشەم لە هەولێرە و شەش ئەندامی سوپای عێراق و شەش ئەفسەری هاوئاهەنگیی پێشمەرگەی تێدایە، بەڵام وەکو پێویست بەکارنەهێندراوە، چونکە ستافی پێویستی نییە.   راپۆرتی پشکنەری گشتیی ئەمریکا بە شێوەیەکی ئەرێنی باس لە یەکخستنی هێزەکانی پێشمەرگە لەژێر چەتری وەزارەتی پێشمەرگەدا دەکات و ئاماژە بەم خاڵانەی خوارەوە دەکات:  - وەزارەتی پێشمەرگە بەردەوام بووە لە گواستنەوەی پێشمەرگە لە یەکەکانی ٧٠ و ٨٠ ەوە بۆ لیوا هاوبەشە بێلایەنەکانی ژێر کۆنترۆڵی وەزارەت، ئەوەش وەکو بەشێک لە چاکسازییەکانی وەزارەتەکە کە سەرقاڵی ئەنجامدانیانە بۆ یەکخستنەوەی هێزەکانی پێشمەرگە لە ژێر یەک فەرماندەییدا  - وەزارەتی پێشمەرگە ٥ هەزار و ٥٠٠ پێشمەرگەی لە یەکەی ٨٠ ەوە گواستووەتەوە لیوا هاوبەشەکان.   - وەزارەتی پێشمەرگە پلانی هەیە لە چارەکی کۆتایی ئەمساڵدا پێشمەرگەی زیاتر لە یەکەی حەفتاوە بباتە نێو لیوا هاوبەشەکان.   - وەزارەتی پێشمەرگە دەیەوێت هێزەکانی پێشمەرگە لە ژێر چەتری خۆی یەکبخات، بەڵام "ئێستا گواستنەوەی هێز لە یەکەکانی ٧٠ و ٨٠ بۆ نێو لیوا هاوبەشەکان سنووردارکردووە، ئەوەش بەهۆی ئەوەی کە ئەو مووچەیەی ئەمریکا بە پێشمەرگە دەیدات لە ٦٠ ملیۆن دۆلار بۆ هەر سێ مانگ جارێک سنووردارکراوە".   - مووچەکە تەنیا بەوانە دەدرێت کە سەر بە لیوا هاوبەشەکانە و بە یەکەکانی ٧٠ و ٨٠ نادرێت. بەڵام کاتێک پێشمەرگەیەکی ئەو دوو یەکەیە دەچێتە نێو ریزی لیوا هاوبەشەکان، ئەوا مافی وەرگرتنی ئەو مووچەیەی دەبێت.  - هاوپەیمانیی نێودەوڵەتی لە چارەکی سێیەمی ئەمساڵدا زیاتر لە ٤٩ ملیۆن دۆلاری وەکو مووچە داوەتە لیوا هاوبەشەکانی پێشمەرگە، "دەکرێت ئەم بڕە زیادبکرێت، چونکە بڕیاربوو چوار فەرماندەی بەتالیۆن بچنە ریزی لیوا هاوبەشەکان. "  - ئەگەر ژمارەیەکی زیاتری پێشمەرگە لە یەکەکانی ٧٠ و ٨٠ بچنە نێو لیوا هاوبەشەکان و مافی وەرگرتنی مووچەکە بەدەستبهێنن، ئەوا بڕە پارەکە سنووری خۆی دەرباز دەکات، مەگەر بڕی مووچە بۆ هەر تاکێک کەمتربکرێتەوە یان بڕی یارمەتییە داراییەکەی ئەمریکا بۆ پێشمەرگە زیاتر بکرێت.   - هاوپەیمانیی نێودەوڵەتیی ژمارەی هێزەکانی یەکەی ٨٠ بە ٦٥ هەزار تا ٧٠ هەزار دەخەمڵێنێت و هێزەکانی ٧٠ ش بە ٤٥ هەزار تا ٥٠ هەزار دادەنێت.