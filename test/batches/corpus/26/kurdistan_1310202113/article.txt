فەرەیدوون نامدار، بازرگانی هەنار لە هەڵەبجە بە رادیۆی رووداوی گوت: "ئێمە گرفتی گواستنەوەمان هەیە، گرفتی دۆزینەوەی بازاڕمان نییە. ئەمساڵ ویستوومە ١٠٠ تۆن هەنجیر بنێرمە بەریتانیا، بەڵام تۆنێکیان بە چوار هەزار و ٥٠٠ دۆلار بۆ بردووم. واتە کیلۆیەک ٤.٥ دۆلار. ئەمە یەکێکە لە کێشەکانمان. بەڵام لە وڵاتێکی وەک ئێران، ئەردەن یان تورکیا فڕۆکەیەک تۆنێکت بە ٢٠٠ دۆلار بۆ دەبات. "  ئەو بازرگانە دەڵێت: "ئەگەر حکومەتی هەرێمی کوردستان هاوکاریمان بکات و تۆنێکیشمان بە ٦٠٠ دۆلار بۆ ببات، هەموو رۆژێک زیاتر لە ٤٠ تۆن هەنار دەگەیێنمە یەکێتیی ئەوروپا. هەقە لە دەشتی شارەزوور فڕۆکەخانەیەکی کشتوکاڵی بۆ گواستنەوەی بەروبوومەکانمان هەبێت. "  فەرەیدوون نامدار ئەوەی خستەڕوو کە بەڵێنی داوە هەناری هەڵەبجە بکاتە براندێک و دوو ساڵە هەناری هەڵەبجە دەنێرێتە دەرەوە. پار نزیکەی ٢٠٠ تۆن هەناری هەڵەبجەی ناردووەتە چەند وڵاتێکی یەکێتیی ئەوروپا و بەریتانیا. ئەمساڵیش کار لەسەر ئەوە دەکات هەناری هەڵەبجە بنێرێتە چەند وڵاتێکی عەرەبیی وەک ئیمارات، کوێت و سعوودیە.  ئەو بازرگانەی هەنار گوتی: "داوا لە وەزارەتی کشتوکاڵی هەرێمی کوردستان دەکەم کە بۆ ناردنە دەرەوەی هەنار بڕوانامەی بەروبووم و تەندروستیمان بۆ بکەن کە پار لە بەغدا دەرمانکردووە و مۆڵەتی ١٠٠٠ تۆنی داینێ. ئێمە لە پلان، بازاڕسازی، هەڵگرتن، ناردنی ئاسمانی و دەریاییدا کێشەمان هەیە. "  حسێن حەمەکەریم، گوتەبێژی وەزارەتی کشتوکاڵی هەرێمی کوردستانیش رایگەیاند: "ئێمە شوێنی جوگرافیمان گرفتێکی زۆر گەوەیە بۆ گواستنەوەی بەرهەمەکانمان، بە تایبەتی کە هیچ رێڕەوێکی ئاویمان نییە و ئەمەیش کێشەیەکی سەرەکییە. هەمیشە کرێی گواستنەوە یەکێکە لە گرفتە سەرەکییەکانی گواستنەوەی بەرهەمەکانمان. "  گوتەبێژەکەی وەزارەتی کشتوکاڵ ئاماژەی بەوە دا کە ئێستا کێشەی بڕوانامەی بەرهەمیان نییە، بەڵکو کێشەی بڕوانامەی تەندروستییان هەیە کە لەگەڵ بەغدا لەسەر هێڵن بۆ ئەوەی رێگەیان بدەنێ کە خۆیان بڕوانامەی تەندروستی بۆ ئەو بەرهەمانە دروست بکەن کە هەناردەیان دەکەن. کاریش لەسەر ئەوە دەکەن کە وەک حکومەت پشتیوانیی بەرهەمە هەناردەکراوەکان بکەن.  ئەمساڵ بەهۆی وشکەساڵی و کەمبارانییەوە زیانی زۆر بەر جووتیاران کەوت و رێژەی بەرهەمە کشتوکاڵییەکان کەمبووەوە.  فەرەیدوون نامدار گوتی: "وشکەساڵیی ئەمساڵ بووەتە هۆی ئەوەی کەرتی کشتوکاڵ لە رووی بەرهەمەوە لە لێواری لەنوچووندا بێت. ئەمساڵ لە هەڵەبجەدا کە سازان بەناوبانگترین ناوچەی هەنارە، هەناری نەبووە، لەبەر ئەوەی ئاوەکەی نەما. لە هەڵەبجە بە رێژەی ١٥ %- ١٨ % هەنار کەمی کردووە. هەڵەبجە ساڵانە ٣٠ - ٤٠ هەزار تۆن هەناری هەبووە، بەڵام ئەمساڵ رەنگە نزیکەی ٢٨ - ٣٠ هەزار تۆن بێت. لە ٦٠ % ـی باخی زۆر گوندی دەوروبەری هەڵەبجە وشک بوون، بەهۆی ئەوەی حکومەت رێگە نادات بیر لێبدەن. "  ئازاد محەممەدیش گوتی: "ئێمە دەبێت یەدەک بۆ وشکەساڵی بدۆزینەوە، ئەوەیش بە گۆڕینی سیستمی باخدار و ئاودێری. داوا دەکەم حکومەت کارئاسانی بکات بۆ ئەوەی جووتیاران بتوانن بەپێی پێویستی بیر لێبدەن. "  حسێن حەمەکەریم، گوتەبێژی وەزارەتی کشتوکاڵیش گوتی: "وشکەساڵی کاریگەریی کردە سەر هەموو لایەنەکانی کشتوکاڵ، تەنانەت کاریگەریی لەسەر بواری هەنگەوانی هەبوو و بووە هۆی کەمبوونەوەی هەنگوین. ئێمە تاوەکو ئێستا نازانین رێژەی بەرهەمی هەناری ئەمساڵ چەندە، چونکە هێشتا راپۆرتی فەرمانگەکانی کشتوکاڵمان بۆ نەهاتووەتەوە، بەڵام ئەوەندە دەزانین کە لە زاری جووتیارانەوە دەیبیستین کە دەڵێن هەنار کەمە. "  گوتەبێژی وەزارەتی کشتوکاڵ ئاشکرای کرد، جاران مۆڵەتی بیرلێدان لە دەستی ئەنجوومەنی وەزیراندا بووە بۆیە مۆڵەتەکە بە سەختی دەدرا، بەڵام ئێستا مۆڵەتی بیرلێدان گەڕاوەتەوە بۆ وەزارەتی کشتوکاڵ و رێنمایی تایبەتی هەیە.