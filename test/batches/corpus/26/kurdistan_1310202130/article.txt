هاوار محەممەد، بەرپرسی بەشی یاسایی دەزگای هەڵبژاردنی پارتی دیموکراتی کوردستان لە بەغدا میوانی هەوراز گوڵپی بوو گوتی: "زیاتر لە ٤٥ سکاڵامان لە هەموو پارێزگاکان تۆمارکردووە، لەگەڵ کۆمیسیۆن لەسەرخەتین بۆ ئەو سکاڵایانەی هەمانبووە. بەشێک لە سکاڵاکانمان لەسەر ساختەکاریی بووە".  بەرپرسی بەشی یاسایی دەزگای هەڵبژاردنی پارتی دیموکراتی کوردستان ئاماژەی بەوەکرد تاوەکو ئێستا نازانن سکاڵاکانیان سوورن یان چ رەنگێکی دیکە و ئەو زانیارییانە لای کۆمیسیۆنە، بەڵام دەڵێت "چاوەڕێین لێکەوتەی باشی لێبکەوێتەوە چونکە ئەو بەڵگانەی رادەستی کۆمیسیۆنمان کردوون بەڵگەی بەهێزن، تەنانەت هەندێکیان ڤیدیۆن، بۆ نموونە لە کۆیە بەروونی دیارە کە هێزە ئەمنییەکان چۆن دەستوەردان لە دەنگدان دەکەن".  هاوار محەممەد باسی ئەوەیکرد کە زۆرترین سکاڵاکانیان لە سلێمانی تۆمارکراون. ئەو دەڵێت " ١٢ تانەمان لە ئەنجامەکان داون، هەرچەندە ئەو ئەنجامانە کۆتایی نین. بەپێی بەدواداچوونەکانمان دەنگی بەشێک لە بەربژێرەکان لە سلێمانی، نەینەوا و هەولێر ئەوەندە نین کە چاودێرەکانمان وەریانگرتوون و دەمانەوێت کۆمیسیۆن هاوتایان بکات لەگەڵ ئەو دەنگانەی لەنێو سندووقەکانی دەنگدانن".  بەرپرسی بەشی یاسایی دەزگای هەڵبژاردنی پارتی دیموکراتی کوردستان باسی ژماردنەوەی دەنگەکانی لە بەغدا کرد و گوتی: "تاوەکو ئێستا ٣ هەزار و ٢٧ سندووقی دەنگدان لەسەر ئاستی تەواوی عێراق نەگەڕاونەتەوە. بەشێکیان داتاکانیان نەگەڕاونەتەوە، بەشێکیان فلاش میمۆرییەکانیان نەگەڕاونەتەوە و ١٤٠ سندووقیشیان هیچ ئەنجامێکیان نەگەڕاوەتەوە نە لە رێگەی مانگە دەستکردەکانەوە و نە لە رێگەی فلاش میمۆرییەوە".  بەگوتەی هاوار محەممەد زیاتر لە ٩٤ % ـی دەنگەکان هەژمارکراون بۆیە ئێستا بەرزی و نزمی لە دەنگەکان دەکرێت. زۆرترین دەنگێکیش کە نەگەڕاوەتەوە بەغدا لەسەر ئاستی هەرێمی کوردستان لە سلێمانییە. لە هەولێر ٧ سندووقە، لە دهۆک ٦ سندووقە و لە پێموایە ئەوەی لە سلێمانییە ١٢ سندووقە.   بەرپرسی بەشی یاسایی دەزگای هەڵبژاردنی پارتی دیموکراتی کوردستان لەبارەی کورسییەکەی زاخۆ کە لەنێوان پارتی و یەکگرتوو کێشەی لەسەرە دەڵێت، ئەو کورسییە هی پارتییە چونکە بەپێی ئەو دەنگانەی کە بەدەست ژمێردراونەتەوە، بەربژێرەکەی پارتی لەپێشترە. ئێستا جیاوازییەکە کەمە بەڵام بە تەواوبوونی ژماردنەوەی دەنگەکان چاوەڕێی ئەوە دەکەین جیاوازییەکە زۆر زۆر زیاتر بێت.  لەبارەی ئەوەی عومەر کۆچەر بەربژێرەکەی یەکگرتوو بە رووداوی راگەیاندبوو کە کۆمیسیۆن پێی گوتووە ئەو لەپێشە هاوار محەممەد گوتی: "ئەو پەیوەندیی کردووە و من خۆم لەنێو پرۆسەکەم کە دەنگەکان لە بەغدا دەژمێردرێنەوە، بۆیە پێموایە ئەوەی من وردترە و تاوەکو ئێستا کورسییەکەی زاخۆ بۆ پارتییە".  بەرپرسی بەشی یاسایی دەزگای هەڵبژاردنی پارتی دیموکراتی کوردستان گوتی: "ئەوەی تاوەکو ئێستا یەکلایی بووەتەوە کورسییەکەی زاخۆیە، چاوەڕێ دەکەین کورسییەکی نەینەواش بۆ ئێمە زیادبکرێت. هەروەها داوامانکردووە دەنگەکانی بازنەی ٤ ـی سلێمانی و ٢ ـی سلێمانی بژمێردرێنەوە چونکە دەنگی بەربژێرەکانمان لەو دوو بازنەیە لەو شریتانەی بەئێمە گەیشتوونەتەوە و ئەو دەنگانەی لەلایەن کۆمیسیۆنەوە راگەیێندراون زۆر جیاوازن".