حازم کەریم، بەڕێوەبەری گشتیی کارەبای گەرمیان بە رووداوی راگەیاند، "لە ناحیەی رزگاری لە نزیك هەردوو گوندی عەبدوڵڵا قوت و حاجی عەواد چەند کەسێکی نەناسراو هەستاون بە لێكردنەوە و دزینی پارچەكانی تاوەركانی ١٠٦، ١٠٧ و ١٠٨، ئەوەش مەترسیی كەوتنی ئەو تاوەرانەی هێناوەتە ئاراوە و لە كاتی كەوتنی هەریەك لەو تاوەرانە چەندین شار و شارۆچكە بێ كارەبا دەبن".  بەڕێوەبەری گشتیی کارەبای گەرمیان ئاماژەی بەوەش کرد، "لە رێگەی دادگاوە سكاڵای یاساییان تۆماركردووە بۆ دۆزینەوەی بكەرانی ئەو کارە".  رۆژی هەینی ١٠ - ٠٩ - ٢٠٢١ قایمقامی قەزای چەمچەماڵ لە راگەیێندراوێکدا ئاماژەی بەوەدا، دوای ئەوەی لە لایەن بەڕێوەبەرایەتیی گشتیی کارەبای سلێمانی ئاگادارکراونەتەوە، هێزەکانی ئاسایشی ناحیەی سەنگاو و شۆڕش توانییان سێ کەس دەستگیربکەن و هاوکات دەست بەسەر ئاسنی تاوەرەکانیشدا بگرن.