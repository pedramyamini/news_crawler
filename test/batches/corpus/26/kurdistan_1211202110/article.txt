مەریوان عەلی، بەرپرسی نووسینگەی راگەیاندنی مەلا بەختیار بە تۆڕی میدیایی رووداوی راگەیاند، سبەی شەممە ١٣ - ١١ - ٢٠٢١ مەلا بەختیار نەخۆشخانە جێدەهێڵێت و لە بەرلینەوە بەرەو سلێمانی بەڕێدەکەوێت و کاژێر ٠١: ٣٠ فڕۆکەکەی مەلا بەختیار دەگاتە سلێمانی.  گەڕانەوەی مەلا بەختیار دوای ئەوە دێت کە دوایین پشکنینی بۆ کراوە و پزیشکەکان مۆڵەتیان پێداوە کە گەشت بکات و بگەڕێتەوە کوردستان، سبەی شەممە لە رێوڕەسمێکدا لەلایەن دۆست و هاوڕێکانی لە فڕۆکەخانەی سلێمانی پێشوازیی لێدەکرێت و بڕیاریشە مەلا بەختیار کۆنفرانسێکی رۆژنامەڤانی سازبکات.  پێشتر سامی هادی، لێپرسراوی ناوەندی رۆشنگەریی چاودێر، بە تۆڕی میدیایی رووداوی گوت، "پزیشکەکان بە مەلا بەختیاریان راگەیاندووە لە قۆناخی مەترسی دەرچووە و دەتوانێت بگەڕێتەوە".  رۆژی ٤ - ١١ - ٢٠٢١ پزیشکە تایبەتەکەی مەلا بەختیار لە هەڤپەیڤینێکدا لەگەڵ ئاڵا شاڵی، پەیامنێری رووداو گوتی سێ ماددەی جیاواز لە جەستەیدا بووە و ئەو کاتە لە دوایین هەفتەی پاککردنەوەی خوێن و وەرگرتنی چارەسەر و تەندروستیی بەرەو باشبوون دەچێت.  دکتۆر زوها داژدلن، پسپۆری هەناو و گورچیلە لەبارەی تەندروستیی مەلا بەختیار، بە تۆڕی میدیایی رووداوی راگەیاند، ناتوانن دیاری بکەن کەی مەلا بەختیار ژەهرخواردکراوە، بەڵام رەنگە ماوەی ٣ مانگ بە بەردەوامی ژەهری پێدرابێت.  دوای پشکنینەکان چەند جۆرە ژەهرێک لە جەستەی مەلا بەختیار بەدی کراوە، بەگوتەی پزیشکەکەی، ٣ جۆرە ماددەی ژەهراوی لە خوێنی مەلا بەختیاردا هەبوون کە جیوە، ئەنتیمۆن و مسن.