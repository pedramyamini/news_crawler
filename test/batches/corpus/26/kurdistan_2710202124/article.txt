موقەدەمی مافپەروەر عەلی جەمال قدووری، بەڕێوەبەری راگەیاندنی پۆلیسی گەرمیان بە تۆڕی میدیایی رووداوی راگەیاند دوای ئەوەی ئاگادارکرانەوە، کە چەند کەسێک لە ناحیەی رزگاریی سەر بە قەزای کەلار پاتریی ئۆتۆمبێلە بارهەڵگرەکان لێدەکەنەوە و دواتر لە ناوچەی پیشەسازیی کەلار دەیفرۆشنەوە، پۆلیس دەستی بە بەدواداچوون کرد.  بەڕێوەبەری راگەیاندنی پۆلیسی گەرمیان گوتی: "دوای چاودێری و بەدواداچوون ئەمڕۆ چوارشەممە بەشی پۆلیسی نەهێشتنی تاوانی گەرمیان لەکاتی دزینی پاتریی ئۆتۆمبێل دوو مێرمنداڵیان دەستگیرکرد، کە چوار پاتریی ئۆتۆمبێلی بارهەڵگریان پێ بوو".  عەلی جەمال قدووری ئاماژەی بەوەدا ئەو دوو مێرمنداڵە لە لێکۆڵینەوەدا دانیان بە تاوانەکانیان ناوە، ئێستاش بە بڕیاری دادوەر و بەپێی ماددە ٤٤٦ لە یاسای سزاکانی عێراق بەندکراون.