شۆڕش ئیسماعیل، گوتەبێژی پۆلیسی راپەڕین بە تۆڕی میدیایی رووداوی راگەیاند، رووداوەکە کاژێر ٨: ٥٠ خولەکی ئێوارەی رۆژی سێشەممە ٢ - ١١ - ٢٠٢١ تەرمی هاونیشتمانییەک بەناوی (ش، س، م) لەدایکبووی ساڵی ١٩٩٠ لە رەگەزی نێر پیشە فەرمانبەر گەیێنراوەتە دادپزیشکی رانیە کە شوێنەواری پەت بە ملییەوە هەبووە.  بە گوتەی کەسوکارەکەی کە قسەیان بۆ پۆلیسی ئیدارەی راپەڕین کردووە، ئەو کێشەی لەگەڵ هیچ کەسێک نەبووە و تاوەکو ئێستاش نازانن هۆکاری ئەو رووداوە چی بووە.  گوتەبێژی پۆلیسی راپەڕین دەشڵێت، ئەو گەنجە لە خوار بەنداوی سەروچاوە بە پەت خۆی بە دارێک هەڵواسیوە و بووەتە هۆی گیانلەدەستدانی.   شۆڕش ئیسماعیل ئاماژە بەوە دەدات کە ئەو گەنجە خێزاندارە و منداڵێکی لەدوای خۆی جێهێشتووە. هەروەها دوای ئەنجامدانی پشکنین، تەرمەکەی رادەستی کەسوکارەکەی کراوەتەوە.