ئەمڕۆ پێنجشەممە ٤ - ١١ - ٢٠٢١ موسلیم عەبدوڵڵا، ئەندامی لیژنەی كاروبارى ته‌ندروستى و ژینگه و مافی بەکاربەر لە پەرلەمانی کوردستان بە تۆڕی میدیایی رووداوی راگەیاند، ئەمڕۆ د. سامان بەرزنجی، وەزیری تەندروستی سەردانی پەرلەمانی کوردستان دەکات و لەگەڵ لیژنەی تەندروستی کۆدەبێتەوە " لەبارەی کەرتی تەندروستی بە گشتیی و دۆخی کۆرۆنا گفتوگۆ دەکرێت".  موسلیم عەبدوڵڵا گوتی: "جیاکردنەوەی خزمەتگوزاری تەندروستی کەرتی تایبەت و نەخۆشخانە و بنکە حکومییەکان تەوەرێکی کۆبوونەوەکە دەبێت".  چەند مانگێکە لیژنەی تەندروستی پەرلەمانی کوردستان سەرقاڵی ئامادەکارییە بۆ پڕۆژەیاسای بیمەی تەندروستی، موسلیم عەبدوڵلا لەوبارەیەوە ئاماژە بەوە دەکات کە حکومەتی هەرێمی کوردستان مەبەستییەتی ئەو پڕۆژەیاسایە ئامادەبێت، بەڵام تاوەکو ئێستا تەواو نەبووە و کار بۆ ئامادەکردنی دەکەین.