عەبدوڵڵا سابیر، کە دانیشتووی شاری هەولێرە بە رووداوی رایگەیاند: "زاواکەمان کە تووشی کۆرۆنا بووبوو، ٣٢ رۆژ لە نەخۆشخانە بوو، ٣٥ ملیۆن دینار پارەمان کاش پێدوان، بایی ١٠ ملیۆن دیناریش دەرمانمان کڕی، ئێستاش دەڵێن ١٠ ملیۆن دینارمان پێبدەن ئینجا تەرمەکەتان دەدەینەوە، لەکوێی دنیا هەبووە خەڵک تەرم بەپارە بکڕێتەوە".  عەبدوڵڵا سابیر گوتیشی: "ئێمە  ٥ ملیۆن دینارمان پێدان بە نەخۆشخانەکە گوتیان نابێت، هەر دەبێت ١٠ ملیۆن دینار بدەن، ئیدی کەسوکارەکەی ناچاربوون خانوویان فرۆشت، زەوییان فرۆشت، کەسێک ئاوا رووتبێتەوە سبەینێ ئەگەر ساخیش بێت بەو شێوەیە بچێتەوە بۆ ماڵ جەڵدە لێی دەدات".  سەبارەت بە کۆچکردووەکەش گوتی: "ئەوە کەسێکی شۆڕشگێڕ، پێشمەرگەی کۆن بووە، ئەو هەموو خەباتەی کردووە، ئەمە نابێت بۆ کەسێکی ئاسایش رووبدات، دوو جار نووسراومان لە وەزارەت هێنا بۆ ئەوەی پارە نەدەین، ئەوان گوتیان ناتوانن و تەنیا لە ٢٥ % ی پارەکە خۆش دەبن، ئێستا تەرمەکەمان هێناوە و گوتیان بەڵێننامە پڕبکەینەوە".   ئەو هاونیشتمانییە داوا دەکات ئەوەی خەرجیان کردووە بیاندەنەوە و دەڵێت: "دەمانەوێت لە خەڵکی دیکە نەقەومێت، داوا دەکەین بێنە سەرخەت و مافی خەڵک بگەڕێنەوە".  رووداو  پەیوەندیی بە بەڕێوەبەری ئەو نەخۆشخانەیە کرد، کە نەخۆشەکەی تێدا خەوێندرابوو، بەڵام ئامادە نەبوو هیچ لێدوانێک لەبارەی ئەو کەیسەوە بدات.