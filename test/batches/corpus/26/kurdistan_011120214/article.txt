بەپێی ئەو راپۆرتە، لە چەند ساڵی رابردوو و بەتایبەت ئەمساڵ کە ئاستی ئاوی دەریاچەی ورمێ زیاتر دابەزیوە و چڕی ئاوەکەی زیاتربووە، ئەمەش وایکردووە ژمارەی باڵندەکانی دەریاچەکە کەمببنەوە.  بەگوتەی ئومێد یوسفی، بەرپرسی چاودێریی ئاژەڵانی پارێزگای ورمێ، باڵندەکان بەهۆی چڕتربوونی ئاوی دەریاچەکەوە توانای فڕینیان نابێت و خوێی دەریاچەکە پێیانەوە رەق دەبێتەوە و بەم هۆیەشەوە مرداردەبن.  ئومید یوسفی دەشڵێت، باڵندە کۆچەرییەکان لەبەر ئەوەی نەخۆشییان هەیە و توانای جەستەییان لاوازە، لە ئاوە چڕەکانی دەریاچەی ورمێدا گیردەخۆن و لە ئەنجامدا مرداردەبن.   ئەو دەڵێت: "لە ساڵانی رابردوودا چونکە ئاستی ئاوی دەریاچەکە زۆربوو هەوڵ بۆ رزگارکردنی باڵندە گیرخواردووەکان دەدرا، بەڵام ئەمساڵ چونکە ئاستی ئاوەکەی کەمتر بووەتەوە ئەم دەرفەتە نەبووە".  کەمبوونەوەی ئاوی دەریاچەی ورمێ لە دەیەی یەکەمی ٢٠٠٠ دا دەستیپێکرد و لە دەیەی ٢٠١٠ دا دەریاچەی ورمێ رووبەڕووی قەیران بووەوە.  بەپێی راپۆرتی پاراستنی ژینگەی ورمێ، ساڵی ٢٠٠٦ ژمارەی باڵندەکانی دەریاچەکە زیاتربوون، بەڵام دواتر کە قەیرانی دەریاچەکە قووڵتر دەبوو، ژمارەی باڵندەکانی کەمبوونەوە.  حەسەن رووحانی، سەرۆککۆماری پێشووی ئێران ساڵی ٢٠١٣ لە کاتی بانگەشەی هەڵبژاردنیدا بەڵێنیدا دەریاچەی ورمێ دەژیێنێتەوە، پڕۆژەکانی ئەو هەرچەندە رێگری لە لەنێوچوونی بە تەواوەتی دەریاچەکە کرد، بەڵام مەترسیی وشکبوونی لەسەر لانەبرد.  حەسەن رووحانی ناوەندێکی بە ناوی "دەستەی ژیاندنەوەی دەریاچەی ورمێ" پێکهێنا، بەڵام ئەم دەستەیە تۆمەتبار دەکرێت کە بودجەی زۆری وەرگرتووە و دەسکەوتی ئەوتۆشی نەبووە.   ئیبراهیم رەئیسی، سەرۆککۆماری ئێران لە کاتی بانگەشەی هەڵبژاردنی سەرۆککۆمارییدا، بەڵێنیدا بە جیدی کار بۆ ژیاندنەوەی دەریاچەکە بکات.  حوجەت جەباری، جێگری بەڕێوەبەری پاراستنی ژینگەی ورمێ رۆژی ٣١ی ئابی ٢٠٢١ رایگەیاند، ئاستی ئاوی دەریاچەی ورمێ لە چاو ساڵی رابردوو ٤٠ % کەمتر بووەتەوە و قوڵاییەکەشی یەک مەتر کەمیکردووە.  پێشتریش وەحید جەلالزادە، نوێنەری ورمێ لە پەرلەمانی ئێران گوتی: "زۆربەی پڕۆژەکانی ژیاندنەوەی دەریاچەی ورمێ راوەستاون و داوامکردووە بۆ پێشگرتن لە زیانێکی گەورە، خێرا هەوڵ بۆ چارەسەرکردنی کێشەکانی دەریاچەکە بدرێت".