ئەمڕۆ سێشەممە ٩ - ١١ - ٢٠٢٠ کەمال محەممەد، وەزیری کارەبای حکومەتی هەرێمی کوردستان لەکاتی کردنەوەی وێستگەی ١٣٢ kv لە دیبەگە، لە کۆنفرانسێکی رۆژنامەڤانیدا رایگەیاند، پرۆژەی وێستگەی ١٣٢ kv لە دیبەگە بە تێچووی ٢ ملیار دینار لەسەر بودجەی وەزارەتی کارەبا دروستکراوە و ئەمە ١٥ مین وێستگەیە کە حکومەتی هەرێمی کوردستان لە دوو ساڵی رابردوودا لە سنووری پارێزگای هەولێر دروستی بکات.  لەبارەی گرفتی کارەباش لە سنوورەکە، وەزیری کارەبا گوتی، کارەبای نیشتمانی دوو گرفتی سەرەکی هەبوو، ئەوانیش لاوازی ڤۆڵتییە و بارزۆری فیدەرەکان؛ بە تەواوبوونی وێستگەی ١٣٢ kv تاڕادەیەک ئەو گرفتانە چارەسەر دەبن.  کەمال محەممەد لە بەشێکی دیکەی قسەکانیدا ئاماژەی بەوەکرد، لە دوو ساڵی رابردوودا لە رێگەی تیمەکانی وەزارەتی کارەباوە، ٢٠ هەزار هێڵی کارەبای سەرپێچی بڕدراون و زیاتر لە یەک ملیۆن پێوەری زیرەکیش بەستراون، ئەمانەش گرفتی کارەبایان کەمکردووەتەوە.