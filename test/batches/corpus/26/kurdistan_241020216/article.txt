ئەو ئاوەی کە لە خوارووی بەنداوی باوە شاسوارەوە دەڕژێت، زیاتر لە ١٠٠٠ دۆنم زەوی بەراو دەکات و نزیکەی ١٠٠ جووتیار کشتوکاڵی لەسەر دەکەن. عەلی فەتاح، جووتیارێکی تەمەن ٧١ ساڵانە و بەهۆی وشکەساڵییەوە نەیتوانی بەرهەمی گەنمی ئەم ساڵی دروێنە بکات، ئێستاش کەمبوونی ئاوی بەنداوەکە مەترسی لەسەر بەرهەمی سەوزەکەی دروستکردووە کە لە خوار بەنداوەکەوە چاندوویەتی.  فەتاح حەمە غەریب، جووتیارە و دەڵێت، "تۆن و نیوێک گەنمم وەشاندووە، ناشوکری خوا نەبێت بەبۆنەی بێبارانییەوە سوودم لێ نەکرد، ناچار هاتم ئەم تۆزە سەوزەیەم چاندووە، ئەگەر سەدەکەش وشک بکات، مانای وایە ئیدی هیچمان بۆ نامێنێتەوە. "  بەنداوی باوەشاسوار بە دووریی ٣، ٣٥٠ کیلۆمەتر دەکەوێتە باکووری شاری کفری و لە ساڵی ٢٠١١ دروستکراوە، بۆ یەکەم جارە ئاستی ئاوی بەنداوەکە بەمجۆرە کەمببێتەوە.  عەزیز محەممەد، بەڕێوەبەری بەنداوی باوەشاسوار بە تۆڕی میدیایی رووداوی گوت، رێژەی بارانبارین لە ١١٠ ملیمەتر تێنەپەڕی، ئاوی بەنداوەکە بە شێوەیەکی بەرچاو کەمی کردووە، لەبەرئەوەی ئێمە بەردەوام رۆژانە ئاو بەردەدەینەوە، لەبەر پێویستیی جووتیاران، رۆژانە نزیکەی ٢٤ ئینج ئاو بەردەدەینەوە، بەڵام ئەوەی دێتە ناوی نیوەی ئەوە نابێت، جا لەبەرئەوە رۆژ لە دوای رۆژ، ئاوەکە کەم دەکات. "  بەپێی لێکۆڵینەوەکانی مامۆستایەکی زانکۆی گەرمیان، گۆڕانی رەنگی ئاوی بەنداوەکە مەترسییەکی دیکەیە لە ناوچەکە، چونکە ئێستا ئاوی بەنداوەکە شیاو نییە بۆ بەکارهێنان لەلایەن مرۆڤ هەروەها بۆ کشتوکاڵ و ئاژەڵداریش.  عەبدولموتەلیب رەفعەت، شارەزای جیۆلۆجی و مامۆستای زانکۆی گەرمیانە، دەڵێت، "بۆمان دەرکەوت رێژەی هێڤی میتاڵەکانی وەک، قورقۆشم، ئاسن و ئەلەمنیۆم و هەندێک لە هێڤی میتاڵەکانی دیکە کە کاریگەریی راستەوخۆیان هەیە لەسەر تەندروستیی مرۆڤ، رێژەیان لە ئاستی ستاندەرد دەرچووە، ئێستا رێژەی ئاو لە بەنداوەکەدا زۆر کەمی کردووە، پێویستە خەڵک نزیکی ئاوی بەنداوەکە نەکەوێتەوە بەهیچ شێوەیەک و بەمەبەستی خواردنەوە یان کشتوکاڵ بەکاری نەهێنێت. "  بەنداوی باوەشاسوار، توانای گلدانەوەی شەش ملیۆن مەتر سێجا ئاوی هەیە و سەرچاوەی ئاوەکەشی جگە لە باران، ئەو کانیاوانەن کە لە گوندەکانی دەروبەرەی دەڕژێنە نێویەوە.