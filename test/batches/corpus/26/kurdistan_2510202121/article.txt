هەڵۆ ئیبراهیم، هاوەڵی نەخۆش دەڵێت، "شەوانە لە ماوەی ئەم ٢٥ رۆژەی کە لێرە بووم، چوار یان پێنج جار هەبووە شەش کەس گیانیان لەدەستداوە و بینیومە کەسەکانی چەند خەمبار بوون. بەڕاستی منیش خەمبار بووم پێی و شتەکە راستە و خۆتان بپارێزن".  ئیدارەی راپەڕین ئەو شوێنەی دوو هەفتەیە ژمارەی تووشبوون بە کۆرۆنا تێیدا بەرزترینە، بە گوتەی بەرپرسانی تەندروستیی سنوورەکە، تەنیا لە یەک رۆژدا ١٠٠٠ بوتڵی ئۆکسجین بەکاردەهێنن و نەخۆشخانەکانی تایبەت بە کۆرۆنا پڕن لە تووشبوو.  د. دیار ئیبراهیم، بەڕێوەبەری گشتیی تەندروستیی راپەڕین دەڵێت، "دەتوانم بڵێم دۆخی تەندروستیی راپەڕین باش نییە و رۆژانە رێژەکە روو لە زیادبوونەوە و ناتوانم بڵێم بارودۆخەکە ئاساییە و رێژەکە روو لە کەمبوونە".  نەخۆشخانەکانی کۆرۆنا لە ناوەندی پارێزگای سلێمانی هاوشێوەی نەخۆشخانەی شارەکانی دەوروبەری پڕن لە تووشبووی کۆرۆنا، کە هەمووشیان پێویستیان بە بەکارهێنانی ئۆکسجین یان ئامێری هەناسەدانە، تەنیا لە ٢٤ کاژێری رابردوودا ١٠ تووشبووی کۆرۆنا لە سلێمانی گیانیان لەدەستداوە.  د. هێرش سەید سەلیم، جێگری بەڕێوەبەری تەندروستیی سلێمانی ئاماژە بەوە دەکات، "وەزعی کۆرۆنا لە سلێمانی ناجێگیرە و خراپە و دەبێت وردە وردە کار بۆ کەمکردنەوەی بکەین، لەڕووی دەرمانەوە هیچ کێشەمان نییە، تەنیا لەڕووی مرۆییەوە کێشەمان هەیە و حکومەت دەبێت چارەسەری بکات".  لە هەرێمی کوردستان بڵاوبوونەوەی کۆرۆنا لە ئاستی سەروو مامناوەندییە، هەرچەندە پزیشکان و بەرپرسانی تەندروستی ترسیان لە هاتنی شەپۆلی چوارەمی کۆرۆنایە، بەڵام بە گوتەی وەزیری تەندروستی، وەرگرتنی ڤاکسین تەنیا چارەسەرە و ئەوانەی وەریانگرتووە و تووشی کۆرۆنا دەبن کاریگەریی ڤایرۆسەکە کەمترە لەسەریان.  د. سامان بەرزنجی، وەزیری تەندروستی رایگەیاندووە، "لە تووشبون و داخڵبوون و مردن لە هەموو کوردستان جیاوازیی ئەوتۆی نییە و وەکو یەکە، دۆخەکە ناجێگیرە و لە ئاستی نارنجی و سەروو مامناوەندیین".  دوای ٨٨ رۆژ لیژنەی باڵای رووبەڕووبوونەوەی کۆرۆنا لە هەرێمی کوردستان ٢٦ ـەمین کۆبوونەوەی لە ئەمساڵدا، تایبەت بە رووبەڕووبوونەوەی کۆرۆنا ئەنجامدا، وەکو کۆبوونەوەکانی دیکە بەستنی ماسک و وەرگرتنی ڤاکسین و دانەنانی پرسە کران بە مەرج.