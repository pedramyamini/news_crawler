رۆژی پێنجشەممە ١٤ - ١٠ - ٢٠٢١ بێوار عەبدولعەزیز، گوتەبێژی بەرگریی شارستانیی دهۆک بە تۆڕی میدیایی رووداوی گوت، قوتابخانەکە تایبەتە بە قوتابیانی پەنابەری رۆژئاوای کوردستان و تەنیا ژووری مامۆستایانی سووتاوە.  گوتەبێژی بەرگریی شارستانیی دهۆک گوتیشی، قوتابخانەکە لە کامپی (کەلها ئاکرێ)یە، "کابینەکانیش دوورخراونەتەوە و ئەوەی سووتاوە تەنها ژووری مامۆستایانی قوتابخانەکە بووە و کەسیشیان لەنێودا نەبووە".  یەکێک لە مامۆستاکانی قوتابخانەکە بە بەرگریی شارستانیی ئاکرێی گوتووە، هۆکاری ئاگرکەوتنەوەکە شۆرتی کارەبا بووە، بەڵام گوتەبێژی بەرگریی شارستانیی دهۆک دەڵێت، لیژنەیەکیان پێکهێناوە بۆ زانینی هۆکاری ئاگرەکە و دواتر ئەنجامەکەی رادەستی پەروەردەی ئاکرێ دەکەن.  نزیکەی ٢٤٠ هەزار پەنابەری رۆژئاوای کوردستان لە ١٠ کامپی هەرێمی کوردستاندا دەژین.