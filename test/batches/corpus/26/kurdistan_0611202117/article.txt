نیان قادر، خوێندکاری زانکۆ دەڵێت، "پێشتر رێکنەکەوتووە ڤاکسین وەربگرم، بەڵام کە بیستم تیمەکان دێن، گوتم ئەوە هەلێکی باشە و هاتم ڤاکسینم وەرگرت، پێشتر ترسێک هەبوو، بەڵام ئێستا دۆخەکە ئاساییە".  میحوەری تیمە گەڕۆکەکانی ڤاکسین زانکۆ، پەیمانگە، فەرمانگە و شوێنە گشتییەکانە. دوای بڕیاری رێکخراوی تەندروستیی جیهانی و وەزارەتی تەندروستیی هەرێمی کوردستان، کە منداڵانی سەرووی ١٢ ساڵی دەتوانن پێکوتەی دژی کۆرۆنا وەربگرن، ژیا فەیسەڵ یەکەم منداڵی ١٢ ساڵان بوو لە رێگەی تیمە گەڕۆکەکانەوە پێکوتەکەی وەرگرت.  ژیا فەیسەڵ، قوتابی گوتی، "جگە لە ڤاکسین، هیچ رێگەیەک نییە بۆ خۆپاراستن، بۆیە ڤاکسینم وەرگرت، داوا لە منداڵانی هاوتەمەنیشم دەکەم بێن و ڤاکسین وەربگرن".  ٤٥ تیمی گەڕۆکی پێدانی ڤاکسین پێکهێندراون، ١٢ تیم لە پارێزگای هەولێر، ٢٥ تیم لە سلێمانی و هەڵەبجە و ٨ تیم لە دهۆک کار دەکەن.  لەژێر رۆشنایی بڕیارەکانی رێکخراوی تەندروستیی جیهانی، وەزارەتی تەندروستیی هەرێمی کوردستان ئامانجیەتی تاوەکو کۆتایی ئەمساڵ ٤٠ % ی هاونیشتمانیان ڤاکسین وەربگرن، بەڵام تاوەکو ئێستا نیوەی ئامانجەکەی پێکاوە.  تاوەکو ئێستا لە هەرێمی کوردستان ملیۆنێک و ٢٧٩ هەزار ڤاکسین لێدراون، کە تەنیا ١٥ % ی خەڵک  هەردوو بەشیان وەرگرتووە.  سامان بەرزنجی، وەزیری تەندروستیی هەرێمی کوردستان رایگەیاند، " ٢٤ % ی خەڵک بەشی یەکەمی ڤاکسینیان وەرگرتووە، ١٥ % ش هەردوو بەشیان وەرگرتووە، ئێمە بۆ ئەمساڵ ئامانجمان ٤٠ % و زیاتریشە".  جگە لە ٤٥ تیمی گەڕۆک، لە هەرێمی کوردستان ١٧١ بنکەی پێدانی ڤاکسین هەن.  بەگوێرەی بڕیاری لیژنەی باڵای کۆرۆنا، تاوەکو ٠١ - ١٢ - ٢٠٢١، دەبێت مامۆستایان و قوتابیان، لە پەروەردە و خوێندنی باڵا، ڤاکسین وەربگرن و فەرمانبەرانیش تاوەکو کۆتایی ساڵ.