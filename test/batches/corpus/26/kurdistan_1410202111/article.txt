شاخەوان عەبدوڵڵا، بەربژێری دەرچووی پارتی دیموکراتی کوردستان لە کەرکووک بە رادیۆی رووداوی راگەیاند: "ئەو گەنجانەی گیرابوون ئێستا هەموویان ئازادکراون. ئەو گەنجانە لەسەر ئاڵای کوردستان دەستگیرنەکرابوون، بەڵکو لەلایەن لایەنێکی سیاسییەوە هەوڵ درا لەو شارەدا ئاڵای کوردستان قەدەخە بکرێت. هەندێک کەس نێردرانە ناو ئاهەنگی پارتییەوە و تەقەیان کرد. دوای ئەوەی لە دوو رۆژدا بەڵگە کۆکرایەوە، هێزە ئەمنییەکان بۆیان دەرکەوت هەڵە بوون و ئاهەنگگێڕەکان نەبوون کە ئاژاوەیان ناوەتەوە و ئەندامی لایەنێکی دیکەی سیاسی بوون کە لەو شارەدا دۆڕاوە. "  ئەو بەربژێرە دەرچووە ئاماژەی بەوە دا کە ئەو لایەنە بەرگەی ئەو دۆڕانەیان نەگرتووە، گەنجیان ناردووەتە ناو ئاهەنگی ئەوان، تەقەیان کردووە و ئاژاوەیان ناوەتەوە بۆ ئەوەی کە گرژییەک دروست ببێت. ئێستا لە ناوچە کوردیەکاندا هیچ هێزێکی بڵاوەپێکراو نەماوە، بەڵام لە ناوچەی تورکمان و عەرەبەکان ماون.   شاخەوان عەبدوڵلا گوتیشی: "دوێنێ دوای ئەوەی ئەو کەسانە ناسرانەوە کە سەر بە چ لایەنێکی سیاسین، لێڵییەکە روون بووەوە. ئێمە پێنج  کەسمان لەو تەقەکەرانە دەستنیشان کردوون کە نێردراونەتە ناومان. "  دوای ئەوەی کۆمیسیۆن بەشێکی دیکەی لە دەنگەکان ژمارد و خستنیە سەر ئەنجامە بەراییەکانی ٢٤ کاژێر دوای دەنگدان، گۆڕانکاری بەسەر کورسیی هەندێک لە لایەنەکاندا هات.  بەربژێرە دەرچووەکەی پارتی گوتی: "لە کەرکووک دوای هەڵاوێرکردنەوەی ئەو دەنگانەی کە مابوون هەندێک گۆڕانکاری دروست بووە، بە تایەبەتی لە سنووری بازنەی دوو. بەڵام ئەوەی پەیوەندیی بە بەربژێرانی پارتییەوە هەبێت هیچ گۆڕانکارییەکی بەسەردا نەهاتووە، بگرە دەنگەکانیشمان زیادی کردووە، من نزیکەی پێنج هەزار دەنگم زیاد کردووە. تەنیا لە کورسیی تورکمانییەکاندا گۆڕانکاری رووی داوە کە تورکمانێک چووەتە جێی ئەوی دیکە. "  شاخەوان عەبدوڵڵا ئاماژەی بەوە دا کە دەنگەکانی ئەو کە تا دوێنێ نزیکەی ٣٥ هەزار بوون، چاوەڕێی ئەنجامی کۆتایی دەکات و هەر لە سەرەتاوە چاوەڕێ بووە لەسەر ئاستی کەرکووک دەنگی یەکەم بهێنێت و گوتی: "بۆیە پێشبینی دەکەم دەنگەکانم لە ٤٠ هەزار کەمتر نەبێت. "  شەوی دووشەممە ٢٠٢١/١٠/١١ لیوای ٦١ چوونە گەڕەکی رەحیماوا و ١٠ کەسیان دەستگیر کرد و دواتر بە کەفالەت ئازاد کران، بەڵام لە بەیانیی رۆژی سێشەممە ٢٠٢١/١٠/١٢ لە فولکەی ئیخوان بڵاوەیان بە هێز کرد و شەقامە سەرەکییەکەیان داخست. هەروەها دواتریش لە ئێوارەی هەمان رۆژ چەند بازگەیەکیان دانا و ٧١ گەنجیان دەستگیر کرد و مۆبایلیان لە بەشێکی خەڵکیش وەرگرت.