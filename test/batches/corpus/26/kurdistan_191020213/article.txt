ئاسۆ هاشم، پارێزەری خۆبەخش لە دۆسیەی تۆمەتبارەکان رایگەیاند، لە دانیشتنی ئەمڕۆی دادگای تاوانی هەولێردا بڕیاردرا هەردوو تۆمەتباران مامۆستا بەدەل بەرواری و ئومێد بەڕۆشکی، ساڵێک زیندانی بکرێن و گوتیشی: "بەهۆی ئەوەی نزیکەی ساڵێک راگیرابوون، ماوەیەکی دیکە ئازاد دەکرێن".  ئاسۆ هاشم گوتی: "بەدەل بەرواری دوای ٣٦ رۆژی دیکە ئازاد دەکرێت، بەڵام ئومێد بەرۆشکی لەبەر ئەوەی لەسەر دۆسیەی دیکە سزادراوە، جارێ ئازادناکرێت".  عەلی حەمەساڵح، پەرلەمانتاری کوردستان، کە لە نزیکەوە چاودێری دۆسیەکانی کردووە، لە پەیجەکەی خۆی لە تۆڕی کۆمەڵایەتیی فەیسبووک نووسیویەتی: "ئومێد بەرۆشکی، بە تۆمەتی ناوزڕاندن، حوکمی دوو ساڵی دیکەی لەسەرە".  رۆژی ٢٢ی حوزەیران، دادگەی کەتنی دهۆک بڕیاری ساڵێک زیندانیکردن و پێبژاردنی ٢٤٠ هەزار دیناری بۆ چالاکڤان ئومێد حەجی فەتاح، ناسراو بە ئومێد بەڕۆشکی دەرکرد، ئەویش بە تۆمەتی خراپ بەکارهێنانی ئامێرەکانی پەیوەندیکردن و ماددەی ٢٤٠ی یاسای سزاکانی عێراق.  رۆژی ١٥ی ئایاری ٢٠٢٠ واتە رۆژێک پێش گردبوونەوەی ژمارەیەک مامۆستای دهۆک لە پارکی ئازادی لە دژی دواکەوتنی مووچەکانیان، مامۆستا بەدەل بەروارى، کە یەکێک بوو لە رێکخەرانى سەرەکیى گردبوونەوەکە، لەلایەن پۆلیسى دهۆکەوە دەستگیرکرا.  ئاسۆ هاشم گوتی: "هەڵەیەک لە رێککەوتنی دەستگیرکردنەکەی مامۆستا بەدەل بەرواریدا هەیە. ئەو لە مانگی ئایاری ٢٠٢٠ دەستگیرکراوە، بەڵام لەو نووسراوەی کە بۆ دادگا نێردراوە نووسراوە لە ٢٥ - ١١ - ٢٠٢٠ دەستگیرکراوە بەوپێیە بێت دەبێت دوای  ٣٦ رۆژی دیکە ئازاد بکرێت".  ئاسۆ هاشم گوتیشی: "لەسەر ئەو هەڵەیە قسەمان لەگەڵ سەرۆک و ئەندامانی دادگای کەتنی هەولێر کردووە، ئەوان بەڵێنیان داوە نووسراو بۆ گرتووخانە بکەن. ئێمەش لە هەوڵەکانمان بەردەوام دەبین بۆ ئەوەی ئەو هەڵەیە راست بکەینەوە".   هەرچەندە بەدەل بەرواری و ئومێد بەرۆشکی، لەنێو ئەو ١٤ کەسە بوون، کە دەبووایە لە کۆتایی مانگی مایسی ٢٠٢١ ئازادبکرێن، بەڵام بە بڕیاری دادوەر بە تۆمەتی هاندان و بەپێی ماددەی ٢٢٢ لە یاسای سزاکانی عێراق، خرانەوە زیندانەوە.