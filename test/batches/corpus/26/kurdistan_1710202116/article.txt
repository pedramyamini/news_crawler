عوسمان ئەحمەد شۆفێری تەکسییە لە هەولێر و دەڵێت، جگە لە گرانیی بەنزین، بەهۆی خراپیی کوالێتیشی نیگەرانی کردوون، "چونکە رۆژانە دوو فیولپەمپ دەسوتێت و کەسیش لێپرسینەوەی لەگەڵ ناکرێت، ئەوەی رۆژانە بە تەکسی دەستمان دەکەوێت دەبێت بەشی زۆری بە بەنزین بدەینەوە و هاونیشتمانیانیش کەمتر بە تەکسی هاتووچۆ دەکەن، چونکە هەر نرخێک ئێمە بیڵێین ئەوان بە ئاسانی رازی نابن، بۆیە پێویستە حکومەت وەکو جاران هەفتانە بە کۆبۆن بەنزین دابەشبکات و کوالێتییەکەشی باشتر بکات، چونکە ئێستا لە هەولێر لیترێک بەنزینی نۆرماڵ ٩٠٠ دینارە، بەنزینی سوپەریش ١٢٠٠ دینارە".  سیروان عەبدوڵڵا، سەرۆکی ئەنجوومەنی بەنزینخانەکانی هەولێر دەڵێت، بەهۆی گرانبوونی نرخی نەوت، نرخی بەنزین بەرزبووەتەوە، چونکە رێگەی هاوردەکردنی بەنزین لە ئێرانەوە قەدەخە کراوە، ماوەی ١٠ رۆژ ملیۆنێک لیتر لە بەغداوە دەهات، بەڵام ئێستا وەستاوە، نرخی لیترێک بەنزین لە بۆرسەی هەولێر بە ٩٠٠ دینارە، خاوەن بەنزینخانەکان لە هەر لیترێک ٢٠ دینار قازانج دەکەن".  رێبوار بابکەیی، ئەندامی لیژنەی وزە و سامانە سرووشتییەکان و پیشەسازی و بازرگانی دەڵێت، حکومەتی ئێران هاناردەکردنی بەنزینی بۆ هەرێمی کوردستان راگرتووە، چونکە رۆژانە سێ ملیۆن لیتر بەنزین لە ئێرانەوە هاوردەی هەرێمی کوردستان دەکرا، هەفتەیەکە هەناردەکردنی ملیۆنێک لیتر بەنزین لە بەغدا وەستاوە، ئەمانە هەموو بوونەتە هۆکاری گرابوونی نرخی بەنزین.  ئەو ئەندامەی لیژنەی وزە و سامانە سرووشتییەکان و پیشەسازی و بازرگانی بە پێویستی دەزانێت وەزارەتی سامانە سرووشتییەکان پاڵاوگەی تایبەتی بە خۆی هەبێت، جگە لەوە حکومەت رۆژانە ٢٥ هەزار لیتر نەوتی خاو بۆ هەردوو کۆمپانیای قەیوان و کار دەدات بۆ پێدانی بەنزین بە نرخێکی کەم بە شوفێران و بەنزینخانەکان.