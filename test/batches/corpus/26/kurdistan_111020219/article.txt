بەختیار قادر، پەیامنێری تۆڕی میدیایی رووداو لە سۆران بەیانیی ئەمڕۆ دووشەممە ١١ی تشرینی یەکەمی ٢٠٢١ لەمیانی بەشداریکردنی لە بوولتەنی هەواڵەکانی کاژێر ٠٩: ٠٠ رایگەیاند، بەگوێرەی ئەو زانیارییە سەرەتاییانەی لە سەرچاوە جیاجیاکانەوە و بەتایبەتیش لە مەکتەبی هەڵبژاردنی پارتە سیاسییەکانەوە وەرگیراون، لە بازنەی ١ی هەڵبژاردنی هەولێر کە سنووری سۆران دەگرێتەوە و ٤ کورسیی هەیە، ٣ بەربژێری پیاو و بەربژێرێكی ژن کە سەر بە پارتی دیموکراتی کوردستانن، سەرکەوتنیان بەدەستهێناوە.  پەیامنێری رووداو ئاماژەی بەوەش کرد، نەهرۆ مەحموود یەکەم بووە و زیاتر لە ٤٠ هەزار دەنگی بەدەستهێناوە، محەممەد سدیق دووەم بووە و زیاتر لە ٣٧ هەزار دەنگی بەدەستهێناوە، سیپان شێروانی سێیەم بووە و نزیکەی ٣٤ هەزار دەنگی بردووەتەوە، هەروەها فەیسەڵ کەریم خان چوارەم بووە و زیاتر لە ٢٤ هەزار دەنگی بەدەستهێناوە، بەڵام بەو پێیەی دەبێت لە شوێنی براوەی چوارەم (فەیسەل کەریم خان) کە پیاوە و دەبێت ژنێک لە شوێنی ئەو وەکو کۆتا سەربکەوێت، بەربژێرێکی دیکەی پارتی دیموکراتی کوردستان کە جوان عەبدوڵڵایە و ١٣ هەزار دەنگی بەدەستهێناوە، لە شوێنی فەیسەڵ کەریم خان دەچێتە پەرلەمانی عێراق.  هاوکات سەرپەرشتیاری کۆمیسیۆن لە سۆران بە تۆڕی میدیایی رووداوی راگەیاند، تاوەکو ئێستا هیچ سکاڵایەک نە لەلایەن پارتە سیاسییەکان و نە لەلایەن چاودێرەکانەوە تۆمارنەکراوە و ئەمڕۆش دەرگا واڵایە بۆ تۆمارکردنی تانە لە ئەنجامی هەڵبژاردنەکان.  لەم هەڵبژاردنەدا لە بازنەی ١ی پارێزگای هەولێر نزیکەی ٢٥٠ هەزار کەس مافی دەنگدانی هەبوو؛ بۆ بردنەوەی ئەو ٤ کورسییەش ٩ بەربژێر لە کێبڕکێدا بوون.