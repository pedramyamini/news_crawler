هێمن کەریم، هاونیشتمانییەک کە منداڵی خاوەن پێداویستیی تایبەتی هەیە بە رادیۆی رووداوی گوت: "کوڕەکەم تەمەنی نۆ ساڵە، ئەوە سێ ساڵی خوێندنی رۆیشت، تاوەکو ئێستا یەک قوتابخانەی هەولێر وەرینەگرتووە. بە فەرمانی وەزیری پەروەردە بڕیار دراوە ئەو منداڵانەی ئۆتیزمیان هەیە لە قوتابخانەکاندا تێکەڵی منداڵانی ئاسایی بکرێن. بۆ ئەو بابەتە شەش جار چوومەتە وەزارەتی پەروەردە. دوای ئەوە چوومەتە قوتابخانەکان، کەچی هیچیان حیساب بۆ وەزارەتی پەروەردە ناکەن. بەڕێوەبەر هەبووە پێیگوتووم: ' لێرە جێی ئەو جۆرە منداڵانە نابێتەوە ' ".  بەڵام سۆران محەممەد حسێن، بەڕێوەبەری خوێندنی نائاسایی لە بەڕێوەبەرایەتیی گشتیی پەروەردەی هەولێر گوتی: "ئێمە هەموو منداڵانی خاوەن پێداویستیی تایبەت وەردەگرین و هەرکەسێکیش کێشەی هەیە با سەردانمان بکات. بەڕێوەبەری پەروەردەی قەزاکان وەکو پێویست هاوکارمان نین، لەبەر ئەوەی مامۆستای تایبەت بە خاوەن پێداویستیی تایبەت نییە. لەناو هەولێر تەنیا پێنج قوتابخانە هەن. ئەو مامۆستایانەیشی لەوێن بە بەشداریکردن لە خولدا بوونەتە مامۆستای خاوەن پێداویستیی تایبەت. "  نەبوونی قوتابخانەی تایبەت بە قوتابییانی خاوەن پێداویستیی تایبەت و کەمیی مامۆستای تایبەت بەو بوارە بووەتە کێشەی سەرەکیی وەزارەتی پەروەردە و خێزانەکان.  د. ناجی عەلی، سەرۆکی لیژنەی باڵای ئۆتیزم لە وەزارەتی کاروکاروباری کۆمەڵایەتی گوتی: "وەزارەتی پەروەردە لە هەموو قوتابخانەکان مامۆستای تایبەتمەند بەو منداڵانەیان نییە. ئێستا لە هەولێر قوتابخانەیەکی ئەهلی کراوەتەوە ئەو منداڵە ئۆتیزمانە وەردەگرێت و تێکەڵی منداڵانی ئاساییان دەکاتەوە. ئەو قوتابخانەیە منداڵانی ئۆتیزم لە شەش ساڵییەوە وەردەگرێت. "  هێمن کەریم گوتی: "لە وەزارەتی پەروەردە مامۆستایەک بە ناوی ' ئارام ' کە بەرپرسی منداڵە ناکامەکانە، دەڵێت: ' لە هەموو هەلێر تەنیا حەوت مامۆستای تایبەت بەو منداڵانەمان هەیە و بەسەر قوتابخانەکاندا دەگەڕێن.' دەی ناکرێت ئەم منداڵانە داهاتوویان بسووتێت. کچێکی شەش ساڵانیشم هەیە کە قاچێکی شەلە، ئەویش لە قوتابخانە وەرناگرن. بەڕێوەبەری منداڵە ناکامەکان لە پەروەردەی گشتی پێیگوتووم: ' لە کاتی زەنگی پشوودا دەکەوێتە ژێرپێی منداڵان.' هیچ شتێکم ناوێت ئەوە نەبێت کە ئەو دوو منداڵەم لە قوتابخانەیەکدا جێبکەنەوە. "  سۆران محەممەد حوسێن، بەڕێوەبەری خوێندنی نائاسایی لە بەڕێوەبەرایەتیی گشتیی پەروەردەی هەولێر گوتی: "لەوانەیە قوتابخانەمان هەبێت ٢٠ - ٢٥ قوتابیی وای تێدا بێت کە بە گوێرەی رێنمایی دەبێت هەر مامۆستایەک سێ قوتابیی لابێت. ئەمە ئەرکی سەر شانی ئێمەی قورس کردووە. ئێستا ناوی ٥٠ - ٦٠ مامۆستای تایبەت بە خاوەن پێداویستییە تایبەتەکانمان کە لە پەروەردەی تایبەتن داوەتە ئەنجوومەنی وەزیران و لەوێوە رەزامەندی گەڕاوەتەوە وەزارەتی دارایی و چاوەڕێین بگەڕێتەوە وەزارەتی پەروەردە. ئەو کاتە دەتوانین بەباشی کۆنترۆڵی ئەو منداڵانە بکەین. ئێمە کێشەی هەرە گەورەمان نەبوونی مامۆستای تایبەتە بە منداڵانی خاوەن پێداویستیی تایبەت. "  سۆران محەممەد حوسێن ئاماژەی بەوە دا کە ئێستا شەش مامۆستایان وەکو وانەبێژ بۆ شاری هەولێر دیاری کردووە و بەسەر باکوور، باشوور، رۆژئاوا و رۆژهەڵاتی شاردا دابەشیان کردوون بۆ ئەوەی بەو قوتابخانانە رابگەن کە ئەو منداڵانەیان تێدایە. لەناو هەولێردا پێنج قوتابخانە هەن کە مامۆستای پەروەردەی تایبەتیان هەبێت.   ئەو منداڵانەی ئۆتیزمیان هەیە ناوەندی تایبەت بە راهێنان و چارەسەرکردنیان هەیە و د. ناجی عەلی، سەرۆکی لیژنەی باڵای ئۆتیزم لە وەزارەتی کاروکاروباری کۆمەڵایەتی گوتی: "پێشتر لە هەرێمی کوردستاندا پێنج - شەش ناوەندی تایبەت بە منداڵانی ئۆتیزم هەبوون، ئێستا بە حکومی و ناحکومییەوە بوونەتە ٣٠ ناوەند. پلانمان هەیە چەند ناوەندێکی دیکەی تایبەت بە منداڵانی تووشبووی ئۆتیزم دروست بکەین. هاوکات ئێمە گرفتی نەبوونی کەسانی پسپۆڕ بە راهێنانی منداڵانی ئۆتیزممان هەیە. "  ئۆتیزم سێ جۆری هەیە و چارەسەری هەیە و لە ناوەندەکانیش کراوە، بەڵام دەبێت لە تەمەنێکی زوودا دیاری بکرێت و ببرێتە لای پزیشک. چارەسەرەکەیش لە رێگەی هەڵسوکەوتکردنەوەیە.