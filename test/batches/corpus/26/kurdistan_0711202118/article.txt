حاجی محەممەد حەسەن، دانیشتووی گوندی لهێبان دەڵێت، "چوار کەس بوون، هاتنە لامان و مۆبایلەکەیان برد و بە منیشیان گوت، وەرە لەگەڵمان، بەڵام من گوتم نەخۆشم و ناتوانم، یەکێکیان بە کوردییەکی خراپ قسەی دەکرد، بەڵام کورد نەبوو، سیانەکەی دیکەش عەرەب بوون".  لە ناحیەی سەرگەڕان تاوەکو زنجیرە چیای قەرەچووغ، حەوت گوند دەکەونە بۆشایی ئەمنیی نێوان پێشمەرگە و سوپای عێراقەوە، جیا لە نیشتەجێبوونی خەڵک ٢٤ بیرە نەوتی تێدایە.  ناوچەکە بەهۆی مەترسیی ئەمنی بەرەو چۆڵبوون دەچێت، لەنێو هەردوو گوندی سلێمان پەخشانی کۆن و نوێ لە کۆی زیاتر لە ٤٠ ماڵ، تەنیا چوار ماڵ ماون.  شەریف مەجید، خەڵکی گوندی سلێمان پەخشان دەڵێت، "بەم شێوەیە بڕوات بە دڵنیاییەوە چۆڵ دەبێت، ئەو لامان هێزی سوپایە و پشتەوەمان هێزی پێشمەرگەیە".  لە ناوچەکە خەڵک بە شەوان پاسەوانی دەکەن و بە رۆژیش لە کاردان، هەمیشە بۆ رووبەڕووبوونەوەی هەر ئەگەرێک چەک بەدەستن. ئەسعەد فایەق، جووتیاری گوندی لهێبان ئاماژەی بەوە کرد، "چەکداری داعش هاتوونەتە سەرمان، شەو هاتنە ناو گوند مۆبایلیان بردین و بەدوای چەند کەسێک دەگەڕان".  پێشمەرگە لە ئامادەباشیی تەواودان، بەڵام بەهۆی ناهەماهەنگیی هێزە عێراقییەکان، خەریکە ناوچەکە لە بەرچاویانەوە دەبێتە چۆڵەوانی.  رائید موزەفەر فەتاح، ئەفسەری فەوجی دووی لیوای ١٨ دەڵێت، "لێرە بەدواوە رێگەی دارە بزمارەیە هەموو سوپای عێراقی لێیە، ئەو گوندانەشی لەژێر دەسەڵاتی سوپای عێراق بێت، دەسەڵاتی ئێمەی بەسەرەوە نییە و چۆڵی دەکەن، ئێمە هیچ هەماهەنگییەکمان لەگەڵیان نییە".  بەپێی ئاماری وەزارەتی پێشمەرگە، لە چوار ساڵی رابردوودا تاوەکو کۆتایی مانگی ١٠ی ئەمساڵ، زیاتر لە ٢٤١٢ هێرش لە سنووری ناوچە دابڕاوەکان ئەنجامدراوە، بەمشێوەیە:  ساڵی ٢٠٢١ تاوەکو مانگی ئۆکتۆبەر ١٧٠ هێرشی چەکداری و تەقینەوەی بۆمب ئەنجامدراوە.