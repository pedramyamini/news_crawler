کاژێر ١٠: ٤٠ خولەکی ئەمڕۆ هەینی ١٥ - ١٠ - ٢٠٢١ فڕۆکەیەکی تورکیا کوێستانەکانی گوندی ماونانی دۆڵی باڵەییانی لە سنووری شارۆچکەی قەسرێی سەر بە قەزای چۆمان بۆردوومانکرد.  شاخەوان وەرتی، بەڕێوەبەری شارۆچکەی قەسرێ بە تۆڕی میدیایی رووداوی راگەیاند: "کاژێر ١٠: ٤٠ی خولەکی ئەمڕۆ هەینی فڕۆکەیەکی بێفڕۆکەوانیی تورکیا کوێستانی تەنگی ماونانی بۆردوومانکردووە".  بەڕێوەبەری شارۆچکەی قەسرێ گوتیشی بۆردوومانەکە هیچ زیانی گیانی بۆ سەر گوندنشینانی ناوچەکە نەبووە.  بۆردوومانەکانی ئەمڕۆی تورکیا سنووری پشدەریشی لە ئیدارەی راپەرین گرتەوە.  بەپێی زانیارییەکانی رووداو فڕۆکەکانی تورکیا پێشنیوەڕۆی ئەمڕۆ هەینی هەریەک لە کوێستانەکانی بێرمکە، قەڵا توکان، ساوێن و سوورەدێیان لە سنووری دەڤەری پشدەر بۆردوومانکردووە.  سوپای تورکیا زوو زوو بە پاساوی بوونی چەکدارانی پەکەکە لە ناوچەکەدا، بۆردوومانی بناری قەندیل دەکات. بەهۆی بۆردوومانەکانەوە تاوەکو ئێستا چەندین سڤیل بوونەتە قوربانی. ساڵانەش هەر بەهۆی بۆردوومانەکانەوە رووبەرێکی زۆری دارستان و پاوانەکانی کوردستان دەسووتێن.