ئەمڕۆ هەینی ٢٢ - ١٠ - ٢٠٢١ ئیبراهیم شێخۆ، بەرپرسی رێکخراوی مافی مرۆڤی عەفرین لە شەهباوە بەشداری لە بووڵتەنی کاژێر ١٩: ٠٠ی هەواڵەکانی تایبەت بە رۆژئاوای کوردستان کرد کە نالین حەسەن پێشکێشی کرد، گوتی، "هەموو جۆرەکانی پێشێلکاری لە عەفرین بەردەوامن، لەوانە کوشتن، لێدان و رفاندن. "  ئیبراهیم شێخۆ گوتیشی، گرووپە چەکدارەکان "داوای پارە لە هاونیشتمانیان دەکەن، چونکە عەفرین ناوچەیەکی دەوڵەمەندە؛ پێش داگیرکردنی، ١٨ ملیۆن داری زەیتوونی تێدا بوو و ئێستاش کاتی پێگەیشتنی بەروبوومی زەیتوونە. "  ئیبراهیم شێخۆ دەڵێت، "ئەوانەی لەبەر زۆرداری و چەوساندنەوە لە عەفرین ئاوارەبوون، بە تۆمەتی پەیوەندییان بە بەڕێوەبەرایەتیی خۆسەرەوە دەست بەسەر ماڵ و باخیاندا گیراوە. ئەوانەشی لەوێ ماون هەمان تۆمەتیان ئاراستە دەکرێت و پارەیان لێ وەردەگیرێت، کە لە دوو هەزار دۆلارەوە دەستپێدەکات بۆ ١٠ هەزار دۆلار. "  رۆژی ٢١ - ١٠ - ٢٠٢١ لە سنووری عەفرین کەسێک لەبەر قسەکردن بە زمانی کوردی دەستگیرکرا. لەوبارەوە ئیبراهیم شێخۆ رایگەیاند، "ئەوکەسە خۆی دژی کوردە و بۆ بەرژەوەندیی سوڵتان موراد کاری کردووە، بەڵام گرووپە چەکدارەکان قسەکردنی کوردییان لێ قبووڵ نەکردووە. "  بەرپرسی رێکخراوی مافی مرۆڤ لە عەفرین گوتیشی، گیانلەدەستدانی هاونیشتمانیان لە عەفرین زۆرە و دەشڵێن، هۆکارەکەی کۆرۆنایە، لە کاتێکدا عەرەبە براوەکان بەو رێژەیە نامرن.  لە کانوونی دووەمی ٢٠١٨ دا سوپای تورکیا و هێزە نزیکەکانی لە ئۆپۆزیسیۆنی سووریا هێرشیانکردە سەر عەفرین و دوای نزیکەی دوو مانگ لە شەڕ، هەرێمەکەی رۆژئاوای کوردستانیان کۆنترۆڵکرد.