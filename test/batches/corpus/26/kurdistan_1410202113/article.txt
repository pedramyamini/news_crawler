مەلا کەریم شکور، بەربژێری هاوپەیمانیی کوردستان بەتۆڕی میدیایی رووداوی راگەیاند "لە ژماردنەوەی دەستیی دوایین وێستگە زیاتر لە ١٠٢ دەنگی تێدابوو، بەڵام دەرئەنجام بەربژێری کورد بەجیاوازی ٣٦٩ دەنگ لەپێش بەربژێرەکەی قەزای بەلەدە. ئێستا چاوەڕوانی راگەیاندنی ئەنجامی کۆتایی بازنەی دووی سەلاحەدینن، چونکە دەبێ ئەنجامی دوایین وردبینی بگەیێندرێتە کۆمیسیۆن تاوەکو بە فەرمی رابگەیێندرێ".  بەپێی ئەنجامی بەرایی هەڵبژاردنەکان مەلا کەریم شکور بەربژێری هاوپەیمانیی کوردستان کە هاوکات لێپرسراوی مەڵبەندی حەمرینی یەکێتییە خاوەنی ١٠٣٦٧ دەنگ بوو و لەپلەی سێیەمی بەربژێرە دەرچووەکانی بازنەی دووەمی سەڵاحەدین دەهات، دوای ژماردنەوەی دوایین وێستگە ١٠٢ دەنگ زیادیکرد بەو پێیە بووەتە خاوەنی ١٠٤٦٩ دەنگ، هاوکات بەربژێرەکەی قەزای بەلەد بەناوی عەمار حیکمەت عەبدولحسێن خاوەنی ١٠١٠٠ دەنگە، بەوەش جیاوازییەکەی زیاترە و هیچ مەترسییەک لەسەر لەدەستدانی ئەو کورسییە نەماوە.  یەکێتی: چاوەڕوانین ژمارەی کورسییەکانمان بگاتە ٢٠ کورسی  ئەندامێکی مەکتەبی سیاسیی یەکێتی نیشتمانیی کوردستان رایدەگەیێنێت چاوەڕواندەکەن ئەگەر ئەو تانانەی پێشکەشیان کردوون پەسەندبکرێن، کورسییەکانیان زیاد بکەن بۆ ٢٠ کورسی. جەختیش دەکاتەوە ئەو کورسییانەی بەدەستیانهێناون کورسی هاوپەیمانیی کوردستانن و بەتەنیا بە هی یەکێتی نازانن.  رزگار حاجی حەمە، ئەندامی مەکتەبی سیاسیی یەکێتی نیشتمانیی کوردستان بە رووداوی راگەیاند، هاوپەیمانیی کوردستان لە نەینەوا، هەولێر و سەلاحەدین زیاتر لە ١٥ تانەی پێشکەشی کۆمیسیۆن کردووە و ئەگەر ئەنجامی تانەکان بەدڵی ئەوان بگەڕێتەوە ژمارەی کورسییەکانیان دەبێتە ٢٠ کورسی، کە تاوەکو ئێستا ١٧ کورسییان هەیە.  هەرچەندە بزووتنەوەی گۆڕان نەیتوانیوە هیچ کورسییەک لەنێو هاوپەیمانیی کوردستان بەدەستبهێنێت و ئەوەش دەستلەکارکێشانەوەی رێکخەری گشتیی بزووتنەوەکە و ئەندامانی خانەی راپەڕاندنی لێکەوتەوە، بەڵام ئەندامەکەی مەکتەبی سیاسیی یەکێتی دەڵێت: ئەوان کورسییەکانیان تەنیا بە کورسی یەکێتی نازانن و ئەوەی بەدەستهاتووە کورسی هاوپەیمانییەکەیە، جەختیش دەکاتەوە بەبێ بزووتنەوەی گۆڕان هیچ هەنگاوێک لە پرۆسەی سیاسیی دوای هەڵبژاردندا نانێن.  کۆمیسیۆنی باڵای سەربەخۆی هەڵبژاردنەکان ماوەی سێ رۆژی دیاریکرد بۆ وەرگرتنی تانەی لایەنە سیاسییەکان لە هەڵبژاردن، ئێستا کۆمیسیۆن سەرقاڵی تاوتوێکردنی تانەکانە و شاندی زۆربەی لایەنە سیاسییەکانیش لە بەغدان بۆ بەدواداچوونی تانەکانیان و چاودێریکردنی ژماردنەوەی دەستیی دەنگەکان.   کۆمیسیۆنیش رایگەیاندووە، ئەو ئەنجامانەی راگەیێندران ئەنجامی سەرەتایین و رەنگە دوای ژماردنەوەی دەستیی دەنگەکان و یەکلابوونەوەی تانەی لایەنەکان گۆڕانکاریی بەسەر ژمارەی کورسی لایەنەکاندا بێت. هەرئەوەشە وایکردووە جگە لە یەکێتی، پارتی دیموکراتی کوردستانیش چاوەڕوانی ئەوە دەکات ژمارەی کورسییەکانی بگاتە ٣٤ بۆ ٣٥ کورسی و لایەنە عێراقییەکانیش هەمان چاوەڕوانیی زیادکردنی کورسییەکانیان هەبێ