ئەمڕۆ چوارشەممە  ٢٧/١٠/٢٠٢١، کۆنسوڵخانەی کۆماری ئیسلامی ئێران لە سلێمانی راگەیێنراوێکی لە بارەی هاتووچۆی هاونیشتیمانیانی هەرێمی کوردستان بۆ ئێران و وەرگرتنی ڤیزاوە بڵاوکردەوە.  بەپێی راگەیێنراوەکە: "بۆ وەرگرتنی هەر جۆرە ڤیزایەکی ئێران بە گەشتیاریشەوە، هاووڵاتیانی هەرێمی کوردستان دەتوانن لە رێگەی کۆمپانیا و نووسینگەکانی گەشتیاری داواکاریی پێشکەش بکەن و ببنە خاوەنی ڤیزای ئێران و  بە رەچاوکردنی پرۆتۆکۆڵە تەندروستییەکان دەتوانن گەشتی کۆماری ئیسلامی ئێران بکەن".  لەراگەیێنراوەکەدا کۆنسوڵخانەی کۆماری ئیسلامیی ئێران لە سلێمانی ئاماژەی بەوەشداوە پێدانی ڤیزا لە کۆنسوڵخانە بەخۆڕاییە و کۆمپانیا و نووسینگە گەشتیارییەکان لە بەرامبەر وەرگرتنی هەر ڤیزایەک بۆیان نییە لە ٥ هەزار دینار زیاتر لە هاونیشتیمانیان وەربگرن".   سیروان حوسێن محەممەد، گوتەبێژی دەروازەی سنووری حاجی ئۆمەران لەنێوان کۆماری ئیسلامی ئێران و هەرێمی کوردستان بەتۆڕی میدیایی رووداوی گوت: "ئێران بەهۆی بڵاوبوونەوەی زۆری کۆرۆناوە لە ٢١ی شوباتی ٢٠٢١ ەوە پێدانی ڤیزای بۆ گەشتیاری راگرتبوو تەنیا بۆ سێ کەس نەبێت ئەوانیش ئەو کەسانەی قوتابین و لە ئێران دەخوێنن، لەگەڵ نەخۆش و هەروەها بۆ بازرگانی، بەڵام ئێستا پێدانی ڤیزا دەستی پێکردووەتەوە".  سەبارەت بە مەرجی هاتووچۆکردن لەرێگەی دەروازە سنوورییەکانەوە، گوتەبێژی دەروازەی حاجی ئۆمەران گوتی" پێویستە ئەو کەسانەی گەشتی ئێران دەکەن کارتی وەرگرتنی ڤاکسینیان بە هەردوو قۆڕچکەوە هەبێت، لەگەڵ ڤیزا و پشکنینی کۆرۆنا (PCR)  و ڤیزا".  رۆژی دووشەممە ٢٥/١٠/٢٠٢١، ئیرەج مەسجدی، باڵیۆزی ئێران لە عێراق لە توویتێکدا رایگەیاند: "لە ئەمڕۆوە عێراقییەکان دەتوانن بەبێ ڤیزا گەشت بۆ ئێران بکەن".  رۆژی دووشەممە ٢٥/١٠/٢٠٢١، کۆنسوڵخانەی كۆماری ئیسلامیی ئێران له سلێمانی ئاگادارییەکی تایبه‌ت به ئاسانكاریی نوێی گه‌شتی هاووڵاتیانی عێراق بۆ كۆماری ئیسلامیی ئێران له‌ڕێی فڕۆكه‌وه بڵاوکردەوە.  لە ئاگادارییەکەدا هاتبوو: "به‌پێی رێكه‌وتنه‌كانی پێشووی نێوان حكومه‌ته‌كانی كۆماری ئیسلامیی ئێران و كۆماری عێراق، هاوڵاتیانی عێراقی ده‌توانن له رۆژی ٢٥ی تشرینی یەکەمی ٢٠٢١ ەوە، ته‌نیا به هه‌ڵگرتنی پاسپۆرتی باوه‌ڕپێكراو و ماوه‌به‌سه‌رنه‌چووی عێراقی و به ره‌چاوكردنی رێكاره ته‌ندروستییه‌كان ده‌توانن له سنووره ئاسمانیه‌كانه‌وه بچنه ناو خاكی كۆماری ئیسلامی ئێرانه‌وه".  رۆژی ١٢/٩/٢٠٢١، ئیبراهیم رەئیسی، سەرۆککۆماری ئێران لە کۆنگرەیەکی رۆژنامەڤانیدا لەگەڵ مستەفا کازمی، سەرۆکوەزیرانی عێراق، کە سەردانی ئێرانی کردبوو رایگەیاند هەردوولا گەیشتوونەتە رێککەوتن بۆ هەڵگرتنی ڤیزا لە نێوان عێراق و ئێران.