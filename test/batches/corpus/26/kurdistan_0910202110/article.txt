تەحسین خەفاجی، گوتەبێژی فەرماندەی ئۆپەراسیۆنە هاوبەشەکان وردەکاریی کار و چالاکیی هێزەکانی بۆ رۆژی دەنگدان لەبەر هۆکاری ئەمنی ئاشکرانەکرد، بەڵام رایگەیاند، "پلانێکی تایبەتمان بۆ پاراستنی پرۆسەی هەڵبژاردن داڕشتووە. "  خەفاجی باسی لە بڵاوکردنەوەی هێز بە دەوری سەرجەم وێستگەکانی دەنگدان کرد، هەروەها پاراستنی گواستنەوەی کەرەستەی لۆجیستی وەکو کاخەزی دەنگدان و مەرەکەب و سەرجەم پێداویستییەکانی دیکەی خستە ئەستۆی هێزە ئەمنییەکان.  هەڵبژاردنی رۆژی شەممە شەش مانگ بەر لە وادەی دیاریکراوی خۆی بەڕێوەدەچێت، ئەوەش بەڵێنێکی مستەفا کازمی، سەرۆکوەزیرانی عێراق بوو کە لەکاتی دەستبەکاربوونی لە ٢٠٢٠ بە خەڵكی عێراقی دا.  بەربژێران لەم هەڵبژاردنەدا هەموو هەوڵێکیان بۆ رازیکردنی خەڵک بە دەنگدان خستووەتەگەڕ، ئەوەش بۆ رێگریکردن لە دووبارەبوونەوەی سیناریۆی هەڵبژاردنەکەی ٢٠١٨ کاتێک کەمترین رێژەی بەشداری دەنگدەران لە هەڵبژاردنەکە تۆمارکرا.  بۆ ئەم هەڵبژاردنە ٣٤٤٩ بەربژێر کێبڕکێ لەسەر بەدەستهێنانی کورسییەکانی پەرلەمانی عێراق دەکەن کە لە ٣٢٩ کورسی پێکدێن، ئەمە پێنجەم هەڵبژاردنە لەدوای رووخانی حکومەتەکەی سەدام حوسێن لە ٢٠٠٣ دا.  لەم هەڵبژاردنە نزیکەی ٢٥ ملیۆن عێراقی لەنێو ٣٨ ملیۆن دانیشتووانی وڵاتەکە مافی دەنگدانیان هەیە.