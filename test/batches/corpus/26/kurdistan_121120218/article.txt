یەكەم بەفری پاییزی لە رۆژهەڵاتی كوردستان پارێزگاكانی ورمێ، كرماشان، سنە و ناوچەی هەورامانی گرتەوە و ژمارەیەكی زۆری شارەكانی رۆژهەڵاتی كوردستانی سپیپۆشكرد. شەپۆلی بەفربارینەكە بووە هۆی وەستاندنی هاتووچۆ لە نێو ئەو شار و شارۆچکانە بەفریان تێدا باریوە.  بەپێی ئەو زانیارییانەی دەست تۆڕی میدیایی رووداو كەوتوون، لە شاری بیجاڕی سەر بە پارێزگای سنە، نزیكەی ٣٥ سانتیمەتر بەفر باریبوو كە بەتەواوەتی شارەكەی سپیپۆشكردبوو و تاوەکو دوانیوەڕۆ بەردەوامبوو و ببووە هۆی وەستاندنی هاتووچۆ لەنێو ئەو شارەدا. هەر لەو رۆژەدا لە ژمارەیەك ناوچەی پارێزگای كرماشانیش زیاتر لە ٣٠ سانتیمەتر بەفر باریبوو.  لە پارێزگای ورمێش لە شارەكانی پیرانشار، مهاباد، سەردەشت و باكووری پارێزگاكە بەفرێكی زۆر باریبوو و ببووە هۆی وەستاندنی هاتووچۆ لە نێوان شارەكانی ئەو پارێزگایەدا. هەر بۆیە پۆلیسی هاتووچۆ داوا لەسەرجەم هاونیشتمانیان دەكات لەئەگەری دەرچوونیان لە ماڵەوە، پێویستە كەرەستەی گەرەمكەرەوە و زنجیری تایە لەگەڵ خۆیاندا ببەنە دەرەوە.  لە ئێوارەی پێنجشەممەوە بەفر بارین لە حاجی ئۆمەرانی پارێزگای هەولێریش دەستیپێکردووە و تاوەکو نیوەڕۆی هەینی ١٢ - ١١ - ٢٠٢١ نزیکەی ١٠ سانتیمەتر بەفر لەو ناوچەیە باریبوو.