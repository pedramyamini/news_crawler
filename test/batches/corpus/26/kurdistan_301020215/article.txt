کۆچبەرەکان لەو کەمپە دەستبەسەرکراون بۆیان نییە بچنە دەرەوە، لە یەکێک لە ژوورەکان ژنێکی کوردی خەڵکی شاری هەولێر نیشتەجێکراوە کە لە هاوژین و منداڵە ٥ ساڵانەکەی و ٣ برای دابڕاوە، ئەو لە دۆخێکی سەختی دەروونیدا دەژی و چیرۆکی هاتنی خۆی و هاوژین و منداڵەکەی دەگێڕێتەوە.  بە گوتەی ئەو ژنە کە نەیویست ناوی خۆی ئاشکرا بکات، "رۆژی ١٢ی ئەم مانگە لە هەولێر بەرەو دوبەی بەڕێکەوتین؛ دوای دوو شەو مانەوە لە دوبەی چووینە بێلاڕووس؛ دوای دوو شەو مانەوەش لە بێلاڕووس قاچاخچی پێی گوتین ئەمشەو بەڕێدەکەوین بۆ شوێنی مەبەست".  ماوەی چەند مانگێکە کۆچبەران لە رێگەی بێلاڕووسەوە هەوڵی گەیشتن بە وڵاتانی یەکێتیی ئەوروپا دەدەن، ئەو ژنەش کە خەڵکی هەولێرە دەڵێت: "ماوەی ١٢ رۆژ لەنێوان بێلاڕووس و پۆلەندا بووین؛ شەوان پۆلیسی بێلاڕووس ئێمەیان فڕێدەدایە نێو سنووری پۆڵەندا، پۆلیسی پۆڵەنداش دەیگرتین و فڕێی دەداینەوە نێو بێلاڕووس".  لەبارەی رەوشی خۆیان لە سنووری نێوان بێلاڕووس و پۆلەندا و کەشوهەوای ناوچەکە، ئەو ژنە گوتی: "کەشەکە زۆر سارد بوو، پێشبینی ناکەیت چەندە ساردە بە منداڵی بچووکەوە، تەنانەت لەو رێگەیە ئاوی پیسمان دەخواردەوە؛ نان نەبوو، خواردنمان پێنەمابوو. من و منداڵەکەم و سێ براکەم ماوەی ٥ رۆژ نان و ئاومان نەخوارد، پیاوەکەم لێم دابڕا، هەموو شەوێک پۆلیسی بێلاڕووس کۆچبەرەکانی لە کەمپەکان کۆدەکردەوە و دەیخستنە نێو دوو بارهەڵگر و رێگەکەی دەکردەوە و رەوانەی ئەو دیو سنووری دەکردن".  ئێستا ئەو ژنە بە تەنیا لەو کەمپەی پۆڵەندا دەژی و چیرۆکی دابڕانی لە هاوژینەکەی دەگێڕێتەوە و دەڵێت: "کاتێک پۆلیسی بێلاڕووس ئاودیوی سنووری پۆڵەندای کردینەوە، براکانم تێپەڕین، خۆم تێپەڕیم، پۆلیس نەیهێشت پیاوەکەم تێپەڕێت و پۆلیسی پۆڵەندا گەیشتە سەرمان؛ لەوێ لە پیاوەکەم دابڕام، ماوەی ١٠ رۆژە هیچ هەواڵێک لەبارەی پیاوەکەم نازانم".  لەبارەی دۆخی تەندروستیی خۆی و رەوشی لەنێو کەمپەکە، ئەو ژنە دەڵێت: "دوو شەو و دوو رۆژ لە نەخۆشخانە مامەوە، جەستەم وشک ببوو، ١٤ بوتڵ ئاویان تێکردم، دوو شەو و دوو رۆژیشە لێرەم، ٥ رۆژە بەڵێنیان پێداوم کە منداڵەکەم بۆ دەهێنن، بەڵام تاوەکو ئێستا نەیانهێناوە. دۆخم باش نییە؛ قاچێکم لە ئەنجامی مامەڵەی پۆلیسی بێلاڕووس شکاوە؛ پاڵیان پێوە دەناین و هاواریان بەسەردا دەکردین و ئازاریان دەداین، من لێدانم بەرنەکەوت، بەڵام بەربوومەوە و پێم وەرگەڕا و شکا".  ئەو ژنە داوا دەکات بە هەر شێوەیەک بێت منداڵەکەی بۆ ببەنە لای و دەڵێت: "تکاتان لێدەکەم بە هەر شێوەیەک بێت چیتان پێدەکرێت تەنیا منداڵەکەم کە ٥ ساڵە بهێننە لای خۆم، برایەکیشم نەخۆشیی شەکرەی هەیە، هەوکردنی دڕکەپەتکی هەیە. تکاتان لێدەکەم بەس منداڵەکەم و براکەم، هەواڵی پیاوەکەشم هیچ نازانم، تکاتان لێدەکەم بە هانامانەوە وەرن".  ئەو ژنە کۆچبەرەی خەڵکی شاری هەولێر لە رێگەی رووداوەوە داوا لە خەڵک دەکات خۆیان لەو رێگەیە نەدەن و بە قسەی قاچاخچییەکان باوەڕ نەکەن و دەڵێت: "داوا دەکەم کەس نەیەتە ئەو رێگەیە؛ هەمووی درۆیە، وەڵڵا بە ئێمەیان گوت سێ کاژێر رێگەیە و دەچنە نێو ئەڵمانیا، بەڵام هەمووی درۆیە؛ دوو رێبەرمان گرت؛ دوو قاچاخچیمان گرت؛ رێبەر کە دێتە پۆڵەندا هەڵدێت؛ نەوەک ژیانی ئێمە، بەڵکو ژیانی خەڵکی هەموو کەمپەکانی بێلاڕووس لە دۆخێکی زۆر خراپدایە؛ توخودا بە هانایانەوە بڕۆن، منداڵی وا هەیە گورچیلەی وەستاوە و هەموو لەشی ئەستوور بووە بەهۆی ئەو ئاوە پیسەی دەیخواتەوە. نێوان هەردوو سنوورەکە خەڵکێکی زۆری تێیدایە و تکایە بە هانایانەوە بچن؛ کەشوهەوایەکە زۆر ساردە؛ هیچ کەسێک بەرگە ناگرێت، چەندین کەس مردوون، هەموو هەڵخەڵتێندراوین".