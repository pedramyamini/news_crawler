ئەمڕۆ پێنجشەممە ٢٨ - ١٠ - ٢٠٢١، موقەدەم ئازاد تەها، گوتەبێژی هاتووچۆی دهۆک، بە تۆڕی میدیایی رووداوی راگەیاند، کاژێر ٢: ٠٠ی بەرەبەیانی ئەمشەو لە ئەنجامی وەرگەڕانی ئۆتۆمبێلێک لە جۆری تاکسی لە گەلی زاویتە، کەسێک گیانی لەدستدا و سێ کەسی دیکەش برینداربوون.  موقەدەم ئازاد تەها راشیگەیاند هەر دوێنێ لە سنووری قەزای ئامێدی لەسەر رێگای گشتیی نێوان (قەدش - سەرسنگ) رووداوێکی دیکەی هاتووچۆ روویدا لە نێوان دوو ئۆتۆمبێل لە ئەنجامدا پێنج کەس برینداربوون و گوتی: "برینی دووانیان سەختە".  بەپێی ئامارەکانی هاتووچۆی هەرێمی کوردستان، لە ١ - ١ - ٢٠٢١ تاوەکو ١ - ٨ - ٢٠٢١، دوو هەزار و ٢٨٧ رووداوی هاتووچۆ تۆمارکراون، کە بەهۆیانەوە ٣١٦ کەس گیانیان لەدەستداوە و سێ هەزار و ٩٩١ کەسیش برینداربوون.