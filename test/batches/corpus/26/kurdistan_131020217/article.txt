دەزگای هەڵبژاردنی یەکگرتووی ئیسلامیی کوردستان رایگەیاند، سەبارەت بەو هەواڵانەی کە باس لە گۆڕانکاریی بەسەر ئەنجامە بەراییەکانی دەکەن، "ئێمە لە دەزگای هەڵبژاردنی یەکگرتووی ئیسلامی کوردستان لە نزیکەوە ئاگادارین و بە دواداچوون بۆ ئەو بابەتە دەکەین. "  لە بازنەی دووەمی دهۆک، سەگڤان یوسف، بەربژێری پارتی دیموکراتی کوردستان بە پلەی یەکەم سەرکەوتووە، بەڵام لەسەر پلەی دووەم، رکابەرییەکی تووند لەنێوان عەبدولواحید ئەحمەد، بەربژێری پارتی و عومەر کۆچەر، بەربژێری سەربەخۆ (یەکگرتوو پاڵپشتی دەکات) هەیە.  بەپێی یەکلاییکردنەوەی دەنگی ٢٩٥ وێستگە، عەبدولواحید ئەحمەد، بەربژێری پارتی هاتووەتە پلەی دووەم و شوێنی عومەر کۆچەری گرتووەتەوە، کە پێشتر بەپێی ئەنجامی سەرەتایی ئەو دووەم بوو.  عومەر کۆچەر لە فەیسبووکی خۆی روونکردنەوەیەکی نووسیوە و دەڵێت، "ئەمە تەنیا ٢٠ % ی جیاکردنەوەی دەنگەکانە و ٨٠ % ماوە". بەپێی ئاماری کۆمیسیۆنیش لە پارێزگای دهۆک دەنگی ٢٩٥ وێستگە یەکلایی کراونەتەوە و ١٩٣ وێستگە ماون.  دەزگای هەڵبژاردنی یەکگرتووی ئیسلامیی کوردستان لە راگەیێندراوەکەیدا ئاماژەی بەوەکردووە، "ئێمە دڵنیاین کە دەنگەکانی مامۆستا عومەر کۆچەر زۆر زیاترە لەوەی کە راگەیێندراوە و لەو بوارەدا هەر جۆرە دەستکاریکردنێکی نایاسایی رەتدەکەینەوە و نزیکەی ٨٨ سندووقی دەنگدانی گشتی ماون بژمێردرێن و زانیاریی تەواو لە بەردەستمانە کە لە زۆربەی هەرە زۆری ئەو سندووقانە دەنگی زۆرینەمان بردووەتەوە، داتا کۆکراوەکانی چاودێران دەیسەلمێنن مامۆستا عومەر کۆچەر لە بازنەکەی خۆیدا لە ریزبەندی  دووەمدایە و سەرکەوتنی بەدەستهێناوە".    هەروەها سەرلەبەیانی ئەمڕۆ سەگڤان حەسەن، بەرپرسی راگەیاندنی لقی دهۆکی کۆمیسیۆنی باڵای سەربەخۆی هەڵبژاردنی عێراق بە تۆڕی میدیایی رووداوی راگەیاند، ئەمە ئەنجامی کۆتایی نییە، ژمارەیەک وێستگە ماون کە بە دەستیش یەکلایی دەکرێنەوە و گوتیشی "گۆڕانکارییەکان بەهۆی جیاکردنەوەی دەنگی ٥ % ی وێستگەکان بووە".