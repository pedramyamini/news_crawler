بەگوێرەی راگەیێندراوێک کە ئەمڕۆ شەممە ٦ی تشرینی دووەمی ٢٠٢١ له هەژماری تایبەتی وەزارەتی بەرگریی تورکیا لە تۆڕی کۆمەڵایەتی تویتەر بڵاوکراوەتەوە، سوپای تورکیا لە ناوچەی حەفتانین لە هەرێمی کوردستان ٣ گەریلای پەکەکە دەستنیشانکردووە و لە رێگەی تۆپخانەکانیانەوە کردوونیەتنە ئامانج.  وەزارەتی بەرگریی تورکیا لەگەڵ بڵاوکردنەوەی هەواڵەکە، دیمەنی تۆپبارانەکەشی بڵاکردووەتەوە و ئاماژەی بەوەداوە، لە ئەنجامی تۆپبارانەکەدا ٣ گەریلاکە گیانیان لەدەستداوە.   ناوەندی راگەیاندنی هێزەکانی پاراستنی گەل - هەپەگە کە باڵی سەربازی پەکەکەیە تاوەکو ئێستا هیچ روونکردنەوەیەکی لەو بارەیەوە نەداوە.    هەپەگە لە دوایین راگەیێندراویدا کە رۆژی هەینی ٥ی تشرینی دووەمی ٢٠٢١ بڵاویکردووەتەوە، ئاماژەی بە بەردەوامی شەڕ و ئۆپەراسیۆنەکانی سوپای تورکیا لە باشووری کوردستان داوە و رایگەیاندووە، رۆژی پێنجشەممە ٤ی تشرینی دووەم لە ناوچەی زاپ هێلیکۆپتەرێکی جەنگیی سوپای تورکیایان کردووەتە ئامانج.   سوپای توركیا رۆژی ١٥ی حوزه‌یرانی ٢٠٢٠ له رێگه‌ی هێزه ئاسمانییه‌كانییه‌وه ئۆپه‌راسیۆنی ناسراو بە "چڕنووکی هه‌ڵۆ" و رۆژی ١٧ی حوزه‌یرانیش هێزه‌كانی وشكانیی ئۆپه‌راسیۆنی ناسراو بە "چنگی پڵنگ" و لە کۆتایی نیسانی ٢٠٢١ یشدا ئۆپەراسیۆنی ناسراو بە "چڕنووکی هەورەبرووسکە"ی لە باشووری کوردستان دەستپێکرد.   بەرپرسانی وه‌زاره‌تی به‌رگریی توركیا دەڵێن، ٥٠ کیلۆمەتر له قووڵایی هەرێمی كوردستاندا دژی په‌كه‌كه شه‌ڕ ده‌كه‌ن و ئۆپه‌راسیۆنەکەش تاوەکو به‌جێگه‌یاندنی ئامانجه‌كه‌ی به‌رده‌وام ده‌بێت، كه بریتییه له كۆنترۆڵكردنی ناوچه‌ی حه‌فتانین و ده‌ڤه‌ره‌كانی ده‌وروبه‌ری بۆئه‌وه‌ی رێگری بكات "له جموجووڵه‌كانی په‌كه‌كه" له نێوان باكوور و باشوور و رۆژئاوای كوردستان.  لە چوارچێوەی ئەو ئۆپەراسیۆنانەی سوپای تورکیا کە ماوەی چەند مانگێکە لە باشووری کوردستان بەردەوامن، لە دەورووبەری ئەو ناوچانەدا کە بنکەی سەربازی تورکیا دروستکراون، هەزاران دار بڕدراون و سووتێندراون و زیانێکی زۆر بە سرووشت و ژینگەی کوردستان گەیێندراوە.