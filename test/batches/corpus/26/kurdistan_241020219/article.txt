چوار ساڵە پرۆسەی تەعریب بەرۆکی ناوچە کوردییەکانی کەرکووکی گرتووە، میلۆنێک و ٢٠٠ هەزار دۆنم زەوی کێشەیان لەسەرە و نزیکە ٤٠٠ دۆنمیان مەترسیی تەعریبیان لەسەرە، خاوەنی بەشێک لەو زەویانە گۆڕینی ئیدارەی ئێستای کەرکووک بە تاکە چارەسەری کێشەکانیان دەزانن.  ئەحمەد کەریم، جووتیار بە رووداوی گوت، "چەند ساڵە ئەم ئیدارەیە هیچی بۆمان نەکردووە، نەک تەنیا بۆ کورد، بەڵکو بۆ تورکمان و پێکهاتەکانی دیکەش و جووتیارانیش لەم بابەتە زۆر زەرەرمەند بوون، چونکە هیچ هەوڵێک نادەن و هەر فەرمانێک لە بەغداوە بێت ئەمان زیاتر تۆخی دەکەنەوە".  جووتیارێکی دیکە بەناوی سەردار مەحموود لە سنووری داقووق دەڵێت، "ئومێدەوارین ئیدارە بگۆڕدرێت و ئیدارەیەکی باشتر دابنرێت، چونکە ئەو ئیدارەی ئێستا هەیە ناتوانێت هیچ بۆ خەڵک و جووتیاران بکات و هیچ شتێکیش نەکراوە و نەیانتوانیوە کار بکەن و ئومێدەوارین بگۆڕدرێت و باشتر بکرێت".  پۆستی پارێزگاری کەرکووک ناکۆکیی لە نێوان لایەنە سیاسییەکانی کەرکووک دروستکردووە و هەمووان چاویان لەو پۆستە بڕیوە، لایەنە عەرەبییەکان دەیانەوێت ئەو پۆستەیان لە دەست بمێنێتەوە و تورکمانیش وەرگرتنی ئەو پۆستە بە مافی خۆی دەزانێت.  ماردین گوێگقایە، بەرپرسی بەشی سیاسیی بەرەی تورکمان دەڵێت، "ئیدارەی کەرکووک لە قۆناخی داهاتوودا دەبێت بە رێککەوتن بێت و بە هاوبەشی بێت لەنێوان هەر سێ پێکهاتەکەی کەرکووک، ئێمە پابەند نین پارێزگاری ئێستا بمێنێتەوە وەکو پارێزگا، پێشتر ئیدارەیەکی کوردی هەبوو لە کەرکووک و ئەمڕۆش ئیدارە عەرەبییە، ئێمەش چەند جارێکە داوا دەکەین پارێزگاری ئاییندە لە پێکهاتەی تورکمانی بێت".  پارتی کە لە هەڵبژاردنی ١٠ی ئۆکتۆبەر دوو کورسیی پەرلەمانی عێراقی لە کەرکووک بەدەستهێنا، چاوی لەوەیە لەنێوان پۆستی پارێزگاری کەرکووک یان سەرۆککۆماری عێراق یەکێکیانی بۆ یەکلایی بکرێتەوە و بۆ ئەو مەبەستەش سەردان و کۆبوونەوەی لەگەڵ حیزب و لایەنە کوردستانی و تورکمانییەکان دەستپێکردووە.  عەلی حوسێن، بەرپرسی پەیوەندییەکانی پارتی رایگەیاند، "پارتی هەم دەستکەوتی هەڵبژاردنی هەیە و هەمیش پێگەکەی حساب بۆ کراوە، بەڵام ئەم بابەتانە دەگەڕێتەوە بۆسەر شانی شاندەکانی گفتوگۆکردن، ئەوەی کە گرینگە بۆ هەرێمی کوردستان پێگەی کوردە و پێگەی هەرێمی کوردستانە، بۆ پۆستەکانیش دەبێت هەمووی رەچاو بکرێت و لایەنەکانیش تێگەیشتنیان بۆ پێگەی هەر لایەنێکی سیاسی بکەن بە تایبەتی پارتی دیموکراتی کوردستان".  یەکێتی کە ژمارەی کورسییەکانی لە کەرکووک، لە شەش کورسییەوە بۆ سێ کورسی کەمیکردووە، حەسیبە عەبدوڵڵا پۆستی پارێزگار بە هێڵی سوور دەزانێت و دەڵێت ئەو پۆستە پشکی کوردە و لەنێو کوردیش پشکی یەکێتییە.