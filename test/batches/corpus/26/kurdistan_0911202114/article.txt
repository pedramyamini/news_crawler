ئەمڕۆ سێشەممە ٠٩ - ١١ - ٢٠٢١، سەعدی ئەحمەد پیرە، ئەندامی مەکتەبی سیاسیی یەکێتیی نیشتمانیی کوردستان لەکاتی بەشداریکردنی لە بوولتەنی هەواڵەکانی کاژێر ١٧: ٠٠ی تۆڕی میدیایی رووداو، کە شەهیان تەحسین پێشکەشی دەکات، لەبارەی سەردانی یەکێتی بۆ لای لایەنە سیاسییەکان رایگەیاند: "یەکێتیی نیشتمانیی کوردستان لە کۆبوونەوەی رابردووی مەکتەبی سیاسییدا بڕیاریدا کە سەردانی هەموو لایەنە سیاسییەکان بکات، سەرەتا سەردانی بزووتنەوەی گۆڕانی کرد و سەردانی هەموو لایەنە سیاسییەکانی دیکەش دەکات".  بە گوتەی سەعدی پیرە، ئەم سەردانانە بۆ "زەمینەسازییە بۆ ئەو کۆبوونەوە فراوانەی کە هەموو لایەنەکان پێویستە بیکەن بۆ ئامادەکردنی ئەو پرۆژەیەی کە دەبێتە کەرەستەی گفتوگۆکردن لەگەڵ هێزە سیاسییەکانی عێراق بۆ پێکهێنانی حکومەتی عێراق و پرۆژەی کاری حکومەتی داهاتووی عێراق".  پێشتر پارتی دیموکراتی کورستان لە زاری فازڵ میرانی، سکرتێری مەکتەبی سیاسیی حیزبەکە ئەوەی راگەیاندبوو کە ئەوان وەکو پارتی پرۆژەیەکیان ئامادە کردووە بۆ گفتوگۆکردن لەسەر پێکهێنانی حکومەت لەگەڵ لایەنە سیاسییەکانی عێراق و سەعدی پیرەش رایگەیاند: "یەکێتیش پرۆژەی هەیە؛ هەبوونی ئەو پرۆژەیە بە مانای ئەوە نایەت ئەو پرۆژەیە هی هەموو لایەنە سیاسییەکانە؛ پێم وایە دەبێت هۆشیاربین لەوەی کە ئێمە باس لەوە دەکەین پرۆژەمان هەیە؛ ئەمە مانای ئەوە نییە کە لایەنەکانی دیکە پرۆژەیان نییە. ئێمە داوا دەکەین هەموو لایەنە سیاسییەکان پێکەوە پرۆژەیەکی هاوبەش ئامادە بکەن و ئەو پرۆژە هاوبەشە دەبێتە پرۆژەی هەرێمی کوردستان".  رۆژی ٠٤ - ١١ - ٢٠٢١، شاندێکی پارتی بە سەرۆکایەتیی هۆشیار زێباری چووە بەغدا و رۆژی دواتر کۆبوونەوەی لەگەڵ لایەنە سیاسیەکانی عێراق دەستیپێکرد؛ سەعدی پیرە گوتی: "شاندی یەکێتیش لە بەغدان و بەیانی کۆبوونەوەیان هەیە لەگەڵ لایەنە سیاسییە عێراقییەکان، بەڵام ئەو کۆبوونەوەیە بۆ گفتوگۆ نییە لەسەر ئاییندەی عێراق، بەڵکو بۆ بیروڕا گۆڕینەوەیە".  ئەندامەکەی مەکتەبی سیاسیی یەکێتی گوتیشی: "بە دڵنیاییەوە لە دوای راگەیاندنی ئەنجامی کۆتایی هەڵبژاردنی پێشوەختەی پەرلەمان، دەبێت لایەنە سیاسییەکان خۆیان ئامادە بکەن و شاندێک پێکبهێنن و پرۆژەیەک ئامادە بکەن".  سەبارەت بە گفتوگۆکانیان لەگەڵ پارتی لەبارەی پۆستی پارێزگاری کەرکووک و سەرۆککۆماری عێراق، سەعدی پیرە دەڵێت: "پۆستی پارێزگاری کەرکووک مژاری گفتوگۆ نییە لەگەڵ پارتی و هیچ لایەنێکی دیکە؛ ئەو بابەتە پەیوەندی بە کەرکووکییەکانەوە هەیە؛ کەرکووکییەکان خۆیان لەنێوان خۆیان گفتوگۆ دەکەن، چونکە پۆستی پارێزگاری کەرکووک پۆستی یەکێتیی نیشتمانیی کوردستان بووە لە رابردوودا؛ ئەمە بابەتێک نییە جێگەی گفتوگۆ بێت".  سەبارەت بە سەرۆککۆماریش، سەعدی پیرە گوتی: "بابەتی سەرۆککۆماریش بابەتێکە لەنێوان لایەنە کوردستانییەکان؛ ئەو بابەتە پەیوەندی بە دابەشکردنی پۆستەکانەوە هەیە، سەرۆکایەتیی کۆمار وەکو نەریتێک لە رابردوودا بەر خەڵکی کوردستان کەوتووە و لە کوردستانیش یەکێتی کەسی خۆی داناوە؛ لە داهاتوودا گفتوگۆ دەکرێت و لەو بڕوایەدام هەر بۆ یەکێتی ببێت".