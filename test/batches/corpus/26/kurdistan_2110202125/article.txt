مەلا بەختیار لە نووسینێکدا لە تۆڕی کۆمەڵایەتیی فەیسبووک باس لە هاونیشتمانییەکی سنووری تەقتەق بەناوی لالە حەکیم دەکات و دەڵێت، "جووتیارێکی تێکۆشەر و شۆڕشگێڕ و بەئەمەک بوو".  مەلا بەختیار لە نووسینەکەیدا دەڵێت، "لالە حەکیم یەکێک لە باشترین تێکۆشەرەکانی ناوچەی سێگردکان بوو. ١٩٧٧ کە لەو دەڤەرەدا بووم لەگەڵ شەهیدان عەلی ساڵح، رێباز، شاخەوان، محەممەد عەجەم و سەید کەریم، بەردەوام نەک سەردانمان دەکرد بەڵکو ماڵی خۆی و خزمەکانی بنکەی نهێنیی شۆڕش بوون. بەشێکی رێکخستنی نهێنییەکان و ئەرکی خزمەتکردنی پێشمەرگەی لەسەر شان بوو".  لە بەشێکی دیکەی نووسینەکەدا هاتووە، ئەو هاونیشتمانییە "هەرگیز خۆی لە هیچ ئەرکێک نەدەدزییەوە" و دواتریش نموونەیەکی دەگێڕێتەوە و لە کۆتایی نووسینەکەیشیدا ئاماژە بەوە دەکات کە "بۆئەوەی رێ بگرم لەوانەی مێژوویان نییە و مێژوو ئەشێوێنن، رەخنەی نابەجێ نەگرن، پاداشتی ئەو جوامێرییەم لەدوای راپەڕین داوەتەوە".