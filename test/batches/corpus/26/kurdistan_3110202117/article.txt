رۆژی یەکشەممە ٢٠٢١/١٠/٣١ لە دیوانی پارێزگای هەولێر کۆبوونەوەیەک کرا کە وەزیری شارەوانی، سەرۆکی دەستەی وەبەرهێنانی هەولێر، دەزگای خێرخوازیی بارزانی و پارێزگاری هەولێر و زۆربەی لایەنە پەیوەندیدارەکان تێیدا بەشدار بوون.  مەسعوود کاڕەش، جێگری پارێزگاری هەولێر بە رادیۆی رووداوی راگەیاند، "لە کۆبوونەوەکەدا چەند لیژنەیەک دانران کە بەدواداچوون بکەن بۆ ئەو کێشانەی بەهۆی لافاوەکەوە دروست بوون. لیژنەیەکی دانراوە بۆ ئەوەی ئەو زیانەی بەر هاووڵاتییان کەوتووە بیخەمڵێنن. لیژنەیەکیش بۆ دابینکردنی هاوکاری بۆ زیانلێکەتووان پێکهێنراوە. "  ئومێد خۆشناو، پارێزگاری هەولێر بە تۆڕی میدیایی رووداوی راگەیاند، بەهۆی ئەوەی لافاوەی بەشێوەیەکی نائاسایی لە شاری زێڕین کۆبووەوە، "بە بڕیارێک خاوەنی پرۆژەی شارەکەمان دەستگیرکرد و رێکاری یاسایی لە دژی دەگرینەبەر. " ئومێد خۆشناو دەڵێت، پێشتریش چەند کارێک لە پرۆژەکەدا کراوە کە بەبێ ئاگاداری کردوونی کە "بووەتە هۆی زیاتر کۆبوونەوەی لافاو. "  مەسعوود کاڕەشیش گوتی: "دەتوانین بڵێین بەشێکی هۆکارەکە خاوەی پرۆژەکە بووە. ئەو لیژنەیەکی کۆنیشی لەسەر پێکێنراوە و لە دادگە سکاڵای لەسەر تۆمار کراوە. بەڵام ئێستا لیژنەیەکی تایبەت خەریکن راپۆرتێکی تایبەت بۆ پارێزگاری هەولێر ئامادە دەکەن و لە گۆڕینی رێڕەوی ئاوی نزیک شاری زێڕین دەکۆڵنەوە. "   هاونیشتمانییەک کە ماڵەکەی لە شاری زێڕینە و هەموو شتەکانی بەهۆی لافاوەکەوە خراپبوون یان لەنێوچوون، بە رووداوی گوت، لافاو بەو جۆرە نییە، لە پڕدا و "لە ماوەی سێ چرکەدا" ئاوەکە هاتەژوورەوە. هاوژینی ئەو پیاوەش قسەی کرد و گوتی، هیچیان بۆ دەرنەچووە. داوای بە هاناوەچوونیشی لە حکومەت و لایەنە پەیوەندیدارەکان کرد.   جێگری پارێزگاری هەولێر ئاماژەی بەوە دا، لیژنەکان دەستیان بە کار کردووە، بە تایبەتی ئەوانەی تایبەتن بە پاککردنەوەی ئەو شوێنانەی بەر لافاو کەوتوون، وەک گوندی کۆرۆ، شاری زێڕین و گردجووتیار. هاوکات کارەبا و ئاوەڕۆکانیان چاک دەکرێنەوە.  مەسعوود کاڕەش ئاشکرای کرد، ئەو بارانەی باریوە بڕێکی زۆر زۆر بووە کە نزیکەی ١٥ ملیۆن مەتر سێجا بووە لە کاژێرێکدا کە ٥٢ ملیمەتر باران باریوە.