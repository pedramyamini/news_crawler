رۆژی چوارشەممە ٣ - ١١ - ٢٠٢١، عەبدولستار مەجید، سەرۆکی فراکسیۆنی کۆمەڵی دادگەریی کوردستان بە تۆڕی میدیایی رووداوی راگەیاند، بڕیاریانداوە بایکۆتی دانیشتنی ئەمڕۆی سەرۆکی فراکسیۆنەکان و سەرۆکایەتیی پەرلەمان بکەن.  لەبارەی هۆکارەکەیەوە گوتی: "سەرۆکایەتیی پەرلەمان لە ئاستی کێشە و داواکاریی خەڵکی کوردستاندا نییە، کارێکیان کردووە کە پەرلەمان نەتوانێت بە ئەرکی راستەقینەی خۆی هەستێت. ئێمە پێمانوایە پرسی گەندەڵیی و تاڵانکاریی رێکخراوی سامانی گشتی، کۆچکردنی بەلێشاوی خەڵک بۆ دەرەوەی وڵات، بێکاری و هەڵکشانی رێژەی هەژاریی و برسییەتی، مافی خوراوی فەرمانبەران و خەمی ئەو دەیان هەزار دەرچووەی زانکۆ و پەیمانگاکان لەپێشترن تاوەکو قسە و کۆبوونەوەی جیدی لەسەر بکرێت".  سەرۆکی فراکسیۆنی کۆمەڵی دادگەریی کوردستان گوتیشی، سەرۆکایەتیی پەرلەمان وەڵامی یاداشتی ٥٤ی پەرلەمانتارانی نەداوەتەوە تایبەت بە لێپرسینەوە و هەڵوێست وەرگرتن "دژ بەو ئاستە نزمە لە بێڕێزی و مامەڵەی پەرلەمانتارێکی دەسەڵات".  هەروەها فراکسیۆنی یەکگرتووی ئیسلامی کوردستان، لە میدیاکانییەوە بڵاویکردووەتەوە کە بەشداری کۆبوونەوەکە ناکەن و لەبارەی هۆکارەکەشییەوە دەڵێن: "سەرۆکایەتیی پەرلەمانی کوردستان ئۆپۆزیسیۆنی پەڕاوێز خستووە و بێڕێزییان پێدەکرێت".  زانا مەلا خالید، سەرۆکی فراکسیۆنی پارتی دیموکراتی کوردستان بە تۆڕی میدیایی رووداوی راگەیاند، بەلای ئەوانەوە گرنگترین خاڵ بۆ نووسینەوەی دەستوور یەکدەنگی لایەنەکانە.  هاوکات زیاد جەبار، سەرۆکی فراکسیۆنی یەکێتیی نیشتمانیی کوردستان لەبارەی کۆبوونەوەکەوە، بە تۆڕی میدیایی رووداوی گوت: "دەستوور نابێت بە زۆرینە تێپەڕێندرێت و دەبێت کۆدەنگیی هەموو لایەنە سیاسییەکانی لەسەربێت".