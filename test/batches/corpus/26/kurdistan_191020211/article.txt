شادومان مەلا حەسەن، ئەندامی ئەنجوومەنی سەرکردایەتیی یەکێتیی نیشتمانیی کوردستان بە تۆڕی میدیایی رووداوی راگەیاند، لەدوای هەشتی تەممووزەوە تاوەکو ئێستا دەبوو سێجار ئەنجوومەنی سەرکردایەتیی کۆببێتەوە، بەڵام نەتوانراوە کۆبوونەوەکە رێکبخرێت و بۆ ئەو مەبەستەش هەوڵەکان بەردەوامن.  شادومان مەلا حەسەن گوتی: "کۆنەبوونەوەی ئەنجوومەنی سەرکردایەتی پەیوەندی بە ئەندامەکانەوە نییە، پێدەچێت بڕیاری هاوسەرۆک بێت".  بەڵام بەپێی ئەو زانیارییانەی کە رووداو لە سەرچاوەیەکی باڵای ناو یەکێتییەوە دەستی کەوتووە، لە کۆبوونەوەی رۆژی شەممەی رابردووی مەکتەبی سیاسیی یەکێتیدا، باسی گرنگی کۆبوونەوەی ئەنجوومەنی سەرکردایەتی کراوە و بڕیاردراوە کە رێ بۆ کۆبوونەوەکە خۆشبکرێت.  سەرچاوەیەک لە ئەنجوومەنی سەرکردایەتی یەکێتییەوە بە رووداوی گوت: "هیچ کاتێک بۆ کۆبوونەوە دیارینەکراوە، بەڵام مەکتەبی سیاسیی بڕیاری لەوبارەوە داوە".  ئەنجوومەنی سەرکردایەتی یەکێتی لە ١٢١ ئەندام پێکهاتووە و بۆ کۆبوونەوە دەبێ ٥٠+١ی ئەندامەکان ئامادەبن، بەڵام لەدوای گۆڕانکارییەکانی ٨ - ٧ - ٢٠٢١ ەوە نەیتوانیوە کۆببێتەوە.  لە ٠٨ - ٠٧ - ٢٠٢١ کۆمەڵێک گۆڕانکاری لەنێوخۆی یەکێتی روویدا کە بە گۆڕینی بەرپرسی دەزگای زانیاری و فەرماندەی دژەتیرۆر دەستیپێکرد. دواتر لاهور شێخ جەنگی، هاوسەرۆکی یەکێتی، لە نامەیەکیدا بۆ مەکتەبی سیاسیی، بڕیاریدا دەسەڵاتەکانی خۆی رادەستی هاوسەرۆک بافڵ تاڵەبانی بکات.  پێشتر بافڵ تاڵەبانی، هاوسەرۆکی یەکێتی لەبارەی گۆڕانکارییەکانی دوای ٨ی تەممووز لە نێو یەکێتی رایگەیاندبوو "گەڕانەوە بۆ پێش هەشتی مانگ [مانگی تەممووز] نییە".  لاهوور شێخ جەنگی، گۆڕانکارییەکانی نێوخۆی یەکێتی بە "کودەتا" ناوبرد، بەڵام بافڵ تاڵەبانی بەپێچەوانەوە بیر دەکاتەوە و دەڵێت: "حەز دەکەم بۆتان روونبکەمەوە کە ئەوە هەڵوەشاندنەوەی کودەتا بوو، دەمێک ساڵە لەنێو ئەم حیزبە [یەکێتی] کودەتا کراوە، باسی لاهوور دەکەیت، لاهوور دەزگا ئەمنییەکانی بەکارهێنا بۆ ئەو کودەتایەی کە ئێمە هەڵمانوەشاندەوە".  لە ٢٥ - ٠٨ - ٢٠٢١ مەکتەبی سیاسیی یەکێتی داوای لە لاهوور شێخ جەنگی کرد لە ٧٢ کاژێردا هەرێمی کوردستان بەجێبهێڵێت، بافڵ تاڵەبانی لەوبارەوە گوتی، بڕیارەکە بۆ لاهوور شێخ جەنگی نێردرا و بڕیارەکەی بە دڵ نەبووە و گوتوویەتی، "سەرکردایەتیی یەکێتی دەبێت داوای لێبکەن". بافڵ تاڵەبانی دەڵێت، "ئەوە سەرکردایەتیش پێیگوت، بەڵام دیارە بڕیاری داوە نەڕوات، چونکە لە ١٢٤ ئەندامی سەرکردایەتی ١٠٤ ئەندام پشتیوانی ئەو بۆچوونە بوو".  رۆژی ٢٧ - ٠٩ - ٢٠٢١ مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان لە فەیسبووک وتارێکی لەبارەی دۆخی نێوخۆی حیزبەکەی لە ژێر ناونیشانی "یەکێتی کاتی کەمە، دەبێ رەخنە لەخۆی بگرێ" بڵاوکردەوە و رایگەیاند، ئەگەر یەکێتی خەڵک دڵنیا نەکات کە دوای هەڵبژاردن "بەرنامەی چاکسازی و پاکسازی و عەقڵسازی جێبەجێ دەکات، من دڵنیام یەکێتی چارەنووسێکی خراپتر چاوەڕوانیەتی. "  لە بەشێکی دیکەی وتارەکەدا، مەلا بەختیار دەپرسێت، "ئایا سەرکردایەتیی ئێستای یەکێتی و لیژنەی باڵای هەڵبژاردن دەزانن لەناو هەستی یەکێتییەکان و دەنگدەرانی یەکێتیدا چ برینێکی دەروونی قووڵیان خوڵقاندووە؟ برینەکە زۆر لەوە قووڵترە لەکاتی جیابوونەوەی گۆڕان لەژێر کاریگەریی پڕوپاگەندەکانی گۆڕان، یەکێتی ١٨ کورسی و گۆڕان ٢٥ کورسییان هێنا. "  مەلا بەختیار لەبارەی رووداوەکانەوە دەڵێت، "ئەم بڕیار و سیاسەتە ناوخۆییەی یەکێتی بەبێ ئەوەی لە دوای ٨ ـی تەممووزەوە بۆ یەکجاریش سەرکردایەتی کۆببێتەوە سەپێنراون. لە کاتێکدا لە دوای چوارەمین کۆنگرەوە، بۆ ئەوەی پیشان بدرێ یەکێتی یەکگرتووە سەرکردایەتیی یەکێتی لەسەر کۆمەڵێک ئەرکی لاوەکی کۆبوونەوەی بێ سەروبەری ئەکرد بەبێ ئەوەی لەو کۆبوونەوانە بچووکترین کێشەی ناوخۆیی و کێشمەکێشی دەرەوەی یەکێتی چارەسەر کرابن. "  دوای نەخۆشکەوتنی مام جەلال، سکرتێری پێشووی یەکێتی، چەندین کێشە رووی کردە ئەو حیزبە، سەرکردایەتیی حیزبەکەش بە مەبەستی چارەسەرکردنی کێشەکان کۆنگرەی چوارەمی حیزبەکەی لە ٢١ - ١٢ - ٢٠١٩ سازکرد و سیستەمی هاوسەرۆکیان پەسندکرد و بافڵ تاڵەبانی و لاهوور شێخ جەنگی بوونە هاوسەرۆک.