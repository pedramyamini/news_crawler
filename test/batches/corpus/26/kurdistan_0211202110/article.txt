ئەوان پێشتر دەستیان بە خوێندن کردووە و ساڵێک بەسەر خوێندنەکەیاندا تێپەڕیوە. سەرەتا بڕیار دراوە کە نۆ مانگ بە ئۆنلاین بخوێنن، بەڵام دواتر لە مانگی ئایاری ٢٠٢٠ ـدا بڕیارێک دەرچووە کە دەتوانن هەردوو ساڵەکە بە ئۆنلاین بخوێنن. پاشان ئەمساڵ بڕیارێکی دیکە دەرچووە کە دەبێت خوێندکارەکە نۆ مانگ لەو وڵاتە بخوێنێت کە ماستەری لێدەخوێنێت، ئینجا بڕوانامەی بۆ هەژمار دەکرێت.  یەکێک لەو خوێندکارانە بە رادیۆی رووداوی راگەیاند: "ئێمە کۆمەڵێک خوێندکارین کە لە دەرەوەی وڵات دەمانخوێند. بەهۆی ئەو بارودۆخەی کۆرۆنا هێنایە ئاراوە خوێندنەکەمان بووە ئۆنلاین. وەزارەتی خوێندنی باڵا هیچ بڕیارێکی یەکلاکەرەوەی لەو بارەیەوە نەدا. دواتر لە مانگی ئایاری ٢٠٢٠ ـدا بە بڕیارێک گوتی کە خوێندنی ئۆنلاینتان وەک مانەوە (ئیقامە) بۆ هەژمار دەکرێت. پاشان دوای ساڵێک و هەشت مانگ بڕیارێکی دیکەی دەرکردووە کە لە بەرژەوەندیی چینێکە و ستەمی لە چینێکی دیکە کردووە کە دەڵێت ئەوانەی بەر لە مانگی ئاداری ٢٠٢٠ دەستیان بە خوێندن کردووە کێشەیان نییە، بەڵام ئەوانەی لە دوای ١ ـی ئاداری ٢٠٢٠ ـەوە دەستیان بە خوێندن کردووە هیچ وەرزێکیان وەک مانەوە (ئیقامە) بۆ یەکسانکردنی بڕوانامە بۆ هەژمار ناکرێت. "  ئەو خوێندکارە گوتی: "ئێستا ئەمە بووەتە هۆی نادادپەروەری و کۆمەڵە خوێندکارێکی زۆر کە لەسەر تێچووی خۆیان لە دەرەوەی عێراق دەخوێنن زیانمەند دەبن. خاڵێکی دیکە کە تێبینیمان لەسەری هەیە ئەوەیە کە لە بڕیارەکەدا جیاکاری هەیە: دەڵێت ئەو کەسانەی لە ئەوروپا و رۆژئاوا دەخوێنن خوێندنی ئۆنلاین تاوەکو ئێستا و بۆ داهاتوویش رێگەپێدراوە، بەڵام بۆ وڵاتانی دەوروبەری عێراق رێگەپێدراو نییە. "  ئەو بڕیارەی ئێستا کۆنووسی پەسندکراوی ئەنجوومەنی وەزارەتی خوێندنی باڵایە و هێشتا نەبووەتە بڕیاری کۆتایی و وەزیر واژۆی لەسەر نەکردووە.   ئەو خوێندکارە گوتی: "ئەگەر ئێستا ئێمە بەر لەوەی وەزیر واژۆی بکات گوشارێک نەکەین بۆ ئەوەی ئەوان چاوپێداخشاندنەوەیەک بکەن، ئەوە بڕیارەکە دەبێتە کۆتایی. کە بڕیارەکەیش دەرچوو، دوایی مەگەر لە دادگە هەڵیبوەشێنینەوە. ئەگەر ئەم هەوڵەمان ئەنجامی نەبێت، بە دڵنیاییەوە لە دادگەی کارگێڕی ئەو هەوڵە دەدەین.:  هاوکات عوسمان کانی کوردەیی، ئەندامی پەرلەمانی کوردستان بە رادیۆی رووداوی راگەیاند: "ئەو خوێندکارانەی خوێندنی باڵا کە بۆ خوێندن چوون، لە دوای ١ ـی ئاداری ٢٠٢٠ ـەوە بڕیاری مانەوە (ئیقامە)یان بۆ هەژمار نەکراوە. ئێستا کاتەکەیان تەواو دەبێت و هیچیشیان بۆ نەکراوە. ئێمە دەمانەوێت لە نزیکەوە وەزیر ببینین تا بڕیارێک لە بەرژەوەندیی ئەو مامۆستایانە بدات تاوەکو رەنجبەخەسار نەبن. "  لەم بارەیەوە رووداو پەیوەندیی بە وەزارەتی خوێندنی باڵاوە کرد، بەڵام وەڵامیان نەدایەوە.