ئەمڕۆ پێنجشەممە، ٢١ تشرینی یەکەم، ئەحمەد هۆشیار، بەڕێوەبەری گشتیی فڕۆکەخانەی نێودەوڵەتیی هەولێر لە لێدوانێکدا بە تۆڕی میدیایی رووداوی راگەیاند، "بەپێی فەرمانی سەرۆکایەتیی ئەنجوومەنی وەزیرانی عێراق و ئاگادارینامەی فڕۆکەوانیی شارستانیی عێراق، ژمارە (٨٧٩)، سەبارەت بەو هاووڵاتییە عێراقییانەی کە بە نیازن گەشت بکەن، پێویستە رەچاوی چەند خاڵێک بکەن. "  یەکێک لە خاڵەکان، بە گوتەی بەڕێوەبەری گشتیی فڕۆکەخانەی نێودەوڵەتیی هەولێر ئەوەیە کە "هەر هاووڵاتییەکی عێراقی، کە گەشت دەکات بۆ وڵاتان، پێویستە بەڵگەی وەرگرتنی ڤاکسینی (کۆڤید - ١٩) پێبێت، لەگەڵ بەڵگەی پشکنینی (Pcr - Ve) کە لەلایەن بنکە حکومییەکانەوە دەرچووبێت و دڵنیایی بدات کە هەڵگری ڤایرۆسەکە نییە، بە کەمتر لە (٧٢) کاژێر لە گەشتەکەی. "  هەر هاووڵاتییەکی عێراقی کە ناتوانێت ڤاکسینی (کۆڤید - ١٩) وەربگرێت، یان نەخۆشییەکی هەیە کە رێگرە لە وەرگرتنی ڤاکسینەکە، بە گوتەی ئەحمەد هۆشیار، "دەبێت راپۆرتی پزیشکیی باوەڕپێکراو لەگەڵ خۆی بێنێت، لەگەڵ ئەوەشدا دەبێت بەڵگەی پشکنینی (Pcr - Ve) کە لەلایەن بنکە حکومییەکانەوە دەرچووبێت و دڵنیایی بدات کە هەڵگری ڤایرۆسەکە نییە، بە کەمتر لە (٧٢) کاژێر لە گەشتەکەی. "  ئەو بڕیارە لە ١/١١/٢٠٢١ جێبەجێ دەکرێت و هەموو فڕۆکەخانەکانی عێراق دەگرێتەوە.