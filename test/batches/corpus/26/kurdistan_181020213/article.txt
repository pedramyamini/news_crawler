کاژێر ١٠: ٢٠ خولەکی ئەمڕۆ دووشەممە ١٨ - ١٠ - ٢٠٢١ شاندەکەی پارتی دیموکراتی کوردستان بە سەرۆکایەتیی فازڵ میرانی سکرتێری مەکتەبی سیاسیی پارتی، گەیشتە مەکتەبی سیاسیی یەکێتی و لەلایەن بافڵ تاڵەبانی، هاوسەرۆکی یەکێتییەوە پێشوازییان لێکرا.  شاندەکەی پارتی دیموکراتی کوردستان پێكهاتووە لە فازڵ میرانی، سكرتێری مەکتەبی سیاسی، مەحموود محەممەد و عارف تەیفوور ئەندامانی مەكتەبی سیاسی، عەلی حوسێن و دڵشاد شەهاب ئەندامانی ئەنجوومەنی سەركردایەتی. هەروەها شاندی یەکێتیش بە سەرۆکایەتیی بافڵ تاڵەبانی هاوسەرۆكی یەكێتی، پێکهاتووە لە شاڵاو عەلی عەسکەری، ئاسۆ مامەند، بورهان سەعید سۆفی و ئەمین بابە شێخ.  جەعفەر ئیمنکی، ئەندامی مەکتەبی سیاسی پارتی شەوی یەکشەممە ١٧ - ١٠ - ٢٠٢١ لە بەرنامەی لەگەڵ رەنجی تۆڕی میدیایی رووداو گوتی: "سەردانەکە سەردانی ئاساییکردنەوەی دوای هەڵمەتەکانی هەڵبژاردنە. سەردانێکی سیاسی و نیشتمانییە و پێویستە بۆ لایەنەکان. سەردانی هەموو لایەنەکانیش دەکەین بە نەوەی نوێشەوە".  جەعفەر ئیمنکی ئاماژەی بەوەکرد کە هیچ مەرجێکیان دانەناوە بۆ هیچ لایەنێک بۆ رێککەوتن، بە کۆمەڵ و نەوەی نوێشەوە. ئەندامەکەی مەکتەبی سیاسی پارتی دەڵێت: "لە بەغدا پرسەکە پرسی کورسی نییە، ئێمە پرسەکەمان پرسی کوردە و ماوە و چارەسەر نەبووە. ئێمە لە بەغدا پێکەوە نەبین دەخورێین. بەغدای ئێستا بەغدای ٢٠٠٥ و ٢٠٠٧ نییە، بەغدا گۆڕاوە و دەسەڵاتدارانی بە زەبری چەک لەگەڵ یەکدی قسەدەکەن".  عەلی حوسێن، بەرپرسی پەیوەندییە نیشتمانییەکانی پارتی دیموکراتی کوردستان بە تۆڕی میدیایی رووداوی راگەیاند، جگە لە یەکێتی سەردانی، بزووتنەوەی گۆڕان و حیزبی سۆسیالیست دیموکرات و چەند لایەنێکی دیکەش دەکەین.  لەبارەی ئامانجی سەردانەکە، پێشتر مەحموود محەممەد، گوتەبێژی پارتی دیموکراتی کوردستان بە رووداوی راگەیاندبوو، "تەنیا بۆ بەسەرکردنەوەیەوە و بە هیچ شێوەیەک" گفتوگۆی سیاسی ناکەن، باسی لەوەش کرد، گفتوگۆی سیاسی دەمێنێت بۆ کاتێکی دیکە.  رۆژی شەممە ١٦ - ١٠ - ٢٠٢١، کۆمیسیۆنی باڵای سەربەخۆی هەڵبژاردنەکانی عێراق ئەنجامی کۆتایی پەسندنەکراوی هەڵبژاردنی ئەنجوومەنی نوێنەرانی عێراقی بە فەرمی بڵاوکردەوە.  بەپێی ئەنجامەکان، پارتی دیموکراتی کوردستان ٣٣ کورسی، هاوپەیمانیی کوردستان ١٦ کورسی، نەوەی نوێ ٩ کورسی، یەکگرتووی ئیسلامیی کوردستان ٤ کورسی و کۆمەڵی دادگەریی کوردستانیش کورسییەکی بەدەستهێناوە.