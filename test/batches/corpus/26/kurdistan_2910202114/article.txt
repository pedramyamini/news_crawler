ئەمڕۆ هەینی ٢٩ - ١٠ - ٢٠٢١ بەڕێوبەرایەتیی گشتیی تەندروستیی سلێمانی لە تۆڕی کۆمەڵایەتیی فەیسبووک رایگەیاند: "لەسەر راسپاردەی دکتۆر سەباح هەورامی، بەڕێوەبەری گشتیی تەندروستیی سلێمانی بڕیاردرا بە پێکهێنانی لیژنەیەکی لێکۆڵینەوەی زانستی لە بەڕێوەبەرایەتیی گشتیی تەندروستیی سلێمانی".  لە روونکردنەوەکەدا هاتووە، پێکهێنانی ئەو لیژنەیە بەمەبەستی لێکۆڵینەوەیە لە مردنی مامۆستایەکی ژن بە ناوی (نێرگز محەممەد) کە مامۆستای زمانی ئینگلیزی بوو لە ئامادەیی رازاوەی کچان لە سلێمانی.  ئەو مامۆستایە رۆژی پێنجشەممە ٢٨ - ١٠ - ٢٠٢١ گیانی لەدەستدا و کەسوکارەکەیشی دەڵێن "دوو هەفتە بەر لە ئێستا ڤاکسینی فایزەری وەرگرتبوو".  لەوبارەوە دکتۆر هێرش حەیدەر، سەرپەرشتیاری رووبەڕووبوونەوەی کۆرۆنا لە سلێمانی رۆژی پێنجشەممە بە تۆڕی میدیایی رووداوی گوت، "ئەگەر ئەو مامۆستایە لە ماوەی دوو هەفتەی رابردوودا ڤاکسینی وەرگرتبێت و دواتر نیشانەکانی کۆرۆنای لێ دەرکەوتبن، ئەوە نیشانەی ئەوەیە کە پێش بەکارهێنانی ڤاکسینەکە هەڵگری ڤایرۆسەکە بووە، بەڵام پێی نەزانیوە بەهۆی نەبوونی نیشانەوە؛ گومان دەکەین دوای بەکارهێنانی ڤاکسینەکەی نیشانەکانی لێ تووندتر کردبێت و تەندروستیی تێکچووبێت".