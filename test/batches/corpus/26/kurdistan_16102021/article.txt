ئەمڕۆ شەممە ١٦ - ١٠ - ٢٠٢١، فەرهاد محەممەد، بەڕێوەبەری تەندروستیی چەمچەماڵ بە تۆڕی میدیایی رووداوی گوت، "بەداخەوە شەوی رابردوو، یەکێک لە بریندارەکان بەهۆی زۆری رێژەی سووتاوییەوە گیانی لەدەستدا".  لە کاتی رووداوەکەدا شەریف رەحیم، گوتەبێژی تەندروستیی چەمچەماڵ بە تۆڕی میدیایی رووداوی راگەیاند، رووداوەکە بەهۆی گڕگرتی غازەوە بووە.  رووداوەکە کاژێر ٢١: ٠٠ لە گەڕەکی ئاشتی چەمچەماڵ روویدا. یەکێک لە خزمانی خێزانەکە ئەمڕۆ شەممە بە رووداوی گوت، ١٠ - ١٠ - ٢٠٢١ کوڕێکی گەنج کە تەمەنی ٢٠ ساڵ بوو گیانی لەدەستدا. شەوی رابردووش کاژێر ١١: ٤٠ کچێکی گەنج گیانی لەدەستدا.  ئەو کەسە کە نەیویست ناوی ئاشکرا بکرێت گوتیشی، کوڕەکە ناوی عیسا سەلام حەمە شەریف بوو؛ خوشکەکەیشی کە شەوی رابردوو گیانی لەدەستدا ناوی فرمێسک بوو و ٢٠ ساڵ بوو.  لەو رووداوەدا پێنج کەس برینداربوون. جگە لەو دووانەی گیانیان لەدەستدا، ژنێکی لەدایکبووی ١٩٧٤ و دوو منداڵی پێنج و شەش ساڵان لەنێو بریندارەکاندان.