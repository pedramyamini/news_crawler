هۆشیاری سیوەیلی، ئەندامی سەرکردایەتیی پارتی دەڵێت، "وەکو پارتی دیموکراتی کوردستان چاوەڕوانی ئەنجامی کۆتایی کۆمیسیۆنین، دواتر شاندێکی باڵا پێکدەهێنین لەگەڵ لایەنە کوردی و عێراقییەکان دانوستان بکەن، پێمان باشە بەیەکدەنگی و یەکگوتاری بچینە بەغدا".  یەکێتی کە هێزی دووەم و هاوپەیمانی لە مێژینەی پارتییە لە حوکمڕانی هەرێمی کوردستاندا، وێرای جەختکردنەوە لە بەشداریی کارای بزووتنەوەی گۆڕانی هاوپەیمانیان، چاوەڕوانی راگەیاندنی ئەنجامی کۆتایی هەڵبژاردنەکانە.  رزگار حاجی حەمە، ئەندامی مەکتەبی سیاسیی یەکێتی دەڵێت، "یەکێتیی نیشتیمانیی کوردستان لەگەڵ بزووتنەوەی گۆڕان بەشداریی هەموو کۆبوونەوە و دانوستاندنێک دەکات، چونکە رێککەوتنمان هەیە و یەکتر بەجێناهێڵین".  یەکگرتووی ئیسلامیی کوردستان کە مێژووی هاوپەیمان و ئۆپۆزیسیۆنبوونی لەگەڵ دوولایەنە سەرەکییەکەی هەرێمی کوردستان هەیە، ئامادەیە بڕواتە نێو گفتوگۆکانی پێکهێنانی حکومەتی نوێی عێراقەوە.  عوسمان کاروانی، کارگێڕی ئەنجوومەنی جێبەجێکردنی یەکگرتووی ئیسلامی کوردستان دەڵێت، "ئێمە نوێنەری خەڵكین هەرکەسێک لە بەرژەوەندیی کورد و خەڵکی هەرێمی کوردستان کاربکات لە بەغداد لەگەڵی دەبین و هەقە لایەنە کوردییەکان لەگەڵ ئەوانە بن کە هاوکاریی کورد دەکەن".  جوڵانەوەی نەوەی نوێ کە بەپێی ئەوەی پێشتر ئۆپۆزیسیۆن بوون، دژی هەر هەوڵێکی لایەنەکانی دەسەڵاتدار لە هەرێمی کوردستانن و دەڵێن، ناچنە نێو هیچ رێککەوتنێکی پێکهێنانی حکومەتی عێراق کە پارتی و یەکێتی تێیدا بەشداربن.