مەحموود محەممەد گوتی، سەردانەکەیان بۆ رەوینەوەی "نیگەرانی" بووە، ئەگەر لە هەڵمەتی بانگەشەکاندا درووستبووبێت و سەردانی لایەنەکانی دیکەش دەکەن.  گوتەبێژی پارتی گوتیشی، "ئێمە دەمانەوێت پێکەوە بچینە بەغدا و ئەو مافانەی لە دەستووردا هەمانن، بیانپارێزین و ئەوەشی بەدەستمان نەهێناوە، بەدەستیبهێنین".  دەربارەی دۆخی کەرکووکیش، مەحموود محەممەد گوتی، لیژنەی هاوبەش بۆ ئاساییکردنەوەی دۆخی کەرکووک لەنێوان حکومەتی هەرێمی کوردستان و حکومەتی عێراقدا هەیە و گەیشتوونەتە خاڵی باش، بەڵام ئاستەنگی هاتووەتە پێش، هاوشێوەی رێککەوتنی شنگال.  مەحموود محەممەد گوتیشی، لە کۆبوونوەکەدا بە هیچ شێوەیەک باسی پۆستی سەرۆککۆماریان نەکردووە و گوتیشی، "راستە پۆستێکە بۆ کورد، بەڵام ناتوانین بڵێین تایبەتە بە لایەنێکی سیاسی".  لەبارەی پەیوەندی پارتی و لایەنە عێراقییەکان، مەحموود محەممەد گوتی، لەگەڵ لایەنە شیعە و سوننەکان کۆبوونەتەوە و "کێ لە کارنامەی پارتی و مافەکانمانەوە نزیک بێت، هاوئاهەنگی لەگەڵ دەکەین. لەگەڵ سەدر نزیکتربووین لە هەموو لایەنەکان، بەڵام هیچ رێککەوتنێکی نووسراومان نییە".  لە کۆنگرە رۆژنامەڤانییەکەدا ئەمین بابەشێخ، گوتەبێژی یەکێتیی نیشتمانیی کوردستانیش گوتی، هەموو هەوڵێک دەدەن لە بەغدا و هەرێمی کورستانیش یەکدەنگ بن.   لەبارەی سەردانەکەی پارتیش، گوتەبێژی یەکێتی گوتی، پارتی دەستپێشخەری کردووە، ئەوانیش هەمان نیازیان هەبووە و سەردانی لایەنەکان دەکەن و پێشوازی لە هەموو لایەنەکانیش دەکەن بۆ گفتوگۆ لەسەر یەکدەنگی.  ئەمین بابەشێخ رایگەیاند، لە کۆبوونەوەکەدا باسی پۆستیان نەکردووە و گوتی، تەنیا باسی هاوبەشیی راستەقینەیان کردووە و گوتیشی، "باسی ئەوەمان کرد چۆن پێکەوە نوێنەرایەتی گەلەکەمان لە بەغدا بکەین؛ ئەوە بۆ ئێمە گرنگە نەک پۆستەکان. پۆستی سەرۆککۆمار پۆستی کوردە و هیچ ناکۆکییەکمان نییە و نەریتێک هەیە بۆ یەکێتی بێت. پێم وانییە ببێتە کێشە. گرنگ بەرژەوەندییەکانی گەلی کوردن".  شاندەکەی پارتی دیموکراتی کوردستان پێكهاتووە لە فازڵ میرانی، سكرتێری مەکتەبی سیاسی، مەحموود محەممەد و عارف تەیفوور ئەندامانی مەكتەبی سیاسی، عەلی حوسێن و دڵشاد شەهاب ئەندامانی ئەنجوومەنی سەركردایەتی. هەروەها شاندی یەکێتیش بە سەرۆکایەتیی بافڵ تاڵەبانی هاوسەرۆكی یەكێتی، پێکهاتووە لە شاڵاو عەلی عەسکەری، ئاسۆ مامەند، بورهان سەعید سۆفی و ئەمین بابە شێخ.