د. خەتاب ئەحمەد، بەڕێوەبەری گشتی خوێندن و پلاندانان لە وەزارەتی خوێندنی باڵا و توێژینەوەی زانستی بە رادیۆی رووداوی راگەیاند: "ئەمساڵ ٤٥ هەزار و ١١٣ خوێندکار داواکارییان بۆ خوێندنی باڵا پێشکەش کردبوو، پلانی ئێمەیش ٤٥ هەزار و ٢١٨ خوێندکار بوو. واتە لە ژمارەی پێشکەشکاران زیاتر بوو. بۆیە وەزارەتی خوێندنی باڵا بە هیچ شێوەیەک نە ئامانجی هەیە و نە دەشهێڵێت بازاڕ بۆ خوێندنی تایبەت پەیدا بکات، چونکە لای خۆیەوە لەو ژمارە زیاتری دابین کردووە. "  بیلال فارس، بەڕێوەبەری جێبەجێکاری رێکخراوی چاوی زانکۆ گوتی: "ئەم کێشەیە تازە نییە و بەردەوامە، لە ساڵانی داهاتوویش گەورەتر دەبێت. ئەم کێشەیە جیاکارییە کە لە زیادکردنی پارالێل لە زانکۆ حکومییەکان سەری هەڵداوە. ئەوەیش پێچەوانەی دەستووری عێراقییە کە لە بڕگەی دووەەی ماددەی ٣٤ دا باس لە خوێندنی خۆڕایی دەکات. ئەو پارالێلە پێچەوانەی دەستوورە. "  بە گوتەی بیلال فارس، کاتێک بڕیار لە پارالێل درا بە وەرگرتنی ٥ % ـی خوێندکاران دەستی پێکرد، بەڵام ئێستا گەیشتووەتە ٤٠ %- ٥٠ % کە ئەمە جێگەی پرسیارە. دەبێت خوێندنی باڵا زیاتر لەو بارەیەوە قسە بکەن. یەکێک لە چارەسەرەکان زیادکردنی کورسییەکانی خوێندنە.   د. خەتاب ئەحمەد جەختی لەوە کردەوە کە وەزارەتی خوێندنی باڵا هەموو هەوڵێکی بۆ ئەوەیە لە خوێندنی حکومیدا دەرفەت بۆ هەموو خوێندکار بڕەخسێنێت. بەڵام ئەگەر ژمارەی خوێندکار بەو شێوەیە زیاد ببێت و توانای وەرگرتنی زانکۆکانیش وەک خۆی بێت، ئەم کێشانە گەورەتر دەبن و، ناکرێت هەموو ساڵێک بەش و زانکۆی نوێ بکرێتەوە، ئەمە لە توانای هیچ حکومەتێکدا نییە.   ئەمساڵ کە ناوی خوێندکارانی پۆلی ١٢ی ئامادەیی بۆ کۆلێژ و پەیمانگەکان هاتەوە تێکرای نمرە زۆر بەرز بوو و ژمارەیەکی زۆریش خوێندکار نمرەی بەرزیان بەدەست هێنا. بەو هۆیەشەوە نمرەی وەرگرتن لە کۆلێژەکان بەرز بووەوە، بەو هۆیەیشەوە ژمارەیەک خوێندکاری نمرە بەرز لە کۆلێژە بەرزەکان وەرنەگیران و بووە مایەی ناڕەزاییان.  بەڕێوەبەری گشتی خوێندن و پلاندانان لە وەزارەتی خوێندنی باڵا و توێژینەوەی زانستی گوتی: "ئەو هەموو نمرە زۆرە پێشبینیکراو بوو. ئەوە  شتێکە لە دەسەلاتی ئێمەدا نییە. وەرگرتنی خوێندکارانیش بەپێی پلانی کۆلێژەکان بوو و حسابی توانای بەشەکان کراوە. زۆر گرنگە ئێمە و وەزارەتی پەروەردە لەوە بکۆڵینەوە بۆچی نمرە هێندە بەرز بووەتەوە. "  بەڕێوەبەری جێبەجێکاری رێکخراوی چاوی زانکۆ گوتی: "هۆکاری ئەو هەموو نمرە بەرزە بەشێکی پەیوەندیی بە تەرککردنی پرۆگرامی خوێندنەوە هەیە. ئەوەیش گرفت بۆ خوێندکارە زۆر زیرەکەکان دروست کرد. بەوە رێگە بە هەموو قوتابییەک دەدرێت کە نمرەی بەرز بهێنێت. "  بەشێک لە رێکخراوەکانی قوتابییان باس لەوە دەکەن کە ژمارەی کورسیی کۆلێژەکان کەمکراونەتەوە، بە تایبەتی زانکۆی پزیشکیی هەولێر کە ١٨٨ کورسیی کەم بووەتەوە، ئەوەیش بووەتە هۆی ئەوەی ژمارەیەک خوێندکار لە کۆلێژە بەرزەکان بێبەش ببن.  د. خەتاب ئەحمەد گوتی: "پلانی وەرگرتن کەمنەکراوەتەوە. پلان تەنیا ژمارەیەک نییە لەسەر کاخەزێک. کە دەڵێن کەمکراوەتەوە، تەنیا بە ساڵی رابردوو بەراورد دەکەن. پلانی پار لە چاو هەموو ساڵەکانی دیکە زیاترە. ئەوەی ئەمساڵ کەم نەکراوەتەوە. ئەمانە کۆمەڵی یەکەمی وەرگیراوەکانن. "  ئەو بەڕێوەبەرە لە خوێدنی باڵا ئەوەی خستەڕوو کە دەبێت ئەوە بزانن کە یەکەمەکانی پەیمانگەکانیش لە زانکۆکان وەردەگیرێن. یەکەمەکانی بایۆلۆجی، کیمیا و ڤێتێرنەری لە پزیشکی وەردەگیرێن. دەرچووانی ناوچە دابڕێنراوەکان وەردەگیرێن. چەندین شێوازی دیکەی وەرگرتن هەیە کە دەچێتە سەر ئەو ژمارەیەی کە پێی دەگوترێت پلان. هەروەها دەبێت ژمارەی ئەو خوێندکارانەیش رەچاو بکرێت کە لە قۆناخی یەکەمدا ماونەتەوە.  بە گوتەی د. خەتاب ئەحمەد، لە کۆلێژی پزیشکیی زانکۆی زاخۆ پار ١٧ خوێندکاری کەرکووک و ناوچە دابڕێنراوەکانی هەیە، لەبەر ئەوەی بەهۆی دواکەوتنی ئەنجامەکان لە بەغدا درەنگ ناویان دەرچوو، ئەم خوێندکارانە خوێندنیان دواخراوە و ماونەتەوە. خۆیشی ٢٣ خوێندکاری ماوەتەوە. ئەو بەشە هەر لە رێوە ٤٠ خوێندکاری قۆناخی یەکەمی هەبوو. لە کۆلێژی پزیشکیی زانکۆی کۆیە ٢٢ خوێندکاری ناوچە دابڕێنراوەکانی هەبووە، نزیکەی هەشت خوێندکاری کەوتوویشی هەبووە کە دەکاتە ٣٠ خوێندکار. لە زانکۆی پزیشکیی هەولێر لە قۆناخی یەکەمدا هەر لە رێوە ٤٥ خوێندکاری هەبووە. دەی ئەمانە ژمارەن و ناکرێت نادیدە بگیرێن. ئێمە کە پلان دادەنێین ئەو ژمارە ئەژمار دەکەین کە لە کۆتاییدا لە قۆناخی یەکەمدا دەوام دەکات.   بەشێکی خوێندکاران لەوە ناڕازین کە نمرەی وەرگیران لە کۆلێژ و پەیمانگەکان زۆر بەرز بووەتەوە بۆیە یان ناویان نەهاتووەتەوە یان لە بەشی دڵخوازی خۆیان وەرنەگیراون.  د. خەتاب گوتی: "ئەم ناڕەزایەتییانە هەموو لەسەر کۆلێژە پزیشکییەکانن لە کاتێکدا هەندێک بەشی دیکە نمرەکانیان لە پاریش کەمترن یان پلانیان پڕ نەبووەتەوە. پێویستە وەزارەتی پلاندانان بێتە ناو ئەم بابەتەوە، راستە کۆلێژی پزیشکی خواستی زۆری لەسەرە لەبەر ئەوەی هەلی کاری هەیە، بەڵام دەبێت هەلی کاریش بۆ بەشی جیۆلۆجییش و بەشەکانی دیکە بڕەخسینێت. بەو جۆرە هاوسەنگییەکە لەنێوان پسپۆڕییەکاندا رێک دەبێتەوە. "  بەڕێوەبەری گشتی خوێندن و پلاندانان لە وەزارەتی خوێندنی باڵا ئاشکرای کرد کە زیاتر لە ١٦٠ خوێندکار کە کۆنمرەیان لە ٩٠ زیاترە ناویان نەهاتووەتەوە، ئەوەیش بەهۆی هەڵە پڕکردنەوەوە بووە کە زیاتر ئەو هەڵەیە لەو سەنتەرانەوەیە کە فۆڕم پڕ دەکەنەوە. هەر خوێندکارێکیش کە لە بەشێک وەرگیراوە و حەز دەکات بەشەکەی بگۆڕێت، بەپێی نمرەکەی بۆی دەگۆڕن و، گوتیشی: "ئێمە بە هیچ جۆرێک ناتوانین بەبێ ویست و پرس خوێندکار بخەینە هیچ بەشێکەوە. "