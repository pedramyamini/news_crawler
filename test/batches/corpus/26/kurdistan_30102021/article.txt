مستەفا یەنەرئۆغڵوو، پەرلەمانتاری پارتی پێشکەوتن و دیموکراسی - دەڤا، رۆژی هەینی ٢٩ی تشرینی یەکەمی ٢٠٢١ لە هەژماری تایبەتی خۆی لە تۆڕی کۆمەڵایەتی تویتەر تویتێکی بڵاوکردەوە و تێیدا نووسی، "لە سێرت دووکاندارێک بەهۆی بەکارهێنانی دەستەواژەی کوردستان بەتۆمەتی پەڕوپاگەندەکردن بۆ تیرۆر دۆسیەی لەسەر تۆمارکرا و دەستگیرکرا، ئەمە رێک بەندکردنی مێشکە".   مستەفا یەنەرئۆغڵوو کە تاکە پەرلەمانتاری پارتی پێشکەوتن و دیموکراسییە لە پەرلەمانی تورکیا لە پارتەکەی عەلی باباجان، ئاماژەی بەوەدا، جێگەی قبوڵکردن نییە داواکارێکی گشتی بەپێی ناسنامەی سیاسیی کەسەکان، تۆمەت هەڵبەستێت و ئامرازەکانی یاسا بۆ ئەو مەبەستە بەکار بهێنێت.    رۆژی پێنجشەممە ٢٨ی تشرینی یەکەمی ٢٠٢١ مەرال ئاکشەنەر، سەرۆکی ئی پارتی کە دوای جیابوونەوەی لە پارتی بزووتنەوەی نەتەوەیی - مەهەپە دامەزراوە، لە چوارچێوەی سەردانەکەیدا بۆ پارێزگای سێرتی باکووری کوردستان لە شارۆچکەی میسرجی سەر بە پارێزگای سێرت دووکاندارانی بەسەرکردەوە.   لە نێوان مەرال ئاکشەنەر و دووکاندارێکی کورد بە ناوی جەمیل تاشکەسەن، لەبارەی کوردستان و مافی کورد لە تورکیا گفتوگۆیەک کرا.   جەمیل تاشکەسەن بە ئاکشەنەری گوت، "ئێرە کوردستانە، ئەم شوێنەی ئێستا تۆی لێیت کوردستانە، نکۆڵیی لە زمانمان دەکرێت، نکۆڵی لە ناسنامەمان دەکرێت، نکۆڵی لە کوردستان دەکرێت. ئێمە لە دژی ئەوەین. ئێرە کورستانە، بەڵام بەداخەوە لە پەرلەمان ئەم کوردستانە نکۆڵی لێ دەکرێت".   ساتی دەستگیرکردنی دووکاندارەکە  داواکاری گشتی شارۆچكەی میسرج بەهۆی ئەو گوتانەوە بە تۆمەتی پەڕوپاگەندەکردن بۆ تیرۆر لێکۆڵینەوەی دەستپێکرد، کاژێر ٣ی بەرەبەیانی رۆژی هەینی ٢٩ی تشرینی یەکەم  ئەو دووکاندارە کوردە دەستگیرکرا و دوای وەرگرتنی گوتەکانی درەنگانی شەوی رابردوو ئازاد کرا.