رەحمان خانی، بەڕێوەبەری بەنداوی دەربەندیخان بە رادیۆی رووداوی راگەیاند: "پار بەهۆی کەمیی بەفر و بارانەوە ئاوێکی زۆر کەم لە سەرچاوەکانەوە هاتە ناو بەنداوی دەربەندیخان. هاوکات ئەو بەنداوانەی لە دیوی ئێرانەوە لەسەر رووباری سیروان کە سەرچاوەی سەرەکیی بەنداوی دەربەندیخانە دروست کرابوون، کاریگەرییان هەبوو لەوەی کە پار کەمترین ئاو لە مێژووی بەنداوەکەدا بێتە ناویەوە کە ٩٠٠ ملیۆن مەتر سێجا ئاو بوو لە کاتێکدا ساڵانە بە تێکڕا چوار ملیار و ٧٠٠ ملیۆن مەتر سێجا ئاو بووە کە ئەوەی پار دەکاتە ١٩ % ی تێکڕای داهاتی ساڵانە. "  بە گوتەی رەحمان خانی، ئێستایش رۆژانە نزیکەی هەشت سانتیمەتر ئاوی بەنداوی دەربەندیخان کەم دەکات و گوتیشی: "ئەگەر ئەمساڵ باران دوا بکەوێت، رەنگە بەرنامەی خۆمان بگۆڕین و رێژەی بەردانەوەی ئاو کەم بکەینەوە. "  بەڕێوەبەری بەنداوی دەربەندیخان ئاماژەی بەوە دا کە کەمبارانی وایکردووە نەتوانن وەکو پێویست ئاوی کشتوکاڵ بۆ ناوچەکانی خوارووی بەنداوی دەربەندیخان بەربدەنەوە. بەپێی بەرنامەیەک رێژەیەکیان بەرداوەتەوە کە تەنیا بەشی ئاوی خواردنەوە و پێویستییە سەرەکییەکان و باخەکان بووە.   رەحمان خانی جەختی لەوە کردەوە کە پێویستە حکومەتی عێراق پێداگری لەسەر ئەوە بکات کە ئێران بەشێک لەو ئاوەی گلی دەداتەوە بە رووی هەرێمی کوردستان و عێراقدا بەریبداتەوە، چونکە زیانمەندی یەکەم ئەو ناوچانەن کە لەژێر دەسەڵاتی حکومەتی عێراقدان.   بەڕێوەبەری بەنداوەکە گوتی: "ئێمە ئاگاداری هەوڵەکانی حکومەتی عێراقین، بەڵام بە داخەوە تاوەکو ئێستا حکومەتی ئێران نەچوونەتە ژێر باری ئەوەی لەگەڵ لایەنی عێراقیدا دابنیشن و لەسەر بەشکردنی کێشە ئاوییەکانی نێوانیان گفتوگۆ بکەن. "  ئەو بەڕێوەبەرە ئاشکرای کرد کە ئاستی ئاو ئەمساڵ لە چاو پاردا حەوت مەتر و نیو نزمترە، بەڵام ئەمە مانای ئەوە نییە کە ساڵانی تر لەم ئاستە نزمتر نەبووە. لە وشکەساڵییەکانی ١٩٩٩، ٢٠٠٠، ٢٠٠١، ٢٠٠٨ و ٢٠٠٩ دا لەژێر ئەم ئاستەوە بووە.   رەحمان خانی لەبارەی بەرهەمهێنانی کارەباوە لە بەنداوەکەیان گوتی: "پار ٤٠ بۆ ٤٥ مێگاوات کارەبامان بەرهەم دەهێنا، بەڵام ئەمساڵ ١٥ بۆ ١٨ مێگاوات کارەبا بەرهەم دەهێنین، چاوەڕێیش دەکرێت کەمتر ببێتەوە. "