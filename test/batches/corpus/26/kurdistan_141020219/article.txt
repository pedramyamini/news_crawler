ئەمڕۆ پێنجشەممە ١٤.١٠.٢٠٢١ سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند، مەفرەزەكانی بنكەی پۆلیسی تاسڵوجە بە هاوكاری بنكەی پۆلیسی راپەڕین لەسەر دۆسیەی كوشتنی كەسێك تۆمەتبارێكیان دەستگیركرد.  سەرکەوت ئەحمەد گوتی: "تۆمەتبارەکە لە مانگی شوباتی ئەمساڵ هاونیشتمانییەکی لە ناحیەی شۆڕشی سەر بە قەزای چەمچەماڵ كوشتووە و بۆ شوێنێكی نادیار هەڵاتووە، بەڵام دادوەری لێكۆڵینەوە بەپێی ماددەی ٤٠٦ لەیاسای سزادان بڕیاری دەستگیركردنی بۆ دەرکردبوو".  تۆمەتبارەکە ناوی (م، ن، ك)ـە و لە گەڕەکێکی سلێمانی خۆی حەشاردابوو. سەرکەوت ئەحمەد دەڵێ: "بە بڕیاری دادوەر راگیراوە و لێكۆڵینەوە لەگەڵیدا بەردەوامە، دوای تەواوكردنی رێكارە یاساییەكان، تۆمەتبار رادەستی بەشی پۆلیسی چەمچەماڵ دەكرێتەوە".