لە راگەیێندراوێکی فراکسیۆنی گۆڕاندا کە رۆژی سێشەممە ٢٦ - ١٠ - ٢٠٢١ بڵاویان کردووەتەوە، هاتووە له پاش ته‌واوبوونی بەشدارییەکی په‌رله‌مانتارێکی فراكسیۆنی گۆڕان لەسەر پرسی گیراوانی بادینان، "جه‌لال په‌رێشان ئه‌ندامی فراكسیۆنی پارتی له كاردانه‌وه‌دا كۆمه‌ڵێك قسه‌ی ئاست نزم و دوور له ئه‌ته‌كێت و پڕۆتۆكۆڵی و نەشیاو بە كاری په‌رله‌مانی له‌ناو هۆڵی په‌رله‌مان گوت له جۆری هه‌ڕه‌شه‌ی زمان بڕین و جنێوی ئاست نزم. "  فراکسیۆنی گۆڕان رایگەیاندووە، "پێویستە سه‌رۆكایەتیی په‌رله‌مان و پەرلەمان بڕیاربدەن لەسەر سزایەکی شیاو بۆ ئه‌و هه‌ڵسوكه‌وته نه‌شیاوه‌ی ئەو پەرلەمانتارە".  هەروەها دەڵێن، بە تووندی سەرکۆنەی گوتەکانی ئەو پەرلەمانتارە دەکەن و داواشدەکەن، فراكسیۆنی پارتی دیموکراتی کوردستان به فه‌رمی خۆی بێبەری بکات له‌و قسانه‌ی جه‌لال په‌رێشان.  گوڵستان سەعید سەرۆکی فراکسیۆنی گۆڕان لە پەرلەمانی کوردستان بە تۆڕی میدیایی رووداوی گوت: "ئەوەی روویداوە شکاندنی شکۆی پەرلەمان و پەرلەمانتارانە، دەبێت داوای لێبووردن بکات".  سەرۆکی فراکسیۆنی گۆڕان ئاماژە بەوەدەکات کە فراکسیۆنەکەیان گوشاری زۆریان لەسەر بووە بۆ بایکۆتکردنی کۆبوونەوەکە، دەشڵێت: "لەکاتی ئەو رووداوەدا چەندین نامەم بۆهات کە دەیانگوت چی دەکەن لەو شوێنەدا رێزی کەسی تێدا ناگیرێت و بایکۆتی بکەن".  لەبارەی ئەوەی کێ گوشاری لێکردوون، گوڵستان سەعید دەڵێت: "ئەو کەسانەی دەنگیان پێداوین". ئاماژەی بەوەشکرد: "پەرلەمانتارێکی پارتی ویستوویەتی هێرشبکاتە سەر شیرین ئەمین پەرلەمانتاری گۆڕان، بەڵام رێگریمان لێکردووە".   دوای کۆبوونەوەکە، لە کۆنگرەیەکی رۆژنامەڤانیدا، جەلال پەرێشان، ئەندامی پەرلەمانی کوردستان رەتیکردەوە گوتەی نەشیاوی گوتبێت، گوتیشی: "بوختانێکی ناڕەوایە، ئەوە لە پەروەردەی خۆم، خێزانەکەم، عەشیرەتەکەم و پارتەکەشم ناوەشێتەوە و ئەوانەشی بوختانیان کردووە دەیاندەمە خوای گەورە".