پێکدادانەکە شەوی یەکشەممە لەسەر دووشەممە لە نزیک لەندەن رۆد روویدا، لە ئەنجامدا شۆفێری یەکێک لە شەمەندەفەرەکان بە سووکی برینداربوو و فریاگوزاریی سەرەتایی بۆکرا و ١٧ سەرنشینی دیکە کە لە هەردوو شەمەندەفەڕەکەدا برینداربوون، گوازرانەوە بۆ نەخۆشخانە.   بە دیاریکراوی، رووداوەکە کاژێر ٩: ٤٦ی خولەکی شەو [بەکاتی هەولێر] روویدا، ئەمەش کاتێک شەمەندەفەری یەکەم بەنێو تونێلدا رۆیشتووە و خۆی بە تەنێکی نادیاردا کێشاوە و لە رێڕەوی خۆی دەرچووە.   هاوکات، تۆڕی هێڵی ئاسنینی بەریتانیا رایگەیاند، کابینەی دواوەی شەمەندەفەڕێکی نەفەرهەڵگر دوای ئەوەی بەر تەنێک کەوتووە، لە رێڕەوەکەی دەرچووە. ئەمەش کاتێک لە وێستگەی سالیسبێڕی نزیکبووەتەوە کە ١١٣ کیلۆمەتر دەکەوێتە باشووری رۆژئاوای شاری لەندەن.   دەشڵێت، دوای ئەوەی شەمەندەفەری یەکەم لە رێڕەوەکەی دەرچووە، هەموو لایتەکانی ئاگادارکردنەوەی لەکارکەوتوون. دواتر شەمەندەفەڕی دووەم خۆی بە شەمەندەفەڕی یەکەمدا کێشاوە، راشیگەیاند چەند کەسێک برینداربوونە و تیمەکانی فریاکەوتن چوونەتە شوێنی رووداوەکە.  لای خۆیەوە، پۆلیسی هاتووچۆی بەریتانیا رایگەیاند، هیچ  کەیسێکی مردنیان تۆمارنەکردووە. هاوکات تیمەکانی فریاکەوتن رایانگەیاند؛ نزیکەی ٥٠ کارمەندیان چوونەتە شوێنی رووداوەکە و شۆفێر و هەموو سەرنشینانیان لە شەمەندەفەرەکاندا دەرهێناوە.   گرانت شاپس، وەزیری هاتووچۆی بەریتانیا لە تویتێکدا رایگەیاند؛ پەڕاوی لێکۆڵینەوەیان بۆ رووداوەکە کردووەتەوە.   ئەنگێلا ماتینگلی، یەکێک لەو سەرنشینانەی لە یەکێک لەو شەمەندەفەرانەدا کە بۆ سەردانیکردنی هاوڕێیەکی لە لەندەن واتەرلۆ - وە بەرەو سالیسبێڕی دەڕۆیشت، ئەو دەڵێت: "هەر کە رووداوەکە روویدا، هەموو شتێک لەپێش چاوم تاریک بوو و فلاشی سوور پێبوو. لەو کاتەدا ژمارەیەک لە سەرنشینان سەریان بەر شەمەندەفەرەکە کەوت و بە سووکی بریندار بوون. " دەشڵێت: "دواتر جامی شەمەندەفەرەکەمان شکاند و ئێمەش خۆمان لە پەنجەرەی شەمەندەفەرەکەدا فڕێدایە دەرەوە".  خراپترین رووداوی پێکدادانی شەمەندەفەر لە مێژووی هێڵی ئاسنینی بەریتانیا لە ساڵی ١٩١٥ روویدا کە بووە هۆی مردنی ٢٢٦ کەس و برینداربوونی ٢٤٦ کەسی دیکە.  رووداوەکە لەنێوان شەمەندەفەرێکی گواستنەوەی سەربازیی و شەمەندەفەڕێکی سڤیل روویدا و دوای رووداوەکە شەمەندەفەرەکان گڕیان گرت و ژمارەیەکی زۆری ئەوانەی بەهۆی پێکدادانەکەوە نەمردن، بەهۆی سووتانەوە گیانیان لەدەستدا. هاوکات، گڕگرتنی دوو شەمەندەفەرەکە بووە هۆی سووتاندنی دوو شەمەندەفەری دیکە کە لێیانەوە نزیکبوون.