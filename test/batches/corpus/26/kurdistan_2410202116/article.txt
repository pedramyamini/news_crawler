شەوی ٢٠ - ١٠ - ٢٠٢١ تۆمەتبارێک بەناوی (ب. ج. ع) کەسێک بە چەکی دەمانچە لە نزیک پێشەنگای ئۆتۆمبێل لە چەمچەماڵ بەناوی (ھ. ع. ٲ) دەکوژێت و هەڵدێت، دواتر بە فەرمانی دادوەری دادگەی لێکۆڵینەوەی چەمچەماڵ پەڕاوی لێکۆڵینەوە بۆ رووداوەکە کرایەوە، تۆمەتباری هەڵهاتوو خۆی رادەستی (بنکەی ئاسایشی سەنگاو)ی سەر بە بەڕێوەبەرایەتی ئاسایشی رۆژئاوای سلێمانی کرد.  ئاسایشی رۆژئاوای سلێمانی ئاماژەی بەوەکردووە، ئەو چەکەشی تاوانەکەی پێ ئەنجامدراوە دەستی بەسەردا گیراوە و تۆمەتبارەکەش بەپێی ماددەی (٤٠٥) لە یاسای سزاکانی عێراق راگیراوە و لێکۆڵینەوە لە دۆسیەکەیدا دەستیپێکردووە.  لە راگەیێندراوەکەدا زیاتر هاتووە: "لەکاتی لێکۆڵینەوەدا تۆمەتبار دانی بە تاوەنەکەیدا ناوە و گوتوویەتی پێشتر کێشەیان هەبووە لەگەڵ کوژراوەکەدا".  تۆمەتبارەکە دانیشتووی ناحیەی شۆڕشی سەر بە قەزای چەمچەماڵە و لە بنەڕەتدا خەڵکی گوندی (مشکیبان)ی ناحیەی قادرکەرەمە. کوژراوەکەش دانیشتووی ناحیەی شۆڕشی سەر بە قەزای چەمچەماڵ بووە و لە بنەڕەتدا خەڵکی گوندی (قایتەوەن)ی ناحیەی قادرکەرەمە.   ئاسایشی سلێمانی ئەوەشی ئاشکراکردووە، کە کەسێکی دیکەیان دەستگیرکردووە، کە مۆبایلی کوژراوەکەی پێبووە.