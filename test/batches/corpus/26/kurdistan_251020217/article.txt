عەبدولواحید محەممەد، سەرۆکی یەکێتیی مامۆستایانی کوردستان باسی لە گرنگیی رۆڵی مامۆستایانی وانەبێژ کرد و گوتی، "مامۆستایانی وانەبێژ رۆڵیان زۆر گرنگە و لەم ساڵانەی رابردوودا ئەوانە سەربازی ون بوون، ئێستا فەرامۆشکردنیان غەدرێکی زۆر گەورەیە".  حکومەت چارەسەرێكی خستووەتەڕوو، ئەویش مووچەیەکە بە بڕی ٣٠٠ بۆ ٣٥٠ هەزار دینار بۆ وانەبێژانی  دەرچووی پەیمانگە  و ٤٠٠ بۆ ٤٥٠ هەزاریش بۆ  مامۆستایانی وانەبێژی دەرچووی زانكۆیە.  عەلی رەئووف، نوێنەری مامۆستایانی وانەبێژ لە سنووری هەولێر، لە بەرنامەکەدا وێنەی مامۆستایەکی ژنی بەرزکردەوە، کە شیر بە منداڵەکەی دەدات لە کاتی دەربڕینی ناڕەزاییدا و گوتی، ئەوە مامۆستایە و منداڵ بەخێودەکات و منداڵیش پەروەردە دەکات.  نوێنەری مامۆستایانی وانەبێژ - هەولێر ئاماژەی بەوەش کرد، "مامۆستا هەبووە شەش ساڵ خزمەتی حکومەتی هەرێمی کوردستان و وەزارەتی پەروەردەی کردووە، کە بووە بە دایک، خزمەتی دایکایەتیی بۆ مامۆستایانی وانەبێژ نییە، دەستی لە پیشەکەی هەڵگرتووە".  لە کۆی ١٤٣ هەزار و ٥٥٠ مامۆستا لە هەرێمی کوردستان، ٢١ هەزار و ٩١ مامۆستای وانەبێژ هەن. نەجمەدین عەلی، راوێژکار لە وەزارەتی پەروەردە رایگەیاند، "مامۆستایانی وانەبێژ داوای مافی خۆیان دەکەن. ئێستا پرۆسەی پەروەردە ٣٠ % بۆ ٤٠ % پەکیکەوتووە".  مامۆستایانی وانەبێژ دەڵێن، با حکومەتی هەرێمی کوردستان مووچەی بندیوار و دوو مووچەکان ببڕێت، ئەوکاتە دەتوانێت ئەوان دابمەزرێنێت.  نیاز ئەحمەد، سەرۆکی لیژنەی پەروەردە لە ئەنجوومەنی پارێزگای سلێمانی گوتی، "پێشنیازی ئێمە ئەوەیە، مانگانەیەکی وەهایان پێبدرێت کە وەکو مامۆستای میلاک مانگانە بەردەوام وەریبگرن. هەروەها لە هاوینیشدا بەردەوام بێت و مافی وەرگرتنی مۆڵەتیان هەبێت و ساڵانی خزمەتیان بۆ ئەژمار بکرێت".  لە بەرنامەکەدا سەرۆکی لیژنەی پەروەردە و خوێندنی باڵا و توێژینەوەی زانستی لە پەرلەمانی کوردستان رایگەیاند، وەزارەتی دارایی پێی گوتوون، توانایان نییە دایانبمەزرێنن.  عەبدولسەلام دۆڵەمەری، سەرۆکی لیژنەی پەروەردە و خوێندنی باڵا لە پەرلەمانی کوردستان ئەوەی خستەڕوو، "ئێمە هەموو هەوڵێکمان دا بە هەمیشەیی دابمەزرێین، بەڵام وەزارەتی دارایی پێیان گوتین، ئەگەر یەک مانگ بەغدا ٢٠٠ ملیار دینارەکە نەنێرێت ناتوانین مووچەی فەرمانبەرانی هەمیشەیی بەبێ لێبڕین دابەش بکەین. ناتوانین لە ئێستادا و باری دارایی رێگەمان نادات هەموو مامۆستایانی وانەبێژ دابمەزرێن".  ناڕەزایی و گردبوونەوەی مامۆستایانی وانەبێژ رۆژی دووشەممە ٢٥ی ئۆکتۆبەر پێ دەنێتە ١٥ یەمین رۆژیەوە، کە بەهۆی بایکۆتەوە چەندین قوتابخانە، بەتایبەت لە سنووری پارێزگای سلێمانی، دەوامیان تێدا راگیراوە.