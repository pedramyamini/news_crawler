رەنجە جەمال، پەیامنێری رووداو لە هەولێر رایگەیاند: "ماوەی ٤ رۆژە کارەکانی حەوتەمین کۆنگرەی حیزبی شیوعی کوردستان بەردەوامن. ئەمڕۆ شەممە ٣٠ - ١٠ - ٢٠٢١، ئەندامانی کۆنگرە گفتوگۆ لەسەر پەیڕەو و پرۆگرام دەکەن".  بڕیارە ئەمڕۆ کە دوایین رۆژی کۆنگرەیە، ئەندامانی کۆمیتەی ناوەندی و کۆمیتەی چاودێریی حیزبی شیوعی کوردستان هەڵبژێردرێن. هەڵبژاردنی سکرتێری حیزبەکەش وەکو کۆنگرەکانی پێشوو لەنێو کۆنگرە نابێت، بەڵکو دوای هەڵبژاردنی ئەندامانی کۆمیتەی ناوەندی ئینجا سکرتێر و ئەندامانی مەکتەبی سیاسی هەڵدەبژێردرێن.  لەبارەی شێوازی هەڵبژاردنی سکرتێر و ئەندامانی مەکتەبی سیاسی، دلێر محەممەد شەریف، ئەندامی حەوتەمین کۆنگرەی حیزبی شیوعی کوردستان، قسەی بۆ رەنجە جەمال، پەیامنێری رووداو کرد و گوتی: "تەنیا ئەندامانی کۆمیتەی ناوەندی و کۆمیتەی چاودێری لە کۆنگرە هەڵدەبژێردێن؛ دواتر کۆمیتەی ناوەندی لە کۆبوونەوەی خۆیدا سکرتێر و ئەندامانی مەکتەبی سیاسی هەڵدەبژێرێت".  سەبارەت بە رکاربەرییەکان لەنێوان بەربژێرەکان بۆ بوونە سکرتێر، دلێر محەممەد شەریف گوتی: "لەبەرئەوەی لە کۆنگرە سکرتێر هەڵنابژێرین، جارێ هیچ شتێک دیار نییە؛ تاوەکو ئەم ساتە ئەوەندەی من بزانم تەنیا دکتۆر کاوە بەنیازی ئەوەیە خۆی بۆ سکرتێری حیزب بەربژێر بکاتەوە، رەنگە دواتر کەسێک هەبێت وەکو رکاربەر خۆی بەربژێر بکات".  پەیامنێری رووداو ئاماژە بەوە دەدات، ناوی هەریەک لە دکتۆر کاوە مەحموود، سکرتێری ئێستای حیزبی شیوعی، ئەبو کاروان و سوبحی مەهدی دەهێندرێت وەکو رکاربەر بۆ وەرگرتنی پۆستی سکرتێری داهاتووی حیزبی شیوعی کوردستان.