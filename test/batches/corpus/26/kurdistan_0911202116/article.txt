رێبوار بابکەیی، سەرۆکی لیژنه‌ى په‌یوه‌ندییه‌كان و ره‌وه‌ندى كوردستانی لە پەرلەمانی کوردستان، ئەمڕۆ سێشەممە ٨ - ١١ - ٢٠٢١ لە لێدوانێکدا بە تۆڕی میدیایی رووداوی راگەیاند، بڕیارە لیژنەیەکی پەیوەندییەکان و رەوەندی کوردستانی سەردانی بێلاڕووس و پۆڵەندا بکەن.   رێبواری بابکەیی دەڵێت، "ئامانج لە سەردانەکەمان دوو مەبەستە، یەکەمیان کۆبوونەوە لەگەڵ بەرپرسانی پەیوەندیداری هەردوو وڵات لەبارەی کۆچبەرانی هەرێمی کوردستان و رەوشی مرۆییان و چۆنێتیی مامەڵەکردن لەگەڵیان بەپێی رێیکەوتننامە نێودەوڵەتییەکان بەتایبەت رێککەوتننامەی ساڵی ١٩٥٩ی ڤییەنا، هەروەها لەگەڵ کۆچبەرانیش ئەوانەی لە کەمپن و ئەوانەشی لەسەر سنوور گیریان خواردووە و کێشەیان هەیە بۆ ئەوەی بزانین چیمان پێدەکرێت بۆ چارەسەرکردنی ئەو کێشەیە".  سەرۆکی لیژنه‌ى په‌یوه‌ندییه‌كان و ره‌وه‌ندى كوردستانی گوتیشی، "دیار نییە چەند ماوە دەمێنینەوە، ئێستاش کە زوو ناچین بەهۆی ڤیزا و هەندێ رێوشوێنەوەیە کە چاوەڕوانی وەرگرتنی ڤیزا دەکەین، بڕیارە سبەی چوارشەممە کۆبوونەوەی لیژنەکەمان بکەین و ئەجێندای سەردانەکەمان و پلانەکان رێکبخەین".  رێبوار بابکەیی، سەرۆکی لیژنه‌ى په‌یوه‌ندییه‌كان و ره‌وه‌ندى كوردستانیی لە پەرلەمانی کوردستان، ئاماژەی بەوەشکرد پاش سەردانەکەیان بۆ ئەو دوو وڵاتە راپۆرتێک پێشکەشی سەرۆکایەتیی پەرلەمان و حکومەتی هەرێمی کوردستان دەکەن بۆ ئەوەی لە دانیشتنێکی پەرلەماندا لەسەر ئەو پرسە کێشەکە بخرێتەڕوو لەگەڵ چارەسەرییەکان و بەئامادەبوونی ژمارەیەک وەزیر و بەرپرسی پەیوەندیدار.  هەروەها باسی لەوەشکرد رۆژی ١٥ی ئۆکتۆبەری ساڵی ٢٠٢٠ داوای کۆبوونەوەیەکی بەپەلەی پەرلەمانیان لەسەر پرسی کۆچبەران و رەوشی خراپیان کردووە، دواتر و دوای زیاتر لە مانگێک لە ٢٥ی تشرینی دووەمی ٢٠٢١ کۆبوونەوە، بەڵام "بەهۆی پشێوییەکان و بەلاڕێدابردنی کۆبوونەوەکە هەرچەندە بە ئامادەبوونی ژمارەیەک وەزیر بوو، هیچی لێ بەدی نەهات".  رێبوار بابکەیی سەبارەت بە ژمارەی ئەو کۆچبەرانەی لە هەرێمی کوردستانەوە کۆچیان کردووە گوتی: "لە سەرەتای ساڵی ٢٠٢٠ وە لەنێوان چوار بۆ حەوت هەزار کەس کۆچیانکردووە".  ماوەیەکە لە سنوورەکانی نێوان بێلاڕووس و پۆڵەندا کۆچبەرێکی زۆر گیریان خواردووە و بەهۆی خراپیی رەوشی تەندروستی و ژیانییانەوە رووبەڕووی کێشەی راستەقینەی ژیان بوونەتەوە چەند کەسێکیشیان بەهۆی دۆخی خراپیانەوە گیانیان لەدەستدا.