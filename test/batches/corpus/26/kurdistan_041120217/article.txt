عەبدولڕحمان سدیق، سەرۆکی دەستەی ژینگەی هەرێمی کوردستان بە رادیۆی رووداوی راگەیاند، "بەهۆی بۆردوومانەکانی تورکیا و ئێران و گرووپە چەکدارەکانی دیکەوە لە ساڵی ٢٠١٠ ە تاوەکو ٢٠١٩ ملیۆنێک و ٣٠ هەزار دۆنم دارستانی هەرێمی کوردستان سووتاوە. "  لە هەرێمی کوردستاندا دارستانەکان بەپێی یاسای ژمارە ١٠ی ساڵی ٢٠١٢ لەسەر بەڕێوەبەرایەتیی گشتیی باخداری و پاوان و دارستانەکانی وەزارەتی کشتوکاڵن. باخچە و پارکەکانی ناوشاریش لەسەر وەزارەتی کشتوکاڵن.  ئێستا لە هەرێمی کوردستان ژمارەیەکی زۆر پرۆژەی نیشتەجێبوون هەن و زۆری دیکەیش لە دروستکردندان. بەشێک لەو پرۆژانە رووبەری سەوزاییان بەو جۆرە نییە کە لە نەخشەکەیاندا بۆیان دانراوە.  سەرۆکی دەستەی ژینگەی هەرێمی کوردستان گوتی: "ئێمە وەکو دەستەی ژینگە کە دەستەیەکی چاودێریین یان رەزامەندی بە پرۆژەکان دەدەین یان نایدەین. ئەو پرۆژانەی دەویسترێت دروست بکرێن، سەرەتا وەبەرهێنان رەزامەندییان دەداتێ، ئینجا شارەوانی پارچەزەوییەکی بۆ تەرخان دەکات. ئەوجا کشتوکاڵ پێی دەڵێت کە زەوییەکە کشتوکاڵییە یان نا. کە لەو سیانە دەرچوو دێتە لای ژینگە. "  دەستەی ژینگەی هەرێمی کوردستان پرۆژەکانی بەپێی کاریگەرییان لەسەر پیسکردنی ژینگە بۆ "ا، ب، ج" پۆلێن کردووە و بۆ هەر یەکێکیان رێژەیەک سەوزایی دیاری کردووە.   عەبدولڕحمان سدیق گوتی: "بۆ پرۆژە بچووکەکان دەبێت ١٠ % ی رووبەرەکەی سەوزایی بێت، بۆ پرۆژە گەورەکان ٢٥ % ـە. بچووکی و گەورەیی بەپێی رادەی ئەو پیسبوونەی ئەو پرۆژەیە دەیخاتە هەوا یان ئاوەوە دیاری دەکرێت. کەسێک کە پرۆژەیەکی نیشتەجێبوونی هەیە جیایە لە پرۆژەی کارگەی چیمەنتۆ یان کارگەی قیری شل. ئێمە بەپێی گەورە و بچووکی سەیری رووبەر ناکەین، بەڵکو بەپێی کاریگەریی پیسبوون سەیری دەکەین. ئەگەر پرۆژەکە زیانی بۆ ژینگە زۆر بێت، دەبێت رووبەری سەوزاییەکەی زۆر بێت. "  دەستەی ژینگە ئەنجوومەنێکی هەیە بە ناوی ئەنجوومەنی باڵای پاراستن و چاککردنی ژینگە کە ١٤ وەزارەت بە بەڕێوەبەری گشتییەوە تێیدا بەشدارن. سەرۆکی دەستەی ژینگە سەرۆکی ئەو ئەنجوومەنەیشە. ئەوان چاودێریی رێژەی سەوزایی و لایەنی ژینگەیی پرۆژەکانی سەر بە وەزارەتەکان دەکەن و ئاگاداریان دەکەنەوە.   سەرۆکی دەستەی ژینگە گوتی: "ئەم جارە میوانداریی سەرۆکی دەستەی وەبەرهێنانمان کرد بۆ ئەوەی پێی رابگەیەنین کە دوو گرفت هەن: یەکەم، دەستەی وەبەرهێنان بە یاسایەک کار دەکات پێیدەڵێن یاسای ژمارە ٤ی ساڵی ٢٠٠٦. کاتێک دەڵێین یاسای ژمارە ٨ ـی ساڵی ٢٠٠٨ ـی پاراستن و چاککردنی ژینگە. مانای وایە ژینگە یاساکەی دوو ساڵ درەنگتر لە وەبەرهێنان دەرچووە. یاسای وەبەرهێنان کاتێک دەرچووە کە یاسای ژینگەمان نەبووە. بۆیە پێویستە یاسای وەبەرهێنان هەموار بکرێتەوە تاوەکو لەگەڵ یاسای ژینگەدا بگونجێت. "  عەبدولڕەحمان سدیق لە بارەی گرفتی دووەمەوە گوتی: "ئەم پرۆژانەی کە دێنە لای ژینگە، ئێمە رەزامەندییان لەسەر نادەین ئەگەر بێتو ماستەر پلانەکەی ٢٥ % سەوزایی نەبێت. هەندێک پرۆژە هەن لەو سەردەمەی یاسای ژینگە نەبووە دەستکاری ماستەر پلانەکەی کراوە و خاوەنی پرۆژەکە لەبەر تەماحی خۆی کردوویەتی بە شوقە. بۆیە شتێکمان داناوە بۆ ئەوە بە ناوی لەبری سەوز کە دەبێت لە نزیکی ئەو پرۆژەیە هێندەی رووبەرە سەوزاییەکەی ماستەر پلانەکە بکاتە سەوزایی و قەرەبووی بکاتەوە. ئێمە لە دوو ساڵی رابردوودا ٧٦ هەزار مەتر دووجامان بە وەبەرهێنەران قەرەبوو کردووەتەوە. "  بە گوتەی سەرۆکی دەستەی ژینگە، هەر وەبەرهێنەرێک دەسکاری ئەو ماستەر پلانە بکات کە بۆی دروست کراوە، دەبێت پرۆژەکەی رابگیردرێت.  بە پێوەری وەزارەتی کشتوکاڵ رووبەری سەوزایی لە هەرێمی کوردستاندا ١٢.٤ % ە. بە پێوەری وەزارەتی شارەوانی رێژەی سەزایی زیاتر ١٨ % یە.   عەبدولڕحمان سدیق لە هەرێمی کوردستاندا ئۆتۆمبێل بە سەرچاوەی سەرەکیی پیسبوون دادەنێت و دەڵێت: "لێرە ملیۆنێک و ٨٠٠ هەزار ئۆتۆمبێل هەن جگە لەو ئۆتۆمبێلانەی دیکە لە شارەکانی دیکەی عێراقەوە دێن. "  هۆکارێکی دیکەی پیسبوونی ژینگە دانیشتووانە. سەرۆکی دەستەی ژینگە لەو بارەیەوە ئەوەی خستەڕوو کە هەرێمی کوردستان رووبەرەکەی نزیکەی ٥٠ هەزار کیلۆمەتر دووجایە، لە کاتێکدا هۆڵەندا رووبەرەکەی ٤١ هەزار کیلۆمەتر دووجایە و رووبەری ئەم هەرێمەی ئێمە لە هۆڵەندا گەورەترە، ژمارەی دانیشتووانیشمان چواریەکی ئەوانە، بەڵام گرفتەکەمان ئەوەیە کە لە ناوەندی شارەکان کۆبووینەتەوە و شارەکانمان بەرەو ملیۆنی دەچن.   کارگەکان بە هۆکارێکی دیکەی پیسبوونی ژینگە دادەنرێن. لە هەرێمی کوردستاندا کارگەکان سەردەمێک دروست کراون کە لە دەرەوەی سنووری شارەوانی بوون.   عەبدولڕەحمان سدیق گوتی: "ئێستا ماستەر پلان فراوان بووە و کارگەکان کەوتوونەتە ناوشارەوە. پێویستە جارێکی دیکە دوور بخرێنەوە. "  سەرۆکی دەستەی ژینگە ئاشکرای کرد کە بۆ پاراستنی سەوزایی شەقام و کۆڵانەکان لە هەوڵی ئەوەدان پۆلیسی ژینگە دابنێن.