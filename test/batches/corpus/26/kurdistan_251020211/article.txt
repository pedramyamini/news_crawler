عەباس ئەکرەم، گوتەبێژی وەزارەتی خوێندنی باڵا و توێژینەوەی زانستیی هەرێمی کوردستان بە تۆڕی میدیایی رووداوی راگەیاند، کاژێر ١٠: ٠٠ی رۆژی دووشەممە ٢٥ - ١٠ - ٢٠٢١ لە کۆنگرەیەکی رۆژنامەڤانیدا وەزارەتى خوێندنى باڵا و توێژینەوەى زانستى، "وردەکارى و داتاى وەرگیراوان لە زانکۆ و پەیمانگە حکومییەکان لە هەرێمى کوردستان رادەگەیێنێت. "  قوتابییانی دەرچووی ١٢ی ئامادەیی، ئەوانەی فۆڕمی زانکۆلاینیان پڕکردووەتەوە دەتوانن لەڕێگەی ئەم لینکەوە (https:// www. regayzanko. com / main. php) ئەنجامەکان وەربگرنەوە و بزانن کە لە کام زانکۆ یان پەیمانگەی هەرێمی کوردستان ناویان هاتووەتەوە.   لە کۆنگرەیەکی رۆژنامەڤانیدا وەزارەتی خوێندنی باڵا و توێژینەوەی زانستی پیرۆزبایی لە خوێندکارانی وەرگیراو لە زانکۆ و پەیمانگەکان کرد و سوپاسی وەزارەتی پەروەردەی هەرێمی کوردستانی کرد.    کۆی گشتیی دەرچووان کە لە وەزارەتی پەروەردەوە رەوانەی وەزارەتی خوێندنی باڵا کراوە ٦٣ هەزار و ٣٢٤ دەرچوو بووە. وەزارەتی خوێندنی باڵا دەڵێت، کۆی گشتی پلانی وەرگرتن ٤٥ هەزار و ٢١٨ قوتابییە.    - ٢٦ هەزار و ٣٣ قوتابی پلانی زانکۆ لاین    - ١٠ هەزار و ٨٣٤ قوتابی پلانی پارالێڵ    - هەشت هەزار و ٣٥١ قوتابی پلانی ئێواران     وەزارەتی خوێندی باڵا دەشڵێت، ٤٥ هەزار و ١١٣ دەرچووی ١٢ی ئامادەیی بۆ ساڵی ٢٠٢١ داواکارییەکانیان بۆ وەرگرتنیان لە زانکۆ و پەیمانگەکان پێشکێش کردووە. هەروەها ٤ هەزار و ١٤٢ پێشکێشکار لە دەرچووانی ٢٠٢٠، هەروەها ٣٢٧٧ پێشکێشکار لە دەرچووانی ساڵی رابردوو کە کۆی گشتیی دەکاتە ٥٢ هەزار و ٥٣٢.    هەر لە کۆنگرە رۆژنامەڤانییەکەدا وەزارەتی خوێندنی باڵا ئاماژەی بەوەدا، کە کۆی گشتی وەرگیراوان بۆ ئەمساڵی نوێی خوێندن ٤٣ هەزار و ٢٧٧ خوێندکار لە زانکۆ و پەیمانگەکان وەرگیراون و لە داهاتوودا ئەو ژمارەیە زیاتر دەبێت.     ٣٧ هەزار و ١٧٠ دەرچووانی خوێندنی ساڵی ٢٠٢١   - ١٠٢ خوێندکار دەرچووانی خوێندنگە نێودەوڵەتییەکانن بۆ ساڵی ٢٠٢١    - دوو هەزار و ٩٤١ خوێندکار دەرچووانی ساڵی خوێندنی ٢٠٢٠ ن.     - هەزار و ٨٩٣ خوێندکار دەرچووانی ساڵانی رابردووە    - هەزار و ١٧١ دەرچووانی پەیمانگە تەکنیکییەکانن.       رێژەی وەرگیران بۆ دەرچووانی ئەمساڵ ٢٠٢١، لە ٨٢ % ی دەرچووان کە داواکارییان پێشکێش کردووە وەرگیراون و لە ١٨ % وەرنەگیراون.     - ٦٢ % خوێندنی لەڕێگەی زانکۆ لاین  - ٢١ % خوێندنی پارالێڵ  - ١٧ % دەرچووانی خوێندنی ئێواران وەرگیراون.    لە کۆنگرە رۆژنامەڤانییەکەدا وەزارەتی خوێندنی باڵا دەڵێت، ٤ هەزار و ٦٧ کورسی بە بەتاڵی ماوەتەوە. دەشڵێت " خوێندکار هەیە ٩٧ی هێناوە بەڵام وەرنەگیراوە، ئەمەش لەبەرئەوەی فۆرمەکەی بە باشی پڕنەکردووەتەوە. "  عەبدولسەلام دۆڵەمەڕی، سەرۆكی لیژنەی پەروەردە و  خوێندنی باڵا لە   پەرلەمانی كوردستان بە تۆڕی میدیایی رووداوی راگەیاندبوو: "لە ئەنجامی بەدواداچوونمان بۆ ھۆکاری دواکەوتنی ئەنجامی وەرگرتنی قوتابیان لە زانکۆ و پەیمانگەکان، لە پێنجشەممەی رابردووەوە لە ناوەندی وەرگرتن رێکارەکان تەواو بوون، بەڵام ھەندێک گرفت بۆ ئەوانەی کە راستەوخۆ مامەڵەی وەرگرتنیان پێشکەش کردبوو ھاتەپێش؛ ئێستا کاری وردتری پێویستە".  وەزارەتی خوێندنی باڵا و توێژینەوەی زانستی حکومەتی هەرێمی کوردستان ژمارەی ئەو دەرچووانەی ١٢ی ئامادەیی ئاشکرا کردووە کە داواکارییان پێشکێشکردووە بۆ خوێندن لە زانکۆ و پەیمانگەکان و دەڵێت، زیاتر لە ٥٢ هەزار و ٥٠٠ قوتابین.  رۆژی ٢٣ ـی ئاب وەزارەتی پەروەردە ئەنجامی تاقیکردنەوەکانی خولی یەکەمی پۆلی ١٢ و رۆژی ١٦ی ئەیلوولی ٢٠٢١ یش ئەنجامی تاقیکردنەوەکانی خولی دووەمی هەمان پۆلی راگەیاند.