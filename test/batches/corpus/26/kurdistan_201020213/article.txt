رووداوەکە بەیانی رۆژی چوارشەممە ٢٠ - ١٠ - ٢٠٢١ روویداوە. شۆڕش ئیسماعیل، گوتەبێژی پۆلیسی راپەڕین بە تۆڕی میدیایی رووداوی راگەیاند، "کەسێک لە کاتی کڕینی نان لەگەڵ خاوەنی نانەواخانەیەک دەبێتە دەمەقاڵێیان و بەهۆیەوە کەسەکە گوللەی دەمانچە لە وەستای نانەواخانەکە دەدات و برینداری دەکات. "  گوتەبێژی پۆلیسی راپەڕین دەڵێت، ئێستا گەنجەکە لە نەخۆشخانەیەکی رانیە نەشتەرگەریی بۆ دەکرێت و لەژێر چاودێری پزیشکدایە.  تاوەکو ئێستا هۆکاری سەرەکیی شەڕەکە روون نییە و پۆلیس دەڵێت، تۆمەتبارەکە دەستگیرکراوە و بەگوتەی بریندارەکە پێشتر هیچ کێشەیەکی کۆمەڵایەتییان نەبووە و تەنیا لە کاتی نان کڕین دەمەقاڵێ لەنێوانیاندا دروستبووە.  لە بەشێکی دیکەی قسەکانیدا ئاماژە بەوە دەدات هێزەکانیان لە پۆلیسی راپەڕین لێکۆڵینەوەیان لە رووداوەکە دەستپێکردووە و "باوکی تۆمەتبارەکەش خۆی کوڕەکەی هێناوەتە بەڕێوەبەرایەتیی پۆلیسی راپەڕین. "  شاهێدحاڵێک لە شوێنی رووداوەکە بە تۆڕی میدیایی رووداوی راگەیاند، " ئەو کەسەی خاوەن نانەواخانەکەی بریندار کردووە کوڕی بەرپرسێکی سەربازیی یەکێتییە. "   لەبارەی هۆکاری رووداوەکەش دەڵێت "کاتێک تۆمەتبار چووە بۆ نان کڕین، خاوەن نانەواکە پێی گوتووە کە جارێ دەست لەو نانە مەدە و نانی دیکەت دەدەمێ، دواتر تۆمەتبارەکە دەمانچەکەی دەردەکات و خاوەنی نانەواخانەکە بریندار دەکات. "