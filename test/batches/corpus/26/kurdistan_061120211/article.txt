لە ئامارەکانی بەڕێوەبەرایەتیی کەشناسی، وەرزی بارانبارینی ساڵی ٢٠٢١ لە ئاداری ٢٠٢٠ ـەوە دەستپێدەکات تاوەکو ئاداری ٢٠٢١، هەروەها وەرزی بارانبارینی ساڵی ٢٠٢٠ ـیش لە ئاداری ٢٠١٩ ـەوە دەستپێدەکات تاوەکو ئاداری ٢٠٢٠.  هیوا رەزا ماوەی ٣٣ ساڵە خەریکی کاری بیرهەڵەکەندنە لە پارێزگای هەڵەبجە و دەڵێت، "ساڵانی رابردوو کە ئیشم دەکرد، بە هەموو ساڵەکە ناوی ١٠ بۆ ١٥ کەسم دەنووسی، تا بیرەکانیان بۆ پاک بکەمەوە و قووڵتری بکەم، بەڵام ئەمساڵ زیاتر لە ٣٠٠ کەس پێیان گوتووم کە بیرەکانیان بۆ پاک بکەمەوە بەهۆی ئەوەی ئاو دابەزیوە و ئاوی بیرەکانیان کەمی کردووە، ئەمە جگە لەوەی چەندین کەس پێیان گوتووم کە بیریان بۆ هەڵبکەنم".  لە ڤیدیۆکەدا ناوچەیەکی سنووری نێوان پارێزگای هەڵەبجەی باشووری کوردستان و پاوەی رۆژهەڵاتی کوردستان پێشان دەدرێت کە هۆکارەکانی کەمبوونەوەی ئاو لەو شوێنەدا سرووشتی نین.  رووباری سیروان سەرچاوەی سەرەکیی پڕبوونی بەنداوی دەربەندیخانە، بەراورد بە ساڵی رابردوو ٧.٢٥ مەتر ئاستی ئاوەکەی دابەزیوە کە بووەتە هۆی کەمبوونەوە توانای بەرهەمهێنانی کارەبا لە بەنداوەکە بە رێژەی ٧٠ %.  لە سنووری ناحیەی زنانەش لە گەرمیان کە دوایین خاڵی سنووری نێوان گەرمیان و کەرکووکە، کەمبارانی زۆرترین زیانی لە جووتیاران و ئاژەڵداران داوە.  مەهدی خورشید، جووتیارێکی دانیشووی گوندی چەوری لە ناوچەی داوێیە و دەڵێت، "گوندەکەمان شەش هەزار و ٥٠٠ دۆنم زەوی بەراوی هەیە، بەخوا، هەرچی تۆومان کردووە ئەمساڵ یەک دەنک گەنمیشمان هەڵنەگرتووەتەوە و سەوز نەبووە".  ئیبراهیم ئەحمەدیش جووتیارێکی دیکەی هەمان گوندە و دەڵێت، "ئێمە ساڵانی رابردوو ئەگەر یەک تۆن تۆوی گەنممان بچاندایە و ساڵەکەی باش بووایە ئەوا ١٠ بۆ ١٥ دۆنم گەنممان هەڵنەگرتووەوە، ئەمساڵ بەس خۆم ٥ تۆن تۆوەی گەنمم چاندووە، یەک دەنک سوودی نەبووە هیچی سەوز نەبووە، من بەس خۆم ئەمساڵ ٢٠ ملیۆنم زەرەر کردووە".  جگە لە کشتوکاڵ، گەرمیان خاوەنی ٧٥٠ هەزار جۆری جیاوازی ئاژەڵە، بەڵام کەمبوونی سەرچاوەی ئاو، ئاژەڵدارەکانی تەواو نیگەران کردووە.  مەحموود خورشید، ئاژەڵدارە لە گوندی چەوتی دەڵێت، "خاوەن ئاژەڵەکان لە ناوچەی داوێ و زنانە هەموویان زەرەرمەند بوون، هیچ شتێکمان نییە نە ئاو نە لەوەڕ، بۆیە زۆرینەی ئاژەڵدارەکان ئاژەڵەکانیان بردووە بۆ سنووری ئێران".  گەرمیان ساڵانە پێویستی بە ٢٥٠ میلیمەتر باران هەیە بۆ ئەوەی دانەوێڵە بەرهەم بهێنێت، بەڵام ساڵی رابردوو کەمتر لە ١٩٠ میلیمەتر باریوە، ئاستی ئاوی ژێر زەوی ٦ مەتر دابەزیوە.  لە ساڵانی رابردوو ٣٥٠ بۆ ٤٠٠ هەزار دۆنم دەکرایە دانەوێڵە، بەڵام ٢٠٢١ تەنیا توانراوە نزیکەی ٧٥ هەزار دۆنم زەوی دانەوێڵەی لەسەر بچێنرێت.  لە دەرەبەندی رانیە لە سنووری راپەڕین، ئاستی ئاوی زێی بچووک تا ئاستی نزیک لە وشکبوون دابەزیوە، لە قەڵادزێ و رانیەش ئاستی ئاوی ژێرزەوی ٥ مەتر دابەزیوە.  سەردار عەبدولڕەحمان، شارەزا و نووسەر لە بواری ژینگە لەبارەی دەربەندی رانیەوە دەڵێت، "ئێستا کە دێیتە ئەم دەربەندە، هەرگیز باوەڕ ناکەیت پێشتر ئاوی تێدا بووبێت، ئەمەش کاریگەریی خراپی کردووەتە سەر کەمبوونەوەی رێژەی گەشتیاری و کەمبوونەوەی سامانی ماسی و کشتوکاڵی، هەروەها ئەو گوندانەی کە کەوتوونەتە سەر ئاوی دەربەندی رانیە".  لە سنووری پارێزگای سلێمانی دەست بەسەر ١٥٠٠ ئامێری بیرهەڵکەندنی نایاسایی گیراوە، بەڕێوەبەری ئاوی ژێرزەوی سلێمانی دەڵێت، ئەگەر هەریەکێکیان تەنیا ١٠ بیری هەڵکەندبێت، واتە نزیکەی ١٥ هەزار بیری نایاسایی لەو سنوورە هەیە.  عەباس ساڵح، بەڕێوەبەری ئاوی ژێرزەوی سلێمانی ئاماژەی بەوەکرد، "ئێمە لە ساڵی ١٩٧٥ ـەوە تا ٢٠٢١ بەپێی ئامارە فەرمییەکان لە سنووری سلێمانی نۆ هەزار و ٧٠٠ بیر هەڵکەندراون.. رێگەش نادەین خەڵک بە ئارەزووی خۆی بیر هەڵبکەنێت، بۆیە کاتێک مامەڵەکانیان بۆ ناکەین، دەچن بە نایاسایی لە پشت ئێمە و پۆلیسەوە هەڵیدەکەنن".  رۆژ لە دوای رۆژیش هۆکارە سرووشتییەکانی کەمبوونەوەی ئاو زیاتر دەبن، گەر رێگە لە زێدەڕۆییەکان و قۆرخکارانی ئاوی شیرین نەگیرێت، ئەوا قەیرانی ئاو زۆرینەی مانگەکانی ساڵ بەرۆکی هەمووان دەگرێت.