بەپێی ئەنجامەکە لە بازنەی یەکی پارێزگای هەولێر کە سنووری سۆران دەگرێتەوە، نەهرۆ مەحموود ٢٩ هەزار و ٦٩٤ دەنگ، سیپان عەزیز ٢٥ هەزار و ٢٣٣ دەنگ، محەممەد سدیق ٢٤ هەزار و ١٢٨ دەنگ، فەیسەڵ کەریم خان ١٨ هەزار و ٤٤٣ دەنگ و کوردەوان جەمال ١١ هەزار و ٩٠ دەنگ و جوان عەبدوڵڵا ٩ هەزار و ١٧٤ دەنگیان بەدەستهێناوە.  لەو بازنەیە ٤ بەربژێر براوە دەبن، بەڵام دەبێت یەکێکیان کۆتای ژن بێت و لەسەر ئەو بنچینەیەش هەریەکە لە نەهرۆ مەحموود، سیپان عەزیز، محەممەد سدیق و جوان عەبدوڵڵا سەردەکەون و هەر چواریشیان بەربژێری پارتین.  ئەوەی کە پەیوەندی بە بازنەی دووی هەولێرەوە هەیە کە ٤ کورسی هەیە، ئەنجامەکان بەم جۆرەن: وەزیرە ئەحمەد، بەربژێری نەوەی نوێ ١٨ هەزار و ٤٥٩ دەنگ، خدر عەلی سادق، بەربژێری پارتی دیموکراتی کوردستان ١٧ هەزار و ٩٩٢ دەنگ، ئامانج مەحموود، بەربژێری پارتی دیموکراتی کوردستان ١٥ هەزار و ٨٨٢ دەنگ، کوردۆ عومەر، بەربژێری هاوپەیمانیی کوردستان ١٣ هەزار و ٨٤٦ دەنگیان بەدەستهێناوە و ئەمانە دەبنە پەرلەمانتار.  ئەوەی کە پەیوەندی بە بازنەی سێ - وە هەیە، ئەنجامەکان بەم جۆرەن: رێبوار هادی، بەربژێری پارتی دیموکراتی کوردستان ١٧ هەزار و ٢٠٢ دەنگ، ڤیان عەبدولعەزیز، بەربژێری نەوەی نوێ ١١ هەزار و ٦٦٣ دەنگ، لەیلا ئەکرەم سەعید، بەربژێری پارتی دیموکراتی کوردستان ٧ هەزار و ٧٨ دەنگ. لەم بازنەیەدا هەرێمی کەمال ئاغا کە بەربژێری هاوپەیمانیی کوردستانە ٧ هەزار و ٧٧٠ دەنگی بەدەستهێناوە، بەڵام بە هۆکاری ئەوەی کە دەبێت کورسییەک بۆ کۆتای ژن بێت، لەیلا سەردەکەوێت.   پەیوەندیدار بە بازنەی ٤ی هەولێر، ٤ بەربژێر سەردەکەون؛ ئەو بەربژێرانەی زۆرترین دەنگیان بەدەستهێناوە ئەمانەن:   محەممەد ئیسماعیل عومەر، نەوەی نوێ، ١٧ هەزار و ٩١٣ دەنگ. مەریوان قەرەنی ئیبراهیم، پارتی دیموکراتی کوردستان، ١٥ هەزار و ١١٨ دەنگ. سەباح سوبحی حەیدەر، پارتی دیموکراتی کوردستان، ١٢ هەزار و ٤٠٤ دەنگ. عەبدولستار مەجید، کۆمەڵی دادگەری، ١٠ هەزار و ٨٤٩ دەنگ. نەهلە قادر محەمەد، پارتی دیموکراتی کوردستان، ٩ هەزار و ٩٩٥ دەنگ.  هەرچەندە عەبدولستار مەجید لە نەهلە قادر دەنگی زیاتری هێناوە، بەڵام سەرناکەوێت و نەهلە دەبێتە پەرلەمانتار، چونکە دەبێت کورسییەک بۆ کۆتای ژن بێت.