فازڵ حاجی، موقەدەم و گوتەبێژی پۆلیسی هاتووچۆی هەولێر بە رادیۆی رووداوی راگەیاند: "لە هەولێر لە یەکتربڕەکاندا زۆرترین سەرپێچی کە دەکرێت ئەوەیە کە لە ترافیکی سوور دەدرێت. لە شەقامی ١٢٠ مەترییش زۆرترین سەرپێچی کە دەکرێت تیژڕۆییە. "  گوتەبێژی پۆلیسی هاتووچۆی هەولێر ئاماژەی بەوە دا کە لە هەولێر ٨٠ % ی رووداوەکانی هاتووچۆ بەهۆی هەڵەی شۆفێرەوەیە. ئەوەی دیکەیشی بەهۆی خراپیی رێگەوبان و نەبوونی مەرجی تووندوتۆڵیی ئۆتۆمبێلەوەیە. لە دەرەوە و ناوەوەی شاردا رووداوەکان روودەدەن، بەڵام ئەوانەی دەرەوەی شار کوشندەترن.   لەبارەی بڕیاری یەکجۆرکردنی تابلۆی ژمارەی ئۆتۆمبێلەکانی عێراق و هەرێمی کوردستانەوە فازڵ حاجی گوتی: "ئەو بڕیارە قسەی لەسەر کراوە، بەڵام هیچ هەنگاوی کردەیی بۆ نەنراوە. "  لە بەشێکی زۆری دێورەکان (یوتێرنەکان)ـی شەقامەکانی هەولێردا جەنجاڵی دروست دەبێت و زۆر جار شۆفێران بە سێ ریز دێور دەکەن کە ئەوەیش وادەکات خێرایی دەرچوون لە شەقامەکە خاو ببێتەوە.  فازڵ حاجی گوتی: "بۆ کەمکردنەوەی جەنجاڵیی دێورەکان (یوتێرنەکان) داوامان کردووە ئەو شوێنانەی زۆر قەرەباڵخن، ئەگەر گونجاو بێت بکرێنە ئۆڤەرپاس و ئەندەرپاس تاوەکو ئۆتۆمبێلەکان خاو نەبنەوە و نەوەستن. "