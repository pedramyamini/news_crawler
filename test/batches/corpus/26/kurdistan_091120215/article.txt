موقەدەم هێمن ئەترووشی، گوتەبێژی پۆلیسی پارێزگای دهۆک ئەمڕۆ ٩ - ١١ - ٢٠٢١ لە کۆنگرەیەکی رۆژنامەڤانیدا رایگەیاند، پۆلیسی نەهێشتنی تاوانی قەزای ئاکرێ چەند کەسێکی بە تۆمەتی ئەنجامدانی تاوانی جیاواز دەستگیرکردووە، لەوانە دزیکردن، سووتاندنی بە ئەنقەست و خراپ بەکارهێنانی ئامێری پەیوەندی.  هێمن ئەترووشی گوتی: "رۆژی ٤.١١.٢٠٢١ کەسێک لە گوندی جونا خانووەکەی سووتێندرابوو و دوای تۆمارکردنی سکاڵا، پۆلیس دەستی بە لێکۆڵینەوە کرد و لە ماوەی ٢٤ کاژێردا تۆمەتبارەکەی دەستگیرکرد. دواتر تۆمەتبار دانی بە تاوانەکەیدا نا. سزای سووتاندنی ماڵ و موڵک بە ئەنقەست تاوەکو ١٥ ساڵ زیندانیکردن دەڕوات".  لە بەشێکی دیکەی قسەکانیدا گوتەبێژی پۆلیسی دهۆک ئاماژەی بەوەکرد، لە ١٣.١٠.٢٠٢١ خاوەن دەرمانخانەیەک لە سەنتەری قەزای ئاکرێ سکاڵای یاسایی دژی کەسێک تۆمارکرد و ئاماژەی بەوەکرد، تۆمەتبار بڕی ٦٠ ملیۆن دیناری لە دەرمانخانەکەی دزیوە؛ دوای لێکۆڵینەوە و بەدواداگەڕان پۆلیس توانی تۆمەتبارەکە دەستگیربکات و ئەویش دانی بە تاوانەکەیدا نا؛ ئێستا بەپێی ماددەی ٤٥٣ لە یاسای سزاکانی عێراق دەستبەسەرە.  هێمن ئەترووشی ئاماژەی بەوەشکرد، لە سنووری ناحیەی دینارتەی سەر بە قەزای ئاکرێ، مەڕوماڵات لەلایەن دوو کەسەوە دزرابوون و دوای تۆمارکردنی سکاڵا، هەردووکیان دەستگیرکران کە مەڕوماڵاتەکانیان بردبووە شارەکانی دیکەی هەرێمی کوردستان و فرۆشتبوویان، تۆمەتبارەکان بەپێی ماددەی ٤٤٦ دەستبەسەرکراون.  یەکێکی دیکە لەو دۆسیانەی کە پۆلیسی ئاکرێ تۆمەتبارێکی لەسەر دەستگیرکردووە، خراپ بەکارهێنانی ئامێرەکانی پەیوەندیی و تۆڕە کۆمەڵایەتییەکانە. گوتەبێژی پۆلیسی دهۆک ئاماژەی بەوەکرد، ژنێکی تەمەن ٢٥ ساڵان بە تۆمەتی خراپ بەکارهێنانی ئامێرەکانی پەیوەندی، سکاڵای لەسەر گەنجێک تۆمارکردووە، کە هەڕەشەی ئەوەی کردووە لەبەرامبەر جێبەجێنەکردنی داخوازییەکانی، ئەو وێنانەی بڵاودەکاتەوە کە لە تیکتۆکەوە لێی بردوون، بەڵام، بە گوتەی هێمن ئەترووشی، "بە پشتبەستن بە سکاڵای ژنەکە، تۆمەتبارەکە دەستگیرکراوە و رووبەڕووی دادگا دەکرێتەوە".