شێخ عەلی ئیلیاس، بابە شێخی کوردانی ئێزدی ئەمڕۆ شەممە ٨ - ١٠ - ٢٠٢١ بە تۆڕی میدیایی رووداوی راگەیاند، "پێویستە بەربژێرەکانمان بۆ پەرلەمان سەربخەین بۆ ئەوەی داواکارییەکانی ئێزدییەکان بگەیەننە شوێنی خۆی".  هەروەها لەبارەی هەڵبژاردنەکانەوە کە هێشتا رێژەی بەشداریکردنی کوردانی ئێزدی ئاوارە بەرز نییە، شێخ عەلی ئیلیاس گوتی: "ئێمە کاتێک داوای مافی خۆمان لە خەڵک و جیهان دەکەین، دەبێت ئەمڕۆ مافی خۆمان بەدەستی خۆمان وەربگرین و دواتر داوای مافی خۆمان لە خەڵکی دیکە بکەین، بۆ ئایینی ئێزدی ئەم رۆژە زۆر گرنگە بۆ ئەوەی بچنە سەر سندووقەکانی دەنگدان، چونکە ئێمە پێویستمان بەوەیە سبەی رۆژ بەربژێرانمان لە پەرلەمانی عێراق ببینین؛ سبەی رۆژ کاتێک داواکارییمان دەبێت و روو دەکەینە پەرلەمانی عێراق، دەمەوێت ببینم کە خەڵکی ئێمەی ئێزدی لەپێش ئێمە دانیشتوون و دەستی ئێمە دەگرن و داواکارییمان دەگەیێننە هەموو شوێنێک".  شێخ عەلی ئیلیاس لە رێگەی تۆڕی میدیایی رووداوەوە داواکاریی ئاڕاستەی کوردانی ئێزدی بەگشتی و ئاوارەکان بەتایبەتی کرد بچنە سندووقەکانی دەنگدان و لەوبارەیەوە گوتی: "گەلی جوامێری و گەلی منی ئێزدی، ئێمە دەمانەوێت مافی ئێوە نەسووتێت؛ ئەگەر مافی ئێمە لە جیهان دەسووتێت، نابێت مافی خۆمان بسووتێنێن و دەبێت بەدواییدا بچین؛ ئەمڕۆ ئەم دەنگدانە بۆ خەڵکی نییە، بەڵکو بۆ خۆمانە؛ هەرکەس لەگەڵ هەر لایەنێکدا بێت، پێویستە بچێت دەنگی خۆی بدات و بەربژێری خۆی سەربخات بۆئەوەی سبەی رۆژ ئەو بەربژێرانە لە پەرلەمان ببینینەوە و داواکارییەکانییان پێبگەیەنین؛ ئێمە وەکو ئایینی ئێزدی زۆر پێویستمان بەم کارەیە".  ئەمڕۆ هەینی ٨ - ١٠ - ٢٠٢١ دەنگدانی تایبەت بۆ هەڵبژاردنی ئەنجوومەنی نوێنەرانی عێراق دەستیپێکرد کە جگە لە هێزە ئەمنییەکان، ئاوارەکان بەشێکی زۆری پێکدەهێنن و بەپێی ئامارەکانی کۆمیسیۆنی هەڵبژاردنەکان، ١٢٠ هەزار و ١٢٦ کەس دەبن، لەو ژمارەیە ١٠٥ هەزار و ٧٥٤ دەنگدەریان لە هەرێمی کوردستانن.  بڕیارە دەنگدانی تایبەت تاوەکو کاژێر ٠٦: ٠٠ی ئێوارە بەردەوام بێت؛ رۆژی یەکشەممە ١٠ - ١٠ - ٢٠٢١، هەڵبژاردنی پێشوەختە لە عێراق و هەرێمی کوردستان بەڕێوەدەچێت و تێیدا نزیکەی ٢٤ ملیۆن و ٩٠٧ هەزار و ٦٧٩ کەس مافی دەنگدانیان هەیە.