ئەحمەد عەزیز، یەکێک لە زیانلێکەتووانی لافاوەکە باسی رۆژی شەممە دەکات کە بەهۆی بارانبارینەوە لافاو لە چەند ناوچەیەکی هەرێمی کوردستان دروستبوو و دەڵێت، "لە ئیش بووم تەلەفۆنیان بۆ کردم گوتیان ' وەرە پەرژینی ماڵەکەت رووخاوە ' و ئاو چووەتە ناو ماڵەکەت، لە رێگە هاتمەوە لافاو هەستا بوو".  یەکێکی دیکە لە زیانلێکەوتووانی لافاوەکە بە ناوی خەندە شەمسەدین لە حەوشەی ماڵەکەیان وەستاوە و دەڵێت، "ماڵی من هەمووی وێران بووە، من لە مەکتەب بووم پۆلی ١٢ ـم هاتمە ماڵەوە بینیم ماڵ ئاوای لێهاتووە".  ئەحمەد عەزیز، دانیشتووێکی گوندی کۆرییە و دەڵێت، "هەرچەند دەکەین خاوێن نابێتەوە، ماڵەکەمان وێران بووە خانووەکە وێران بووە دیوار و شتەکان هەمووی رووخاون هیچ نەماوە".  پارێزگاری هەولێر، وەزارەتی شارەوانی، بەرگریی شارستانی و کۆمەڵێک رێکخراوی خێرخوازی و رێکخراوی ناحکومی هاوئاهەنگییان کردووە و سەرلەبەیانی رۆژی دووشەممە بە زیاتر لە ١٠٠ کرێکار و کۆمەڵێک تەنکەری ئاو دەستیان بە پرۆسەی شوشتن و پاککردنەوەی ماڵ و کۆڵانەکانی شاری زێڕین و گوندی کۆری کرد.  ئیسماعیل عەبدولعەزیز، بەرپرسی قەیرانەکان و هاوکاری لە دەزگای خێرخوازیی بارزانی دەڵێت، ١٠٠ کرێکارمان هێناوە بۆ شاری زێڕین لەگەڵ ١٥ تەنکەری ئاو بۆ هەر ماڵێک چەند کرێکارێک.    لەبارەی قەبارەی زیانەکانەوە ئەمڕۆ نووسینگەی پارێزگاری هەولێر رایگەیاند، بەهۆی لافاوەکەوە ٥٠٠ خێزان ناوماڵ و کەلوپەلەکانیان بە تەواوی لەنێوچوون، هەروەها ١٣٠ ئۆتۆمبێلیش بەر لافاو کەوتوون و لەکارکەوتوون، بەڵام هیچ زیانێکی گیانی نەبووە.