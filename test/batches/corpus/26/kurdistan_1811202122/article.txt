کارزان ئەحمەد، خاوەنی کتێبخانە دەڵێت، "لە بەیانییەوە [بەیانیی رۆژی پێنجشەممە] زیاتر لە هەزار و ٧٠٠ بۆ دوو هەزار کەس سەردانیان کردووین لە شارەکانی زاخۆ و بادینان و تەنانەت عەرەبیش، هەرزانترین کتێبمان نرخی یەک هەزار دینارە و گرانترینمان موجەڵەدە و بە ٥٠٠ بۆ ٦٠٠ هەزار دینارە".  سەرۆکی حکومەتی هەرێمی کوردستان بۆ دابینکردنی کتێب بۆ کتێبخانەی قوتابخانەکان، ٤٠ ملیۆن دیناری بۆ کڕینی کتێب لە سێیەمین پێشانگەی نێودەوڵەتیی سلێمانی تەرخانکردووە؛ وەزارەتی پەروەردەش لە رێگەی لیژنەیەکەوە بەپێی پێویستیی کتێبخانەی قوتابخانەکان، جۆری کتێبەکان دەکڕن.  د. ئالان حەمە سەعید، وەزیری پەروەردە رایگەیاند، "جەنابی سەرۆکی حکومەت لەسەر حسابی شەخسیی خۆی بە بەهای ٤٠ ملیۆن دینار کتێب بۆ کتێبخانەی قوتابخانەکان دەکڕێت، بەتایبەت ئەوانەی سنووری سلێمانی؛ خۆی پێی خۆش بوو، چونکە مامۆستا و قوتابییەکان سوودی لێ دەبینن".  بە گوتەی رێکخەران، لە یەکەمین رۆژی پێشانگەکەدا نزیکەی ١٠ هەزار کەس سەردانی پێشانگەکەیان کردووە. کەسایەتییە سیاسی و ئایینییەکان بەشێکی دیکە بوون لە سەردانکاران.  د. عەبدوللەتیف ئەحمەد، رێبەری سەلەفییەکانی کوردستان دەڵێت، "پێشانگەی کتێب زۆر بەسوودە، چونکە گەر خوێندنەوە و فێربوون هەبوو، کۆمەڵگە لە جاهیلیەت و نەفامی رزگاری دەبێت".  محەممەد حاجی مەحموود، سکرتێری حیزبی سۆسیالیستی کوردستان باسی لەوە کرد، "زۆر کەس دەڵێن تەکنەلۆژیا پێشکەوتووە و خەڵک ناخوێنێتەوە یان بە رێگەی دیکە دەخوێنێتەوە، بەڵام تام و چێژی خوێندنەوە و سوود بینین هەر لە کتێبە".  مامۆستایانی قوتابخانەکانی سلێمانی قوتابییەکانیان بۆ گەشتی زانستی بردووەتە پێشانگەکە و ئەوانیش کتێبی دڵخوازی خۆیان دەکڕن.  قوتابییەک بەناوی لێوان کاوە دەڵێت، "زیاتر کتێبی فەنتازی دەخوێنمەوە، کتێبەکانی ئێرە زۆر باشن، بەتایبەت ئینگلیزییەکان، چونکە بۆ فێربوونی ئینگلیزی باشن". شەیمان کاوە - ش ئاماژەی بەوە کرد، "زۆر دەمێکە چاوەڕوانی ئەم پێشانگەیەم، چونکە نرخەکان کەمترن لەچاو رۆژانی دیکە. بەڕاستی خوێندنەوە کەم بووەتەوە".  لە سێیەمین پێشانگەی نێودەوڵەتیی کتێب لە سلێمانی، زیاتر لە ٢٠٠ دەزگای چاپەمەنی و کتێبخانە بە زیاتر لە ٤٠٠ هەزار ناونیشان و سێ ملیۆن کتێب لە ١٥ وڵاتەوە بەشدارن.