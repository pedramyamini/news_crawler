فەریق روکن عەلی فرێجی، فەرماندەی بارەگای پێشکەوتوو لە فەرماندەیی ئۆپەراسیۆنە هاوبەشەکانی کەرکووک لە بەیاننامەیەکدا رایگەیاند، هێزەکانی سوپای عێراق بەرپەرچی هێرشێکی چەکدارانی داعشیان داوەتەوە لە ناوچەی هێزەکانی ٤٥ی پیادە و زیانێکی گەورەیان لە داعشەکان داوە.  فەریق روکن عەلی فرێجی، جەخت لەوەدەکاتەوە، ئاسایشی هاووڵاتیانی کەرکووک هێڵی سوورە، سەرجەم هێزە ئەمنییەکان بەبێ جیاواز لە خزمەتی خەڵکی کەرکووک دان.   ئەمە لەکاتێکدایە دوێنێ دوو خۆکوژ لە کەرکووک دەستگیرکران، عەلی حوسێنی، گوتەبێژی میحوەری باکووری حەشدی شەعبی بە تۆڕی میدیایی رووداوی راگەیاند، بەرەبەیانی چوارشەممە ٢٧ - ١٠ - ٢٠٢١ پاڵپشت بە زانیاری هەواڵگریی، لە بۆسەیەکدا هێزەکانی لیوای ١٦ی حەشدی شەعبی لەسەر رێگای گشتی بەغدا و لەبەرامبەر ناحیەی تازە لە باشووری کەرکووک، دوو خۆکوژیان دەستگیرکردووە و بەنیازبوون "خۆیان بتەقێننەوە و کردەووە تیرۆریستی ئەنجام بدەن. "  هاوکات سەرچاوەیەکی ئەمنی لە دیالە راگەیاند، شەوی رابردوو لە ناوچەی پەروانە لە رۆژهەڵاتی قەزای شارەبان لە هێرشێکی چەکداریدا هاووڵاتییەک کوژراوە و پۆلیسێک برینداربووە.  هەروەها شانەی راگەیاندنی ئەمنی بڵاویکردەوە، کامێراکانی چاودێری لە کەناری رووباری دیجلە لە نێوان ناوچەی تارمییە و راشدییە لە باکووری بەغدا تێبینی پەڕینەوەی دوو "تیرۆریست"یان کردووە، بۆیە هێزەکانی فرقەی ١١ی سوپای عێراقی تەقەیان لێکردوون و گەمارۆیان داون. دواتر بەهۆی چڕی دار و رووەک لە ناوچەکەدا هێلیکۆپتەر بەکارهێنراوە و لە نێوی بردوون.   شەوی چوارشەممە، داعش لەڕێگەی کەناڵەکانی تێلێگرامەوە لەبارەی هێرشەکەی شارەبانەوە رایگەیاند، دوای ئەوەی شەش کەسی "رافزی"یان لە نزیک زەوییە کشتوکاڵییەکانی گوندی رەشاد لە ناوچەی میقدادیە بە دیل گرتوون، دوای لێکۆڵینەوە لەگەڵیان، هەر شەشیان کوشتوون.  داعش هەروەها دەڵێت چەکدارەکانیان بۆسەیان بۆ ئەو هێزانە داناوەتەوە، کە بە فریای ئەو شەش کەسە چوون، دوای گەیشتنی دوو ئۆتۆمبێل کە ١٠ کەسی تێدابووە، "موجاهیدان" بە چەک رووبەڕوویان بوونەوە و هەموویان کوشتن و ئۆتۆمبێلەکانیان تێکدان.   داعش ئاماژەی بەوەداوە چەکدارەکانیان بەردەوامبوون لە بە ئامانجکردنی ئەو کەسانەی بە مەبەستی بەهاناوەچوونی "رافزییەکان" دەچوونە ناوچەکە، لە ئەنجامدا ١٥ کەسیان کوشتووە و لانیکەمیش ٢٠ کەسیان بریندار کردووە. چەکدارەکانیشیان بە گوتەی خۆیان بەبێ زیان گەڕاونەتەوە ناوچەکانیان.  شەوی سێشەممە ٢٦ - ١٠ - ٢٠٢١، ژمارەیەک چەکداری داعش هێرشیانکردە سەر گوندی رەشادی قەزای شارەبانی سەر بە پارێزگای دیالە، کە دەکەوێتە باکووری رۆژهەڵاتی شاری بەغدا بە دووری ٩٠ کیلۆمەتر.  دوای هێرشەکە، موسەننا تەمیمی، پارێزگاری دیالە بە تۆڕی میدیایی رووداوی راگەیاند، لە هێرشەکەدا ١١ کەس کوژران. وەکو پارێزگای دیالە روونیکردەوە، چەکدارانی داعش بۆسەیەکیان بۆ ماڵێک داناوە و کردوویانەتە ئامانج. خەڵکیش چوونە بە هانای ئەو خێزانەوە و پێکدادان دروستبووە.  هەروەها سەرلەبەیانی رۆژی چوارشەممە، فارس عەزاوی، بەرپرسی راگەیاندنی تەندروستی پارێزگای دیالە بە (تۆڕی میدیایی رووداو)ی راگەیاند، ژمارەی قوربانیانی هێرشەکەی شەوی رابردووی گوندی رەشادی سەر بە قەزای شارەبان گەیشتووەتە ١٥ کوژراو و زیاتر لە ١٥ بریندار.