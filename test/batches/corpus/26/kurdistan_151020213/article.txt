نێچێرڤان بارزانی، سەرۆکی هەرێمی کوردستان رایگەیاند، "ئەوەی من تەمەننا دەکەم، هەموو هێزە کوردستانییەکان دوای هەڵبژاردن هەموومان لە بەغدا کۆدەنگ بین بۆ داکۆکیکردن لە مافەکانی هەرێمی کوردستان لە چوارچێوەی عێراقی فیدراڵدا.. پەیامی ئێمە بۆ هەموو گەلی عێراق پەیامی ئاشتی و برایەتە".  هەڵبژاردنی رابردوو کورد ٥٨ کورسیی ئەنجوومەنی نوێنەرانی عێراقی بەدەستهێنا. بۆ ئەم هەڵبژاردنە پێنج کورسی زیادیکردووە و کورسییەکانیش بەپێی ئەنجامە بەراییەکان بەم جۆرە بەسەر حیزبە کوردستانییەکاندا دابەشبوون: پارتی دیموکراتی کوردستان ٣٣ کورسی، هاوپەیمانیی کوردستان ١٧ کورسی کە تەواوی ١٧ کەسەکە بەربژێری یەکێتیی نیشتمانیی کوردستان بوون، نەوەی نوێ ٩ کورسی، یەکگرتووی ئیسلامیی کوردستان ٣ کورسی و کۆمەڵی دادگەریی کوردستان کورسییەک.  مەکتەبی سیاسیی پارتی دیموکراتی کوردستان لە کۆبوونەوەی رۆژی پێنجشەممەیدا بە سەرۆکایەتیی سەرۆک بارزانی رایگەیاند، "چاره‌سه‌ری كێشه‌كان له روانگه‌ی ده‌ستوورەوە ده‌بێته هۆی سه‌قامگیری و ئاشتیی كۆمه‌ڵایه‌تی، به‌تایبه‌تی جێبه‌جێكردنی مادده‌ی ١٤٠ی ده‌ستوور و یەکلاکردنەوەی ته‌واوی كێشه چاره‌سه‌رنه‌كراوەکانی نێوان حكومه‌تی فیدراڵی و حكومه‌تی هه‌رێمی کوردستان؛ بۆ ئه‌و مه‌به‌سته‌ش یه‌كڕیزی و ته‌بایی ناوخۆی كوردستان پێویسته و پێكه‌وه كاركردن و پاراستنی به‌رژه‌وه‌ندییە باڵاکانی نه‌ته‌وه‌یی و نیشتمانیمان و به‌دیهێنانی مافه به‌دینه‌هاتووەکان ئه‌ركی هه‌مووانە".  مەکتەبی سیاسیی پارتی دیموکراتی کوردستانیش پێیوایە، چاره‌سه‌ری كێشه‌كان له روانگه‌ی ده‌ستوورەوە ده‌بێته هۆی سه‌قامگیری و ئاشتیی كۆمه‌ڵایه‌تی، به‌تایبه‌تی جێبه‌جێكردنی مادده‌ی ١٤٠ی ده‌ستوور و یەکلاکردنەوەی ته‌واوی كێشه چاره‌سه‌رنه‌كراوەکانی نێوان حكومه‌تی فیدراڵی و حكومه‌تی هه‌رێمی کوردستان، "بۆ ئه‌و مه‌به‌سته‌ش یه‌كڕیزی و ته‌بایی ناوخۆی كوردستان پێویسته و پێكه‌وه كاركردن و پاراستنی به‌رژه‌وه‌ندییە باڵاکانی نه‌ته‌وه‌یی و نیشتمانیمان و به‌دیهێنانی مافه به‌دی نه‌هاتووەکان ئه‌ركی هه‌مووانە".  ئەندامێکی مەکتەبی سیاسیی یەکێتیی نیشتمانیی کوردستانیش دەڵێت، بارودۆخی باشووری کوردستان ئەوە دەخوازێت کورد لە بەغدا پێکەوە بێت و حیزبەکەیشی کار بۆ ئەو پێكەوەبوونە دەکات.  سەعدی پیرە، ئەندامی مەکتەبی سیاسیی یەکێتی دەڵێت، "لە هەرێمێکین و بەیەکەوە ئیدارەی دەکەین، ئاییندەی ئەم هەرێمە لەگەڵ عێراق، بەرپرسیارێتیی هاوبەشی هەموومانە، پێموایە یەکێتیی نیشتمانیی کوردستان لە کۆدەنگیی کوردی خۆی جیاناکاتەوە".  شاسوار عەبدولواحید، سەرۆکی جوڵانەوەی نەوەی نوێش لەبارەی بەشداریکردنیان لە گفتوگۆکانی حکومەتی عێراقدا لە کۆنفرانسێکی رۆژنامەڤانیدا رایگەیاند، '' تاوەکو ئێستا هیچ شتێکی فەرمیمان لە هیچ لایەنێکەوە پێنەگەیشتووە؛ هەر کاتێک شتێکمان پێبگات لەسەر بەرژەوەندیی کورد بێت، ئێمە دژی نابین".  یەکگرتووی ئیسلامیی کورستانیش کە سێ کورسیی مسۆگەر کردووە، دەڵێت، جارێ هیچ هەنگاوێک بۆ گفتوگۆ لەبارەی پێکهێنانی کابینەی نوێ نەنراوە.  هێمن ئەسکەندەر، بەرپرسی بەشی هەڵبژاردنی یەکگرتووی ئیسلامیی کوردستان بە تۆڕی میدیایی رووداوی گوت، ئەوان وەکو جاران بەناوی یەکڕیزییەوە بە چاوی داخراوەوە ناچنە ناو هیچ یەکڕیزییەک کە لەسەر حیسابی کێشەکانی هەرێمی کوردستان بێت.  رۆژانی ٨ و ١٠ی ئەم مانگە، هەڵبژاردنی پێشوەختەی عێراق بەڕێوەچوو. بەگوێرەی ئەنجامە بەراییەکان، براوەی یەکەم رەوتی سەدرە کە ٧١ کورسیی بردووەتەوە؛ سووننەکانیش بە (تەقەدووم و عەزم)ـەوە ٦٣ کورسییان بەدەستهێناوە.