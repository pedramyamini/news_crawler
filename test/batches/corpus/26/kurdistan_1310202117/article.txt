ئاسۆ رەحیم، ئەندامی خانەی راپەڕاندنی بزووتنەوەی گۆڕان رۆژی چوارشەممە ١٣ - ١٠ - ٢٠٢١ روونکردنەوەیەکی بڵاوکردەوە و تێیدا دەڵێت: "سەبارەت بەو دەنگۆیانەی گوایە ئاسۆ رەحیم ئەندامی خانەی راپەڕاندن پێشنیازی بۆ رێکخەری گشتیی و خانەی راپەڕاندن کردبێت کە بزووتنەوەی گۆڕان کۆتایی پێبێت و یەکگرتنەوە ئەنجام بدات لەگەڵ لایەنیتر، ئێمە سەر لەبەری ئەو هەواڵ و دەنگۆیانە بەدرۆ دەخەینەوە".  ئاسۆ رەحیم پێیوایە ئەو هەواڵانە لە ناوخۆی گۆڕانەوە بڵاودەکرێنەوە و دەڵێت: "پێمانوایە ئەمە دەستێکی تێکدەرە لە ناوخۆی بزووتنەوەی گۆڕان لە جێی دڵسۆزییان بۆ بزووتنەوەکە و هەوڵدانیان بۆ چارەسەرکردنی گرفتەکان، هەمیشە لەڕێی راگەیاندنی سێبەرەوە هەوڵی زیاتر دەدەن بۆ تێکدانی ناوخۆی بزووتنەوەی گۆڕان".  بزووتنەوەی گۆڕان لە هەڵبژاردنی ١٠ - ١٠ - ٢٠٢١ لەگەڵ یەکێتی نیشتمانیی کوردستان و لە هاوپەیمانییەکی هاوبەش بەناوی هاوپەیمانیی کوردستان بەشداریی هەڵبژاردنی کردبوو بەڵام نەیتوانی هیچ کورسییەکی پەرلەمانی عێراق بەدەستبهێنێت.  رۆژی ١١ - ١٠ - ٢٠٢١ خانەی راپەڕاندنی بزووتنەوەی گۆڕان راگەیێندراوێکی لەبارەی کەمبوونەوەی دەنگەکانی بڵاوکردەوە و تێیدا داوای لێبووردنی لە دەنگدەرانی کردووە و دەڵێت، "بەربژێرەکانی بزووتنەوەی گۆڕان دەنگی پێویستیان نەهێنا و سەرنەکەوتوون".  خانەی راپەڕاندنی بزووتنەوەی گۆڕان رایگەیاندووە، دان بەوەدا دەنێن کە "هەڵە و کەموکوڕی لە ئێمە بووە کە سەرەڕای هەلومەرجە بابەتییەکان، بۆیە متمانەی خەڵکمان بەدەستنەهێناوە".