رووداوەکە رۆژی سێشەممە ٢ - ١١ - ٢٠٢١ لە چەمچەماڵ روویداوە. رەمک رەمەزان، قایمقامی چەمچەماڵ بە تۆڕی میدیایی رووداوی راگەیاند "ئەمڕۆ لە کاتی لێپرسینەوە کە بانگهێشتی بەردەم دادوەر کرابوو تۆمەتبارێک هەوڵی راکردنی داوە، بەڵام خۆشبەختانە لەلایەن هێزە ئەمنییەکانەوە رێگریی لێکراوە و پیلانەکەی شکستی پێهێنراوە. "  قایمقامی چەمچەماڵ لە بەشێکی دیکەی قسەکانیدا ئاماژەی بەوەدا کە تۆمەتبارەکە پێشتر لەسەر رووداوێک بەندکراوە و ئەمڕۆش لە کاتی لێپرسینەوە لەو کەسە ئەو رووداوە روویداوە.  ئەو کەسەی هەوڵی راکردنی داوە بەگوتەی قایمقامی چەمچەماڵ ناوی (ئ. ح) و پێشتر کارمەندی پۆلیس بووە، بەڵام بەهۆی رووداوێکەوە دەستگیرکراوە و ئێستاش دووبارە لەلایەن هێزە ئەمنییەکانەوە دەستگیرکراوەتەوە و لێکۆڵینەوەش لە رووداوەکە بەردەوامە.