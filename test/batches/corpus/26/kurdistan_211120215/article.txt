هۆرڤان رەفعەت، پەیامنێری رووداو لە سلێمانی رایگەیاند، ئەمڕۆ یەکشەممە ٢١ - ١١ - ٢٠٢١، لەبەردەم زۆربەی زانکۆ و پەیمانگەکانی سنووری پارێزگای سلێمانی و هەڵەبجە و هەردوو ئیدارەی گەرمیان و راپەڕین گردبوونەوەی خوێندکاران هەیە، خوێندکارانیش تەنیا یەک داواکارییان هەیە ئەویش جارێکی دیکە پێدانەوەی دەرماڵەی خوێندکارانە.  یەکێک لەو خوێندکارانەی کە لەبەردەم پەیمانگەی تەکنیکیی سلێمانی بەشداریی گربوونەوەکەی کردبوو، قسەی بۆ هۆرڤان رەفعەت، پەیامنێری رووداو کرد و گوتی، "ئێمە بۆ سەرەتاییترین مافەکانمان گردبووینەتەوە، کە بریتییە لە دەرماڵەکانمان، رەنگە زۆربەشمان پێویستیمان بەو دەرماڵەیە نەبێت، بەڵام هاوڕێمان هەیە ٢٥٠ دینارییەکی پێ نییە بۆ ئەوەی دەبەیەک ئاو بکڕێت، هاوڕێمان هەیە لەنێوانی خۆماندا پارەمان بۆ کۆکردووەتەوە پارەی مەلزەمەکانی بۆ دابین دەکەین، هاوڕێمان هەیە لە دەرەوەی شار ناتوانێت کرێی هاتووچۆیەکەی دابین بکات، خوێندکارانی پارالێلەکانمان بەشەناوخۆییان پێنادرێت و کرێی خانوویان لەسەرە".  لە بەردەم کۆلێژی تەکنیکیی کەلاریش بەشێک لە خوێندکارانی ئەو کۆلێژە بۆ هەمان مەبەست گردببوونەوە، یەکێک لە خوێندکارەکان قسەی بۆ هونەر حەمید، پەیامنێری رووداو لە کەلار کرد و رایگەیاند: "خوێندکاران لێرە کۆبوونەتەوە بۆ ئەو بڕە پارەیەی کە چەند ساڵێکە لێیان زەوتکراوە، بێدەنگ نابین و ئێمەش تەنیا نین، واژوی ٤٨ پەرلەمانتاری پەرلەمانمان لەپشتە، ئەگەر بێدەنگ نەبین دڵنیاین بە مافەکانی خۆمان دەگەین".