ئەمڕۆ شەممە ٠٦ - ١١ - ٢٠٢١، ئومێد خۆشناو، پارێزگاری هەولێر، لەکاتی بەشداریکردنی لە بوولتەنی هەواڵەکانی کاژێر ١٢: ٠٠ی تۆڕی میدیایی رووداو، لەبارەی شێواز و کاتی قەرەبووکردنەوەی زیانلێکەوتووانی لافاوەکەی هەولێر رایگەیاند، " ٦٣٠ خانوو زیانیان بەرکەوتووە، هەر خێزانێک بە بڕی ٣ هەزار دۆلار، واتە ٤ ملیۆن و ٥٠٠ هەزار قەربوو دەکرێتەوە، ئەو قەرەبووکردنەوەیەش تەنیا بۆ پێداویستییەکانی نێو ماڵە".  بە گوتەی ئومێد خۆشناو، " ١٧٦ خانوو لە تەقتەق، مەلا ئۆمەر، گرد جووتیار، کۆڕێ، شاری زێڕین و گوندی کۆری زیانیان بەرکەوتووە، ٨١ خانوو لە شاری زێڕین لەلایەن وەبەرهێنەرەکەوە چاک دەکرێتەوە، ئەوانەی دیکە ئێمە چاکی دەکەینەوە".  پارێزگاری هەولێر ئاماژە بەوە دەدات، " ١٧٤ ئۆتۆمبێلیش زیانیان بەرکەوتووە، ئەوانیش دابەشی سەر سێ گرووپ کراون، بەپێی گرووپەکان کە لەلایەن لیژنەیەکەوە دیاریکراوە، بە بڕی جیاواز هاوکاری دەکرێن".  لەبارەی شێوازی قەرەبووکردنەوەکە ئومێد خۆشناو دەڵێت، قەرەبووەکان جیاوازن بۆ هەر یەک لە زیانەکان "واتە ٣ هەزار دۆلار تەنیا بۆ ئەو زیانانەیە کە بەنێو ماڵەکان گەیشتوون، خانووەکانی زیانیان بەرکەوتووە چاک دەکرێنەوە، ئەوانەی ئۆتۆمبێلەکانیشیان زیانی بەرکەوتووە هاوکاری دەکرێن".  پارێزگاری هەولێر دەشڵێت، "ئەوەی دەکرێت لە چوارچێوەی هەوڵەکانی حکومەتە، سوپاس بۆ هەموو ئەو دەزگا و دامەزراوانەی کە لەگەڵمان بوون و هاوکارمان بوون".  سەبارەت بەو ٣ ملیارەی کە حکومەتی عێراق بڕیاریداوە بۆ هەرێمی کوردستانی بنێرێت بۆ قەربووکردنەوەی زیانلێکەوتووان و قەبارەی ئەو زیانەی بەر هاونیشتمانیان کەوتووە، ئومێد خۆشناو گوتی، "قەبارەی زایانەکان بە ٥ ملیار و نیو بۆ ٦ ملیار  دەخەمڵێندرێت، حکومەتی عێراق رەزامەندی لەسەر خەرجکردنی ٣ ملیار دینار داوە. ئەمڕۆش لەگەڵ بەغدا قسەمان کرد، رەزامەندی سەرۆکوەزیران وەرگیراوە، بە دڵنیاییەوە بەیانی تاوەکو رۆژی سێشەم یان چوارشەممە پارەکە دەگوازرێتەوە سەر وەزارەتی دارایی هەرێمی کوردستان".  ئومێد خۆشناو ئاماژە بەوەش دەدات، وەکو قۆناخی یەکەم "جەنابی سەرۆکوەزیران رێزدار کاک مەسرور بارزانی، رۆژی پێنجشەممە رەزامەندی لەسەر خەرجکردنی ٥٠٠ ملیۆن دینار داوە، واتە تەواوکردنی قەربووکردنەوەکە حکومەتی هەرێم دەیکات".  بەهۆی بارانبارینەوە رۆژی شەممە ٣٠ - ١٠ - ٢٠٢١ لافاو چەند ناوچەیەکی هەرێمی کوردستانی گرتەوە، فازڵ ئیبراهیم، بەڕێوەبەری گشتیی کەشناسیی هەرێمی کوردستان لەبارەی رێژەی بارانبارین لە رۆژی شەممە بە تۆڕی میدیایی رووداوی راگەیاند، لە ماوەی ٢٤ کاژێردا نزیکەی ٧٣.٣ میلیمەتر باران لە سنووری پارێزگای هەولێر باریوە کە دەکاتە ٤٠ % ـی بارانبارینی ساڵی رابردوو.