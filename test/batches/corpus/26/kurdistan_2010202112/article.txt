رۆژی چوارشەممە ٢٠ - ١٠ - ٢٠٢١، شاندێکی سویسرا بە سەرۆکایەتیی ئۆلیڤەر مۆلەر، بەرپرسی دێسکی رۆژهەڵاتی نێوەڕاست لە وەزارەتی دەرەوەی سویسرا لەگەڵ دادوەر جاسم جەزا جافر هەورامی، سەرۆکی دادگەی تێهەڵچوونەوەی ناوچەی سلێمانی کۆبووەوە.  هێمن عەلائەدین، بەڕێوەبەری نووسینگەی دادوەر جاسم هەورامی بە تۆڕی میدیایی رووداوی گوت، لە کۆبوونەوەکەدا باسی دروستکردنی هاوئاهەنگی لەنێوان دادگەکانی هەرێمی کوردستان و دادگەکانی سویسرا کراوە.  بەڕێوەبەری نووسینگەی دادوەر جاسم هەورامی گوتیشی، هۆکاری سەرەکیی سەردانەکە ئەوە بووە کە شاندەکەی وەزارەتی دەرەوەی سویسرا گوتوویانە پەنابەرانی کورد، یان کەسانێک کە داوای ڤیزەی سویسرایان کردووە بەڵگەنامەیان بە ناوی دادگەی سلێمانییەوە پێشکێش کردووە و ئەوانیش داوایانکردووە دادگەی سلێمانی هاوئاهەنگییان لەگەڵ بکات بۆ پشتڕاستکردنەوەی بەڵگەنامەکان.  بە گوتەی هێمن عەلائەدین، سەرۆکی دادگە بەڵێنی هاوکاریی بە شاندەکە داوە.