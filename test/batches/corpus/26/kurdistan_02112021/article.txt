سورەیا موتەهەرنیا، کە مامۆستای قۆناخی سەرەتایییە لە پارێزگای سنەی رۆژهەڵاتی کوردستان، خاوەن بڕوانامەی زانستە رامیارییەکانە و چەندین ساڵە سەرقاڵی وانە گوتنەوەیە لە شاری بیجار و شارۆچکەکانی سەر بە پارێزگای سنەی رۆژهەڵاتی کوردستان.  سورەیا موتەهەرنیا جگە لە وانە گوتنەوە، بەردەوام هاوکاری دەروونی پێشکەشی قوتابییان کردووە، تاوەکو بتوانن لەکاتە سەختەکاندا لە خوێندن دانەبڕێن. هەروەها هاوکاری منداڵانی نەخۆش و کەمئەندامی کردووە بۆ ئەوەی لە خوێندن دانەبڕێن.  یەکێک لە هۆکارەکانی دەستنیشانکردنی سورەیا موتەهەرنیا وەک باشترین ١٠ مامۆستای جیهان، بەردەوامبوونی کاری ئەو بووە وەک مامۆستا لەو شوێنانەی , کە لەڕووی خزمەتگوزاریی خوێندنەوە لە کەمترین ئاستدا بوون و ئەویش بە ورەیەکی بەرزەوە کاری کردووە بۆ زیاتر هاندانی قوتابییانی ناوچە  هەژار و دوورەدەستەکان لە خوێندن و دانەبڕان لە پرۆسەی فێربوون.  سورەیا موتەهەرنیا، ٢٦ ساڵ ئەزموونی مامۆستایەتی هەیە لە قوتابخانەکانی بیجاڕ و ماوەیەکی زۆر مامۆستای گوندی حەسەن تەیمووری ئەو شارە بووە.  رێکخراوی یونیسکۆ تایبەتە بە کاروباری پەروەردە، زانست و کولتوور و ساڵانە لیستی باشترین مامۆستاکان لەسەر ئاستی جیهان بڵاودەکاتەوە، کە ئامانج لێی جێگیرکردنی ئاشتییە لە سەرانسەری جیهان لە رێگەی پەرەدان بە کەرتەکانی پەروەردە، زانست و کولتوور و پتەوکردنی پەیوەندیی گەلان.