بەشێک لەو کۆچبەرانە قسەیان بۆ رووداو کرد، دەڵێن، ٤٨ کاژێر بە پێ و بێ نان و ئاو بە رێگەدا رۆیشتوون و نزیکەی نۆ رۆژیشە لەو سنوورە بێ نان و ئاو ماونەتەوە.  ئەیاز یەکێک لە کۆچبەرەکانە و بە تۆڕی میدیایی رووداوی گوت، "نە رێگە دەدەن بچینە پۆڵەندا و نە رێگەی گەڕانەوەشمان دەدەن؛ هیچمان ناوێت تەنیا رێگەی گەڕانەوەمان پێبدەن. "  ئەیاز دەڵێت، تاوەکو ئەو سنوورە هەریەکەیان سێ هەزار و ٥٠٠ دۆلاری داوەتە قاچاخچی و ڤیزەی بێلاڕووس؛ بڕیاربووە بیانگەیێننە ئەڵمانیا بە ١٣ هەزار و ٥٠٠ دۆلار". ئەیاز داوای بەهاناوەچوون دەکات و دەڵێت، "فریامان بکەون؛ زۆر ساردە و سێ لە هاوڕێکانمان لە بێ نانی و ئاویدا خەریکە دەمرن و هیچ وزەیەکیان تێدا نەماوە. "  هاونیشتمانییەکی دیکە کە بۆ رووداو قسەدەکات، بە هاوڕێکەی دەڵێت، کامێراکە بهێنە پێشەوە با برینەکەی سەرم ببیندرێت کە شکێندراوە.  سەروەر ناوی ئەو کۆچبەرەیە و ئاماژە بەوە دەکات، "لێرە تەنیا سەری من نەشکێندراوە. لێرە زۆرن، بەڵام شەرم دەکەن برینی خۆیان پێشانی کامێرا بدەن، ئێمە هەموومان دەمانەوێت خۆمان دیپۆرت بکەینەوە، لێر بە کۆماندۆکان دەڵێین دیپۆرتی عێراق و کوردستانمان بکەنەوە، ناهێڵن ئێمە دیپۆرت بکرێینەوە. "  هاونیشتمانییەکان برینەکانیان پێشانی کامێراکە دەدەن، کە وەک خۆیان باسی دەکەن، لێیان دراوە و هەروەها سەگیان تێبەردراوە و برینداریان کردوون.  جگە لەو ژمارە هاونیشتمانییە؛ چەند کەسێکی ئێرانییش لە سنوورەکە گیرساونەتەوە.   چەند مانگێکە بێلاڕووس سنوورەکانی بۆ کۆچبەران واڵاکردووە و رۆژانە دەیان کۆچبەر لەو وڵاتەوە هەوڵدەدەن بپەڕنەوە بۆ وڵاتانی ئەندام لە یەکێتیی ئەوروپا.