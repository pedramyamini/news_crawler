رۆژی یەکشەممە ١٧ - ١٠ - ٢٠٢١، مەحموود محەممەد، گوتەبێژی پارتی دیموکراتی کورستان بە تۆڕی میدیایی رووداوی گوت، سبەینێ دووشەممە ١٨ - ١٠ - ٢٠٢١ شاندێکیان سەردانی شاری سلێمانی دەکات، ئاماژەی بەوەش کرد، "شاندەکە سەردانی یەکێتیی نیشتمانیی کوردستان، بزووتنەوەی گۆڕان، حیزبی سۆسیالیست دیموکراتی کوردستان و لایەنە سیاسییەکانی دیکە دەکات".  شاندەکەی پارتی دیموکراتی کوردستان پێکهاتووە لە فازل میرانی، مەحموود محەممەد، پشتیوان سادق، عەلی حوسێن و دڵشاد شەهاب.  لەبارەی ئامانجی سەردانەکە، مەحموود محەممەد گوتی، "تەنیا بۆ بەسەرکردنەوەیەوە و بە هیچ شێوەیەک" گفتوگۆی سیاسی ناکەن، باسی لەوەش کرد، گفتوگۆی سیاسی دەمێنێت بۆ کاتێکی دیکە.  رۆژی شەممە ١٦ - ١٠ - ٢٠٢١، کۆمیسیۆنی باڵای سەربەخۆی هەڵبژاردنەکانی عێراق ئەنجامی کۆتایی پەسندنەکراوی هەڵبژاردنی ئەنجوومەنی نوێنەرانی عێراقی بە فەرمی بڵاوکردەوە.  بەپێی ئەنجامەکان، پارتی دیموکراتی کوردستان ٣٣ کورسی، هاوپەیمانیی کوردستان ١٦ کورسی، نەوەی نوێ ٩ کورسی، یەکگرتووی ئیسلامیی کوردستان ٤ کورسی و کۆمەڵی دادگەریی کوردستانیش کورسییەکی بەدەستهێناوە.