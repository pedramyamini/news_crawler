هەفتەی رابردوو بڕیاری جێگیرکردنی نرخی ٢٥ جۆرە پێداویستیی خەڵک درا کە لەوانە مریشک، برنج، هێلکە، شیرەمەنی و چەندین جۆرە خۆراکی دیکە بوو. چوار رۆژە بڕیارەکە رادەستی ناوەندی رێکخستنی نرخەکانی بازاڕ کراوە بۆ جێبەجێکردن، بەڵام هێشتا هیچ گۆڕانکارییەک بەسەر نرخی هیچکام لەو خۆراکانەدا نەهاتووە.  ناوەندی رێکخستنی نرخەکانی بازاڕ، بە فرۆشیارانی راگەیاندووە، چاودێریی چڕی بازاڕ دەکات بۆئەوەی ئەو نرخانەی کە جێگیرکراون، زیاد نەکرێن؛ بەڵام فرۆشیاران دەڵێن، تائێستا هیچ چاودێرییەک بەسەر بەرز و نزمیی نرخەکاندا نەبووە.  فرۆشیاران پێیانوایە ئەو نرخانەی لەلایەن ناوەندی رێکخستنی نرخەکانی بازاڕەوە لەسەر کەلوپەلەکان دادەنرێن، بە رۆژدا لەلایەن بەرهەمهێنەرانەوە گۆڕانکارییان بەسەردا دێت و ئەوەش وایکردووە سەر لە خۆیان و کڕیارانیشیان بشێوێت.  گرانبوونی کەلوپەلی خۆراکی لە ئێران و رۆژهەڵاتی کوردستان، یەک لە کێشە بنەڕەتییەکانی خەڵکە و بەردەوام چاوەڕێی چارەسەرکردنیانن.