هاوار محەممەد، بەرپرسی یاسایی لە دەزگای هەڵبژاردنی پارتی دیموکراتی کوردستان و نوێنەری پارتی لە جیاکردنەوەی دەستیی دەنگەکان لە کۆمیسیۆنی باڵای سەربەخۆی هەڵبژاردنەکانی عێراق ئەمڕۆ یەکشەممە ٣١ - ١٠ - ٢٠٢١ بە تۆڕی میدیایی رووداوی راگەیاند، ٢٨ سندووقی دەنگدان کە لە لایەن یەکێک لە بەربژێرەکانی بازنەی ٣ی پارێزگای هەولێر تانەیان لێدرابوو، بەدەست هەژمار و جیاکرانەوە و ئەنجامەکانیشی هاوتا بوون لەگەڵ ئەو ئەنجامەی کە پێشتر کۆمیسیۆن رایگەیاندبوو.   هاوار محەممەد دەشڵێت، "پرۆسەی ژماردن و جیاکردنەوەی دەستیی دەنگەکان بەشێوەیەکی پاک و بێگەرد بەڕێوەدەچێت؛ ئێمە لێی رازین و تەواوی لایەن و دامەزراوە نێودەوڵەتییەکانیش لێی رازین".  ئەو تانەیەی کە کۆمیسیۆن کاری لەسەرکردبوو، لەلایەن هەرێم کەمال ئاغا، بەربژێری دەرنەچووی هاوپەیمانیی کوردستان کە لە یەکێتی و گۆڕان پێکهاتبوو، تۆمارکرابوو.   لە بازنەی سێی هەولێر ١٠ بەربژێر هەبوون کە تەنیا سێ بەربژێر مافی دەرچوونیان هەبوو، بەگوێرەی راگەیێندراوی کۆمیسیۆنی هەڵبژاردنەکان ئەنجامەکان لە بازنەی سێی هەولێر بەمشێوەیە هاوتا بوون:  رێبوار هادی - پارتی - ٢٣ و ٩٣ دەنگ  ڤیان عەبدولعەزیز - نەوەی نوێ - ١٤ هەزار و ١٦٨ دەنگ  لەیلا ئەکرەم - پارتی - ٩ هەزار و ٣٠٦ دەنگ   هەرێم کەمال - یەکێتی - ٩ هەزار و ٥٩ دەنگ   بەو ئەنجامەش بێت، بەربژێرەکەی یەکێتی نەیتوانی دەنگی پێویست بۆ بوونە ئەندامی ئەنجوومەنی نوێنەران بەدەستبهێنێت.   لای خۆیەوە هەژار محەممەد تۆفیق، بەرپرسی مەکتەبی هەڵبژاردنی یەکێتی بە رووداوی راگەیاند، تیمی مەکتەبی هەڵبژاردنی یەکێتی تایبەت بە بازنەکانی هەولێر تاوەکو ئێستا هیچ تێبینییەکیان لەسەر جیاکردنەوەی دەنگەکان بە دەستی نەبووە و هیچ کێشەیەک رووینەداوە، ئەگەر لە چەند رۆژی داهاتووش هەر تێبینییەک هەبێت ئەوا مەکتەبی هەڵبژاردنی یەکێتی دەتوانێ لە دادگەی فیدراڵی سکاڵا تۆمار بکات و بڕیاری کۆتایش بۆ دادگەکە دەگەڕێتەوە.  هەر ئەمڕۆ وێستگەی تانە لێدراوەکانی کەرکووک ژمێردرانەوە و ئەنجامی ژماردنەوەی دەستی دەنگەکان لەگەڵ ئەنجامی ئەلیکترۆنی هاوتا بوون.  لەو بارەوە کۆمیسیۆنی باڵای سەربەخۆی هەڵبژاردنەکانی عێراق لە راگەیێندراوێكدا بڵاویکردەوە، لە پێنجەمین رۆژی یەکلاکردنەوەی دۆسیەی تانەکاندا، کۆمیسیۆن رایدەگەیێنێت ئەمڕۆ یەکشەممە ٣١/١٠/٢٠٢١، پرۆسەی ژماردن و جیاکردنەوەی دەستیی دەنگی وێستگەکانی پارێزگاکانی هەولێر، کەرکووک، کەربەلا، موسەننا، قادسییە و ئەنبار بە ئامادەبوونی نوێنەری ئەو بەربژێرانەی تانەیان لێداوە لەگەڵ چاودێرانی نێودەوڵەتی بەڕێوەچوو.  وەک لە راگەیێندراوەکەدا هاتووە، ئەنجامی پرۆسەکە بەمەبەستی گرتنەبەری رێکاری پێویست بۆ ئەنجوومەنی کۆمیسیاران بەرزدەکرێتەوە.