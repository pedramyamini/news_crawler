باڵەخانەکە ئێوارەی ئەمڕۆ ٠٩ - ١١ - ٢٠٢١ رووخا و هێشتا هۆکاری رووخانەکە بەتەواوی دیارینەکراوە. تیمەکانی تەندروستی، بەرگریی شارستانی و پۆلیس گەیشتوونەتە شوێنی رووداوەکە و دەستبەکاربوون. هەوڵدەدرێت ئەو کەسانەی کەوتوونەتە ژێر داروپەردووی باڵەخانەکە رزگار بکرێن.  لە یەکەمین قۆناخی کارەکانی رزگارکردن، ٨ کەس لە ژێر داروپەردووی باڵەخانەکە رزگارکران و بەهۆی ئەوەی برینداربوون، گواسترانەوە بۆ نەخۆشخانە.  بەپێی زانیاریی هاونیشتمانیان و تیمەکانی فریاکەوتن، هێشتا ژمارەیەک کەس لە ژێر داروپەردووی باڵەخانەکەدا ماون.     بە گوتەی شایەتحاڵان بەدرێژایی رۆژ لە شوێنکارێکی ناو باڵەخانەکە کاری نۆژەنکردنەوە ئەنجامدراوە. کامێرای چاودێری یەکێک لە شوێنکارەکانی نزیک بیناکە، گرتەی ساتی رووداوەکەی تۆمارکردووە کە ئەوە نیشان دەدات لە کاتێکدا چەند کەسێک بەسەر شۆستەی بەردەم بیناکەدا تێپەڕیون لە ناکاو تەپوتۆز به‌رزده‌بێته‌وه، بەهۆی کەمبوونەوەی مەودای بینین، چەند ئۆتۆمبێلێک خۆیان کێشاوە بە شۆستەی بەردەم باڵەخانەکەدا و وەستاون.     سه‌رۆكایه‌تیی به‌رێوه‌بردنی كاره‌سات و دۆخه له‌ناكاوه‌كان له توركیا (ئافاد) رایگەیاند، لە پارێزگاکانی سەمسوور، خارپێت، ئامەد، چەولیک، سێواز و ئەدەنەوە تیمی فریاگوزارییان رەوانەی مەڵەتی کردووە.     ئایدن باروش، پارێزگاری مەڵەتی رایگەیاند: "پێشبینی دەکەین ٢٠ کەس لەناو باڵەخانەکەدا بووبن و تیمە فریاگوزارییەکانیش بەردەوامن لە گەڕان".     هەروەها سەڵاحەدین گورکان، سەرۆکی شارەوانیی مەڵەتی رایگەیاند، راستەوخۆ دوای داڕمانی باڵەخانەکە تیمە فریاگوزارییەکان گەیشتوونەتە شوێنی رووداوەکە و گوتی: "تیمەکانی ئاگرکوژێنەوە و ئافاد هەموو پێکەوە دەستبەکاربوون و هیوادارین تەواوی ئەو هاووڵاتییانەی لەناو بیناکەدا گیریان خواردووە، بەسەلامەتی دەربهێندرێن و هیچ گیانلەدەستدان روونەدات".     رەجەب بەنتی، بەڕێوه‌بەری تەندروستیی مەڵەتی ئاماژەیکرد لە کۆی ١٣ بریندار دۆخی تەندروستیی ١١ یان جێگیرە، بەڵام دۆخی دووانیان مامناوەندە.