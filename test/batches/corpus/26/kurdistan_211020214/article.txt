هەڵگورد نەجیب، سەرپەرشتیاری ئیدارەی سۆران بە تۆڕی میدیایی رووداوی راگەیاند "پڕۆژەی یەکەکانی نیشتەجێبوون لە گوندی بادلیان سەر بە ناحیەی دیانا دەستی بە کارەکانی کردووەتە و بڕیارە لە کۆتایی ئەمساڵ تەواو بکرێت و بەسەر فەرمانبەرانی كەمدەرامەتدا دابەشبكرێت".  هەڵگورد نەجیب دەڵێت "ئەم پرۆژە لەسەر رووبەرووی ٢٥ هەزار مەتر دووجا دروستکراوە، لە ١٢ باڵەخانە پێکهاتووە، هەر باڵەخانەیەکیش لە ١٢ یەکە پێکهاتووە، کۆی گشتی ١٤٤ یەکەیە، لە ١ - ٩ - ٢٠٢١ دووبارە دەستی بە کارکردن کردووە، بڕیارە لە ١ - ١٢ - ٢٠٢١ تەواو بکرێت و لە سەرەتای ساڵی ٢٠٢٢ دەست بە دابەشکردنی دەکەین".  سەرپەرشتیاری ئیدارەی سۆران گوتی "تاوەکو ئێستا میکانیزمی دابەشکردنی یەکەکان دیاری نەکراوە، بەڵام چەند پێشنیازێکم ئاراستەی وەزارەتی ئاوەدانکردنەوە و نیشتەجێکردن کردووە و لەگەڵ وەزیریش گفتوگۆمان لەسەر کردووە کە چەند خاڵێک لە خۆ دەگرێت".  یەکەم: داوا دەکەم ئەم یەکانە تەنها بۆ فەرمانبەران نەبن، بەڵکو بۆ کەمدەرامەتان بن لە هەر چینێک بێت، لەبەرئەوەی رێژەی خەڵکی کەمدەرامەت لە ئیدارەی سۆران بەرزە  دووەم: پێمانباشە خاوەندارێتی بۆ ئەم یەکانە نەبێت، بەشێوەیەک بێت هەر کەسێک وەریدەگرێت، بۆ ماوەیەکی زۆر تیای بێت، بۆ ئەوەی کەسانی دیکەی کەمدەرامەت دواتر بتوانن سوودی لێببینن.  بە گوتەی سەرپەرشتیاری ئیدارەی سۆران، ئەم پرۆژە لەسەر بودجەی پەرەپێدانی وەزارەتی ئاوەدانکردنەوە و نیشتەجێبوون دروستکراوە، مانگانە بڕە پارەیەکی رەمزی لەو کەسانە وەردەگرێتەوە کە بڕیارە پێیان بدرێت، پارەکەش بۆ سندووقی نێشتەجێبوون و پرۆژەکانی هاوشێوە دەبێت.  ئەم پڕۆژەیەی سۆران  لە ساڵی ٢٠١٢ لەسەر بودجەی پەرەپێدان دەست بە جێبەجێکردنی کرا، بەڵام بەهۆی قەیرانی دارایی لەماوەی دیاریکراوی خۆی تەواونەکرا.