ئەمڕۆ یەکشەممە ٣١/١٠/٢٠٢١ فازڵ ئیبراهیم، بەڕێوەبەری گشتیی کەشناسیی هەرێمی کوردستان بە تۆڕی میدیایی رووداوی راگەیاند: "ئەو ناسەقامگیرییەی کەشوهەوا کە ئێستا هەیە، پێشبینی دەکرێت بەردەوام بێت؛ بەپێی پێشبینییەکان، رۆژی دووشەممە بارانی پچڕپچڕ دەبارێت، بەڵام پێشبینی بارانبارینی بەخوڕ ناکرێت".  فازڵ ئیبراهیم دەڵێت: "رۆژی سێشەممە کەشوهەوا سەقامگیری بەخۆیەوە دەبینێت، بەڵام رۆژی چوارشەممە دووبارە پاشماوەکانی ئەو پاڵەپەستۆیەی دروستبووە دەستپێدەکاتەوە و بارانی پچڕ پچڕ دەبارێتەوە؛ دواتر کەشوهەوا ئاسایی دەبێتەوە و رەوشەکە سەقامگیریی تەواو بەخۆیەوە دەبینێت".  سەبارەت بە هەفتەی داهاتوو، بەڕێوەبەری گشتیی کەشناسی دەڵێت: "هەفتەی داهاتوو پێشبینی دەکرێت پلەی گەرما دابەزێت، بەڵام بارانبارین روونادات و سەرمایەکی وشک روو لە ناوچەکە دەکات".  بەهۆی بارانی بە لێزەمەوە، رۆژی شەممە ٣٠ - ١٠ - ٢٠٢١، لافاوێکی زۆر لە چەند ناوچەیەکی هەرێمی کوردستان دروستبوو و زیانی ماددیی لێکەوتەوە. یەکێک لەو ناوچانەی زۆرترین زیانی پێگەیشتووە شاری زێڕینی سەر بە پارێزگای هەولێرە.   ئەمڕۆ یەکشەممە رۆژێک دوای لافاوەکە، مەسرور بارزانی، سەرۆکوەزیرانی هەرێمی کوردستان لەگەڵ ئومێد خۆشناو، پارێزگاری هەولێر و چەند بەرپرسێکی دیکە لە هەولێر سەردانی شاری زێڕین و گوندی کۆرییان کرد.  هەروەها نێچیرڤان بارزانی، سه‌رۆكى هه‌رێمى كوردستان له په‌يوه‌ندييه‌كى ته‌له‌فۆنيدا له‌گه‌ڵ پارێزگارى هه‌ولێر، به‌دواداچوونى بۆ زيانه‌كانى لافاو له هه‌ولێر و چه‌ند ناوچه‌يه‌كى سنوورى پارێزگاكه كرد. بەپێی راگەیێندراوی سەرۆکایەتیی هەرێمی کوردستان، نێچیرڤان بارزانی لايه‌نه په‌يوه‌ندیداره‌كانى راسپاردووه بۆ هاوكاريكردن و يارمه‌تيدانى لێقه‌ومان و دابينكردنى پێداويستييه‌كانيان.