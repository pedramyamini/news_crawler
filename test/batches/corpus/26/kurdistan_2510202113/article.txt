ئەحمەد ئەکبەر، قوتابی دەڵێت، "حەزدەکەم بچمەوە قوتابخانە، چونکە نەبوونی زەرەرم لێدەدات و ئێستا هەستی پێناکەین، کە گەورە بووین ئینجا هەستی پێدەکەین، هیچ فێرنابین و هیچ بە هیچ ناکەین".  قوتابییەکی دیکە بەناوی ئەیوب عەلی دەڵێت، حەزدەکات قوتابخانەکەیان بکرێتەوە و بچن وانە بخوێنن بۆئەوەی دوانەکەون لە خوێندن.  مامۆستایانی وانەبێژی سلێمانی، ١٤ یەمین رۆژی خۆپێشاندانەکانیانە، لە هەولێر و شارەکانی دیکەی هەرێمی کوردستان هاوشێوەی سلێمانی مامۆستایانی وانەبێژ خۆپێشاندان دەکەن، داواکاریی هەمووشیان هەر دامەزراندنە.  گۆڤەند رەجەب، مامۆستای وانەبێژ ئاماژە بەوە دەکات، "هەست بە تاوان دەکەم کە قوتابیان لە خوێندن دواکەوتوون، بەڵام منیش لەسەر شەقام داوای مافی خۆم دەکەم".  دوای حەوت رۆژ لە خۆپێشاندانەکەیان لەبەردەم نووسینگەی پەرلەمانی کوردستان - سلێمانی، ئەندامانی پەرلەمان بێدەنگییان شکاند و چوونە نێو مامۆستاکان و باسی هەوڵ بۆ چارەسەری کێشەکانیان بۆ کردن. دوای بەرزکردنەوەی سێ یاداشت، بڕیارە یەکێک لە خاڵەکانی کۆبوونەوەی رۆژی سێشممەی پەرلەمانی کوردستان تایبەت بێت بە مامۆستایانی وانەبێژ.  عوسمان سێدەری، ئەندامی پەرلەمانی کوردستان، باسی لەوە کرد، بۆئەوەی پرۆژەیەک ئامادە بکەن بۆ کێشەی مامۆستایانی وانەبێژ، دەبوو وەزیرە پەیوەندیدارەکان بەشداربن، بەڵام وەزیرەکان ئامادە نەبوون.  دوای دوو ساڵ لە خوێندنی ئەلیکترۆنی و ئاوێتە، ئەمساڵ خوێندنی نێو قوتابخانەکان لە کاتی خۆی دەستیپێکرد، بەڵام وەزارەتی پەروەردە، مامۆستایان و کەسوکاری قوتابیان بەهۆی بایکۆتی مامۆستایانی وانەبێژ ترسیان لەوەیە جارێکی دیکە خوێندنی قوتابیان دوابکەوێت و ساڵێکی خوێندن بە نیو ساڵ تەواوبکەن.  عەبدولخالق ماوەتی، کارگێڕی یەکێتیی مامۆستایانی کوردستان دەڵێت، "ئەگەر منداڵێک یەک کاژێر لە خوێندن دوابکەوێت، زەرەرمەند دەبێت و کاریگەریی لەسەر ئاستی خوێندنیان دەبێت".  لە هەرێمی کوردستان زیاتر لە ٢٠ هەزار مامۆستای وانەبێژ هەن، لەو ژمارەیەش ١٠ هەزاریان لە سنووری پەروەردەی دهۆکن و لە ٧٠ % شیان مامۆستای ژنن، بەپێی گوتەی مامۆستایانی وانەبێژ لە سنووری پەروەردەی قەرەداخ لە ٩٥ % و لە شارباژێر و پشدەر ٧٥ % ی پرۆسەی خوێندن پەکیکەوتووە بەهۆی بایکۆتەکەیانەوە، ئەوەش زیانی درێژخایەن بە ئاستی فێربوونی قوتابیان دەگەیێنێت.