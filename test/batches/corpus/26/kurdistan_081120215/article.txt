ئەمڕۆ دووشەممە ٨ - ١١ - ٢٠٢١ ئومێد خۆشناو، پارێزگاری هەولێر بە تۆڕی میدیایی رووداوی راگەیاند، "قەرەبووکردنەوەی زیانبەرکەوتووانی لافاوەکە، سبەی دەچێتە قۆناخی کردەییەوە و دەست بە دابەشکردنی دەکرێت، بۆ ئەو مەبەستەش چاوەڕێی گەیشتنی ٣ ملیار دینارەکەی بەغدا ناکەین".  رۆژی ٣٠ - ١٠ - ٢٠٢١ بەهۆی بارینی بارانێکی زۆر، لە چەند شوێنێکی هەولێر لافاو دروستبوو، بە تایبەتیش لە گوندی کۆری و شاری زێڕین.  بەپێی راگەیێندراوێکی ئەوکاتەی نووسینگەی پارێزگای هەولێر، بەهۆی ئەو لافاوەوە ٥٠٠ خێزان ناوماڵ و کەلوپەلەکانیان بە تەواوی لەنێوچوون، هەروەها ١٣٠ ئۆتۆمبێل بەر لافاو کەوتوون و لەکارکەوتوون.  ١٢٧ خانوو، دوو قوتابخانە و چەند پڕۆژەیەکى دروستکردنى شەقام و تۆڕەکانى کارەبا و ئاو و ئاوەڕۆکانیش زیانیان بەرکەوتووە.  بەڵام ئەمڕۆ ئومێد خۆشناو، پارێزگاری هەولێر ئاماژەی بەوەکرد، ژمارەی ماڵە زیانبەرکەوتووەکان زیادیکردووە بۆ ٦٣٠ ماڵ و سەرجەمیشیان قەرەبوو دەکرێنەوە.  رۆژی ٠٢ - ١١ - ٢٠٢١ جووتیار عادل، گوتەبێژی حکومەتی هەرێمی کوردستان لە فەیسبووکی خۆی رایگەیاند، لە کۆبوونەوەی ئەنجوومەنی وەزیرانی عێراق بڕیاردراوە لەگەڵ ٢٠٠ ملیارەکەی ئەم مانگە، سێ ملیار دیناریش بۆ قەرەبووکردنەوەی زیانلێکەتووانی لافاوەکەی رۆژی شەممەی هەولێر بنێرن.