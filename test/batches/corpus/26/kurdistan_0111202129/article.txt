ئەمڕۆ دووشەممە ١ - ١١ - ٢٠٢١ سەرۆک مەسعود بارزانی لە سەلاحەدین پێشوازیی لە ڤیکتۆر ریباک، باڵیۆزی بێلاڕووس لە عێراق و تورکیا کرد.  بەپێی راگەیێندراوی بارەگای بارزانی، بابەتی کۆچ و ھاوئاھەنگیی نێودەوڵەتی و ھەمەلایەنە لەگەڵ پرسی کۆچ و کۆچبەران تاوتوێکران. هەروەها جەخت لە پەرەپێدانی پەیوەندییەکانی نێوان ھەرێمی کوردستان و بێلاڕووس کراوەتەوە.  لە بەشێکی دیکەی دیدارەکەدا، وەک لە راگەیێندراوی بارەگای بارزانی هاتووە، تیشک خراوەتە سەر پرۆسەی سیاسی و ھەڵبژاردنی عێراق کە لە ١٠ - ١٠ - ٢٠٢١ بەڕێوەچوو و، هەروەها لە کۆبوونەوەکە باسی قۆناخی دوای ھەڵبژاردنیش کرا.  نزیکەی دوو مانگە، کۆچبەران ململانێکانی بێلاڕووس و یەکێتیی ئەوروپا دەقۆزنەوە و دەیانەوێت لە بێلاڕووسە خۆیان بگەیێننە یەکێتی ئەوروپا. بەپێی ئامارە نافەرمییەکان بە درێژایی سنوورەکانی بێلاڕووس و پۆڵەندا نزیکەی ١٥ هەزار کۆچبەر گیریان خواردووە و بەشێک لەو کۆچبەرانە خەڵکی باشووری کوردستانن و لە دۆخێکی خراپدان و سەرما و برسیێتی تەنگی پێهەڵچنیوون.   بێلاڕووس لە رۆژئاواوە لەگەڵ وڵاتانی لاتڤیا، پۆڵەند و لیتوانیا هاوسنوورە، ئەو وڵاتانە هێزێکی زۆری سەربازی و پۆلیسیان لەسەر سنوور جێگیرکردووە و بەتووندی مامەڵە لەگەڵ کۆچبەران دەکەن.  لە رۆژی ٢٩ - ١٠ - ٢٠٢١ بە مەبەستی رێگەگرتن لە کۆچی کۆچبەرانی نایاسایی لە بێلاڕووسەوە بۆ پۆڵەندا، پەرلەمانی پۆڵەندا بڕیاری دا لەسەر سنووری ئەو دوو وڵاتە دیوارێک دروستبکرێت.  درێژیی دیوارەکە زیاتر لە ١٠٠ کیلۆمەتر و تێچووەکەی ٤٠٧ ملیۆن دۆلار دەبێت، ئەندرێز دودا، سەرۆکی پۆڵەندا دەڵێت، لە رۆژانی داهاتوودا یاساکە واژۆدەکات.