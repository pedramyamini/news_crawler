لە راگەیێندراوەکەی پارتیدا هاتووە، "پابەندبوون و رێزگرتنی حیزبەكەمان بۆ جێبەجێكردنی یاسا دووپاتدەكەینەوە، بەڵام دڵنیاین لەوەی ئەو لایەنەی هەڵبژاردنەكانی عێراق یان هەر وڵاتێكی دیكە بەڕێوەببات، ناتوانێت بڕیار بدات لەبارەی بەڕێوەبردنی پرۆسەی هەڵبژاردن و ئەنجامەكانی هەڵبژاردن لەڕووی ناوەرۆك و رێكارەكانیش پێچەوانەی دەقی یاسای هەڵبژاردن یان هەر یاسایەكی دیكە بێت كە پەیوەندیدار بێت بە هەڵبژاردنەكان و ئەو لایەنەی هەڵبژاردنەكان بەڕێوەدەبات، جا بڕیارەكە لە رووكەشدا هەرچییەك و چۆنێك بێت".  دەقی وەڵامی پارتی دیموکراتی کوردستان بۆ کۆمیسیۆنی باڵای سەربەخۆی هەڵبژاردنەکان:  كۆمسیۆنی باڵای سەربەخۆی هەڵبژاردنەكان، ئەمڕۆ روونكردنەوەیەكی سەبارەت بە راگەیێندراوی حیزبەكەمان دوای راگەیاندنی ئەنجامی كۆتایی پەسندنەكراوی هەڵبژاردنی ئەنجوومەنی نوێنەران بڵاوكردەوە، كە تێیدا ئاماژەمان بە ماوەی درێژكردنەوەی تانەكان دابوو.  بۆ رای گشتیی رایدەگەیێنین کە كۆمسیۆنی باڵای سەربەخۆی هەڵبژاردنەكان، بڕیاری ژمارە (٥) بۆ رەشنووسی ئاسایی ژمارە ٤٤ لە رۆژی ٢٨/١٠/٢٠٢١ دەركردبوو كە بەهۆیەوە دەرفەتی بە تانەلێدەرانی هەڵبژاردن دابوو (پاشكۆی تانە) پێشكێش بكەن كە بەڵگە و دۆكیومێنت هاوپێچ بكەن بۆ ئەوەی تانەكانیان سەبارەت بە ئەنجامی هەڵبژاردن لە رۆژی ٢٩/١٠/٢٠٢١ پێشكێش بكەن تاوەكو كۆتایی دەوامی فەرمی رۆژی ٣١/١٠/٢٠٢١.  لە كاتێكدا، یاسای كۆمیسیۆنی باڵای سەربەخۆی هەڵبژاردنەكان ژمارە ٣١ی ساڵی ٢٠١٩ بە هەر سێ بڕگەكانی ماددەی ٢٠، كە تێیدا كات و میكانیزمی پێشكێشكردنی تانەكان لەسەر بڕیارە دەرچووەكانی ئەنجوومەنی كۆمسیاران دیاری دەكات. لەم یاسایەدا بە هیچ شێوەیەك ئاماژە بە (پاشكۆ)ی تانەكان و هاوشێوەكانی نەكراوە. هەروەها تانەكان لەبارەی بڕیارەكانی ئەنجوومەنی كۆمیسیاران بەشێوەیەكی راستەوخۆ یان ناڕاستەوخۆ یان لە رێگەی كۆمسیۆنەوە پێشكێشی دەستەی دادوەران دەكرێت، ئەنجوومەنی كۆمسیارانیش پابەند دەكرێت بە وەڵامدانەوەی داواكارییەكانی دەستەی دادوەری هەڵبژاردنەكان و روونكردنەوەكانی لەبارەی تانەكان لە ماوەیەكی دیاریكراو كە حەوت رۆژ دوای بەرواری داواكە نەخایەنێت. سەرباری ئەوەی لە رووكەشدا بڕیاری ئەنجوومەنی كۆمیسیاران ناونیشانی (درێژكردنەوەی ماوەی پێشكێشكردنی تانەكان) لەخۆنەگرتووە، بەهۆی ئەوەی لای هەمووان ئاشكرایە كە ئەمە پێچەوانەی یاسایە. بەڵام نێوەڕۆكی بڕیارەكە هاوشێوەی درێژكردنەوەی ماوەی پێشكێشكردنی تانەكان بوو. هاوكات بڕیارە ئاماژەپێدراوەكەی كۆمیسیۆن لە پێشەكییەكەیدا تیشكی خستووەتە سەر ئەوەی بڕیارەكە لە ئەنجامی پێشكێشكردنی نامەكان لەلایەن سەرۆككۆمار و سەرۆكی ئەنجوومەنی باڵای دادوەرییەوە ئاراستەی ئەنجوومەنی كۆمسیاران كراوە و ئەوانیش خستوویانەتە بەرنامەی كاركردن بۆ تاوتوێكردنیان.  لێرەوە پابەندبوون و رێزگرتنی حیزبەكەمان بۆ جێبەجێكردنی یاسا دووپاتدەكەینەوە، بەڵام دڵنیاین لەوەی ئەو لایەنەی هەڵبژاردنەكانی عێراق یان هەر وڵاتێكی دیكە بەڕێوەببات، ناتوانێت بڕیار بدات لەبارەی بەڕێوەبردنی پرۆسەی هەڵبژاردن و ئەنجامەكانی هەڵبژاردن لە رووی ناوەڕۆك و رێكارەكانیش پێچەوانەی دەقی یاسای هەڵبژاردن یان هەر یاسایەكی دیكە بێت كە پەیوەندیداربێت بە هەڵبژاردنەكان و ئەو لایەنەی هەڵبژاردنەكان بەڕێوەدەبات، جا بڕیارەكە لە رووكەش هەرچییەك و چۆنێك بێت. هەمووان دەزانن وێڕای ئەوەی پەنجا رۆژ بەسەر ئەنجامدانی هەڵبژاردنەكاندا تێپەڕیووە، بەڵام بەهۆی ئەم جۆرە بڕیارە، ئەم ماراسۆنە كۆتایی پێنەهاتووە و تاوەكو ئێستاش ئەنجامی هەڵبژاردنەكان پەسند نەكراوە.  بۆیە رایدەگەیێنین، حیزبەكەمان مافی تەواوی هەیە بۆ گرتنەبەری سەرجەم رێگا یاسایی و سیاسییەكان بۆ بەرگریكردن و پاراستنی دەنگی جەماوەر و دەنگدەرانی.   مەكتەبی سیاسیی پارتی دیموكراتی كوردستان