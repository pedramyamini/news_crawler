رۆژی هەینی ١٩ی تشرینی دووەمی ٢٠٢١ لە کۆی ئەو ٣٥ هاونیشتمانییەی لەسەر راسپاردەی داواکاری گشتیی شرناخ لە ئۆپەراسیۆنێکدا بە تۆمەتی "دابینکردنی پاڵپشتی دارایی بۆ پەکەکە" دەستبەسەرکرابوون، ٣ یان درانە دادگا.  بەگوێرەی میدیاکانی تورکیا عەبدوڵڵا ئەرەن و کەسێکی دیکە کە ناوەکەی نەزانراوە بە بڕیاری دادگای شرناخ بە تۆمەتی "دابینکردنی پاڵپشتی دارایی بۆ پەکەکە" خرانە زیندانەوە و جیندی ئۆزدەمیریش بە مەرجی دادی ئازادکرا.  تاوەکو ئێستا لە بەڕێوەبەرایەتی گشتیی ئاسایشی شرناخ لێکۆڵینەوە لە ٣٢ هاونیشتمانییەکەی دیکە بەردەوامە.    ئەم ٣٥ هاونیشتمانییە کوردەی شرناخ چوارشەممە ١٧ی تشرینی دووەمی ٢٠٢١ لە چوارچێوەی ئۆپەراسیۆنێکدا دەستگیرکران کە لە ناوەندی شاری شرناخ و شارۆچکەکانی جزیر و سلۆپی بە بەشداری تیمەکانی پۆلیسی تایبەت دەستیپێکرد.  ئەو ئۆپەراسیۆنە دوای ئەوە هات کە درەنگانی شەوی ١٦ی تشرینی دووەمی ٢٠٢١ لە شارۆچکەی جزیری شرناخ، لەلایەن چەند کەسێكی نەناسراو لەبەر دەرگای ماڵەکەی بە نارنجۆک هێرشکرایە سەر گوندپارێزێک بەناوی، ئەمین نەگیز، و بەوهۆیەوە برینداربوو. دواتر ئۆپەراسیۆنێک بۆ دەستگیرکردنی ئەنجامدەرانی هێرشەکە دەستیپێکرد.