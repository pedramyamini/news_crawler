هێمن هەورامی جێگری سەرۆکی پەرلەمانی کوردستان لە پەیامێکدا بۆ لافاوەکەی هەولێر پرسە و سەرەخۆشی ئاراستەی خزم و کەسوکاری قوربانییەکان دەکات و رایدەگەیێنێت: "زۆر بەداخەوە بەهۆی گۆڕانی کەشوهەوای جیهانی و شێوە و بڕ و کاتی بارانبارین، لە ئەنجامی بارانی بەلێزمە و هەورە برووسکە لە سنووری پارێزگای هەولێر و دروستبوونی لافاو، وێڕای زیانە مادیەکان، ژمارەیەک هاووڵاتی ئازیزی سنووری پارێزگای هەولێر بوونە قوربانی".  جێگری سەرۆکی پەرلەمانی کوردستان داوا دەکات "لەم کات و ساتانەی کە بەهۆی رووداوی سرووشتییەوە زیانی گیانی و ماددی بە هاووڵاتیانمان دەگات، دەبێت هەموو لایەکمان بەرپرسانە لە هەوڵی رەواندنەوەی خەمی کەسوکاری قوربانیان بین و هیچ لایەک کارەساتی سرووشتی بۆ مەرامی سیاسی بەکار نەهێنێت".  هێمن هەورامی هەروەها داوا دەکات "پێکەوە لەگەڵ لایەنە پەیوەندیدارەکان بەدواداچوونی مەیدانی بکرێت و هەنگاوی خیرا بگیرێتەبەر بۆ بەدەمەوە چوونی هاووڵاتیان و هاوکاریی کرداری و خاوێنکردنەوەی شوێنە زیان لێکەوتووەکان، و بەپێی توانا هاوکاریی و قەرەبووی زیانمەندان بکرێتەوە".  بەگوتەی جێگری سەرۆکی پەرلەمانی کوردستان "لیژنە تایبەتمەندەکانی پەرلەمان بەردەوام لە پەیوەندیدا دەبن بە هەماهەنگیی لەگەڵ وەزارەت و لایەنە پەیوەندیدارەکان، بۆ ئەوەی رێوشوێنی پێویست و ئامادەکاریی زیاتر بۆ رووبەڕووبوونەوەی کارەساتە سرووشتییەکان بگیرێتەبەر. خوای گەورە کوردستان و هاووڵاتیانمان پارێزراو بکات".  بەرەبەیانی ئەمڕۆ بەهۆی بارانی بەخوڕ لە بەشێکی گەڕەکەکانی هەولێر، ئومێد خۆشناو، پارێزگاری هەولێر لەبارەی ئاماری قوربانیانی لافاوەکەەوە بە تۆڕی میدیایی رووداوی راگەیاند، تاوەکو ئێستا ١٢ کەس گیانیان لەدەستداوە، کە تەرمی کەسێکیان نەدۆزراوەتەوە، هاوکات دوو کەسی دیکەش بریندارن. گوتیشی کەسێک بە هەورەبرووسکە "زیانمەند بووە. "