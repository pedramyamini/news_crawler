ئەمڕۆ پێنجشەممە، ١ - ١٢ - ٢٠٢١ نێچیرڤان بارزانی، سەرۆکی هەرێمی کوردستان لە تویتێکدا رایگەیاند: "دادگاییکردن و سزادانی تیرۆرستێکی داعش به تۆمه‌تی جینۆسایدکردنی ئێزدییان له ئه‌ڵمانیا، هه‌نگاوێکی گرنگه، پێشوازی لێده‌که‌ین و هه‌موو پشتگیرییه‌ک له هه‌ر هه‌نگاوێگی وا ده‌که‌ین".  رۆژی چوارشەممە، دادگەیەکی شاری فرانکفۆرتی ئەڵمانیا ئەندامێکی پێشووی رێکخراوی داعشی بە ئەنجامدانی جینۆساید و تاوان دژی مرۆڤایەتی بەهۆی کوشتنی کچە کوردێکی پێنج ساڵانی ئێزدی لە ساڵی ٢٠١٥ بە زیندانی هەتاهەتایی، سزادا. ئەمەش یەکەمجارە ئەندامێکی داعش بەو تۆمەتە دادگەیی دەکرێت و سزا دەردێت.  سەرۆکی هەرێمی کوردستان، هەروەها نووسیویەتی: هیوادارە ئەو هەنگاوەی دادگە ئەڵمانییەکە هانده‌ری زیاتری به‌جێگه‌یاندنی دادوه‌ری بێت بۆ قوربانیانی ئێزدی و هه‌موو قوربانیانی تیرۆر.  دادگەییەکە لە دژی ئەندامێکی عێراقیی رێکخراوی داعش بوو بە ناوی تەها جومەیلی. داواکارانی گشتی دەڵێن، تەها جومەیلی، کە ئەندامی پێشووی رێکخراوی داعشە، کچێکی کوردی ئێزدی و دایکی بە کۆیلە کردووە، لە ساڵی ٢٠١٥ کچە پێنج ساڵانەکەی ئەشکەنجە داوە و کوشتوویەتی.  تەها جومەیلی هاووڵاتییەکی عێراقییە و لە ساڵی ٢٠١٣ پەیوەندیی بە رێکخراوی داعشەوە کردووە، خۆی و هاوژینەکەی، جێنیفەر فێنیچ، کە هاووڵاتیی ئەڵمانیایە، هەردووکیان ئەندامی حیسبەی داعش بوون، کە دەزگایەکی ئەمنیی داعش بوو و کاری سەپاندنی بڕیار و "شەریعەتەکانی ئیسلامی" دەکرد لە ناوچەکانی ژێر دەسەڵاتی داعش.  داواکارانی گشتیی ئەڵمانیا دەڵێن، تەها جومەیلی و جێنیفەر فێنیچی هاوژینی، ژنێکی کوردی ئێزدی و کچە پێنج ساڵانەکەیان کڕیوە، وەکو کۆیلەی نێوماڵ لە موسڵ لە ساڵی ٢٠١٥ بەکاریانهێناوە.  تەها جومەیلی گومانی لێدەکرێت رێگریی کردبێت لەو دایک و کچە کە سرووشتە ئایینییەکانی خۆیان پەیڕەو بکەن و بە زۆرەملێ کردوویانی بە موسڵمان.  پارێزەرانی کەیسەکە دەڵێن، ئەو دایک و کچە "رۆژانە رووبەڕووی لێدان بوونەتەوە".  رۆژێکیان، دوای ئەوەی منداڵە کچەکە نەخۆش دەکەوێت و میز بەخۆیدا دەکات و دۆشەکەکەی تەڕ دەکات، تەها جومەیلی وەکو سزایەک کچەکە لە دەرەوە دەبەستێتەوە و لەبەردەم تیشکی خۆردا جێی دەهێڵێت تاوەکو گیان لەدەستدەدات، ئەمەش بە گوتەی داواکاری گشتی.  ناتیا ناڤرۆوزۆڤ، بەڕێوەبەری پاڵپشتی یاسایی لە رێکخراوی یەزدا بە یۆرۆنیوزی راگەیاندووە، کچەکە بەهۆی گەرما، تینوێتی و بەدخۆراکییەوە گیانی لەدەستداوە.  "ئەو کچە بە گشتی لاواز بوو" ناڤرۆوزۆڤ دەڵێت، "دایکەکەش لەوێ بوو، ئەوەی بە چاوی خۆی بینی".  دایکی ئەو کچە، شایەدحاڵی سەرەکیی بوو لە کەیسەکەدا، کە لەلایەن پارێزەران، ئەمەل کلوونی و ناتالی ڤۆن ڤیستینهاوزن، لە دادگە نوێنەرایەتی دەکرێت.  هاوژینی تەها جومەیلی، جێنیفەر فێنیچ، بەم دواییانە لە دادگەیەکی جیاواز لە شاری میونشنی ئەڵمانیا تاوانبار کرا بەوەی هیچ هەنگاوێکی نەناوە بۆ رێگریکردن لە مردنی ئەو منداڵە، سەرەڕای ئەوەی ئاگاداری ئەو کارەی هاوژینەکەی بووە و بە بەرچاویەوە روویداوە.  تەها جومەیلی لە مایسی ٢٠١٩ لە یۆنان دەستگیرکرا، کاتێک هەوڵی دەدا مافی پەنابەرێتی بەدەستبهێنێت.  لە سەرەتای ساڵی ٢٠٢٠، تۆمەتنامە ئاراستەی تەها جومەیلی کرا و رووبەڕووی تاوانی ئەنجامدانی جینۆساید، تاوان دژی مرۆڤایەتی، کوشتن، بازرگانیکردن بە مرۆڤ و ئەندامبوون لە رێکخراوی تیرۆریستی کرایەوە. دادگاییکردنی لە نیسانی ٢٠٢٠ دەستیپێکرد.