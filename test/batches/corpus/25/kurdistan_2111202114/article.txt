لیوا عەبدولقادر عەزیز، بەڕێوەبەری گشتیی پۆلیسی هاتووچۆی هەرێمی کوردستان بە رادیۆی رووداوی راگەیاند: "ئەمساڵ لە ٢٠٢١/٠١/٠١ تاوەکو ٢٠٢١/١٠/٣١ سێ هەزار و ٥٠٩ رووداوی هاتووچۆ روویانداوە، ٥٣٠ کەس مردوون و شەش هەزار و ٢٢ کەسیش بریندار بوون. "  بە گوتەی بەڕێوەبەری گشتیی پۆلیسی هاتووچۆی هەرێمی کوردستان، هۆکاری زیادبوونی رووداوەکانی هاتووچۆ بۆ پابەندنەبوونی شۆفێران بە رێنوێنییەکانی هاتووچۆوە دەگەڕێتەوە.   لیوا عەبدولقادر عەزیز گوتی: "شەقامەکانمان بەو شێوەیە خراپ نین کە هۆکاری سەرەکیی رووداوەکانی هاتووچۆ بۆ ئەوان بگەڕێنرێتەوە. "  لای خۆیشیەوە نەبەز عەبدولحەمید، قایمقامی هەولێر بە رادیۆی رووداوی راگەیاند: "ئەو کەسانەی لەسەر شەقامەکانی ١٢٠ مەتری و ١٥٠ مەتری پێشبڕکێی ئۆتۆمبێل و ماتۆڕسکیل دەکەن رووبەڕووی یاسا دەکرێنەوە و ئۆتۆمبێل و ماتۆڕەکانیان دەستیان بەسەردا دەگیردرێت. ئێستا گەنجێک دەستگیر کراوە کە خەڵی هانداوە پێشبڕکێی ئۆتۆمبێل بکەن. "  قەرەباڵخیی شەقامەکان و نەبوونی ژمارەی پێویست لە تیمی پۆلیسی هاتووچۆ لە شەقامەکاندا بە هۆکارێکی رووداوەکانی هاتووچۆ دادەنرێت.  لیوا عەبدولقادر عەزیز گوتی: "ئێمە تیمی گەڕۆکمان لەسەر شەقامەکان هەیە، بەڵام کەمن. ماوەیەکە پۆلیسمان خانەنشین دەبن، بەڵام پۆلیسی نوێ لە شوێنیان دانامەزرێنرێن، ئەوەیش یەکێکە لە هۆکارەکانی کەمیی تیمە گەڕۆکەکانمان. "  نەبەز عەبدولحەمید گوتی: "ناوەندی شاری هەولێر قەرەباڵخییەکی زۆری تێدایە و رۆژانە بە دەیان هەزار ئۆتۆمبێل لەسەر شەقامەکان هاتووچۆ دەکەن. بەڵام لە چەند ساڵی رابردوودا چەند پرۆژەیەکی ستراتیجی جێبەجێ کران کە بۆ نەهێشتنی قەرەباڵخیی سەر شەقامەکان یارمەتیدەر بوون، بە تایبەت هەردوو شەقامی بازنەیی ١٢٠ مەتری و ١٥٠ مەتری کە ئەمەی دووەمیان کاری تێدا دەکرێت و قۆناخێکی تەواو کراوە و قۆناخێکی دیکەی کاری تێدا دەکرێت. "  بەپێی ئاماری هاتووچۆی هەرێمی کوردستان تاوەکو ٢٠٢١/١٠/٣١ لە هەرێمی کوردستان ملیۆنێک و ٩٧٢ هەزار و ٢٧٦ ئۆتۆمبێل تۆمارکراون.