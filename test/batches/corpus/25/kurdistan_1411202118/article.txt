بڵند بەختیار، تووشبووی نەخۆشیی کۆردۆما ئاماژەی بەوە کرد، "دەڵێن چارەسەرەکەت لە دەرەوەی وڵاتە لە ئەڵمانیا و ئیتاڵیا و شەش مانگ لە رێگەی ٢٤ پزیشک و پەرستارەوە چاودێری دەکرێت".  باوکی بڵند تاوەکو ئێستا کوڕەکیی دوو جار بۆ هیندستان و یەک جار بۆ تورکیا بۆ چارەسەر بردووە، سێ جارێش نەشتەرگەریی بۆ کراوە، بەڵام هیچیان سوودیان نەبووە، دایک و باوکی تەنیا هیوایان بۆ چارەسەری کوڕەکەیان لە وڵاتی ئەڵمانیا و ئیتاڵیایە؛ وەکو خۆیان دەڵێن، توانای دابینکردنی تێچووەکەییان نییە کە ٤٨ هەزار یۆرۆیە.  بەختیار قادر، باوکی بڵند دەڵێت، تێچووی چارەسەری نەخۆشیی کوڕەکەی زۆرە، "لە تونامدا نییە و بەهۆی خواردنی عیلاجەکانی پێدەچێت جگەریشیی بێتەسەر و لە قاچیش بکەوێت".  شنۆ مەحموود، دایکی بڵند باس لەوە دەکات کە "زۆر ناخۆشە چاوەڕێ بکەیت قاچی لەدەستبدات، لە خەودا بانگم بکات بڵێ ئازارم هەیە، لە کاتی نانخواردن دەستی شل دەبێت؛ لە هەمووی ناخۆشتر ئەوەیە کە لە خوێندنیش دابڕاوە، ئەوەی لە تواناماندا بووە کردوومانە بۆی".  بڵند هەر لە سەرەتای تووشبوونیەوە بەشێک لە چارەسەرەکانی لە نەخۆشخانەی هیوا بووە، پزیشکەکانی ئەوێش لە چارەسەری لە نێو نەخۆشخانەکانی هەرێم و کوردستان و عێراق بێهیوا بوون.  د. زەردەشت بەکر، پسپۆڕی نەخۆشییەکانی خوێن و شێرپەنجەی منداڵان باس لەوە دەکات، بڵند "نەخۆشییەکەی دەگمەنە و لە ئێستادا پێویستە ئەم منداڵە نەشتەرگەریی بۆ بکرێت لە دەرەوەی وڵات، گەر نەکرێت دەبێت چاوەڕوانی ئەوە بین قاچەکانی لەدەستبدات و میز و پیسایی بکاتە ژێر خۆی".  بڵند تاوەکو پۆلی هەشتەمی بنەڕەتیی خوێندووە، بەهۆی کاریگەریی نەخۆشییەکەیەوە لە خوێندن دابڕاوە، بەپێی راپۆرتە پزیشکییەکان لە یەک ملیۆن کەس یەک کەسیان تووشی نەخۆشیی کۆردۆما دەبن. لە کوردستان لە تەمەنی یەک تاوەکو ١٨ ساڵی، بڵند تاکە نەخۆشە کە تۆمارکرابێت و دوو نەخۆشیی دیکەی بەتەمەن هەن کە ئەوان رێژەی تووشبوونەکەیان کەمترە.