رێکخەرانی فیستیڤاڵەکە دەڵێن، رۆژانە زیاتر لە پێنج هەزار کەس سەردانی شوێنی فیستیڤاڵەکە دەکەن. ئەم فیستیڤاڵە دووەمین ساڵە کە بەڕێوەدەچێت. رێکخەرانیشی بەنیازن بۆ سەری ساڵ یارییەکی ئاگرینی گەورە بەڕێوەببەن.  لە شەشەمین رۆژی فیستیڤاڵی تایبەتی زستانە لە ئیمپایەری هەولێر، پارێزگاری هەولێر لەگەڵ وەزیری شارەوانی و سەرۆکی دەستەی وەبەرهێنان سەردانی فیستیڤاڵەکەیان کرد.  ئومێد خۆشناو، پارێزگاری هەولێر باسی ئامادەکارییەکانی پێشوازیی سەری ساڵی لە هەولێر کرد و بە تۆڕی میدیایی رووداوی راگەیاند: "ئامادەکارییەکانمان بۆ پێشوازیی لەسەری ساڵی نوێ تەواوبووە. پلانێکی تۆکمەمان داناوە بۆ سەری ساڵ. دەستخۆشی لە ستافی ئیمپایەریش دەکەین کە ئامادەکارییان کردووە بۆ سەری ساڵ".  لە فیستیڤاڵەکەدا خواردنی کوردی لەپاڵ خواردنە بیانییەکانی دیکە پێشکەشی خەڵک دەکرێت. عیماد ئەحمەد خاوەن کۆشکی خواردن لە فیستیڤاڵەکە بە رووداوی گوت: "ئێمە بەخواردنی کوردی بەشداریی فیستیڤاڵەکەمانکردووە خەڵک زۆر حەزیان لە خواردنی کوردییە و دەمانەوێت لەم رێگەیەوە کولتووری کوردیی بە گەشتیاران بناسێنین".  حەسەن ئۆزئکیدەر خاوەن کۆشکی ساردەمەنی کە لە دیلۆکی باکووری کوردستانەوە هاتووە بە رووداوی گوت: "چەندین لقمان لەئیستەنبووڵ، ئەنتاڵیا و ئەنقەرە هەن. بەپێویستمان زانی لێرە لە هەولێریش لقێکی نوێ بکەینەوە. هەولێر زۆر خۆشە پڕە لە جۆش و خرۆش. ئێمە هەولێرمان خۆشویست، هیوادارین ئەوانیش ئێمەیان خۆش بوێت".   بەپێی ئامارەکانی سەرپەرشتیارانی فیستیڤاڵەکە شەوانە زیاتر لە پینج هەزار کەس لە ناوخۆ و دەرەوەی هەرێمی کوردستان سەردانی فیستیڤاڵی زستانەی ئیمپایەر دەکەن. هاوبیر حەمە عەلی، بەڕێوەبەری ئەمریکەن کۆنەر لە سلێمانی بە رووداوی گوت: "بەڕاستی ئامادەکارییەکی باش کراوە بۆ پێشوازیکردن لەسەری ساڵ. بازاڕێکی خۆشە لە وڵاتانی بیانی ئەمجۆرە بازاڕانە زۆرن و هیوادارین بەردەوامبن".  دیلمان نەجات، کە بەرگدوورە و لە هەولێر دادەنیشێت گوتی: "من لە رووداوەوە ئەو بازاڕەم بینی حەزمکرد سەردانی بکەم شوێنکی خۆشە. هەولێر شارێکی خۆش و میوان دۆستە".  فیستیڤاڵەکە رۆژانە لە کاژێر ١٧: ٠٠ تاوەکو ٠٠: ٠٠ شەو بەردەوام دەبێت. لە سەرووی بازاڕەکە دارێکی کریسمس بە بەرزی ٢٠ مەتر دانراوە، فیستیڤالەکە تاوەکو شەوی سەری ساڵ بەردەوام دەبێت، شەوانە چەندین چالاکیی هونەری و میوزیکی جیاواز پێشکەشدەکرێت و دوایین چالاکیش هەڵدانی یاری ئاگرینە بۆ پێشوازی لە ساڵی نوێ.