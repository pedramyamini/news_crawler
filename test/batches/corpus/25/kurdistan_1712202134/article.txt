بەپێی راگەیێندراوی حکومەتی هەرێمی کوردستان، لە پەیوەندییەکەدا، مستەفا کازمی، سەرۆکوەزیرانی عێراق پرسە و سەرەخۆشی خۆی بۆ گیانلەدەستدانی قوربانیانی ئەمڕۆی لافاوەکەی هەولێر دەربڕیوە و هیوای چاکبوونەوەی خێرای بۆ بریندارەکان خواستووە.   هەردوولا، وەکو لە راگەیێندراوەکەدا هاتووە، گفتوگۆ دەربارەی ئەو رێکارانە کرا کە حکومەتی هەرێمی کوردستان گرتوویەتەبەر بۆ بەهاناوەچوونی زیانلێکەوتووانی لافاوەکە. سەرۆکوەزیرانی عێراق، دڵنیاییدا کە حکومەتی فیدراڵی هەر رێکارێکی پێویست بێت ئەنجامی دەدات بۆ هاوکاریکردنی دامەزراوەکانی حکومەتی هەرێمی کوردستان، بۆ رووبەڕووبوونەوەی زیانەکانی کارەساتی لافاوەکە.   مەسرور بارزانی و کازمی جەختیان لە گرنگیی پەرەپێدانی هاوئاهەنگیی نێوان حکومەتی فیدراڵی و حکومەتی هەرێمی کوردستان لە هەموو ئاستەکاندا کرایەوە، لەپێناو دابینکردنی ئاسایش و سەقامگیریی و بەرژەوەندیی گشت پێکهاتەکانی عێراق.  هاوکات مستەفا کازمی، سەرۆکوەزیرانی عێراق، ئەمڕۆ هەینی ١٧/١٢/٢٠٢١، لە هەژماری خۆیدا لە تویتەر رایگەیاند، ئەمڕۆ هەینی، بە تەلەفۆن پەیوەندی بە مەسرور بارزانی، سەرۆکوەزیرانی هەرێمی کوردستان کردووە و لە پەیوەندییەکەدا پرسیاری رێکارەکانی حکومەتی (هەرێمی کوردستانی) کرد بۆ بەرەنگاربوونەوەی شەپۆلی بارانبارین و لافاوەکانی ئەمدواییە لە هەرێم [ـی کوردستان]. "