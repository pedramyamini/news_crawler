رۆژی ٢٠٢١/١١/٠٩ ئەنجوومەنی پارێزگای سلێمانی لەبارەی دیاریکردنی ساڵڕۆژی بونیاتنانی سلێمانییەوە بە بەشداریی کۆمەڵێک لایەنی پەیوەندیدار و کەسایەتیی شارەزای مێژوو کۆبووەوە.  لە کۆبوونەوەکەدا ئەوەی زۆر گفتوگۆی لەسەر کرا دەستنووسەکەی مەلا عومەری رەنجووری، شاعیر و زانا بوو کە بە دەستوخەتی خۆی نووسیویەتی ساڵی ١١٩٩ی کۆچی کە بەرامبەرە بە ساڵی ١٧٨٤ی زاینی شاری سلێمانی بونیات نراوە کە رۆژەکەی دیاری نەکردووە.  ئازاد هەمەوەندی، سەرۆکی ئەنجوومەنی پارێزگای سلێمانی بە رادیۆی رووداوی راگەیاند: "هەندێک لەو کەسانەی بەشدار بوون گوتیان رۆژی ١١٩٩/٠١/٠١ی کۆچی بەرامبەرە بە رۆژی ١٧٨٤/١١/١٤. لەبەر ئەوەی لە رابردوویشدا ئەم رۆژە دیاری کرابوو، کۆی بۆچوونی بەشداربووانیش وابوو کە بابەتی رۆژی بونیاتنانی سلێمانی بۆ کات و ساتێکی دیکە لێبگەڕێین بۆ ئەوەی بەدوای بەڵگەی زیاتردا بگەڕێین و رۆژی بونیاتنانەکەمان بۆ بسەلمێت. ئەوە بوو وازمان لە رۆژی بونیاتنانەکە هێنا و هاتینەوە سەر رۆژی سلێمانی. ئەوە بوو کە هەموو بەشداربووان هاوڕابووین کە ١١/١٤ کە وەک خۆی بمێنێتەوە و ساڵانە یاد بکرێتەوە، لەبەر ئەوەی کێشە و گرفتی دیکە دروست نەبێت. "  د. موحسین ئەدیب، بەڕێوەبەری گشتیی رۆشنبیریی سلێمانییش گوتی: "دیاریکردنی رۆژی بونیاتنانی سلێمانی پرسێکی زانستییە و دەبێت کەسانی مێژوونووس یەکلایی بکەنەوە. بۆچوونی وەزارەتی رۆشنبیری ئەوەیە کە لە هیچ شوێنێکدا نایدۆزیتەوە کە بەڵگەیەکی بەرجەستە و یەکلاکەرەوە هەبێت بیسەلمێنێت لە ١١/١٤ دا سلێمانی دروست کرابێت. تێبینییەکەی ئێمە لەسەر ئەوە بوو کە مادەم بەڵگەیەکی مێژوویی یەکلاکەرەوە نییە، باشتر وایە رۆژێک دەستنیشان بکەیت کە بۆ سازکردنی چالاکیی رۆشنبیری گونجاو بێت، بۆ نموونە ئێمە مانگی ٣ و ٤ مان پێ گونجاو بوو. "  بەڵام د. خەبات مەعرووف، سەرۆکی رێکخراوی کولتووری و گەشەپێدانی بەردەوام پێیوابوو: "ئەو بۆنەیەی پەیوەندەیی بە شارێکەوە هەیە، دەبێت شارەکە خۆی بڕیار بدات. وەزارەتی رۆشنبیری لایەنێکی ناوەندییە و دەتوانێت سەرنجی خۆی بدات، بەڵام یەکلاکەرەوە دەبێت شاری سلێمانی خۆی بێت. من زۆر پێم باشە لە مانگی ١١ دا بێت، چونکە مانگەکانی ٣ و ٤ ئەوەندە بۆنەیان تێدایە کەس فریایان ناکەوێت. بۆ ئەوەی بەردەوام بابەتێک هەبێت گەشتیار بۆ شارەکە رابکێشرێت. "  پێشتریش ساڵانە لە رۆژی ١١/١٤ دا یادی رۆژی سلێمانی کراوەتەوە کە هەندێک جار وەک رۆژی سلێمانی و هەندێک جاریش وەک رۆژی بونیاتنانی شاری سلێمانی.   لە مانگی تشرینی دووەمی ٢٠٢٠ ـدا لە رێگەی پارێزگاری سلێمانی و وەزارەتی رۆشنبیرییەوە بە نووسراو داوا لە ئەنجوومەنی پارێزگای سلێمانی کرا ئەو بابەتە یەکلا بکاتەوە.  ئازاد هەمەوەندی گوتی: "ئێمە وەکو ئەنجوومەنی پارێزگای سلێمانی لە خۆمانەوە دەستمان بۆ ئەم بابەتە نەبرد. دوای ئەوەی لیژنەی رۆشنبیریی ئەنجوومەنی پارێزگای سلێمانی بەدواداچوونی کرد و چەند جارێک سەردانی بەشی مێژووی زانکۆی سلێمانیی و چەند پسپۆڕێکی بوارەکەی کرد، دواتر لەسەر ئەوە رێککەوتین لە هۆڵی سەرۆکایەتیی ئەنجوومەنی پرێزگای سلێمانی بە ئامادەبوونی کەسایەتییە پسپۆڕ و شارەزاکانی مێژووی سلێمانی کۆببینەوە. نزیکەی ١٨ لایەن و کەسایەتی ئامادەی کۆبوونەوەکە بوون. "  سلێمانی لەلایەن پەرلەمانی کوردستانەوە بە شاری رۆشنبیریی باشووری کوردستان دیاری کراوە، بەڵام بەشێکی بەرپرسان و رۆشنبیرانی پێیانوایە شارەکەیان لە ئاستی پێویست و ناوبانگیدا کاری بۆ نەکراوە.   د. موحسین ئەدیب گوتی: "کاتێک پەرلەمان واژۆ لەسەر ئەوە دەکات نازناوی پایتەختی رۆشنبیری بە سلێمانی بدرێت، دەبێت ئەم بڕیارە پرۆژەی ستراتیژیی گەورەی بەدوادا بێت. دەبێت شت بۆ ئەم شارە زیاد بکەیت و کۆمەڵێک سیمای پێببەخشیت کە ئەو بڕیارە کۆبکاتەوە کە لەلایەن پەرلەمانەوە دەرچووە. بە بۆچوونی من وەکو پێویست ئەمە نەکراوە. بە پێچەوانەوە، هەندێک جار ئەم بڕیارە وایکردووە کە زۆر گرنگی بە سلێمانی نەدرێت. لەو کاتەوەی ئەم بڕیارە دراوە تەنیا تەرخانکردنی ٢٠ ملیارد دینارە بۆ پایتەختی رۆشنبیری. لە راستیدا ئەو پارەیە بڕێکی هێندە لە ئاستی پێویستدا نییە. "  د. خەبات مەعرووف لەبارەی نازناوی شاری رۆشنبیرییەوە بۆچوونێکی جیای هەبوو و گوتی: "لە دنیادا ئەمە هەر باو نییە کە لە وڵاتێکدا شارێک بۆ هەمیشە ببێتە پایتەختی رۆشنبیری. ئێمە هەموو جارێک دیدگاکان وەردەگرین و بە هەڵە وەریاندەگێڕین. ئەم دیدگایە کاتی خۆی بۆ ئەوە لە ئەوروپا دامەزرا تا ئەو شارانەی پەراوێزن و سەرنجیان لەسەر نییە ببووژێنرێنەوە. بەڵام سلێمانی وانییە و سەرنجی هەر چوار پارچەی کوردستانی لەسەرە. "  سەرۆکی رێکخراوی کولتووری و گەشەپێدانی بەردەوام باسی لەوەیش کرد کە ئەو بڕیارە بڕیارێکی سۆزەکییانە بووە نەک ستراتیژییانە. لە هەموو ئەوروپا پایتەختی رۆشنبیری بۆ ساڵێکە. ئەو ساڵە بودجەیەکی باشی بۆ تەرخان دەکرێت و ژێرخانی بۆ دادەمەزرێنن. بۆیە دەبێت بۆ ساڵێک بێت و دوای ئەوە شارێکی دیکە هەڵبژێردرێت و گوتیشی: "شێوازەکەی ئێستای بە خراپ دەزانم. خۆ قابیلە شارەکانی دیکە رۆشنبیر نەبن! دەبێت بە زووترین کات ئەو بڕیارە لاببرێت. "  رۆژی ٢٠٢١/١١/٠٩ ـی ئەنجوومەنی پارێزگای سلێمانی لە کۆی ٢٩ ئەندام بە دەنگی ٢٤ یان رۆژی ١١/١٤ یان بە بڕیاری ژمارە ٢١ وەک رۆژی سلێمانی پەسند کرد. لە بڕیارەکەدا هاتووە کە دەکرێت هەفتەیەک بۆ سازکردنی هەموو چالاکییە رۆشنبیری و کۆمەڵایەتییەکان تەرخان بکرێت.