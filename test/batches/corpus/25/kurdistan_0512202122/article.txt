رۆژی یەکشەممە ٥ - ١٢ - ٢٠٢١، عومەر جەبار، سەرۆکی کۆمەڵەی کورتە باڵاکانی کوردستان بە تۆڕی میدیایی رووداوی رایگەیاند: "ئەمڕۆ سەردانی کاک قوباد تاڵەبانیم کرد؛ ئەویش وەکو پێشتر بەڵێنی پێدابووم بەڵێنەکەی خستە بواری جێبەجێکردنەوە".  عومەر جەبار دەڵێت، لە رابردوودا لەگەڵ قوباد تاڵەبانی، جێگری سەرۆکوەزیرانی هەرێمی کوردستان قسەی کردووە و باسی دۆخی کورتەباڵاکانی بۆ کردووە و پێی گوتووە کە کورتەباڵا هەیە توانای کاری نییە، کرێچییە و تەنانەت ژمارەیەک کورتەباڵاش هەن "خێزانەکەیان هەڵوەشاوەتەوە".  سەرۆکی کۆمەڵەی کورتەباڵاکان گوتیشی، "ئێستا فایلی کارەکانمان لای قوباد تاڵەبانییە؛ زەوی بۆ یەکەکانیشمان دیاریکراوە کە دەکەوێتە گەڕەکی راپەڕینی شاری سلێمانی".  بە گوتەی عومەر جەبار، نزیکەی ٣٠٠ یەکەی نیشتەجێبوون بۆ کورتەباڵاکان دروستدەکرێت و گوتیشی، "کاری ئیداریی وەبەرهێنانیشی تەواو بووە".