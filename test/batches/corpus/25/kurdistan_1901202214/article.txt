لە ماوەی دوو هەفتەی رابردوودا هەزار و ٢٢٢ پەنابەری رۆژئاوای کوردستان بە قاچاخ گەیشتوونەتە کەمپی بەردەڕەش، شەوان پلەکانی گەرما لە کەمپەکە بۆ ژێر سفری سەتی دادەبەزێت، بەڵام بەشێک لە پەنابەران تاوەکو ئێستا نەوت و سۆپایان پێنەدراوە، تەنانەت هەندێکیان گەرماو و ئاودەستیشیان نییە، ئەوەش دۆخی پەنابەرانی سەختکردووە.  سەدیقا شوکری، پەنابەرێکی رۆژئاوای کوردستانە و دەڵێت، "ئەگەر سۆپای دراوسێکانمان نەبێت لە سەرما رەق دەبینەوە، شەوان منداڵەکانمان لە سەرما لە خەو هەڵدەستن و دەگرێین، ناچارم بە بەتانی گەرمیان بکەمەوە. "  ٤٥٦ کەس لەو پەنابەرانەی گەیشتوونەتە کەمپی بەردەڕەش سەڵتن، سێ بۆ چوار کەسیان لە ژێر یەک خێمەدان، کاژێر شەشی بەیانی ئاو دەچێتە نێو یەکێک لە خێمەکان و هەموو کەلوپەلی ژێر خێمەکە تەڕ دەبێت.  عیسا هەواس، لەگەڵ هاوڕێکانی ئاو چووتە نێو خێمەکەیان، بە رووداوی گوت، "بەتانی و دۆشەگەکانمان هەمووی تەڕبوون، دەبێت بیبەینە بەر خۆر تاوەکو وشک دەبێتەوە، شەوەکە لەنێو ئاو ماینەوە، رۆژی پاشتر کەلوپەلەکانمان بردنە دەرەوە. "   تاوەکو ئێستا ٧٠ % ـی پێداویستییەکان بۆ پەنابەرانی نوێی کەمپەکە دابینکراون، بڕیارە لە دوو رۆژی داهاتووشدا بۆ سەرجەم پەنابەرانی دیکەش دابین بکرێت.  ئارام هادی، بەڕێوەبەری کەمپی بەردەڕەش بە تۆڕی میدیایی رووداوی راگەیاند، "پلانمان بۆ سەرما و سۆڵ ئەوەیە کە لەڕێگەی پارێزگاری دهۆکەوە ٢٥ هەزار لیتر نەوت بۆ پەنابەران دابین بکەین، لەگەڵ رێکخراوە جیهانییەکانیش هەماهەنگیمان کردووە بۆ دابینکردنی سۆپاش. "  ژمارەی پەنابەرانی نێشتەجێی کەمپی بەردەڕەش گەیستووەتە هەزار و ٤٥ خیزان کە دەگاتە چوار هەزار و ٤٩٩ کەس.