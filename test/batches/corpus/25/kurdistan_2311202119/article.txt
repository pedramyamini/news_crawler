ئەمڕۆ سێشەممە ٢٣ - ١١ - ٢٠٢١ ئەنجوومەنی زانکۆی سلێمانی رایگەیاند، دوای هەڵسەنگاندنی بارودۆخ و هەلومەرجی قۆناخەکە و رەچاوکردنی سەلامەتی گیانی خوێندکاران و بە هەند وەرگرتنی داواکاری کەسوکاری خوێندکاران بڕیاریانداوە دەوامی خوێندن رابگرن.  پێشتریش ئەنجوومەنی زانکۆی سلێمانی لە راگەیێندراوێکدا ئاماژەی بەوە دا، لەبەر پاراستنی گیانی خوێندکاران بڕیاریانداوە بە وەستانی خوێندنی خوێندکاران بۆ ماوەی دوو رۆژ ٢٤ و ٢٥ - ١١ - ٢٠٢١ لە سەرجەم کۆلێژەکانی زانکۆی سلێمانی و گەڕانەوەی خوێندکارانی بەشەناوخۆییەکان".  ئەمڕۆ بۆ سێیەم رۆژی بەدوای یەک خۆپێشاندانی خوێندکارانی زانکۆ و پەیمانگەکان بەردەوام بوو و خوێندکاران داوای دابەشکردنی دەرماڵەی خوێندنیان کرد کە لە ساڵی ٢٠١٤ ـەوە بڕدراوە.  لە خۆپێشاندانەکانی ئەمڕۆ گرژی لە نێوان هێزە ئەمنییەکان و خۆپێشاندەران دروستبوو، ئەنجوومەنی زانکۆی سلێمانیش دەڵێت، لە پێناو پاراستنی گیانی خوێندکاران و داواکاریی کەسوکاری خوێندکاران بڕیاری راگرتنی دەوامیان داوە.  لە بەردەم مەڵبەندی یەکی یەکێتی پێکدادان دروستبوو و خۆپێشاندەران بە بەرد و هێزە ئەمنییەکانیش بە گازی فرمێسکڕێژ رووبەڕووی یەکدی بوونەوە. دواتریش ژوورێکی مەڵبەندی یەکی یەکێتییان لە سلێمانی سووتێنرا و بڵاوە بە خۆپێشاندان کرا.   دەرماڵەی خوێندکارانی زانکۆ و پەیمانگەکان لە ساڵی ٢٠١٤ و دوای دروستبوونی قەیرانی دارایی لە هەرێمی کوردستان بە بڕیاری ئەنجوومەنی وەزیران راگیراوە.  بڕی دەرماڵە بۆ خوێندکارانی دەرەوەی ئەو شارەی کە دەوامییان تێدا دەکرد، ئەگەر بەشەناخۆییان وەرنەگرتایە ١٠٠ هەزار دینار، ئەگەر بەشەناوخۆییشیان وەرگرتایە ٦٠ هەزار دینار بوو، هەروەها بۆ ئەو خوێندکارانەی کە لە شارەکانی خۆیان دەوامیان دەکرد ٤٠ هەزار دینار بوو.  د. توانا نەجەف، بەڕێوەبەری گشتیی فەرمانگەی کارگێڕی و دارایی وەزارەتی خوێندنی باڵا و توێژینەوەی زانستی بە رادیۆی رووداوی راگەیاند، "دەرماڵە گرفت نییە و مافێکی ئاسایی خوێندکارانە کە پێش ساڵی ٢٠١٤ هەیانبووە و ئێستا داوای گەڕاندنەوەی ئەو مافەیان دەکەن. خوێندکاران پەیامەکەیان گەیشتووە و ئێمە کاری لەسەر دەکەین و، لەگەڵ ئەنجوومەنی وەزیران و وەزارەتی دارایی لەسەر هێڵین. "