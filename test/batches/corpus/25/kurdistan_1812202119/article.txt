رزگار محەممەد، قایمقامی قەزای مەخمور لە پارێزگای نەینەوا بە (تۆڕی میدیایی رووداو)ی راگەیاند، لە کۆمپانیای گشتی دابەشکردنی بەرهەمە نەوتییەکانی نەینەوا نووسراوێکیان بۆ هاتووە، بەمەبەستی زیادکردنی نرخی لیترێک بەنزین لە ٤٥٠ دینارەوە بۆ ٦٥٠ دینار، کە تەنیا ئەو بەنزیخانانە دەگرێتەوە نزیکن لەگەڵ سنوورەکانی هەرێمی کوردستان، بەپاساوی ئەوەی خەڵکی هەرێمی کوردستان دێنە ئەو بەنزینخانانە، بەڵام تائێستا بڕیارەکە نەکەوتووەتەوە بواری جێبەجێکردنەوە، نازانن جێبەجێ دەکرێت یان نا.  قایمقامی قەزای مەخموور ئاماژەی بەوەکرد، لە نووسراوەکەدا ناوی بەنزینخانەکانی گوێر، دیبەگە و مەلاقەرە دیاریکراون، کە نرخی لیترێک بەنزین دەبێتە ٦٥٠ دینار، بەڵام هیچ ئاماژەیەک بە بەنزینخانەکانی مەخموور و قەراج نەکراوە.  حوسێن تاڵیب، بەڕێوەبەری گشتیی دابەشکردنی بەرهەمە نەوتییەکان لە وەزارەتی نەوتی عێراق بە میدیای فەرمی عێراقی راگەیاند، بەپێی پێویستی هەر پارێزگایەک بەنزیک بەسەر سەرجەم پارێزگاکاندا دابەش دەکەن، رۆژانەش لە عێراق ٢٨ ملیۆن لیتر بەنزین بەکاردێت و هیچ قەیرانێکی بەنزینیش نییە.  بەڕێوەبەری گشتیی دابەشکردنی بەرهەمە نەوتییەکان ئاماژەی بەوەشکرد، نرخی لیرتێک بەنزین ٤٥٠ دینارە، لە هەموو بەنزینخانە حکومیی و ئەهلییەکان بەنزین هەیە، کۆمپانیاکەشیان پابەندە بە دابینکردنی ئەو خزمەتگوزارییە لە رێگەی وێستگە حکومی و ئەهلییەکان. ئەوانەشی داوا دەکەن وێستگەکان ٢٤ کاژێر کاربکەن، بەبێ چاودێری، ئەوا مەرامی دیکەیان هەیە.  بەپێی میدیای فەرمی عێراق، وەزارەتی نەوتی عێراق رەتیکردووتەوە، نرخی بەنزینی زیادکرابێت و دووپاتیکردووەتەوە، کە هیچ گۆڕانکارییەک بەسەر نرخی بەنزینی نۆڕماڵ لە تەواوی پارێزگاکاندا نەهاتووە، بەتایبەتی پارێزگاکانی نەینەوا، کەرکووک، دیالە و سەلاحەددین.