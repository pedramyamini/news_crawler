هەردی محەممەد پەیامنێری رووداو لە کەرکووک رایگەیاند، گوندی لێهبان دەکەوێتە بۆشایی ئەمنیی نێوان پێشمەرگە و سوپای عێراق و هیچ هێزێکی ئەمنی لێ نییە و لەدامێنی چیای قەرەچووخە بەدیوی سنووری سەرگەڕاندا، بەهۆی مەترسیی و هەڕەشەکانی داعش کە تەنیا ١٥ ماڵی تێدا مابوو بەتەواویی چۆڵکرا.  ئەیوب عەبدوڵڵا، خەڵکی گوندی لهێبان لە کاتی بەشدارییکردنی لە هەواڵەکانی کاژێر ٠٨: ٠٠ کە شاهۆ ئەمین پێشکێشی دەکات بە تۆڕی میدیایی رووداوی راگەیاند "ئێستا داعش لەنێو گوندەکەمانە و جەرگم ژان دەکات، ماڵم هەمووی بەجێهێشتووە و هیچم لەگەڵ خۆم نەهێناوە. "  بەگوتەی ئەو هاونیشتمانییە، ئاگر لە گوندەکە بەردراوە و ئەم ئێوارەش هیچ تەقە نەکراوە و بەبێ تەقە گوندەکەیان جێهێشتووە.   ئەو هاونیشتمانییە لە بەشێکی دیکەی قسەکانیدا گوتیشی، شەوی رابردوو تاوەکو کاژێر ٣: ٠٠ی بەیانی شەڕی کردووە و دەشڵێت " داوا لە سەرۆکی حکومەت دەکەم هێزمان بۆ رەوانە بکات. "  ئەیوب عەبدوڵڵا راشیدەگەیێنێت "زیاتر لە ٣٠ چەکدار دەبن و ئەوان ماتۆڕسکیلایان پێیە. ئێستاش هیچ کەسێک لەنێو گوند نەماوە و مەڕ و ماڵاتمان بردووەتە دەرەوە و هیچ شتێکی دیکەمان لەگەڵ خۆمان نەهێناوە. "  هەردی محەممەد، پەیامنێری رووداو لەبارەی دانیشتووانی گوندەکە گوتی کە ئەمڕۆ چووەتە گوندەکە و دانیشتووانی گوندەکەش لەبەرئەوەی شەوی رابردوو تەقەی زۆریان کردووە هیچ گوللەیان پێنەماوە. دەشڵێت "ئاگر لەنێو گوندەکە بەرزبووەتەوە و پێدەچێت بەشێک لە ماڵەکانیان سووتاندبێت. "  پەیامنێری رووداو دەشڵێت، ئەو ناوچەیە بۆشایی ئەمنییە و گوندی سلێمان پەخشانی گەورە و بچووکیش چۆڵکراوە و ئەگەر بەمشێوە بڕوات گوندی دیکەش چۆڵدەکەن. هەروەها ئاماژە بەوەش دەدات کە ژمارەیەکی زۆر بیری نەوت لەو ناوچەیە هەیە و ئەگەر بێت و داعش دەستی بەسەردابگرێت هەموویان دەتەقێنێتەوە.  لە نزیکی گوندی لهێبان گوندەکانی سلێمان پەخشانی کۆن و نوێ لە هەفتەی رابردوو بەهەمان هۆکار چۆڵکران. لە دوو رۆژی رابردوو چەند چەکدارێک بەچەکەوە بەرەو گوندی لهێبان چووبوون، بەڵام لەلایەن خەڵکی گوندەکەوە تەقەیان لێکرابوو و بەر لەوەی ئامانجەکەیان بپێکن هەڵاتبوون.