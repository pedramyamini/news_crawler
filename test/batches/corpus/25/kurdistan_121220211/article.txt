ئەمڕۆ دووشەممە ١٢ - ١٢ - ٢٠٢١ ئومێد خۆشناو، پارێزگاری هەولێر لە فەیسبووکی خۆی رایگەیاند، "ئاگادارى گشت خاوەن خانووە زێدەڕۆکانى سنوورى شارەوانییەکان دەکەینەوە کە یاساى بەخاوەنکردنى ئەو زەوییانەى لە سنوورى شارەوانییەکان زێدەڕۆیی لەسەر کراوە، دواى هەموارکردنەوەى لە پەرلەمان بە یاساى ژمارە (٧)ى ساڵى ٢٠٢١، ئێستا بەرکارە".  وەکو پارێزگاری هەولێر ئاماژەی پێوەدەکات، لیژنەکانمان لە تەواوى قەزا و ناحییەکان دەست بەکارن و پێویستە هاونیشتمانیان سەردانی لیژنەکان بکەن.  یاسای بەخاوەنكردنی ئەو زەوییانەی كە لە سنووری شارەوانییەكان زێدەڕۆییان لەسەر كراوە، ژمارە ٣ی ساڵی ٢٠١٩ لە ٦ی تەممووزی ٢٠٢١ لەلایەن پەرلەمانی کوردستانەوە هەموار کرایەوە و پەسند کرا، بەپێی هەمواری یاساکەش رێژەی ٥ % ی نرخی خانووەکە وەکو بڕە پارەیەک لە خاوەن ئەو خانووانەی زێدەڕۆن وەردەگیرێت بۆ تاپۆکردنی خانووەکان.  یاسای هەمواری یەكەمی یاسای ژمارە ٣ی ساڵی ٢٠١٩، یاسای بەخاوەنكردنی ئەو زەوییانەی كە لە سنووری شارەوانییەكان زێدەڕۆییان لەسەر كراوە، له ١٢ مادده و هۆكاره‌كانی ده‌رچوواندنی پێكهاتووه.