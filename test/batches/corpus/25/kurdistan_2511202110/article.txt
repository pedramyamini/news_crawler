لانە لوقمان مەمووندی، رائیدی مافپەروەر و بەرپرسی نووسینگەی بەرەنگاربوونەوەی تووندوتیژی دژی ئافرەتان و خێزان لە خەبات بە رادیۆی رووداوی راگەیاند، "لە سنووری قەزای خەبات بەراورد بە ساڵی رابردوو تۆمارکردنی سکاڵا بەهۆی تووندوتیژی دژی ئافرەتانەوە لە زیادبووندایە. لە ساڵی ٢٠١٩ دا دوو هەزار و ٧٠٥ سکاڵا تۆمار کراوە، لە ٢٠٢٠ دا بووەتە دوو هەزار و ٣٩٩ سکاڵا و لە ٢٠٢١ دا بووەتە دوو هەزار و ٨٣٧ سکاڵا".  شێوازەکانی تووندوتیژی زۆرن، وەکو هەڕەشەکردن، لێدان، ناپاکیی هاوسەرێتی، دەستدرێژیی سێکسی، سووکایەتیپێکردن، هێنانی ژنی دووەم و... هتد.  لانە لوقمان مەمووندی ئاماژەی بەوەش کرد، "دەستدرێژیی سێکسی لە ساڵانی ٢٠١٩، ٢٠٢٠ و ٢٠٢١ دا وەکو خۆیەتی، بەڵام هێنانی ژنی دووەم و هەڕەشە و لێدان زیاد بوون".  بەرپرسی نووسینگەی بەرەنگاربوونەوەی تووندوتیژی دژی ئافرەتان و خێزان لە خەبات ئاماژەی بەوەش دا، رۆژانە خەڵکێکی زۆر پەیوەندییان پێوە دەکەن و دەچنە لایان، چونکە ئەوان خێرا کارەکانیان رادەپەڕێنن و بەدواداچوونیان بۆ دەکەن.  تووندوتیژی لە دەرەوەی خێزان لە رێگەی ئامێرەکانی پەیوەندیکردنەوە یەکێکی دیکە لە تووندوتیژییەکانە کە هەڕەشەی بڵاوکردنەوەی وێنە و ڤیدیۆ لە ئافرەتان و داوای پارەیان لێ دەکرێت.  لانە لوقمان مەمووندی باسی لەوە کرد، "جار هەیە ئافرەتێک لە رێگەی ئینتەرنێتەوە دەیەوێت شتێک لە کەسێک بکڕێت. کەسەکە دەچێتە ناو پرۆفایلەکەیەوە و وێنەکانی لای خۆی هەڵدەگرێت. بە ئافرەتەکە دەڵێت، ئەگەر پارەم نەدەیتێ وێنەکانت فۆتۆشۆپ دەکەم و بەناوی کەسێکی لەشفرۆشەوە بڵاویدەکەمەوە. زۆر دۆخی وا هەبووە کە ئافرەتەکە پەنای بۆ خۆکوشتن بردووە".  ئێستا هێڵی گەرمی ١١٩ هەیە و ئەو ئافرەتانەی تووندوتیژییان بەرامبەر دەکرێت دەتوانن تەلەفۆنی بۆ بکەن و خێرا بەدەمیەوە دەچن.  لانە لوقمان مەمووندی جەخت لەوە دەکاتەوە، "ئێمە یارمەتییان دەدەین و دۆخیان ئاسایی دەکەینەوە و کەسانی تۆمەتباریش دەستگیر دەکرێن و بە سزا دەگەیێندرێن. هەموو ئەو ئافرەتانە دڵنیا دەکەمەوە کە دێنە لامان، نهێنییەکانیان پارێزراو دەبێت و دۆسیەکانیان لای یەک ئەفسەر دەبێت و بۆ هیچ کەسێکی دیکە نییە ئەو کەیسە ببینێت".  ٢٥ ـی تشرینی دووەمی هەموو ساڵێک رۆژی بەرەنگاربوونەوەی تووندوتیژی دژی ئافرەتانە کە ساڵی ١٩٩٩ لەلایەن نەتەوە یەکگرتووەکانەوە دیاریکرا.  بەگوێرەی نەتەوە یەکگرتووەکان لە سەرانسەری جیهان، نزیکەی ٧٣٦ ملیۆن ژن، واتە سێ - یەکی ژنان، لانیکەم جارێک لە ژیانیاندا، لەلایەن هاوژینەکانیان یان کەسانی دەرەوەی خێزانیانەوە رووبەڕووی لێدان یان تووندوتیژیی سێکسی بوونەتەوە. ٣٠ % ـی ئەو ژنانە تەمەنیان ١٥ ساڵ و بەرەو سەرەوەیە.