جگە لە ئۆپەراسیۆنی تایبەت بۆ دەستبەسەرداگرتنی چەکی بێمۆڵەت، زیاتر لە ساڵێکە حکومەت پێدانی مۆڵەتی چەکهەڵگرتنی راگرتووە، بەڵام ئەم بڕیارە هێشتا ئەو رووداوانەی رانەگرتووە کە بەچەک ئەنجام دەدرێن.   سەید ئەبوبەکر سەید عەبدوڵڵا، ئەفسەرێکی خانەنشینە و گلەیی لەوە دەکات کە بەشێکی زۆری ئەوانەی کە چەک هەڵدەگرن پێویستیان بە چەک نییە دەڵێت، "قابیلە تۆ دەوڵەمەندی و ١٢ دەفتەر دۆلارت پێیە؟ پیاوێکی رووتە شاگرد مەتعەم ئاخر چەکت بۆچییە؟ "  سەعدی پەستەک، چەکفرۆشێکە و دەڵێت، "نایدەینە ئینسانی خراپ، منداڵ و تواڵ و بێ سمێڵ چەکیان نادەینێ دەبێ رێکوپێکبێت و بزانین کێیە".  نەبەز عەبدولحەمید، قایمقامی هەولێر دەڵێت، "پابەندبوونێک هەبووە لەوێ لای ئەوانەی مامەڵەی چەک دەکەن، بەبێ ئاگاداربوونی لایەنی ئەمنی بەتایبەت ئاسایش ئەو جۆرە مامەڵانە ناکرێت، ئاسایش پلانی خۆی هەیە بۆ چاودێریکردنی ئەو بازاڕانە، بەڵام لەرووی دەروونییەوە ئێمە پێمان باش نییە ئەو بازارە بمێنێت".  بەپێی یاسای ئێستا هەرکاتێک چەکی بێ مۆڵەت لە کەسێک وەربگیرێت، دەگیرێت بەڵام بە مەرجێک لە ساڵێک زیاتر نەبێت. بەڵام بەپێی ئەو پرۆژەیاسایەی رۆژی سێشەممە خوێندنەوەی یەکەمی بۆ کرا، هەڵگری چەکی بێ مۆڵەت، لە ساڵێک تا ٣ ساڵ بەند دەکرێت و لە ٥٠٠ هەزار تا ملیۆنێک سزادەدرێت.  شاخەوان رەئوف، سەرۆکی لیژنەی ناوخۆ لە پەرلەمانی کوردستان دەڵێت، زیندانیکردنی قورس و لێپرسینەوەی تێدایە، تەنانەت لێپرسینەوە لەوانە دەکرێ کە چەک دەفرۆشن.   بەپێی ئەو ئامارەی وەزارەتی ناوخۆ کە داویانەتە لیژنەی ناوخۆی پەرلەمانی کوردستان، جگە لە هێزە چەکدارەکان، لە هەرێمی کوردستان ١٩ هەزار کەس مۆڵەتی هەڵگرتنی چەکیان هەیە، بەدەرچوونی یاسا نوێیەکە سەرجەم ئەو مۆڵەتانە هەڵدەوەشێتەوە و بەپێی مەرج و رێنوێنیی نوێ مۆڵەتی هەڵگرتنی چەک دەدرێت.