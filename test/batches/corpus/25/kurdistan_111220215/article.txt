ئەمڕۆ ١١ - ١٢ - ٢٠٢١، ٦٩ ـیەم ساڵیادی دامەزراندنی یەکێیتیی ئافرەتانی کوردستانە، بارەگای بارزانی پەیامی سەرۆک بارزانی لە فەیسبووک بڵاکردووەتەوە کە تێیدا ئاماژە بەوە دراوە، یەکێتیی ئافرەتانی کوردستان "یەكێكە لە دەستكەوتە گرنگەكانی شۆڕش كە رۆڵی خۆی بۆ چه‌سپاندن و ده‌ستەبەرکردنی مافی ئافره‌تان لە قۆناخە جیاجیاكاندا بە باشی گێڕاوە".  لە بەشێکی دیکەی پەیامەکەدا هاتووە، "یەكێتیی ئافرەتانی كوردستان رێکخراوێکی تێکۆشه‌ری ناو شۆڕش و خەباتی گەلی كوردستانە كە جگە لە پاڵپشتیكردنی شۆڕش و پێشمەرگە، ئەركی خۆی لە پێگەیاندن و هۆشیارکردنەوەی ئافرەتان و بەرگریکردن لە مافەکانیان بەجێ گەیاندووە".  هەروەها سەرۆک بارزانی داوا دەکات، "پێویستە یەكێتیی ئافرەتانی كوردستان لە چوارچێوەی كولتووری پێكەوەژیان و مەدەنییەت و یەكسانیخوازی و نەهێشتنی تووندوتیژیی خێزانی و كۆمەڵایەتی كار بۆ بەهێزكردنی بیری نەتەوەیی و نیشتیمانپەروەری و دیموكراسی لەنێو ریزەكانیاندا بكەن".