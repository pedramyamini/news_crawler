ئەمڕۆ هەینی ١٧ - ١٢ - ٢٠٢١ ئارام محەممەد قادر، وەزیری خوێندنی باڵا بەشەناوخۆیی کوڕانی لە هەولێر بەسەرکردەوە کە بەهۆی لافاو زیانی ماددی زۆری بەرکەوتووە. لە کاتی بەسەرکردنەوەکەدا وەزیری خوێندنی باڵا لە نزیکەوە لەگەڵ خوێندکاران و قوتابیان گفتوگۆی کرد و لە بارودۆخ و تەندروستییانی پرسی.  هەروەها وەزیری خوێندنی باڵا و توێژینەوەی زانستی ستافی زانکۆی سەڵاحەدینی راسپارد بەپەلە زیانەکانی لافاوەکە دەستنیشان بکەن و قەرەبووی خوێندکاران بکرێتەوە بۆ ئەوەی پێداویستی و کەلوپەلی پێویستیان بۆ دابین بکرێت و گیانیان سەلامەت بێت.  شەوی رابردوو بەهۆی زۆریی بارانبارینەوە لە بەشێک لە گەڕەک و ناحیەکانی سەر بە پارێزگای هەولێر لافاو دروستبوو، بە گوتەی نەبەز عەبدولحەمید، قایمقامی هەولێر، بەهۆی لافاوەکەوە ١١ کەس گیانیان لەدەستداوە.  فازڵ ئیبراهیم، بەڕێوەبەری كەشناسیی هەرێمی كوردستان لە کاتی بەشداریکردن لە بوولتەنی کاژێر ١٣: ٠٠ ـی تەلەڤزیۆنی رووداو رایگەیاند، "ئێمە لە قۆناخی سەرەتای شەپۆڵی بارانبارینداین، رۆژی دووشەممە قۆناخی دووەمی شەپۆلەكە دەستپێدەكاتەوە و تا پێنجشەممە بەردەوام دەبێت".   هەروەها بەڕێوەبەری ناحیەی قوشتەپە بە تۆڕی میدیایی رووداوی راگەیاند، بەهۆی لافاوەوە لە ناحیەکە ٢٠٠ ئۆتۆمبێل، ١٠٠ ماڵ و ٦٠ دووکان زیانیان بەرکەوتووە.