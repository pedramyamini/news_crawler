کەریم عەلی، ئەندامی ئەنجوومەنی پارێزگای سلێمانی دەڵێت، "قورسکردنی رێکارەکان و وەرگرتنی پارەیەکی زۆر وایان کردووە بە رێژەیەکی زۆر داهاتەکەی کەم بکات لە ٢٤ ملیار دینارەوە بۆ ١٤ بۆ ١٥ ملیار دینار. ئەمەش زۆر زۆرە".  فازڵ عەلی، کاربەڕێکەری بازرگانی لە دەروازەی سنووریی پەروێزخان ئاماژە بەوە دەکات، "بارەکان بۆ نیوە کەمیانکردووە، هۆکارەکەی بۆ تەعریفەی گومرگی دەگەڕێتەوە کە حکومەتی هەرێم جێبەجێی دەکات و عێراق نایکات".  ئەندامێکی لیژنەی دارایی لە ئەنجوومەنی پارێزگای سلێمانی لە وەڵامی پرسیاری ئەوەی "داهاتی سلێمانی چەندە و چەند کەمی کردووە؟ " گوتی، نەک نازانن چەندە و چەند کەمیکردووە، بەڵکو چەندین جار بە نووسراویش داوایان کردووە و وەڵام نەدراونەتەوە، بەڵام دوای بەدواداچوونەکانیان بۆیان دەرکەوتووە کە "زۆر کەمیکردووە".  رەمەزان نامیق، ئەندامی ئەنجوومەنی پارێزگای سلێمانی لە لیژنەی دارایی رایگەیاند، "تەوجیهێک بە سەرجەم دامودەزگاکانی حکومەت دراوە کە نەهێڵن ئەنجوومەنی پارێزگای سلێمانی داهات و خەرجیی پارێزگاکە بزانن، لەبەرئەوە هیچ کەسێک داتایەکی روونی لانییە بۆ بابەتی بودجە و داهاتی سلێمانی و لە بەدواداچوونەکانی خۆمان بۆمان دەرکەوتووە کە ٥٠ % ی داهات لە سلێمانی کەم بووەتەوە، ئەمەش کاریگەریی لەسەر مووچە و بودجە دەبێت".  هەرچەندە لە ٢٨ی ئۆکتۆبەر وەزیری دارایی حکومەتی هەرێمی کوردستان لەگەڵ پارێزگاری سلێمانی سەبارەت بە کێشەی کەمیی سیولە و داهات لە سلێمانی کۆبووەوە، کە هۆکارە بۆ دواکەوتنی مووچە و بەرەوپێشچوونی پرۆژەکان، بەڵام سەرۆکی لیژنەی دارایی و ئابووری لە پەرلەمانی کوردستان دەڵێت، لە ١٠ مانگی رابردوودا هەرکات وەزارەتی دارایی داوای پارە و داهاتی سنووری پارێزگای سلێمانیی کردبێت، کە لە ٤٣ % دەکات، نێردراوە و هیچ کێشەی تێدا نییە.  سەرۆکی یەکێتیی هاوردە و هەناردنکارانیش دەڵێت، بە شێوەکی گشتی جمووجۆڵی بازرگانی زیادیکردووە، بەڵام لە سنووری سلێمانی و بە رێژەی ٧٥ % کەمیکردووە؛ ئەویش بەهۆی رۆتینیات و زۆریی باج و گومرگ لە دەروازەکانی باشماخ و پەروێزخان کە وایکردووە جووڵەی بازرگانی لە سلێمانییەوە بگوازرێتەوە شارەکانی دیکەی عێراق.