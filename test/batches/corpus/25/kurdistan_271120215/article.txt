ملازم هاوڕێ محەممەد، بەرپرسی بەشی پۆلیسی دارستان و ژینگەی خانەقین بە تۆڕی میدیایی رووداوی راگەیاند، ئێواره‌ى رۆژی ٢٦/١١/٢٠٢١ مەفرەزە گەڕۆکەکانمان ئاگادار بوون لەوەی کە کەسێک چووه بۆ راوکردن، بۆیە چووبوونە لاى ئۆتۆمبێله‌كه‌ى و چاوه‌ڕێیان کردووە کە بگەڕێتەوە، كاتێك راوچییەکە گەڕاوەتەوە و پێداویستی راوکردنى پێبووە، پۆلیسەکان داوای لێدەکەن کە لەگەڵیان بچێت بۆ فەرمانگە، بەڵام راوچییەکە رەتی دەکاتەوە و ته‌قه له پۆليسه‌كان ده‌كات.  بەرپرسی بەشی پۆلیسی دارستان ئاماژەی بەوەشکرد، "يه‌كێك له پۆليسه‌كان به ناوى (نه‌به‌رد مه‌مه نه‌جم) فيشه‌كێك به‌ر سنگی ده‌كه‌وێ و به‌سه‌ختى بريندار ده‌بێ و، ئێستا له نه‌خۆشخانەیەکی سلێمانیيه، نه‌شته‌گه‌ریی بۆ ده‌كرێ".  هاوڕێ محەممەد ئاماژه‌ى به‌وه‌ش كرد، "تۆمه‌تباره‌كه دەناسرێتەوە و ئێستا هه‌ڵاتووه، دادوه‌ر فه‌رمانى ده‌ستگيركردنى بۆ ده‌رکردووە و ئۆتۆمبێله‌كه‌ى لاى پۆليسه".