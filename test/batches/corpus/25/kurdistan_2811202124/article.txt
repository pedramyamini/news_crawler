شۆڕش ئیسماعیل، وەزیری پێشمەرگەی حکومەتی هەرێمی کوردستان پرسە و سەرەخۆشیی تایبەتی مەسرور بارزانی، سەرۆکی حکومەتی هەرێمی کوردستان و قوباد تاڵەبانی، جێگری سەرۆکی حکومەتی بە بنەماڵەی ئەو شەهیدانە گەیاند.  وەزیری پێشمەرگە لەمیانی بەشداریکردنی لە پرسەی شەهیدەکاندا گوتی، "لە پەروەردگاری مەزن داواکارین جێگای ئەو قارەمانانە بەهەشت بێت و سەبووری و ئارامی بە ئێمە و هەمووان بداتەوە".  شۆڕش ئیسماعیل لە لێدوانێکیدا بۆ دەزگاکانی راگەیاندن، رایگەیاند، "هێزی پێشمەرگەی کوردستان، دووپاتیدەکاتەوە، کە رێگە نادەین یەک دڵۆپی خوێنی ئەو شەهیدانە و تەواوی شەهیدانی رێی خەباتی ئازادی و پاراستنی ئاشتی و ئارامیی کوردستان و ناوچەکە بەفیڕۆ بڕوات و بە تووندترین شێوە وەڵامی ئەو پەلامارەی تیرۆریستانی داعش دەدەینەوە، لە تێکشکاندن و هەڵتەکاندنیان لە رەگ و ریشەوە بەردەوام دەبین".  وەزیری پێشمەرگە ئاماژەشی بەوە کرد، لە ماوەی رابردوودا چەندین جار هۆشدارییان لەبارەی دۆخی ناوچە کوردستانییەکانی دەرەوەی ئیدارەی هەرێمی کوردستان و بۆشایی ئەمنی لەو ناوچانە دابوو، "پێشتریش داوامان لە سوپای عێراق کردبوو هەنگاوەکان خێراتر بکرێنەوە بۆ هەماهەنگی و ئەرک بینینی هێزی پێشمەرگە و سوپای عێراق بۆ پاراستنی سەقامگیری و ئاسایشی ئەو ناوچانە".