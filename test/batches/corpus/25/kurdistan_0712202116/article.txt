ئەمڕۆ سێشەممە ٠٧ - ١٢ - ٢٠٢١ سەرۆک مەسعود بارزانی لە سەلاحەدین پێشوازیی لە محەممەد حەلبوسی، سەرۆکی هاوپەیمانێتی تەقەدووم و شاندێکی یاوەری کرد.  بەپێی راگەیێندراوی بارەگای بارزانی، "لە سەرەتای دیدارەکەدا سەرۆکی ھاوپەیمانێتی تەقەدووم سەرەخۆشیی خۆی بۆ کەسوکاری ئەو پێشمەرگە شەھیدانە بە سەرۆک بارزانی گەیاند کە لە چەند رۆژی رابردوو لە پەلاماری تیرۆریستی داعش شەھیدبوون".  لە بەشێکی دیکەی کۆبوونەوەکەدا، وەک لە راگەیێندراوەکە هاتووە، جەخت لە جێبەجێکردنی پرەنسیپی هاوبەشی، هاوسەنگی و چاکسازی لە حوکمڕانی لە قۆناخی داھاتوو کردەوە بە مەبەستی رزگاربوونی عێراق لە قەیران و ئاڵنگارییەکان.  هەر ئەمڕۆ سەرۆک بارزانی لە سەلاحەدین پێشوازی لە خەمیس خەنجەر، سەرۆکی هاوپەیمانیی عەزم و شاندی یاوەری کرد.  لەو دیدارەشدا بەپێی راگەیێندراوی بارەگای بارزانی، بیروڕا لەبارەی بارودۆخی سیاسی و ھەڕەشە و ئەڵنگارییەکانی بەردەم عێراق بەتایبەت لە قۆناخی دوای ھەڵبژاردنی ئەنجوومەنی نوێنەرانی عێراق ئاڵوگۆڕکرا.  هەروەها جەخت لەسەر جێبەجێکردنی پرەنسیپی هاوبەشی و ھەروەھا پێویستی ھاوئاھەنگی و کاری ھاوبەشی هەردوولا لەپێناو بەدیهاتنی سەقامگیریی و حوکمڕانیی راست و دروست کرایەوە.