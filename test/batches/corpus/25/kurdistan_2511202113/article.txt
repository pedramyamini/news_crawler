ئاشنا عەبدوڵڵا، پەرلەمانتاری فراکسیۆنی گۆڕان لە پەرلەمانی کوردستان بە تۆڕی میدیایی رووداوی راگەیاند، لە خۆپیشاندانەکانی ٢٤ کاژێری رابردوودا، لە سنووری پارێزگای سلێمانی پێنج رۆژنامەڤان و ٥٦ خوێندکار دەستبەسەرکراون.  ئاشنا عەبدوڵڵا ئاماژەی بەوەکرد، بەهۆی ئەوەی ئەو کەسانە لەلایەن هێزی جیاوازەوە دەستبەسەرکراون، نازانرێت لەکوێن و گوتیشی: "ئەوە پێشێلکارییە و دەبێ رابگیرێت".  رووداو پەیوەندی بە سەرکەوت ئەحمەد، گوتەبێژی پۆلیسی پارێزگای سلێمانییەوە کرد و رایگەیاند، پۆلیس کەسی دەستگیر نەکردووە و زانیاریشیان لەبارەی دەستگیرکردنی هیچ کەسێک نییە.  بە گوتەی پەرلەمانتارەکەی گۆڕان، لە رۆژی ٢٣ - ١١ - ٢٠٢١ یش، لە هەولێر نزیکەی ٣٠ کەس دەستبەسەرکراون، بەڵام دواتر ئازادکراون. هۆگر عەزیز، گوتەبێژی پۆلیسی هەولێر بە رووداوی گوت "نە خۆپیشاندان لە هەولێر کراوە و نە کەسیش دەستگیرکراوە".  لقی سلێمانیی سەندیکای رۆژنامەنووسانی هەرێمی کوردستان راگەیێندراوێکی بڵاوکردەوە و رایگەیاند، لە سلێمانی ژمارەیەک رۆژنامەنووس دەستگیرکراون و دەستیش بەسەر کەلوپەلەکانیاندا گیراوە، بەڵام دواتر ئازادکراون.  هەر ئەمڕۆ پێنجشەممە ٢٥.١١.٢٠٢١ كاروان ئەنوەر، سكرتێری لقی سلێمانیی سەندیكای رۆژنامەنووسانی كوردستان راگەیێندراوێکی بڵاوکردەوە و رایگەیاند، "لەسەرەتای دەستپێكردنی خۆپیشاندانی خوێندكارانی سلێمانی و شارو شارۆچكەكانی ترو پاشان گۆڕینی رێچكەی خۆپیشاندان بەرەو ئاقاری تووندوتیژی و سووتاندنی بارەگا و فەرمانگەكان، وەك لە دوو روونكردنەوەی پێشووماندا ئاماژەمان پێدا. بەڕێز قوباد تاڵەبانی، جێگری سەرۆكی ئەنجوومەنی وەزیران هاوكارو خەمخۆری هەمیشە لەسەر خەت بووە و ئێستاش پاش دەستگیركردنی ژمارەیەك رۆژنامەنووس و دەستبەسەراگرتنی كەلوپەل و پێداویستەكانیان، ئەمڕۆ ٢٥/١١/٢٠٢١ بەهەوڵ و هاوكارییەكانی بەڕێزیان سەرجەمیان ئازاد كران"  دیاری محەممەد، بەڕێوەبەری سەنتەری میترۆ رایگەیاند: "پاش شوێنبزبوونی چوار رۆژنامەنووس لە كاتی رووماڵكردنی خۆپێشاندانی قوتابیانی شاری سلێمانی، كە لە بنچینەوە نەدەبوو رووبدەن، لەگەڵ سكرتێری لقی سلێمانی سەندیکای رۆژنامەنووسان لە پەیوەندیی بەردەوام بووین تاوەکو دەستبەجێ ئازاد بكرێن، بەداخەوە شەوی رابردوو لە دەستبەسەریدا بوون، تاوەکو ئەم بەیانییە بە بڕیاری دادوەر ئازاد كران".  بەڕێوەبەری سەنتەری میترۆ سوپاسی جێگری سەرۆكی حكومەتی هەرێمی كوردستانی کردووە و دەڵێت: "بەدەم داخوازییەكەمانەوە هات و داوایكرد یەکسەر (دەستبەجێ) بەپێی رێوشوێنی یاسایی ئازاد بكرێن".  دیاری محەممەد ئاماژەی بەوەش کردووە، ئەمڕۆ لە سەرجەم شارەكانی كوردستانەوە سكاڵایان پێدەگات، دەشڵێت: "دوژمنكارانە تەماشای رۆژنامەنووس و زوومی كامێراكانیان دەكەن، وێنەگرتن و رووماڵی راستەوخۆ و ناڕاستەوخۆ قەدەخەیە، ئەوەی راپۆرت ئامادە بكات یەكسەر (دەستبەجێ) دەستبەسەر دەكرێن، وەكو ئەوەی نیوەڕۆی ئەمڕۆ لە شاری هەولێر بەرامبەر بە تیمی میدیایی (ئێستا) كرا، تیم و كەرەستە و ئۆتۆمبێلەكەیان راپێچكرد، نازانین بۆ كوێ براون".  بە گوتەی بەڕێوەبەری سەنتەری میترۆ، دەیان سكاڵایان لە تیمەكانی میدیا لە شارەكانی كوردستانەوە پێگەیشتووە و ئەمڕۆ بڵاویان دەکەنەوە.  چەند رۆژێکە خوێندکاران دەستیان بە خۆپێشاندان کردووە و داوا دەکەن دەرماڵەیان بۆ خەرجبکرێتەوە، کە لە ساڵی ٢٠١٤ وە بڕاوە. رۆژنامەنووسانیش لەکاتی رووماڵکردنی خۆپێشاندانی خوێندکاراندا رووبەڕووی تووندوتیژی و دەستبەسەرکردن بوونەتەوە.