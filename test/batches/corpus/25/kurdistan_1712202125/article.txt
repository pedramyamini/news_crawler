لە شار و شارۆچکە جیاوازەکانی رۆژئاوای کوردستان، بەبۆنەی رۆژی ئاڵای کوردستانەوە، چالاکی و یادکردنەوەی جیاواز ئەنجامدران. لە شاری دربێسی لە رۆژئاوای کوردستان، گرووپی گەنجانی شۆڕشگێڕ، هێرشیان کردە سەر چالاکییەکی ئەنەکەسە بەو بۆنەیەوە و ئۆفیسێکی ئەنەکەسەیان سووتاند.  لە ئەنجامی هێرشەکەدا لایەنگرێکی ئەنەکەسە برینداربوو کە ناوی نیزامەدین عەلکۆیە و لەکاتێکدا کە ئاڵای کوردستانی بەرزکردووەتەوە هێرشی کراوەتە سەر و بریندارکراوە.  سولێمان ئۆسۆ، ئەندامی دەستەی سەرۆکایەتیی ئەنەکەسە بە رووداوی راگەیاند، ژمارەیەک لە ئەندامانی گرووپی گەنجانی شۆڕشگێڕ، لە دربێسی بە دار هێرشیان کردووەتە سەر ئەندام و لایەنگرانی ئەنەکەسە و کەسێکیان بریندارکردووە.  لە شاری کۆبانێش ژمارەیەکی زۆری ئەندامانی هێزەکانی ئاسایش لە چواردەوری ئۆفیسی ئەنەکەسە لە شارەکە، بڵاوەیان پێکراوە.