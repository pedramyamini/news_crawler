ئومێد خۆشناو، پارێزگاری هەولێر لە کۆنگرەیەکی رۆژنامەڤانیدا رایگەیاند، ئەمشەو لە دیوانی پارێزگا بە بەشداریی وەزیری شارەوانی و هەموو فەرمانگە پەیوەندیدارەکان، رێکخراوی بارزانی و ریکخراوە خیرخوازییەکان کۆبوونەوەیەک ئەنجامدرا بۆ بەخێراکردنی ئەو بڕیارانەی کە لە کۆبوونەوەی ئەمڕۆی سەرۆکی حکومەت دەرکران.  ١ -  لە سبەی کاژێر ٧: ٠٠ی بەیانیەوە دەست بە پاککردنەوەی شەقام و ماڵەکان دەکەین و زیانلێکەوتووان تۆمار دەکەین و تاوەکو ئێوارە دەبێت هەموو زەرەر و زیانەکان بخەمڵیندرێن. داوا لە هاونیشتمانیانی خۆشەویست دەکەین سبەینێ ئەوانیش هاوکارمان بن لەکاتێک تیمەکان دێن لە پڕکردنەوەی ئەو فۆرمانە بەو میکانیزمەی دیاریی کراوە. خەمڵاندنەکە تەنیا سبەینێیە بۆ ئەوەی بزانین لە رۆژانی داهاتوو چۆن قەرەبووی زیانلێکەوتووان بکەینەوە.  ٢ - زۆر شوێن زیانیی بەرکەوتووە جگە لە شوێنە گشتییەکان وەک رێگاوبان، تۆڕەکانی ئاو و کارەبا. لە کاژێر ٠٧: ٠٠ ـی بەیانییەوە هەڵمەتێکی بەرفراوان دەستپێدەکات بۆ پاککردنەوەی ماڵەکان و شەقامەکان  ٣ - هەر کەس و لایەنێکیش بیەوێت هاوکاریی زیانلیکەوتووان بکات، دەتوانێت هاوکارییەکانی لە رێگەی هەژماری بانکیی بانکی منارە (٥٠٨) ـەوە بگەیێنێت و بەسەر زیانلێکەوتوواندا دابەشدەکرێت. دواتر ناوی خێرخوازەکان و بڕی یارمەتییەکان ئاشکرا دەکەین.  پارێزگاری هەولێر ئاماژەی بەوەکرد، ئەوەی روویداوە کارەساتێکی سرووشتییە، با تێکەڵی بابەتی سیاسیی نەکرێت و لەبارەی زیانەکانیشەوە گوتی: " ١٢ کەس لە لافاوەکەدا خنکاون و تەرمی ١١ کەسیان دۆزراونەتەوە، بەڵام تاوەکو ئێستا تەرمی منداڵەکە نەدۆزراوەتەوە".  ئومێد خۆشناو هەروەها گوتی "سەرۆک بارزانی، نیچیرڤان بارزانی، سەرۆکی هەرێمی کوردستان و مەسرور بارزانی، سەرۆکوەزیرانی هەرێمی کوردستان پەیوەندیی پێوەکردین و فەرمانیانکرد هەموو کارێک بکەین بۆ بەهاناوەچوونی خەڵک. هەروەها سەرۆکوەزیران فەرمانیکرد رێڕەوێک بۆ لافاو دروستبکرێت".  لەبارەی کۆبوونەوەی حکومەتی هەرێمی کوردستان و بەرپرسانی پارێزگای هەولێریشەوە کە مەسرور بارزانی سەرپەرشتی دەکرد، ئومێد خۆشناو گوتی: "سەرۆکوەزیران پێی راگەیاندین کە هەرکەس کەمتەرخەمبووبێ لێی خۆشنابین".