نەوشیروان کانەبی وەکو بەڕێوەبەری کارگە رایگەیاند، "حکومەت رێگە نادات بەرهەمی کارگەکەم هەناردەی دەرەوە بکەم. پێشتر بەرهەمی کارگەکەم هەناردەی ئەڵمانیا دەکرد، بەڵام ئێستا رێگریم لێدەکرێت و رێگەنادەن. نرخی کارەبا بۆ کارگەکان لە هەرێمی کوردستان دوو هێندەی نرخی کارەبایە لە عێراق".  بارزان محەممەد وەکو یەکێک لە خاوەن کارگەکان گوتی، "حکومەت هاوکاریی کارگەکەمان بکات بەرهەم بۆ دوو هێندەی ئێستا زیاد دەکەین. بۆیە پێویستمان بە پاڵپشتیی راستەوخۆی سەرۆکی حکومەتە بۆ کارگەکان". هەروەها ئاماژەی بەوەش کرد، "بەرهەمی کارگەکەمان هەناردەی وڵاتانی ئەوروپا و ئەفریقیا دەکەین. پارە و قەرزمان لە حکومەت ناوێت، تەنیا دەمانەوێت رێگریمان لێنەکات. هەروەها لە خاڵە سنوورییەکان کێشەمان بۆ دروستدەکەن. پێویستە سەرۆکی حکومەت پاڵپشتیی کارگە نێوخۆییەکان بکات".  خاوەن کارگەیەکی کێبڵ رایگەیاند، ٢٥ ملیۆن دۆلاریان خەرج کردووە، نەک سوودی نەبووە، بەڵکو تاوەکو ئێستا زەرەر دەکەن، "لە ٠١ - ٠١ - ٢٠١٧ وە بەرهەممان هەیە".  هەروەها خاوەن کارگەیەکی سفرەی سەفەری لە بەرنامەکەدا گوتی، ماددەی سەرەتایی سفرەی سەفەری لە بۆرسەی جیهان تۆنێک بە هەزار و ٥٠٠ دۆلارە. تەنێک سفرەی سەفەری لە وڵاتێکی دراوسێ دەهێنرێت و لە سلێمانی بە ٧٠٠ دۆلار دەفرۆشرێت. ئەمەش هۆکاری زۆرە هەر لە بچووکترین کێشە کە کارەبایە تاوەکو گەورەترین کێشەیان.  خاوەن کارگەیەکی دیکە باسی لەوە کرد، بەشێک لە خاوەن کارگەکان بیریان لەوە کردووەتەوە کە کارگەکانیان دابخەن و بچنە ناوەڕاست و باشووری عێراق کارگە بکەنەوە، چونکە دۆخی کارەبا خراپە و هیچ پشتیوانییەکی حکومەتیش بۆ کارەکانیان نییە.  سیروان محەممەد، سەرۆکی ژووری بازرگانی و پیشەسازیی سلێمانی رایگەیاند، حکومەتی هەرێمی کوردستان لە ساڵی ٢٠١٧ رووپێوێکیان کردووە لە هەرێمی کوردستاندا، تەنیا لە سلێمانی لە کۆی ٤٣١٢ کارگە، ١٧٤٣ کارگە لەکاردا بوون، ٢٥٦٩ کارگە داخراون، لە هەولێر و دهۆک بە هەمان شێوە. لە هەرێمی کوردستان زیاتر لە پێنج هەزار کارگە داخراون. تاوەکو ئێستا وەزیری پیشەسازی بەدواداچوونی بۆ داخستنی ئەو کارگانە نەکردووە. لە بەرامبەردا حکومەتی عێراقیش ئیمتیازاتی دەداتە کەرتی پیشەسازی لەڕووی پارەی کارەبا، سووتەمەنی، قەرزی پیشەسازی، لێخۆشبوونی گومرگی و پێدانی زەوی بێ کێشە.  عەزیز نازم، بەڕێوەبەری گشتی دەستەی شارە پیشەسازییەکان لە عێراق لە بەرنامەکەدا رایگەیاند، عێراق یەک یەکەی ئابووری و پیشەسازیی نیشتمانییە لە باشوور تاوەکو باکوور، بە یەک دیدگا سەیری جموجۆڵی ئابووری و کەرتی پیشەسازی دەکەن، لە بەرنامەی حکومەت و پەڕەی سپیی چاکسازیدا گرنگیی تایبەت دراوە. هەمان پێوەر لە بەغدا جێبەجێ دەکرێت و لە هەرێمی کوردستان جێبەجێ دەکرێت. بەپێی رێککەوتنی نێوان وەزارەتی پیشەسازی و کانزاکانی عێراق و وەزارەتی پیشەسازی و بازرگانیی هەرێمی کوردستان، رێککەوتنی لێکتێگەیشتن واژۆ کراوە لەبارەی میکانیزمی چۆنێتیی جموجۆڵی پیشەسازی و کارگەکان و داتا و زانیارییەکان، کارکردنی پێکەوەیی لە بواری گەشەپێدانی پیشەسازی و چۆنێتی هاوئاهەنگیکردن.  بۆ کارکردن دەبێت کارگەکان لە تۆماری فەرمی تۆمار کرابێت، لە بەغدا یاخود لە هەرێمی کوردستان بێت، هەر کارگەیەک لە هەرێمی کوردستان تۆمارکرابێت و "ئێمە ئاگاداربکرێنەوە ئەوا ئاسانکاریی بۆ دەکەین، بۆئەوەی بەرهەمەکانیان بێنە بەغدا و ناوچەکانی ناوەڕاست و باشوور، بۆئەوەی بەرهەمەکانیان ساخ بکەنەوە".  لە ماوەی ئەمساڵدا ٢٥٠ کارگە لە بەغدا کارەکانیان تەواو کراوە و دامەزراون، ئێستا بەرهەمەکانیان لە بازاڕن، هەروەها هەر لەو ماوەیەدا مۆڵەت و مامەڵەی بەرایی بۆ نزیکەی هەزار و ٥٠٠ کارگە کراون.  کۆڤان جەلال بەڕێوەبەری گشتیی پیشەسازی لە وەزارەتی پیشەسازی و بارزگانیی هەرێمی کوردستان رایگەیاند، یەکێک لە بەرنامەی کابینەی نوێی حکومەتی هەرێمی کوردستان، گەشەپێدان و پشتگیریکردنی کەرتی پیشەسازییە، بەڵام قەیرانی دارایی لە ساڵی ٢٠١٤ وە تاوەکو ئێستا وەکو سێکتەرەکانی دیکە کاریگەریی لەسەر کەرتی پیشەسازی هەبووە، هەندێک لە کێشەکان راستە و لەگەڵیانن.  لەبارەی ئەو پێنج هەزار کارگەی کە باس دەکرێن، کۆڤان جەلال  گوتی، "کار ناکەن و وەستاون، نازانم لەسەر چ بنەمایەک باس دەکرێن. شتی وا نییە، چونکە لە بەڕێوەبەرایەتییەکان تەنیا چوار هەزار و ٣٨ کارگە مۆڵەتیان پێدراوە، نازانم پێنج هەزار کارگە لە کوێ هاتووە. دەبێت سەرچاوەکەی دیار بێت. بەڵێ کارگەیەک هەیە کار ناکات، بەڵام ئەو ژمارەیە نییە".  ناوبراو زیاتر روونیکردەوە، لیژنەیەکیان پێکهێناوە کار لەسەر کارگەکان و کارگە لەکارکەوتووەکان دەکەن؛ "ئێستا ٢١٠٥ کارگە کار دەکەن، ئەوەی دیکە کە کار ناکات مانای ئەوە نییە کە کارگەکان داخراون و ئیش ناکەن، کە ١٦٥٧ کارگەن و ٤٣٠ کارگەش تەنیا مۆڵەتی سەرەتاییان هەیە و دەتوانن کار نەکەن، ١٢١٧ کارگەش مۆڵەتی لەژێر دامەزراندن هەیە، زۆربەیان کەوتوونەتە بواری بەرهەمهێنانەوە. راستە  رەنگە نزیکەی ٤٤٨ تاوەکو ٥٠٠ کارگە داخرابن، هۆکارەکانی دەگەڕێتەوە بۆ بوونی کێشە، لەکارکەوتی ئامێرەکان، نەبوونی سەرمایە، هەندێکیش زەویی وەرگرتووە و کاری تێدا ناکات".  بەڕێوەبەری  گشتی پیشەسازی لە وەزارەتی پیشەسازی و بازرگانیی هەرێمی کوردستان جەختی لەوە کردەوە، "راستە کێشەی کارەبا هەیە، لە بەغدا کارەبا ٦٠ دینارە، لای خۆمان ١٢٠ بۆ ١٥٠ دینارە، بۆ کێشەی کارەبا نووسراویان بەرزکردووەتەوە بۆ ئەنجوومەنی وەزیران، لەگەڵ ئەمەشدا گرفتەکانی تەندروستی، ناوخۆ، ژینگە، شارەوانی بە وردی باسکراون. لیژنەیەک دروستکراوە لە ئەنجوومەنی وەزیران سەبارەت بە کێشەکانی پیشەسازی".