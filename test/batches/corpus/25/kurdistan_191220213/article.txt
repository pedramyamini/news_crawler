ئەمڕۆ یەکشەممە ١٩ - ١٢ - ٢٠٢١، ئەندامێکی سەرکردایەتیی پارتی دیموکراتی کوردستان بە تۆڕی میدیایی رووداوی گوت: "بڕیارە پێشنیوەڕۆی ئەمڕۆ یەکشەممە شاندێکی پارتی دیموکراتی کوردستان بگاتە سلێمانی و لە دەباشان لەگەڵ مەکتەبی سیاسی یەکێتی نیشتیمانی کوردستان کۆببێتەوە".  ئەو ئەندامەی سەرکردایەتیی پارتی، کە نەیویست ناوی بڵاوبکرێتەوە. رایگەیاند شاندەکە بە سەرۆکایەتی فازڵ میرانی، سکرتێری مەکتەبی سیاسیی پارتی دیموکراتی کوردستان و ئەندامیێتی ئەندامانی مەکتەبی سیاسیی پارتی مەحموود محەممەد، جەعفەر ئێمینکی، زەعیم عەلی، عیزەدین بەرواری، عارف تەیفوور، هەروەها ئەندامانی سەرکردایەتیی  رێبوار یەڵدا، عەلی حوسێن و خەسرەو گۆران دەبێت.  ئەندامەکەی سەرکردایەتیی پارتی دیموکراتی کوردستان ئاماژەی بەو مژارانە کرد، کە بڕیارە لە کۆبوونەوەکەیان لەگەڵ یەکێتی باسی بکەن، لەوانەش رۆڵی کورد لە پێکهێنانی حکومەتی عێراق، گفتوگۆکانی پێکهێنانی کابینەی نوێی حکومەتی عێراق، هەڵبژاردنی پەرلەمانی کوردستان و  دۆخی نێوخۆیی هەرێمی کوردستان.  ١٨ی ئۆکتۆبەری ٢٠٢١ شاندێکی پارتی دیموکراتی کوردستان سەردانی یەکێتی نیشتیمانی کوردستانی کرد و دواتر سەردانی ژمارەیەک لایەنی دیکەشی لە سلێمانی و هەولێر کرد، دواتر یەکێتی نیشتیمانی کوردستان لە سەرەتای مانگی رابردوو سەردانی ژمارەیەک لایەنی کرد بێ ئەوەی سەردانی پارتی بکات، دواتر سەعدی پیرە، ئەندامی مەکتەبی سیاسی یەکێتی نیشتیمانی کوردستان، رۆژی ١ - ١٢ - ٢٠٢١ بە تۆڕی میدیایی رووداوی گوت پارتی و یەکێتی بۆ کۆبوونەوەیان لە ئاستی باڵا، چاوەڕێی راگەیاندنی ئەنجامی کۆتایی هەڵبژاردنی پەرلەمانی عێراق بوون، دوێنێش کە کۆمیسیۆن ئەنجامی کۆتایی راگەیاند، چاوەڕێین لەم رۆژانەدا کۆبوونەوەکە بکرێت".  بەگوێرەی ئەنجامە بەراییەکان، لە هەڵبژاردنەکەی ١٠ی ئۆکتۆبەری ٢٠٢١ی ئەنجوومەنی نوێنەرانی عێراقدا کورد ٦٣ کورسی لە ٣٢٩ کورسییەکەی پەرلەمانی عێراق بەدەستهێناوە، پارتی دیموکراتی کوردستان ٣١ کورسی و یەکێتی نیشتیمانی کوردستان ١٨ کورسی بەدەستهێنا.