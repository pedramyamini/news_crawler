وەزارەتی دارایی لە راگەیێندراوەکەیدا دەڵێت، "هیچ نووسراوێكی فەرمیی وەزارەتی خوێندنی باڵا و توێژینه‌وه‌ی زانستی لە رێگەی ئەنجوومەنی وەزیرانەوە له ساڵی ٢٠٢١ نەھاتووە بۆ وەزارەتی دارایی تایبەت بە دەرماڵەی خوێندكاران".  ئەمڕۆ بۆ دووەم رۆژی لەسەر یەک بەشێک لە خوێندکارانی زانکۆ و پەیمانگەکانی سنووری پارێزگای سلێمانی و هەڵەبجە خۆپێشاندانیان کرد و چەند شەقامێکی سەرەکییان داخست. خوێندکارەکان داوای دابەشکردنی دەرماڵەی مانگانە دەکەن کە لە ساڵی ٢٠١٤ ـەوە بەهۆی قەیرانی داراییەوە بڕدراوە.  وەزارەتی دارایی لەبارەی بڕینی دەرماڵەوە دەڵێت، "بە بڕیاری ئەنجوومەنی وەزیران ژمارە (١٠١٨) لە بەرواری ١١/٢/٢٠١٤ بەهۆی قەیرانی داراییەوە خەرجكردنی دەرماڵەی خوێندكاران راگیراوە".   لە لایەکی دیکەوە ئەمڕۆ سەرۆکایەتیی زانکۆی سلێمانی لە راگەیێندراوێکدا ئاماژەی بەوە دا، پێشتر چەندین جار پرسی دەرماڵەی خوێندکارانیان لە ئەنجوومەنی زانکۆ و وەزارەتی خوێندنی باڵا تاوتوێکردووە و پێشکەشی ئەنجوومەنی وەزیران و وەزارەتی داراییان کردووە.  دەرماڵەی خوێندکارانی زانکۆ و پەیمانگەکان تاوەکو ساڵی ٢٠١٤ دابەشدەکرا کە بڕەکەی بۆ خوێندکارانی دەرەوەی ئەو شارەی کە دەوامییان تێدا دەکرد، ئەگەر بەشەناخۆییان وەرنەگرتبووایە ١٠٠ هەزار دینار، ئەگەریش بەشەناوخۆییان وەرگرتبووایە ٦٠ هەزار دینار بوو، هەروەها بۆ خوێندکارانەی کە لە شارەکانی خۆیان دەوامییان دەکرد ٤٠ هەزار دینار بوو.