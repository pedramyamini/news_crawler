قوباد تاڵەبانی، جێگری سەرۆکوەزیرانی هەرێمی کوردستان لە پەیامەکەدا دەڵێت "یادی ٢٣٧ ساڵەی دامەزراندنی شاری شاران لە هەموو لایەک پیرۆزبێت. ئیتر کاتی ئەوە هاتووە سلێمانی و دەسەڵات ئاشت ببنەوە، ئاشتبوونەوەش بە خزمەتکردنی شارەکە و بەڕێزگرتنی تاک بە تاکی هاووڵاتیان و دانیشتووانەکەی دەبێت. "  لە بەشێکی دیکەی پەیامەکەدا قوباد تاڵەبانی ئاماژە بەوە دەدات کە "چیتر پۆست و بەرپرسیارێتی ئیمتیاز نییە، بەڵکو بۆ خزمەتکردنە. لەمەودوا ئەوانەی بەرپرسیارێتییان پێ دەدرێت دەبێت خۆیان بە خزمەتکاری خەڵکی ئەم شارە بزانن. "  قوباد تاڵەبانی لە پەیامەکەدا دەشڵێت "سلێمانی بێخاوەن نییە، شاری شاران بووە و هەر واش دەمێنێت. "  جێگری سەرۆکوەزیران بەڵێن دەدات کە "جوانترین نموونەی خزمەتگوزاری بەم شارە خۆشەویستە پێشکەش بکەین و ناو و ناوبانگ و پێگەی ئەم شارە وەک پێشەنگی کاری هونەری و رۆشنبیری بەرز راگرین. "  ئیبراھیم پاشای بابان لە ١٤ی تشرینی دووەمی ١٧٨٤ سلێمانی دامەزراند، کاتێک پایتەختی میرنشینەکەی لە قەڵاچوالانەوە گواستووە بۆ سلێمانی. رۆژی ١٤ی هەموو ساڵێک یادی دامەزراندنی شاری سلێمانی دەکرێتەوە و چالاکی جۆراوجۆر بەڕێوەدەچێت.   مێژووی دروستبوونی شاری سلێمانی، بۆ ١٤ی تشرینی دووه‌می ساڵی ١٧٨٤ ده‌گه‌ڕێته‌وه كاتێك له‌لایه‌ن ئیبراھیم پادشای بابانه‌وه ئاوه‌دانكراوه‌ته‌وه، ئیبراھیم پاشای بابان شاره‌كه‌ی به ناوی سلێمان پاشای باوكییه‌وه ناوناوه، ھه‌ر له‌سه‌ره‌تاوه شاره‌كه گرنگییه‌كی زۆری ھه‌بووه و جگه‌له‌وه‌ی پایته‌ختی میرنشینی بابان بووه، ھاوكات مه‌ڵبه‌ندێكی بازرگانی و رۆشنبیری بووه له ناوچه‌كه‌دا.  له ساڵی ١٩٢٢ تا ١٩٢٤ شاری سلێمانی پایته‌ختی ده‌وڵه‌ته‌كه‌ی مه‌لیك مه‌حموود بووه، جگه له‌وه‌ش كه لانكه‌ی رۆشنبیر و تێكۆشه‌ران بووه، مه‌ڵبه‌ندی ھه‌ڵگیرساندنی چه‌ندین شۆڕش و راپه‌ڕینیش بووه له مێژووی كوردستاندا.  رۆژی ٢٠٢١/١١/٠٩ ئەنجوومەنی پارێزگای سلێمانی لەبارەی دیاریکردنی ساڵڕۆژی بونیاتنانی سلێمانییەوە بە بەشداریی کۆمەڵێک لایەنی پەیوەندیدار و کەسایەتیی شارەزای مێژوو کۆبووەوە. پێشتریش ساڵانە لە رۆژی ١١/١٤ دا یادی رۆژی سلێمانی کراوەتەوە کە هەندێک جار وەک رۆژی سلێمانی و هەندێک جاریش وەک رۆژی بونیاتنانی شاری سلێمانی.   رۆژی ٢٠٢١/١١/٠٩ ـی ئەنجوومەنی پارێزگای سلێمانی لە کۆی ٢٩ ئەندام بە دەنگی ٢٤ یان رۆژی ١١/١٤ یان بە بڕیاری ژمارە ٢١ وەک رۆژی سلێمانی پەسند کرد. لە بڕیارەکەدا هاتووە کە دەکرێت هەفتەیەک بۆ سازکردنی هەموو چالاکییە رۆشنبیری و کۆمەڵایەتییەکان تەرخان بکرێت.