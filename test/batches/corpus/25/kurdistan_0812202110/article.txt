ئەمڕۆ چوارشەممە ٠٨ - ١٢ - ٢٠٢١، جەعفەر شێخ مستەفا، جێگری سەرۆکی هەرێمی کوردستان، کە لە میحوەرەی گەرمەسێرەوە بە تەلەفۆن بەشداریی نیوڕۆژی تۆڕی میدیایی رووداوی کرد کە سەنگەر عەبدولڕەحمان لە کاژێر ١٢: ٠٠ی پێشکەشی دەکات، سەبارەت بە ئۆپەراسیۆنی هاوبەشی پێشمەرگە و سوپای عێراق لە مەخموور و گەرمەسێر و ئەو هێزانەی لەو ئۆپەراسیۆنە بەشداربوون، رایگەیاند: "ماوەی هەفتەیەکە کارەکان بەرەوپێشچوون لەنێوان هێزی پێشمەرگە و سوپای عێراق بۆ ئەنجامدانی کاری هاوبەش و ئۆپەراسیۆنی هاوبەش".  جەعفەر شێخ مستەفا دەڵێت: "بۆ دابینکردنی ئەمنییەت و ئاسایش بۆ ئەو ناوچانەی کە بۆشایی ئەمنین، بڕیاری ئەو ئۆپەراسیۆنە لەلایەن سەرۆکایەتیی هەرێم [هەرێمی کوردستان] و حکومەت و وەزارەتی پێشمەرگەوە، بە پێشمەرگە درا، ئەو هێزانەشی کە لە ئۆپەراسیۆنەکەدا بەشدارن، بریتین لە فەرماندەکانی میحوەرەکانی یەک و دوو و سێ و هێزەکانی بەرگری و فریاکەوتن، لیوای کۆماندۆ و لیوای ئاڵتوونی و لیوای ١٧ی وەزارەتی پێشمەرگە و دژەتیرۆری عێراقی و هێزی ئاسمانیی عێراقی و هێزی بەرەنگاربوونەوەی تیرۆر لە فەرماندەی ئۆپەراسیۆنەکان".  بە گوتەی جێگری سەرۆکی هەرێمی کوردستان ئەو ناوچانەی کە ئۆپەراسیۆنی تێدا بەڕێوەدەچێت، "ناوچەیەکی سەختە و پێویستی بە کێوماڵێکی زۆر هەیە، دوای ئەوەی هێزەکانی پێشمەرگە لە هەندێک خاڵ جێگیر دەکرێن کە بۆیان دەستنیشانکراوە، لەوێوە دەستدەکەن بە کێوماڵکردنی ناوچەکە، رەنگە بۆ ماوەیەکی زۆر ئەو ناوچانە لەلایەن هێزەکانی پێشمەرگەوە کێوماڵ بکرێن تاوەکو هیچ شوێن پێیەکی داعش لە ناوچەکە نەهێڵن و لە رەگ و ریشەوە هەڵیانتەکێنن، خەڵکی ئەو دێیانەی ماوەی چەند ساڵێکە ئاوارەبوون جارێکی دیکە بگەڕێنەوە سەر رێگە و جێگەی خۆیان و خەریکی کار و کاسبی و ژیانی ئاسایی خۆیان بن".  جەعفەر شێخ مستەفا ئاماژە بەوە دەدات کە لە کاتی کێوماڵەکە، "تاوەکو ئێستا هیچ رووبەڕووبوونەوەیەک لەنێوان هێزەکانی پێشمەرگە و چەکدارانی داعش نەبووە، بەڵام توانراوە دەستبگیرێت بەسەر چەندین توونێل و ئەشکەوت، کە ماددەی تەقینەوە و بۆمبی چێندراو و خواردەمەنی تێدابووە، ئۆتۆمبێلێک سووتێندراوە و دەستیش بەسەر ژمارەیەک لە کەلوپەلەکانیدا گیراوە".  جەعفەر شێخ مستەفا پێیوایە، "باشترین دەستپێک ئەو دەستپێکەیە کە ئەمڕۆ بەدەستی دەهێنین و هێزی پێشمەرگە و سوپای عێراق لە یەک سەنگەردا خۆیان ببیننەوە و دژی داعش و تیرۆریستان بووەستنەوە، ئاسایش بۆ هەموو ئەو ناوچانە بگەڕێننەوە کە ئەمڕۆ داعشی تێدایەو بووە بە هەڕەشە لەسەر کوردستان و ناوچەکە بە گشتی. سەرکەوتنی ئەو ئۆپەراسیۆنەش لە بەیەکەوەبوونی هێزی پێشمەرگەو سوپای عێراقدایە".