لە راگەیێندراوەکدا هاتووە، ئێوارەی رۆژی پێنجشەممە ٠٩ - ١٢ - ٢٠٢١ پەیوەندییەکی تەلەفۆنی لە پریتی پاتێل، وەزیری ناوخۆی بەریتانیاوە گەیشتە مەسرور بارزانی، سەرۆکی حکومەتی هەرێمی کوردستان و بارودۆخی کۆچبەرانی سنووری بێلاڕووس، پۆڵەندا و نۆکەندی ئینگلیزیان تاوتوێ کردووە.  وەزیری ناوخۆی بەریتانیا هاوخەمیی خۆی راگەیاندووە بۆ ئەو پێشمەرگە و هاووڵاتییانەی بەهۆی هێرش و پەلامارەکانی ئەم دواییەی چەکدارانی داعشەوە شەهید بوون.  سەرۆکی حکومەتی هەرێمی کوردستان نیگەرانی خۆی سەبارەت بە دۆخی نالەباری کۆچبەرانی کورد لە سنووری بێلاڕووس و پۆڵەندا و نۆکەندی ئینگلیز دەربڕیوە و جەختی لەوە کردووەتەوە کە "پێویستە بەپێی یاسای نێودەوڵەتی مامەڵەیان لەگەڵدا بکرێت و هاوکاریی مرۆیی و فریاگوزارییان پێشکێش بکرێت"، هەروەها باس لەوە کراوە کە "هەڕەشە و مەترسییەکانی تیرۆر و ناسەقامگیریی دۆخی ئەمنی، یەکێکە لەو هۆکارانەی دەبێتە هۆی زیادبوونی کۆچبەري".  هەر لەو راگەیێندراوەدا هاتووە، مەسرور بارزانی و پریتی پاتێل ئاماژەیان بە "گرنگیی هەماهەنگیی بەریتانیا و فەرەنسا و وڵاتانی دیکەی یەکێتیی ئەوروپا کردەوە بۆ چارەسەرکردنی کێشەی کۆچبەران و ئامادەیی حکومەتی هەرێمی کوردستانیشمان بۆ هەر هاریکاری و هەماهەنگییەک لەگەڵ حکومەتی فیدراڵی و وڵاتانی ئەوروپایی راگەیاند، بەتایبەتی کارئاسانیکردن بۆ گەڕانەوەی ئارەزوومەندانەی کۆچبەران بۆ هەرێمی کوردستان".  سەرۆکی حکومەتی هەرێمی کوردستان و وەزیری ناوخۆی بەریتانیا جەختیان لەسەر هاوکاری و هەماهەنگیی کردووەتەوە بۆ گرتنەبەری رێکاری یاسایی بەرامبەر ئەو گرووپ و قاچاخچییانەی فێڵ لە کۆچبەران دەکەن.