د. گۆڤەند رەوەند، بەرپرسی بەشی چاودێریی بازاڕ لە بەڕێوەبەرایەتیی کۆنترۆڵی دەرمان میوانی بەرنامەی بەرپرسیار بوو، ئاماژەی بەوە کرد، "پزیشکێکی پسپۆڕی رۆماتیزم ئاگاداریکردینەوە بەکارهێنانی دەرمانی مۆنتالین خراپە، ئێمەش کۆمپانیای هاوردەکردنی دەرمانی مۆنتالینمان ئاگادارکردەوە، دەبێت بەرهەمەکەی لە بازاڕ بکشێنێتەوە، ئەگەرچی دەرمانی مۆنتالین بە شێوەیەکی فەرمی هاوردەی هەرێمی کوردستان کراوە، بەڵام مانگێک بە کۆمپانیاکە دراوە بۆ کشانەوەی دەرمانەکە و دوای بەدواداچوون و کۆکردنەوەی دەرمانەکە، لەنێودەبرێت".  بەرپرسی بەشی چاودێریی بازاڕ لە بەڕێوەبەرایەتیی کۆنترۆڵی دەرمان گوتیشی، "ساڵی ٢٠٢٠ و سەرەتایی ٢٠٢١ دوو کاروان مۆنتالین هاوردەکراوە و لە پشکنین دەرچووە، بەڵام گومانمان هەیە دەرمانی ساختە بە دەرمانی باش بفرۆشرێت، بۆیە داوای کشانەوەمان کردووە، لە رێگەی ستیکەری کوالێتی کۆنترۆڵی دەرمان، دەرمانی باش و ساختە جیادەکرێتەوە، دەرمانە قەدەخەکراوەکە لە سنوورەکانی ئێران و سووریا دەهێندرێتە هەرێمی کوردستان".  د. گۆڤەند رەوەند داوا لە هاونیشتمانیان دەکات بۆ ماوەیەک دەرمانی مۆنتالین نەکڕن و دەڵێت، "ئێمەش بۆ نەهێشتنی گومانی نەخۆش دەرمانی مۆنتالین لە بازاڕ دەکشێنینەوە، ئەگەرچی لە ٢١ - ٠٣ - ٢٠٢١ بڕیاردراوە هەر بەرهەمێک هاوردە بکرێت دەبێت کارگەی بەرهەمەکە لە کوالێتی کۆنترۆڵی دەرمان تۆمارکراو بێت، تاوەکو هاونیشتمانیان و نەخۆش بەدووربن لە دەرمانی خراپ و ساختە".  هاوکات د. ئارام رۆستەم، راوێژکاری وەزارەتی تەندروستی و پسپۆڕی جومگە و رۆماتیزم دەڵێت، هەر دەرمانێک ستیکەری کوالێتی کۆنترۆڵی پێوەبێت "دەرمانێکی باشە"، ئەگەر دەرمانێک ستیکەری پێوەنەبێت "قاچاخە یان ساختەیە"، سەبارەت بە دەرمانی مۆنتالین - یش ئەوەی خستەڕوو، "لە ساڵی ٢٠١٧ وە لە هەرێمی کوردستان دەفرۆشرێت، دەرمانەکە لە رێگەی سعودیەوە هاوردەی هەرێمی کوردستان کراوە، بەهۆی زۆریی ماددەی جیاواز لە مۆنتالین، بەشێک لە وڵاتان قەدەخەیان کردووە، بەکارهێنانیشی بە شێوەیەکی بەردەوام زیان بە نەخۆشەکە دەگەیێنێت، بە جۆرێک کاریگەری دەکاتە سەر گورچیلە و جگەر".  بە گوتەی راوێژکارەکەی وەزارەتی تەندروستی، نەخۆش هەبووە بە بەکارهێنانی مۆنتالین گیانی لەدەستداوە.  وەکو د. ئارام رۆستەم ئاماژەی پێکرد، بە نووسراوێکی کوالێتی کۆنترۆڵی دەرمان، مۆنتالین قەدەخەکراوە، بەڵام لە بەشێک لە دەرمانخانەکان دەرمانی مۆنتالین بە ئاشکرا دەفرۆشرێت، "لە دەرمانخانەیەک پێیان گوتم، دەرمانی مۆنتالین لە هەولێر دروستدەکرێت، مۆنتالین لە پێنج ماددەی رووەکی و ئەندەنووسیا دروستدەکرێت، کاروانێکی مۆنتالین، لە ١٧ - ٠٣ - ٢٠٢١ پشکنینی بۆ کراوە و لە کوالێتیی دەرمان دەرچووە، مۆنتالینە دەرچووەکە ٧٧٠٠ پاکەتە، ئەو کاروانەی مۆنتالین کە ستیکەری پێوەیە هیچ کێشەی نییە".  د. پەرست نەقشبەندی، نوێنەری سەندیکای دەرمانسازانی سلێمانی ئاماژەی بەوە کرد، هاوردەکردنی دەرمان بە رێگەی قاچاخ کێشەیەکی نەبڕاوەیە، بەڵام لیژنەکان بە هاوکاریی ئاسایش و پۆلیس دەرەمانی قاچاخ دەگرن، "بە فەرمی دەرمانی مۆنتالین قەدەخە نەکراوە و دەرمانخانەکان دەتوانن دەرمانەکە بفرۆشن، چاوەڕوانی نووسراوێکی کوالێتی کۆنترۆڵی دەرمانین بۆ قەدەخەکردنی مۆنتالین".