لەدوای هێرشەکە، سەنگەرەکانی ئەو سنوورەی پێشمەرگە تووندتۆڵ کراون. فەرماندەکانی پێشمەرگە ئاماژە بەوە دەکەن کە داعش زیاتر خۆی رێکخستووەتەوە و هێشتا مەترسین.  محەممەد سیاسی، جێگری بەرپرسی میحوەری قەرەتەپە - حەمرین رایگەیاند، "لە ساڵی ٢٠١٨ وە ئێمە هاوار دەکەین کە ئەوان خەریکی خۆڕێکخستنەوەن، ئێستا لە هەموو ناوچەکان خۆیان رێکخستووەتەوە، لە سووریاشەوە جاربەجار وەجبە دێنن، بەتایبەتی لە ماوەی پێشوودا بەپێی هەموو زانیارییەکان، گرووپێک هەبووە بەناوی جوندوڵڵا، پێشر وەلائیان بۆ داعش نەبوو، ئێستا لەگەڵ داعشن. بەپێی زانیارییەکان نزیکەی ٢٠٠ کەسیان لە سووریاوە هێناوەتە عێراق، ئەمانە دابەش بوون بەسەر هەر پێنج پارێزگاکەی سنوونشینەکان، هەندێکی بەر ناوچە جێناکۆکەکان دەکەوێت و هەندێکی بەر خۆمان دەکەوێت وەکو دیالە، تکریت، کەرکووک و موسڵ".  ناوچەی غەڕە و پەلکانەی نێوان قەزاکانی خورماتووی پارێزگای سەلاحەدین و کفری لە سنووری گەرمیان، زۆرترین جموجۆڵی چەکدارانی داعشی تێدایە.  ئیبراهیم ئەحمەد، فەرماندەی پێشمەرگە لە میحوەری قەرەتەپە - حەمرین ئاماژەی بەوە کرد، "زیاتر لە ١٥٠ کەس لە سنوورەکە هەن، ئاڵۆزی دروستدەکەن و شیرازەی خەڵک تێکدەدەن، ئەوان هێزێک نین بەرگیری بکەن، هێرش دەکەن و دەگەڕێنەوە، جموجۆڵیان و پشوودانیان لە ناوچەی غەڕەیە، بە دڵنیاییەوە خەڵک هاوکارییان دەکات، من ناوی نەتەوەیەک نابەم، ئەمانە تێکەڵن، کوردی تێدایە، عەرەبی سوننە و شیعە و تورکی تێدایە، هەموو نەتەوەیەکی تێدایە".  بۆشاییەکی ئەمنی بەهۆی هێرشەکانی ١٦ی ئۆکتۆبەرەوە لەنێوان پێشمەرگە و سوپای عێراقدا دروستبووە و بووەتە شوێنی تەراتێنی چەکدارانی داعش.  پێشمەرگە و سوپای عێراق لەسەر ئەوە کۆکن کە تەنها رێگە بۆ بنڕکردنی هێرشە بەردەوامەکانی داعش، هاوئاهەنگی و پڕکردنەوەی ئەو بۆ شاییە ئەمنییەیە، بەڵام چوار ساڵ تێدەپەڕێت و ئەو بۆ شاییە ئەمنییە هێشتا پڕنەکراوەتەوە و رۆژ لەدوای رۆژیش هێرشەکانی داعش زیاتر دەبن.  کوڵەجۆ کە ٢١ کیلۆمەتر لە قەزای کەلارەوە دوورە، یەکێکی دیکەیە لەو شوێنانەی کە داعش لە ٢٧ی مانگی رابردوودا تێیدا دەرکەوتەوە و هێرشی کردە سەر پێشمەرگە.  بەڕێوەبەری ئاسایشی کوڵەجۆ دەڵێت، داعش شوێنی مانەوەی لێرە نییە و لە حەمرینەوە دێتە ناوچەکە.  شەماڵ عەبدولڕەحمان، بەڕێوەبەری ئاسایشی کوڵەجۆ رایگەیاند، "لە کاژێر ٠٤: ٠٠ بۆ ٠٥: ٠٠ لە سنووری حەمرین، چەکدارەکان لە گوندی کەشکەوڵ و دوکەونەرێ لە ماوەی یەک کاژێردا دەگەنە سنوورەکەی ئێمە، هێرش دەکەن و بە کاژێرێکیش دەگەڕێنەوە، بۆشاییەکی ئەمنیی زۆر لە سنوورەکە هەیە کە لەدوای ١٦ی ئۆکتۆبەر ئەو بۆشاییە ئەمنییە وەکو خۆی ماوە و ئاوەدان نەکراوەتەوە لەلایەن هێزی عێراقییەوە".  لە ماوەی هەفتەیەکدا لەو سنوورانە، داعش دووجار هێرشی کردووەتە سەر سەنگەرەکانی پێشمەرگە، لە ئەنجامدا هەشت پێشمەرگە شەهید بوون و شەشی دیکەش بریندار بوون؛ دوو هەوڵی هێرشکردنیش لەلایەن پێشمەرگەوە شکستی پێهێنراوە.