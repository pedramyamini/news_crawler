ئەمڕۆ شەممە ٢٠ - ١١ - ٢٠٢١ شاندی حکومەتی هەرێمی کوردستان لە مەنامە، پایتەختی بەحرەین لەگەڵ وەزیری بەرگریی ئەمریکا و شاندی یاوەری کۆبوونەوە.  بەپێی راگەیێندراوی سەرۆکایەتیی حکومەتی هەرێمی کوردستان، لە کۆبوونەوەکەدا "وەزیری بەرگریی ئەمریکا بە رێز و پێزانینەوە ئاماژەی بە رۆڵ و پێگەی کاریگەریی سەرۆک مەسعود بارزانی کرد لە هەرێمی کوردستان و عێراقدا" و جەختی لەوە کردەوە کە هەرێمی کوردستان، هاوبەش و هاوپەیمانێکی گرنگی ویلایەتە یەکگرتووەکانی ئەمریکایە لە ناوچەکەدا و دووپاتیشی کردەوە کە ئەمریکا، بەردەوام دەبێت لە پشتگيریکردنی هەرێمی کوردستان و بەتایبەتی هێزی پێشمەرگە لە رووبەڕووبوونەوەی داعش.     مەسرور بارزانی لەبارەی کۆبوونەوەکە لە تویتەری ئاماژەی بەوە دا، لەگەڵ لۆید ئۆستن بیروڕایان لەبارەی بەرژەوەندییە هاوبەشەکان بۆ زیادکردنی ئاسایشی هەرێمی گۆڕیوەتەوە و جەختی لە گرنگیی بەشداریی ئەمریکا لە عێراق و ناوچەکە و پاڵپشتییەکانی لە شەڕی دژی تیرۆر کردەوە.     هەروەها مەسرور بارزانی ئاماژە بەوەش دەدات، هانی وەزیری بەرگریی ئەمریکای داوە کە هاوکارییەکانیان بۆ پێشمەرگە زیاد بکەن.     لۆید ئۆستن لەبارەی کۆبوونەوەکە لە تویتێکدا نووسی، "پێزانینی قووڵی خۆم بۆ هاوبەشیی بەردەوام و بەشدارییە بەنرخەکانی پێشمەرگە کوردەکان لە شەڕی دژی داعش دەربڕی".  سەرۆکوەزیرانی هەرێمی کوردستان، وەکو لە راگەیێندراوەکەدا هاتووە، سوپاسی پشتیوانیی بەردەوامی ئەمریکای کردووە و جەختیشی لە گرنگیی چارەسەرکردنی کێشەکانی نێوان هەرێمی کوردستان و حکومەتی فیدراڵی و هاوئاهەنگیی ئەمنی لە ناوچە کوردستانییەکانی دەرەوەی ئیدارەی هەرێمی هەرێمی کوردستان کردەوە.  دایەلۆگی ستراتیژیی ئەمریکا - عێراق و گرنگیی جێبەجێکردنی رێککەوتننامەی شنگال، تەوەرانی دیکەی گفتوگۆکانی کۆبوونەوەکە بوون.  حکومەتی هەرێمی کوردستانیش لە پەراوێزی کۆڕبەندەکە لەگەڵ شاندی وڵاتان کۆدەبێتەوە. بە گوتەی سەفین دزەیی، بەرپرسی فەرمانگەی پەیوەندییەکانی دەرەوەی هەرێمی کوردستان، بابەتی سەرەکیی کۆبوونەوەکان تاوتوێکردنی بارودۆخی ناوچەکەیە، دۆخی عێراقە، هەڵبژاردنەکانە، پێکهێنانی حکومەتی داهاتووە، مەسەلەی داعش و دروستبوونەوەی داعش و مەترسییەکانی داعش. ئەمە یەکێکە لەو بابەتانەی لە هەموو کۆبوونەوەکان باسی لێوە دەکرێت و بیروڕای جیاواز ئاڵوگۆڕ دەکرێت.  شاندی حکومەتی هەرێمی کوردستان بە مەبەستی بەشداریکردن لە ١٧ ـیەم کۆڕبەندی "دایەلۆگی مەنامە" لە بەحرەینە کە ٣٠٠ بەرپرسی نێودەوڵەتی و شاندی زیاتر لە ٤٠ وڵات بەشداری تێدا دەکەن.