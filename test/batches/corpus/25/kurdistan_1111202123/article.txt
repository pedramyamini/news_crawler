ئەرکان عەلی بابا، خەڵکی حەفتەغار دەڵێت، "لێرە شەڕیان کرد لەگەڵمان، ئۆپڵێکیان هات، قەناس و بی کەیسی و دوو کڵاشینکۆڤی پێبوو کە دواتر لەلایەن هێزەکەوە دەستی بەسەردا گیرا، من چوار مانگ و ١٠ رۆژ زیندانی کرام".  ئەوەی هاوردەکان سکاڵایان لەسەری کردووە، ٤٢٠ زەویی کوردانی حەفتەغارە، جووتیارانی ناوچەکە دەڵێن "گەر ئەم هەنگاوەی هاوردەکان ناویانە، سەربگرێت؛ پیلانیان وایە تەواوی زەوی و زاری ناوچەکە دەستبەسەردا بگرن".  نەوزاد هیدایەت، خەڵکی ناوچەی حەفتەغار باسی لەوە کرد، "سکاڵایان لەسەر ٤٠٠ دۆنم زەوی کردووە، هی ئێمەیە، جا ئەم ٤٠٠ دۆنم زەوییە بڕوات حەوت هەزار دۆنم زەوی دەفەوتێت، ئەمانە عەرەبی تەعریبن، خەڵکی دیالە و حەمرینن، هیچی خەڵکی ئێرە نییە".  سنووری حەفتەغار لەپێنج ئاوایی پێکدێت، بەڵام ئێستا دوو ئاوایی کوردی تێدا نەماوە، بووەتە ناوچەی نیشتەجێبوونی هاوردەکان؛ فەرمانگەی کشتوکاڵی کەرکووک لەدوای بڕیاری لیژنەی پەرلەمانییەوە رێکاری ئیداریی زەوی و زاری کێشەلەسەریان راگرتووە، بەڵام ئەو بڕیارانەی لە دادگاکانەوە دەردەچن، ئەوانیش جێبەجێی دەکەن.  زوهێر عەلی، بەڕێوەبەری کشتوکاڵی کەرکووک رایگەیاند، "پابەندین بە بڕیاری ١٤٠ی لیژنەی پێکهێندراوی پەرلەمانییەوە، کە فەرمان کراوە تەواوی رێکارەکانی نوێکردنەوە و کاروباری زەوی پەلەیان لێنەکرێت، چی ئەوانەی کوژێندراونەتەوە و چی ئەوانەی وەرگیراونەتەوە، ئەمە لەو کاتەوەی لیژنەکە پێکهێندراوە، بەڵام فەرمانە یاساییەکان لە دادگای تایبەتمەندەوە، جیاوازن و نایانگرێتەوە، جێبەجێ دەکرێت بەپێی بڕیاری دادوەری، وە ئەو فەرمانانەی لەلایەن دادگای تایبەتمەندەوە دەردەکرێن".  لە سنووری پارێزگای کەرکووک، نزیکەی ٤٠٠ هەزار دۆنم زەوی کێشەی موڵکدارییان هەیە، کە زۆربەی زەوییەکان موڵکی جووتیاری کوردن، لە سەردەمی راگواستن و تەعریب لە کورد وەرگیراونەتەوە، بەسەر عەرەبی هاوردەدا دابەشکراون.  گەرچی چارەسەری کێشەکە لە چوارچێوەی ماددەی ١٤٠ دیاریکراوە، بەڵام لەدوای ١٦ی ئۆکتۆبەری ٢٠١٧ وە بەبێ گەڕانەوە بۆ دەستوور، عەرەبی هاوردە هەوڵی دەستبەسەرداگرتنیان دەدەن.