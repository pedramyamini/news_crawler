شەوی رابردوو بەهۆی زۆریی بارانبارینەوە لە بەشێک لە گەڕەک و ناحیەکانی سەر بە پارێزگای هەولێر لافاو دروستبوو، بە گوتەی ئومێد خۆشناو، پارێزگاری هەولێر تاوەکو کاژێر ٠٨: ٠٠ ـی بەیانیی ئەمڕۆ حەوت کەس بەهۆی لافاو و کەسێكیش بەهۆی هەورە برووسکەوە گیانیان لەدەستداوە.  ئەمڕۆ هەینی ١٧ - ١٢ - ٢٠٢١ نێچیرڤان بارزانی، سەرۆکی هەرێمی کوردستان لە پەیوەندییەکی تەلەفۆنیدا له‌گه‌ڵ ئومێد خۆشناو به‌دواداچوونى بۆ دۆخى ئه‌و شوێنانه‌ى سه‌ر به پارێزگاکە كرد کە تووشی لافاو بوون.  بەپێی راگەیێندراوی سەرۆکایەتیی هەرێمی کوردستان، "نێچیرڤان بارزانی وێڕاى ده‌ربڕينى هاوخه‌مى و پرسه و سه‌ره‌خۆشى بۆ خانه‌واده‌ى قوربانييان، جه‌ختى له‌وه كرده‌وه كه لايه‌نه په‌يوه‌ندار و ده‌زگا حكومييه‌كان، خێرا و به پله‌ى يه‌كه‌م كار بۆ رزگاركردنى گيانى هاووڵاتييان بكه‌ن".  هەر بەپێی راگەیێندراوەکە، لە پەیوەندییە تەلەفۆنییەکەدا پارێزگارى هه‌ولێر دۆخى شوێنه زيانبه‌ركه‌وتووه‌كانى روونكردووەتەوە و باسى له پرۆسه‌ى فرياكه‌وتن و رزگاركردن و كارى تيمه فرياگوزارييه‌كانی بۆ سەرۆکی هەرێمی کوردستان كردووە، هه‌روه‌ها دووپاتیشی كردووەتەوە كه داموده‌زگا و لايه‌نه په‌يوه‌نداره‌كان له كاردان و به‌رده‌وام به‌دواداچوون بۆ پێشهاته‌كان ده‌كه‌ن و كارى پێويست ئه‌نجام ده‌ده‌ن.  فازڵ ئیبراهیم، بەڕێوەبەری کەشناسیی هەرێمی کوردستان لە کاتی بەشداریکردنی لە بوولتەنی کاژێر ٠٩: ٠٠ ـی تەلەڤزیۆنی رووداو رایگەیاند، لە سەنتەری شاری هەولێر نزیکەی ٥٩.٢ میلیمەتر باران باریوە، هەروەها لە سنووری ناحیەی شەمامک زیاتر لە ٧٢ میلیمەتر و لە پیرمامیش ٨٣ میلیمەتر بارانباریوە.  هەروەها پارێزگاری هەولێر  داوا لە هاونیشتمانیان دەکات کە ئەگەر بۆ کاری "زۆر زەروور" نەبێت، رێگەکانی دەرەوە و ناوەوەی هەولێر بەکارنەهێنن.