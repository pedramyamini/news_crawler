ئەمڕۆ یەکشەممە ١٤ - ١١ - ٢٠٢١، عەمید حەیدەر کەریم، بەڕێوەبەری راگەیاندنی هاتووچۆی گشتیی عێراق بە تۆڕی میدیایی رووداوی راگەیاند: "لەگەڵ کۆمپانیایەکی ئەڵمانی رێککەوتووین بۆ گۆڕینی تابلۆی سەرجەن ئۆتۆمبێلەکان لە عێراق، کە ژمارەیان دەگاتە ٧ ملیۆن  ئۆتۆمبێل، هەر بۆ ئەم مەبەستە رێککەوتنمان لەگەڵ هاتووچۆی گشتیی هەرێمی کوردستانیش هەیە".  عەمید حەیدەر کەریم باسی شێوەی تابلۆ نوێیەکەی ئۆتۆمبێل کرد و گوتی: "تابلۆکان باریک دەبن و تابلۆ پانەکان نامێنن، تابلۆکان هەمووی عێراق دەبێت بەیەک و بە پیتی ئینگلیزی بە زەقی لەسەری دەنووسرێت، هەروەها ناوی پارێزگاکانیش بە پیت دەنووسرێت".  سەبارەت بە رەنگی تابلۆکانیش، گوتی: "پشت بە میکانیزمی ئێستا دەبەسترێت، رەنگی سپی دەدرێتە ئۆتۆمبێلی تایبەت، رەنگی سوور بۆ ئۆتۆمبێلی کرێ و هەروەها شین بۆ ئۆتۆمبیلەکانی حکومەت، هەروەها هەر پارێزگایەک هێمایەکی خۆی دەبێت، کە پیتەکانی دەبێت".  سەبارەت بە نرخی گۆڕینی تابلۆی ئۆتۆمبێلەکان، عەمید حەیدەر کەریم گوتی: "هێشتا بەتەواوەتی نرخەکە ئاشکرانەکراوە، بەڵام نرخێکی زۆر نییە".  بەپێی زانیارییەکانی رووداو، کە گوتەبێژی هاتووچۆی هەرێمی کوردستانیش پشتڕاستی دەکاتەوە نرخی گۆڕینی هەر تابلۆیەکی ئۆتۆمبیل ٣٠ هەزار دینار دەبێت.  عەمید ئەسعەد کەریم، گوتەبێژی هاتووچۆی هەرێمی کوردستان، ئەمڕۆ یەکشەممە ١٤ - ١١ - ٢٠٢١، بە تۆڕی میدیایی رووداوی گوت: "لەگەڵ لایەنی عێراقی رێککەوتووین بۆ گۆڕینی تابلۆی ئۆتۆمبێلەکان لە هەرێمی کوردستان وەکو ناوچەکانی دیکەی عێراق. بڕیارە کۆمپانیایەکی ئەڵمانی سەرپەرشتی ئەو کارە بکات".  گوتەبێژی هاتووچۆی هەرێمی کوردستا گۆڕینی تابلۆی ئۆتۆمبێلی بە یەکێک لە پرۆژە باشەکان ناوبرد و گوتی: "دەبێتە هۆی ئاسانکاریی زۆر بۆ هاتووچۆ و بوارەکانی دیکەش".