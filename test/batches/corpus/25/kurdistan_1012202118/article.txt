ئەندازیار ژیار جەلال، بەڕێوەبەری خزمەتگوزاری لە شارەوانیی هەولێر بە رادیۆی رووداوی راگەیاند، "ئەو شێڵتەرە لە ساڵی ٢٠٢٠ وە بڕیاری دروستکردنی دراوە، بەڵام بەهۆی ئەوەی سەرەتا زەوییەکە کێشەی موڵکی هەبوو دروستکردنەکەی دواکەوت، ئێستاش کە کێشەی موڵکدارییەتییەکەی نەماوە و ٢٠ دۆنمی بووەتە موڵکی پارێزگای هەولێر، کێشەی خەرج نەکردنی ئەو بودجەیەمان هەیە کە بۆی تەرخانکراوە و بڕەکەی ٣٠٠ ملیۆن دینار دەبێت، دەرخستەکەی لە پارێزگاوە بەرزکراوەتەوە بۆ وەرگرتنی رەزامەندیی دارایی، بەڵام کاتەکەی دیار نییە".  ئەو زەوییەی کە بۆ شێڵتەرەکە تەرخانکراوە رووبەرەکەی ٢٠ کیلۆمەتر دەبێت و بەدووری ١٥ کیلۆمەتر لە سەنتەری شاری هەولێرەوە دوورە، دەکەوێتە سەر رێگەی گوێڕ تەنیشت کارگەی شیش. هەموو پێداویستییەکان لەخۆ دەگرێت لە ژووری نەشتەرگەری و شوێنی حەوانەوەی ئاژەڵەکان و شوێنی کەرەنتینی ئەو ئاژەڵانەی کە تازە دەهێندرێن نەوەکو نەخۆشیی گوازراوەیان هەبێت بۆ ئاژەڵەکانی دیکەی بگوازنەوە، شێڵتەرەکە جادە و ئاو کارەبا و بیری ئاوی بۆ داندراوە".  بە گوتەی ژیار جەلال، گەورەترین گرفت لەبەردەمیان تەواو نەکردنی شێڵتەرەکە نییە، بەڵکو گرتنی سەگەکانە لەبەر ئەوەی پێشتر لەلایەن خەڵکەوە ترسێندراون، بۆیە گرتنیان ئاسان نییە.   هەروەها ژیار جەلال دەشڵێت، بۆ گرتنی هەر سەگێک لە رێگەی دەرزی بڕی ١٠ $ بۆ ١٥ $ دۆلاری تێدەچێت و ماوەی ١٠ خولەکی پێدەچێت تا ئەو سەگە لە هۆش خۆی دەچێت ئەمەش بودجەیەکی گەورەیە بۆ گرتنی ئەو رێژە زۆرەی سەگە کە هەیە، ئەگەرنا ئێستا شێڵتەرێکی ئامادەکراو هەیە لەسەر رێگەی قوشتەپە کە لەلایەن خاتوونێکەوە بەڕێوەدەبردرێت بەناوی (سایە) کە شوێنی زیاتر لە ٣٠٠ سەگ دەبێت، لەگەڵ شێڵتەرێکی دیکە کە دەکەوێتە پشت مەیدانی ئاژەڵان کە زیاتر لە ٣٠٠ سەگ لە خۆ دەگرێت و رۆژانەش ٣ بۆ ٤ نەشتەرگەری کاسپەرەیشنیان بۆ دەکرێت و لە زاوزێ دەخرێن کە ئەم پرۆسەیەش بڕی ٢٠ دۆلاری تێدەچێت".  بەڕێوەبەری خزمەتگوزاری لە شارەوانی هەولێر، راشیدەگەیێنێت، "هەر هاوڵاتییەک ئەگەر دەتوانی هەر یەکێک لەو سەگانە بگرێت کە لەسەر شەقامەکاندا هەن یان هەر خۆبەخشێک مەبەستیەتی یارمەتی شارەوانی بدات لە گرتنی ئەو سەگانە ئەوا با پەیوەندیمان پێوە بکات بۆ ئەوەی بینێرین بۆ ئەو شوێنانەی سكاڵای هاوڵاتیانی لێوە هاتووە، ئێمەش وەکو شارەوانی هاوکاریی تەواویان دەکەین لە گواستنەوەی سەگەکان و جێگیرکردنیان لەو شێڵتەرانەی کە هەن".