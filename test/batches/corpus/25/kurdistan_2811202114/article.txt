ئەمڕۆ یەکشەممە ٢٨ - ١١ - ٢٠٢١ مەسرور بارزانی، سەرۆکوەزیرانی هەرێمی کوردستان لەگەڵ برونۆ ئەنتۆنیۆ، باڵیۆزی ئیتاڵیا و میکێلێ کامیرۆتا، کۆنسوڵی ئیتاڵیا لە هەولێر کۆبووەوە.  باڵیۆزی ئیتاڵیا بەبۆنەی کۆتاییهاتنی ئەرکەکەی سەردانی مەسرور بارزانی کردبوو، لە کۆبوونەوەکەشیان بەپێی راگەیێندراوی سەرۆکایەتیی حکومەتی هەرێمی کوردستان، مەسرور بارزانی سوپاسی باڵیۆزی ئیتاڵیای کردووە بۆ کار و خزمەتەکانی لە پێناو برەودان بە پەیوەندییەکانی ئیتاڵیا لەگەڵ عێراق و هەرێمی کوردستان، هەروەها هیوای سەرکەوتنیشی بۆ خواستووە لە ئەرکەکانی داهاتوویدا.  لە بەشێكی دیکەی راگەیێندراوەکەدا هاتووە، گرنگیی چارەسەرکردنی کێشەکانی نێوان هەرێمی کوردستان و حکومەتی فیدراڵی لەسەر بنەمای دەستوور، بارودۆخی گشتیی عێراق دوای هەڵبژاردنی ئەنجوومەنی نوێنەران و دۆخی کۆچبەرانی سنوورەکانی بێلاڕووس و پۆڵەندا، چەند تەوەرێکی دیکەی دیدارەکە بوون.