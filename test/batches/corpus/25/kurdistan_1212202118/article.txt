لەسەر ئاستی باکووری کوردستان و تورکیا، بۆ وەرگرتنی خەڵاتی ساڵانەی مۆزەخانەی ئەوروپا بۆ ساڵی ٢٠٢٢، کە لەلایەن کۆڕبەندی شوێنەواری ئەوروپاوە سەرپەرشتی دەکرێت، هەریەک لە مۆزەخانەی دێرسیم، وان و شوێنەواری مێژوویی خرابرەشکێ لە رووهای باکووری کوردستان بۆ فایناڵ سەرکەوتن.  ئەو دوو مۆزەخانە و شوێنەوارە مێژووییە، پێشبڕکێی ٦٠ مۆزەخانەی دیکە دەکەن بۆ بەدەستهێنانی خەڵاتی ساڵانەی مۆزەخانەی ئەوروپا بۆ ساڵی ٢٠٢٢.  بولەنت گۆنولتاش، سەرۆکی بەڕێوەبەرایەتیی گشتیی مۆزەخانە و شوێنەوارە مێژووییەکان، رایگەیاندووە، "لە رۆژی ٨/٠٥/٢٠٢٢ خەڵاتەکە دەدرێت و خەڵاتی ساڵانەی مۆزەخانەی ئەوروپا هەشت بواری جیاواز لەخۆدەگرێت".  مۆزەخانەی دێرسیم شوێنێکی داخراوە، لە چوار بەش پێکدێت و رووبەرەکەی ٥.٨٠٠ مەتر دووجایە.  لە مۆزەخانەی دێرسیم بەشەکانی عەلەوی، شوێنەوارناسی و پەرتوکخانە هەیە و نزیکەی ٢٠٠٠ بەرهەمی مێژوویی لەخۆدەگرێت، بەڕێوەبەری مۆزەخانەکە دەڵێت، لێکۆڵینەوەکانی ئەوان لە ساڵی ٢٠١٥ وە تاوەکو ئێستا بەردەوامە، دوای کردنەوەی مۆزەخانەکە لێکۆڵینەوەکان زیاتر بوون.  لە شاری رووهای باکووری کوردستانە، مۆزەخانەی شوێنەوارناسیی بەرهەمە مێژووییەکان لەلایەن تیمی پسپۆڕەوە دەپارێزرێت، گردی مرازان، یاخود خرابرەشکێ لە لیستی شوێنەوارە مێژووییەکانی جیهان ' یونسکۆ ' دایە و وەکو ناوەندێکی گەشتیاریش دەناسرێت.  ئەم شوێنەوارە مێژووییە لە ساڵی ٢٠١٥ کرایەوە، بەرهەمە مێژووییەکان لەلایەن تیمی پسپۆڕەوە بە ماددەی تایبەت پاکدەکرێنەوە بۆئەوەی لە داهاتوو زیانی پێ نەگات، مۆزەخانەکە سێ تاقیگەی تێدایە، بەرهەمەکانی ئەم شوێنەوارە وەکو "سەرەتای مێژوو" دەناسرێت و تابلۆکانی ژنانی ئەمازۆن لەلایەن تیمی پسپۆڕەوە نۆژەندەکرێنەوە و دەپارێزرێن.  گردی مرازان "خرابرەشکێ" بۆ جاری یەکەم لە ساڵی ١٩٩٥ کنە و پشکنینی بۆ کرا، لەلایەن مۆزەخانەی رووها و وەقفی شوێنەواری ئەڵمان - بەرلین بەڕێوەدەبرێت.  هەروەها گردی مرازان وەکو ناوەندێکی گەشتیاریش سەرنجی گەشتیاران رادەکێشێت و لە چەندین شاری تورکیا و باکووری کوردستانەوە بە هەزاران کەس بە مەبەستی بینینی شوێنەوارەکە سەردانی دەکەن.  مۆزەخانەی وان چەندین شارستانێتی کۆن لەخۆدەگرێت، نزیکەی ٤٥ هەزار بەرهەمی مێژوویی نیشاندراون، لە مۆزەخانەکەدا هەندێک شوێن بنیاتنراون بۆ نیشاندانی ئەو رووداوانەی کە لە قۆناخە جیاوازەکانی مێژوودا روویانداوە، لە شێوەی شانۆ و سینەما نیشاندەدرێت.  بەهۆی زەمینلەرزەکەی ساڵی ٢٠١١، زیانێکی زۆر بە مۆزەخانەکە گەیشت و لە باکووری قەڵای وان شوێنێکی نوێ بۆ مۆزەخانەکە دروستکراوە.  مۆزەخانەکە دەکەوێتە ناوچەی ئیپەکیۆلیۆ، رووبەرەکەی ١٣ هەزار مەتر چوارگۆشەیە.