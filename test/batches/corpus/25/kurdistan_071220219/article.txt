فەهد سەبری، بەڕێوەبەری نووسینگەی رووداو لە شاری قامشلۆی رۆژئاوای کوردستان، کە رۆژی سێشەممە ٧ - ١٢ - ٢٠٢١ دەوروبەری کاژێر ١٠: ٠٠ی بەیانی، کاتێک لەگەڵ هاوکارێکی لەسەر کار بوون و خۆیان ئامادە دەکرد بۆ ئەوەی بە شێوەیەکی راستەوخۆ دۆخی قەدەخەی هاتووچۆی شارەکە رووماڵ بکەن، هێزەکانی ئاسایشی قامشلۆ کە نزیکی نووسینگەی تۆڕی میدیایی رووداو بوون، داوای مۆڵەتی رێگەپێدانیان لێکردوون تاوەکو رێگەیان پێبدەن رووماڵەکەیان بکەن.   فەهد سەبری گوتی: "دوای ئەوەی ئاسایش رێگری کرد، پەیامنێری رووداو ناچاربوو لە سەربانی نووسینگەکە وەشانی راستەوخۆ بکات، ئەوکات کاژێر ١١: ٤٥ بوو بە کاتی باشووری کوردستان، هەشت ئەندامی هێزەکانی ئاسایش هێرشیان کردە سەر نووسینگەکە، هەروەها هاتنە سەربانی نووسینگەکە و دەستیانگرت بەسەر کامێرا، مایک و کەلوپەلەکانی نووسینگەی رووداو. هەروەها کارمەندەکان دەستگیرکران و دەست بەسەر مۆبایلەکانیاندا گیرا".  بەڕێوەبەری نووسینگەی رووداو لە قامشلۆ گوتی، ئاسایش بردوویانە بۆ ئاسایشی گشتی لە گەڕەکی پیشەسازی لەگەڵ کارمەندانی نووسینگەکەش نزیکەی ٤٥ خولەک لە ژوورێک دەستگیرکراون.