خێزانە ئەفغانستانییەکان، ئێستا لە هوتێلێکی سلێمانی نیشتەجێن و خاوەنی هوتێلەکە وەک کارێکی مرۆیی جێگەی بۆ ئەوان کردووەتەوە. ئەوان بەرلەوەی بچنە هوتێلەکەوە، چەند شەوێک لە پارکێکی شارەکەدا ماونەتەوە و ئێستاش چارەنووسیان دیار نییە، لەکاتێکدا بەشێک لەوان لەترسی ناکۆکی مەزهەبی و ئایینی وڵاتەکەی خۆیان بەجێهێشتووە.  شەیما تەمەنی ٢٩ ساڵە و جگە لەکاری مامۆستایی لەگەڵ خوشکە ٢٣ ساڵەکەی کە ناوی شابانووە، لە کابوول چالاکڤانی هۆشیارکردنەوەی ژنان و بیری ئازادی بوون.  ئەوان چوار رۆژ دوای کەوتنی حکومەتی ئەفغانستان بەهۆی هەڕەشەکانی تاڵیبانەوە، نیشتمانی خۆیانیان جێهێشتوە و بەقاچاخ خۆیان گەیاندووەتە ئێران، دواتریش بۆ بەمەبەستی گەیشتن بە ئەوروپا چونەتە سنوورەکانی ئێران و تورکیا بەڵام رێگەیان پێنەداون بڕۆنە ئەو وڵاتە.  جەمیلە غوڵامی، کۆچبەری ئەفغانی بە رووداوی گوت: "لەسەر سنووری ئێران و تورکیا، پۆلیسە تورکەکان پێیان گوتین لێرە بڕۆن بگەڕێنەوە بۆ ئێران، تورکیا شوێنی ئەفغانییەکان نییە، بۆیە بە ناچاریی ویستمان بە قاچاخ بڕۆینە تورکیا و قاچاخچییەکان پێیان وتین، دەتانبەینە شارێکی تورکیا و لەوێوە بۆ ئەوروپا، بەڵام کە گەیشتین، بە خەڵکمان گوت، ' ئێرە شارێکی تورکیایە؟' خەڵکی سلێمانی گوتیان، ' نەخێر، ئێرە سلێمانییە لە عێراق ' ".  ئەسەدوڵڵا شەریفی، موسڵمانێکی بە مەزهەب شیعەیە و وەک دەڵێت، بەهۆی کێشەی ئایینی و نەتەوەییەوە تاڵیبان و هۆزەکەی هەڕەشەیان لێکردووە و کابووڵی جێهێشتووە.  ئەسەدوڵڵا شەریفی، بە رووداوی گوت، "من بە مەزهەب شیعەم و لە نەتەوەی هەزارەم، بەڵام هاوژینەکەم موسڵمانی سوننەیە و بە نەتەوە پەشتووە، ئایین و نەتەوەکەشمان دژی هاوسەرگیریی ئێمە بوون بۆیە لە ترسی هەڕەشەی تاڵیبان و نەتەوە و خەڵکەکەمان، ئەفغانستانمان جێهێشت بەرەو پاکستان و دواتر بۆ ئێران و سنووری تورکیا و ئێستاش لێرەین لە سلێمانی".  بەهۆی پێنەدانی مۆڵەتنامەی نیشتەجێبوون و پەنا نەدانیان لەلایەن رێکخراوە نێودەوڵەتییەکان، ٤ رۆژی سەرەتای ئەم مانگە لە پارکێکی سلێمانی ماونەتەوە.  جەعفەر یوسفی، کۆچبەرێکی دیکەیە و پورزای جەمیلەیە، تەمەنی ١٩ ساڵە، ئەو بە رووداوی گوت: "ماوەی پێنج رۆژ لەم پارکە ماینەوە بە شەو و رۆژ بەم سەرما زۆرە و دۆخمان زۆر خراپ بوو، دەزگا حکومییەکانیش تەنیا یەک نووسراویان پێداین و گوتیان ئەوە مۆڵەتی کاتییە، ژمارەی ئەوانی لەسەر بوو، بەڵام ئەوان کەسیان وەڵامیان نەدەداینەوە کە پەیوندیمان پێوەدەکردن".  جگە لە کۆدی ئاسایشی سلێمانی و وەرگرتنی ناسنامەکانیان هیچ مامەڵەکەی فەرمییان نییە، خاوەنی هۆتێلێکیش بەکاتی رێگەی بەمانەوەیان داوە.  تەها ساڵح، خاوەن هۆتێلێک لە سلێمانی لەوبارەوە گوتی: "بەهۆکاری مرۆییەوە هاوکاریم کردوون و جێگام کردوونەتەوە، تەنانەت سێ - چوار رۆژیشە پارەیان پێنەماوە و هیچیان نەداوە، منیش داوام لێنەکردوون چونکە دەزانم پێیان نییە".  خێزانەکەی جەمیلە چوار مانگ لەمەوبەر و خێزانەکەی ئەسەدوڵڵاش سێ مانگ لەمەوبەر بەهەمان رێگە و بەهەمان فێڵ لەلایەن قاچاخچی ئێرانییەوە بە ئۆتۆمبێلی پیکاب بەناوی گەیاندنیان بە شارێکی تورکیا هێندراونەتە سلێمانی. بەهۆی پێنەدانی مۆڵەتی مانەوە بە پەنابەرانی ئەفغانی تاوەکو ئێستا ئەم خێزانانە بێ چارە و بێکار و بێ دەرەتان ماونەتەوە.