شەوی رابردوو بەهۆی زۆریی بارانبارینەوە لە بەشێک لە گەڕەک و ناحیەکانی سەر بە پارێزگای هەولێر لافاو دروستبوو، بە گوتەی ئومێد خۆشناو، پارێزگاری هەولێر تاوەکو کاژێر ٠٨: ٠٠ ـی بەیانیی ئەمڕۆ حەوت کەس بەهۆی لافاو و کەسێكیش بەهۆی هەورە برووسکەوە گیانیان لەدەستداوە.  لە راگەیێندراوێکدا پارێزگاری هەولێر داوا لە هاونیشتمانیان دەکات کە "لە سنوور سەرجەم ناحیە و قەزا و گوندەکانى هەولێر لە هەر شوێنێک هەستیان بە مەترسیی بەرزبوونەوەى ئاو و کاریگەرییەکانى باران کرد راستەوخۆ پەیوەندى بە قایمقام و بەڕێوەبەرى ناحیە و شارەوانى و لایەنە بەرپرسەکانى ئەم شوێنانەوە بکەن".  هەروەها لەبارەی ئەگەری بارانبارین لە ئەمڕۆدا ئومێد خۆشناو دەڵێت، "پێشبینی دەکرێت ئەمڕۆ جارێکى دیکە شەپۆلێکی بەخوڕى باران سنوورى پارێزگاى هەولێر بگرێتەوە. بۆ ئەو مەبەستەش سەرجەم تیمەکانى دەزگاکانى (ئاسایش، پۆلیس، زێرەڤانی، هاتووچۆ، تەندروستى، بەرگرىی شارستانى، شارەوانییەکان، ناوەندى قەیرانەکانى پارێزگا) و سەرجەم دەزگا پەیوەندیدارەکان خراونەتە ئامادەباشییەوە".   پێشتر مەسرور بارزانی، سەرۆکوەزیرانی هەرێمی کوردستان لە پەیامێکدا ئاماژەی بەوەدا، "دەزگا پەیوەندیدارەکانمان راسپاردووە، کە بەپەلە بە ھانای زیانلێکەوتووانەوە بچن و ھەرچی پێویست بێت، بۆ ھاوکاریکردنیان و دانبینکردنی پێداویستییەکانیان ئەنجامی بدەن".  فازڵ ئیبراهیم، بەڕێوەبەری کەشناسیی هەرێمی کوردستان لە کاتی بەشداریکردنی لە بوولتەنی کاژێر ٠٩: ٠٠ ـی تەلەڤزیۆنی رووداو رایگەیاند، لە سەنتەری شاری هەولێر نزیکەی ٥٩.٢ میلیمەتر باران باریوە، هەروەها لە سنووری ناحیەی شەمامک زیاتر لە ٧٢ میلیمەتر و لە پیرمامیش ٨٣ میلیمەتر بارانباریوە.