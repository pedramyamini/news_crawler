ژنەکە ناوی ئەڤین عیرفانە و تەمەنی ٣٨ ساڵ بوو لە ٤ی مانگی ١٠ی ئەمساڵ بە رێگەی قاچاخ بەرەو ئەوروپا رێگەی کۆچی گرتەبەر، دوای مانەوەیان لە سنووری بێلاڕووس و پۆڵەندا گیانی لەدەستدا.   بەرەڤان حسێن هاوژینی ئەڤینە و دەڵێت، ئێستا تەرمەکەی لە نەخۆشخانەیەکی پۆڵەندایە و دەشڵێت، "لەڕێگەی نەخشەوە خۆمان گەیاندە پۆڵەندا بەڵام لەناکاو پێیەکانی ئەڤین لەکارکەوتن. ئێستا نازانم چۆن بە منداڵەکانم بڵێم کە دایکتان نەماوە. "  عیرفان زاهیر، باوکی ئەو ژنەیە کە گیانی لەدەستداوە و دەڵێت "بە منیان گوت کە دەچین ئەگەر تۆ رازی بیت، من زۆرم پێمگوتن کە نەچن بەڵام بەداخەوە رۆیشتن و ئاواتەکەی من سەری نەگرت. "  ئەڤین عیرفان ١٤ی مانگی ١١ گەیێنرایە نەخۆشخانە چەند رۆژێک لە نەخۆشخانە مایەوە و دواتر لە رۆژی ٣ی مانگی ١٢ گیانی لەدەستدا.  عەیشا عادل، کەسوکاری ئەڤین بە رووداوی راگەیاند " ئێمە هەموومان خەمبارین بە گیانلەدەستدانی ئەو شەش بۆ حەوت خوشکی هەیە، بەڵام لە هەموویان لەپێشتربوو، ٢٢ بۆ ٢٣ رۆژە لە نەخۆشخانەیە و ماڵمان پڕە لەو کەسانەی کە ئەڤین دەناسن. "  منداڵەکانی ئەڤین تەمەنیان لەنێوان ٧ بۆ ١٦ ساڵ دایە، بەرەڤانی هاوژینی بڕیاری داوە تاوەکو تەرمەکەی نەگەڕێنێتەوە کوردستان لەگەڵ منداڵەکانی لە ئەوروپا دەمێنێتەوە.