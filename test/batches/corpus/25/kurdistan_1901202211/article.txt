رۆژی چوارشەممە ١٩ - ١ - ٢٠٢٢ هەڤاڵ ئەبوبەکر، پارێزگاری سلێمانی لە کۆنگرەیەکی رۆژنامەڤانیدا لەبارەی راگەیاندنی پشووی دامودەزگاکان لە پارێزگای سلێمانی رایگەیاند "چاوەڕێی راپۆرتی بەڕێوەبەرایەتیی کەشناسی و بوومەلەرزەزانی سلێمانی دەکەین، بەفر بارین گرفت نییە بەڵکو ئەوکاتە گرفتە کە پلەکانی گەرما زۆر زۆر نزم دەبێتەوە و سەهۆڵبەندان دروست دەبێت، بۆیە دەسەڵاتمان داوەتە هەموو یەکە کارگێڕییەکان لە سنووری ئیداریی خۆیاندا کە وەڵامدەرەوەی داخوازییەکان بن کە دێنە پێشەوە. "  پارێزگاری سلێمانی لە بەشێکی دیکەی قسەکانیدا گوتی "ئەگەر دۆخێکی وەها هاتە پێشەوە کە بزانین زیان بە هاووڵاتییان دەگەیێنێت و ئاستەنگی هاتووچۆ دروستدەکات ئەوا بڕیاری خۆمان دەدەین، بەڵام تاوەکو ئێستا ئاماژەکان باس لەوە دەکەن کە پێویست بەوەناکات کە دەوام رابگیرێت، بۆیە سبەی دەوام ئاسایی دەبێت و هیوادارم هاووڵاتییانی خۆشەویست بەردەوام بن لەسەر کارکردنی خۆیان. "  لە چەند رۆژی رابردوودا لە سنووری پارێزگای سلێمانی بەفرێکی زۆر باریوە و لە ناوچە شاخاوییەکانیش ئاستەنگی هاتووچۆ بۆ بەشێک لە هاونیشتمانییان دروستبووە، پلەکانی گەرماش لەژێر سفرە و لە پێنجوێن رۆژی چوارشەممە ١٨ - بوو. هەروەها لەنێو سەنتەری سلێمانیش پلەی گەرما لە ژێر سفر پلەی سیلیزییە.   بەڕێوەبەرایەتیی گشتیی کەشناسی و بوومەلەرزەزانی هەرێمی کوردستان دەڵێت، لە هەر چوار پارێزگاکەی هەرێمی کوردستان بەفر دەبارێت. گوتەبێژی کەشناسیی هەرێمی کوردستان بە رووداوی راگەیاند "ئەگەری هەیە شەوی چوارشەممە لەسەر پێنجشەممە لەنێو سەنتەری شاری هەولێر بەفر ببارێت. " هەروەها لە پارێزگاکانی سلێمانی، دهۆک و هەڵەبجەش بەفر دەبارێت.   بەپێی نووسراوێکی بەڕێوەبەرایەتیی گشتیی پەروەردەی سلێمانی کە واژۆی دڵشاد عومەر، بەڕێوەبەری گشتیی لەسەرە هاتووە "هەر قوتابی و خوێندکارێک بەهۆی ئەم شەپۆلی بەفر بارینەوە نەیتوانی ئامادەبێت لە تاقیکردنەوەی رۆژی ١٧ - ١ - ٢٠٢٢ دەتوانێت لە دوای پشووی کۆتایی وەرزی یەکەم تاقیکردنەوەی وەک قوتابی و خوێندکارێکی مۆڵەت پێدراو دەتوانێت تاقیکردنەوەکە ئەنجام بدات بە پێی خشتەیەک کە لەلایەن کارگێڕی قوتابخانە و خوێندنگەکانەوە دیاری دەکرێت. "  ئەوەش لە کاتێکدایە کە شەپۆلێکی بەفر و سەرما هەرێمی کوردستانی گرتووەتەوە و بەهۆی بارینی بەفرێکی زۆرەوە لە بەشێک لە ناوچەکانی کوردستان ئاستەنگ بۆ هاتووچۆی پیادە و ئۆتۆمبێل دروستبووە.  تاوەکو ئێستا حکومەتی هەرێمی کوردستان بە فەرمی راینەگەیاندووە کە دەوام لە دامودەزگاکان دەبێت یاخود نا، بڕیارە لە چەند کاژێری داهاتوودا بڕیار لەبارەی دەوام بدرێت.