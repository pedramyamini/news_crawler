حوسێن حەمەکەریم، گوتەبێژی وەزارەتی کشتوکاڵ و سەرچاوەکانی ئاوی هەرێمی کوردستان بە تۆڕی میدیایی رووداوی راگەیاند، " ٧٠ % ی رووباری سیروان لە خاکی ئێرانەوە دەڕژێتە نێو خاکی هەرێمی کوردستان؛ ئێستا ئێران ١٠٠ % ی ئەو ئاوەی گرتووەتەوە و رێڕەوەکەی گۆڕیوە؛ هەروەها رێڕەوی زێی بچووکیشی گۆڕیوە؛ بۆیە بە شێوەیەکی بەرچاو ئاستی هەندێک لە رووبارەکانی هەرێمی کوردستان دابەزیون. تورکیاش سەرچاوەکانی ئاوی زۆر کەم کردووەتەوە".  ئەکرەم ئەحمەد، بەڕێوەبەری بەنداوەکانی هەرێمی کوردستانیش بە تۆڕی میدیایی رووداوی گوت، "ئەگەر ئەمساڵیش وشکەساڵییەکە بەردەوام بێت، مەترسیی ئەوە هەیە کە ئەو شوێنانەی ئاویان لێنەماوە چۆڵ بکرێت و کۆچکردن رووبدات. بەروبوومی کشتوکاڵیش کەم دەبێت".  لە ئێران و تورکیاوە، چوار سەرچاوەی گرنگی ئاو دەڕژێنە نێو هەرێمی کوردستانەوە؛ لە ئێرانەوە ٧٠ % ی ئاوی سیروان و زۆربەی ئاوی زێی بچووک، لە تورکیاشەوە زێی خابوور و زێی گەورە دەڕژێنە نێو خاکی هەرێمی کوردستانەوە".  حکومەتی هەرێمی کوردستان دەڵێت، لە مەترسییەکە تێدەگات و هەنگاوی پێویستیشی بەگوێرەی بودجەی بەردەستی بۆ دەنێت، لەوانەش دروستکردنی بەنداو بۆ گلدانەوەی ئاو بە مەبەستی کەمکردنەوەی کاریگەرییەکانی وشکەساڵی.  شوان کەریم، جێگری سەرۆکی لیژنەی کشتوکاڵ و ئاودێری ئاماژە بەوە دەکات، "پلانی دروستکردنی ٢٥ بەنداوی گەورە و مامناوەند هەیە؛ ئێستا ١٢ بەنداو لە دیراسەدان، نۆ لەو بەنداوانە زیاتر لە ٦٠ کۆمپانیای نێوخۆیی و نێودەوڵەتیی تێیدا بەشداربوون و پرپۆزەڵی خۆیان پێشکێش کردووە، لە قۆناخی یەکەم سێ بەنداو دروستدەکرێن، یەک لە هەولێر، یەک لە سلێمانی و یەک لە دهۆک".  جووتیاران مەترسیی وشکەساڵییان هەیە، بەڵام بەرپرسانی کەشناسی دەڵێن، جارێ زووە، چونکە ٥٠ % ی بارانبارین لە هەرێمی کوردستان لە وەرزی زستاندایە.  بەپێی ئاماری بەڕێوەبەرایەتیی گشتیی سەرچاوەكانی ئاو، تاوەكو ناوەڕاستی كانوونی یەكەمی رابردوو ٤٩ هەزار و ٥٨٥ بیری ئاو بۆ مەبەستی ئاوی خواردنەوە، كشتوكاڵ و پیشەسازی لە هەرێمی كورستان هەڵكەندرابوون. لەو ژمارەیە ٢٣ هەزار و ٦٢٥ یان مۆڵەتیان هەبووە، بەڵام ٢٥ هەزار و ٩٦٠ بیری دیكە بە زێدەڕۆ هەڵكەندراون، كە زۆرترینیان لە سنووری پارێزگای سلێمانیدان.