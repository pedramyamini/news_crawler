حوسێن ئیلیاس، یەکێک لە کۆچبەرەکان دەڵێت، پاسەوانانی سنووری بێلاڕووس لە کۆچبەرانیان دەدا و پێیان گوتوون، ئەگەر تەلبەندەکە دەرباز بکەن، بشمرن نابێت بگەڕێنەوە بۆ بێلاڕووس. بە گوتەی حوسێن، ئەوان ئاگاداری ململانێ سیاسییەکانی پۆڵەندا و بێلاڕووس نەبوون.  ئەو کۆچبەرە دەڵێت، "ئێمە ئۆتۆمبێلمان لەسەر حیسابی خۆمان بە ٣٠٠ تا ٦٠٠ دۆلار دەگرت، هەندێکجار تاوەکو سەر سنوور [سنووری پۆڵەندا] دەڕۆیشتین، دواتر حکومەتی بێلاڕووس ئێمەی بە زۆر دەگەڕاندەوە. جاری واش هەبوو تەلبەندەکەمان دەرباز دەکرد، هەندێک جاریش لای تەلبەندەکە دەماینەوە".   دوای ئەوەی هەواڵی گەڕاندنەوەی کۆچبەرانیان لەلایەن حکومەتی هەرێمی کوردستانەوە پێگەیشتووە، ناوی خۆیان تۆمارکردووە و خۆویستانە بڕیاری گەڕانەوەیان داوە.   نیام خەلۆ، یەکێکی دیکە لە کۆچبەرەکان باس لە بارودۆخی خراپی سەر سنوور دەکات و دەڵێت، "تینوومان دەبوو، برسیمان دەبوو، ماندوو دەبووین، سەرمامان دەبوو و بێ خەو دەماینەوە. بارودۆخەکە زۆر قورس بوو".  رۆژی پێنجشەممەی رابردوو یەکەم کاروانی کۆچبەران لە بێلاڕووسەوە گەیشتنەوە هەولێر کە لە کۆی ٤٣١ کۆچبەر، نزیکەی % ٩٥ یان خەڵکی هەرێمی کوردستان بوون. ئەمەش لە دوای ئەوە هات کە حکومەتی پۆڵەندا کۆچبەرانی بێ هیواکرد لەوەی سنوورەکەی لە بەردەمیاندا بکاتەوە بۆ ئەوەی بچنە ئەڵمانیا و وڵاتانی دیکەی یەکێتیی ئەوروپا.