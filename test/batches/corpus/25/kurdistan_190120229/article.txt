بەپێی راپۆرتی ئەو رێکخراوە، ساڵی ٢٠٢١ لە پارێزگاکانی سنە، ورمێ و کرماشان ٤٦ کۆڵبەر بە هۆکاری جیاواز گیانیان لەدەستداوە یان کوژراون و ١٢٢ کەسیشیان برینداربوون.  هەر بەپێی ئەو راپۆرتە، لانیکەم پێنج کاسبکاریش بە تەقەی هێزە سەربازییەکانی ئێران کوژراون و کاسبکارێکی دیکەش برینداربووە. هەر لەو سێ پارێزگایەدا لانیکەم چوار هاوڵاتیی ئاسایی "بە بیانووی قاچاخ و گوماناویبوون" بە تەقەی هێزە سەربازییەکانی ئێران کوژراون.  لە بەشێکی دیکەی راپۆرتەکەدا هاتووە، لە ساڵی ٢٠٢١ دا لانیکەم ٣٠ هاونیشتمانی لە زیندانە جیاوازەکانی پارێزگاکانی سنە، ورمێ، ئیلام و کرماشان لە سێدارە دراون، کە تۆمەتی بەشی زۆریان لەسەر "کوشتن و ماددە سڕکەرەکان" بووە. بەڵام لە دوایین رۆژەکاندا حەیدەر قوربانی، گیراوی سیاسیی خەڵکی شاری کامێرانیش لە سێدارەدرا.  تۆڕی مافی مرۆڤی کوردستان دەڵێت، "کوژرانی" شەش گیراوی کوردی لە زیندانەکانی مهاباد، بۆکان، ورمێ، تاران و سنە "لەبەر ئەشکەنجە" تۆمارکردووە. شەش کەسی دیکەش "لە کاتی دەستبەسەرکردندا کەوتوونەتە بەر تەقە و دەستڕێژی هێزەکانی دەزگای ئیتلاعاتی سوپای پاسداران" و تەرمەکانیشیان رادەستی بنەماڵەکانیان نەکراونەتەوە و "هیچ جۆرە بەڵگەیەکی فەرمیش لەسەر شێوازی مردنیان لەلایەن دامودەزگا پەیوەندیدارەکانەوە دەرنەکراوە". ئەو هاوڵاتییانە خەڵکی شارەکانی ماکۆ، پیرانشار و نەغەدە لە پارێزگای ورمێ بوون.  ئەو رێکخراوە، ٣٢ رووداوی ژن کوشتنیشی لە ساڵی ٢٠٢١ دا تۆمارکردووە، کە بەهۆکاری جۆراوجۆر و بە دەستی پیاوانی بنەماڵەکانیان کوژراون.  لە ساڵی ٢٠٢١ دا تەقینەوەی مین و تەقەمەنییە سەربازییەکانی دیکە بوونەتە هۆی کوژرانی ١٤ کەس و برینداربوونی ٢٥ کەسی دیکە، کە لەنێویاندا منداڵانیش هەن.  هەر لەو ماوەیەدا لانیکەم ٤٢ کرێکاریش بە رووداوەکانی کار گیانیان لەدەستداوە، کە هەشت کەسیان لە باشووری کوردستان و ئەوانی دیکەیان لە رۆژهەڵاتی کوردستاندا بووە.  هەروەها ٤٢١ چالاکڤان بە هۆکاری "سیاسی" لەلایەن دامودەزگا ئەمنی و دادوەرییەکانەوە گیراون.   لە راپۆرتەدا هاتووە، ئەمانە سەرجەم رووداوەکانی پێشێلکارییەکانی مافەکانی مرۆڤ نین لە رۆژهەڵاتی کوردستاندا، "بەڵکو تەنیا ئەوانەن کە روودانیان پشتڕاست کراوەتەوە".