عومەر ئۆجەلان، پەرلەمانتاری هەدەپە، ئەمڕۆ چوارشەممە ٠١ - ١٢ - ٢٠٢١ لە کۆنگرەیەکی رۆژنامەڤانییدا لە پەرلەمانی تورکیا باسی لەوە کرد، لە مانگی ئادارەوە، هیچ هەواڵێکی عەبدوڵڵا ئۆجەلان و ئەو کەسانە نازانن، کە لە زیندانی ئیمراڵی بەند کراون.  ئەو پەرلەمانتارەی هەدەپە، کە خوشکەزای عەبدوڵڵا ئۆجەلانیشە، ئاماژەی بەوەشدا دوای ئەوەی ئەمساڵ لە تۆڕە کۆمەڵایەتییەکان کۆمەڵێک دەنگۆ دەربارەی تەندروستیی عەبدوڵڵا ئۆجەلان بڵاوبوونەتەوە، لە مانگی ئادار بۆ ماوەیەکی کورت بە تەلەفۆن قسەی لەگەڵ کردووە، ئیدی لەو کاتەوە هیچ هەواڵێکی نازانن.  عومەر ئۆجەلان ناوەڕۆکی پەیوەندییە تەلەفۆنییەکەی ئاشکرا کرد و گوتی: "بەڕێز عەبدوڵڵا ئۆجەلان لە پەیوەندییە تەلەفۆنییەکەدا، باسی ئەوەی بۆ کردم کە دۆخی ناو زیندان مایەی قبوڵکردن نییە، داواشیکرد بۆ دەربازبوون لەو رەوشە نادادپەروەرییەی، کە تێیدا دەژی، چاوی بە پارێزەرەکانی بکەوێت و بەشێوەیەکی یاسایی کێشەکە چارەسەر بکرێت".  عومەر ئۆجالان راشیگەیاند، هەرچەندە وەزارەتی دادی تورکیا رایگەیاندووە هیچ رێگرییەک لە بەندکراوان ناکرێت بۆ ئەوەی خێزان و پارێزەرەکانیان ببینن، بەڵام  دەڵێت: "بەشێوەیەکی دادپەروەرانە مامەڵە لەگەڵ بەندکراوانی ئیمراڵی نەکراوە".  عەبدوڵڵا ئۆجەلان دواینجار لە ٢٥ی ئاداری ئەمساڵ بە تەلەفۆن قسەی لەگەڵ محەممەد ئۆجەلانی براگەورەیدا کرد. پارێزەرانی عەبدوڵڵا ئۆجەلان، لەڕێگەی نووسینگەکەیان، نووسینگەی یاسایی سەدە، ئەوکات رایانگەیاند: "محەممەد ئۆجەلان، برا گەورەی بریکارمان عەبدوڵڵا ئۆجەلان لەلایەن داواکاری گشتییەوە بانگکرا بۆ ئەوەی بە تەلەفۆن قسەی لەگەڵ بکات. پەیوەندییە تەلەفۆنییەکە زۆر کورتخایەن بوو؛ لەکاتی قسەکردندا و دوای ماوەیەکی کورت پەیوەندییەکە پچڕا و دواتر بەردەوام نەبوو".  پەیوەندییە تەلەفۆنییەکەی عەبدوڵڵا ئۆجەلان براکەی دوای ئەوە هات، لە تۆڕە کۆمەڵایەتییەکان چەند دەنگۆیەک لەبارەت تەندروستیی رێبەری بەندکراوی پەکەکە بڵاوبوونەوە.  وەک پارێزەرەکانی باسی دەکەن، دواینجار لە رۆژی ٧ی ئابی ٢٠١٩ چاویان بە عەبدوڵڵا ئۆجەلان کەوتووە. لەو کاتەوە چەند جارێک لە رێگەی دادگاوە داواکارییان پێشکەش کردووەم بۆ ئەوەی سەردانی ئۆجەلان بکەن، بەڵام داواکارییەکەیان رەتکراوەتەوە.