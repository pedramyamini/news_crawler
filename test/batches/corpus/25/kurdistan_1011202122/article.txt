سەعدی ئەحمەد پیرە، ئەندامی مەکتەبی سیاسیی یەکێتیی نیشتمانیی کوردستان بە تۆڕی میدیایی رووداوی گوت: "ئێمە بەهیچ شێوەیەک گفتوگۆ و دانوستان لەسەر پۆستی پارێزگاری کەرکووک ناکەین، بەڵام بۆ پۆستی سەرۆککۆمار گفتوگۆ و موناقەشە دەکەین کە بۆ کورد بێت، تا ئێستا بۆ یەکێتی بووە بەڵام گفتوگۆی دەکەین، پارتی ئەوەندە کەم پۆستی نییە لە عێراق تا داوای ئەو پۆستەش بکات. "  حاکم قادر حەمەجان، ئەندامی ئەنجوومەنی باڵای سیاسی و بەرژەوەندی یەکێتی بە رووداوی راگەیاند: "بابەتی سەرۆککۆماری عێراق گفتوگۆی زۆری لەسەرکراوە و گفتوگۆی زیاتریش دەکەین لەسەری، گرنگ ئەوەیە پارتی و یەکێتی لەپێناو یەکڕیزی زیاتری گەلەکەمان پێش ئەوە بۆ رێککەوتن بچنە بەغداد خۆیان رێکبکەون. "  پارتی کە لە خولی رابردوودا هەوڵیدا پۆستی سەرۆککۆمار وەربگرێت، بەڵام سەرنەکەوت. ئەمجارەش بە دەربڕینی ئەوەی کە دابەشکردنی پۆستەکان لە رابردوودا لە چوارچێوەی رێککەوتنی ستراتیژی بووە و یەکێتیش تۆمەتبار دەکات بە وازهێنان لە رێککەوتنەکە، دەریدەخات کە ئەمجارەش داوای ئەو پۆستە دەکات، لەگەڵ ئەوەش باسی پارێزگاری کەرکووکیش دەخاتە نێو ئەو باسەوە.  مەحموود محەممەد، گوتەبێژی پارتی دیموکراتی کوردستان بە رووداوی راگەیاند "کۆمەڵایک بابەت ماوە کە بەجیدی لەگەڵ یەکێتی گفتوگۆی لەسەر بکەین، جارێ نازانین دەتوانین رێکبکەوین تا پێکەوە بڕیار لەسەر ئەو بابەتانە بدەین یان دەبێت بەجیا بچین بۆ گفتوگۆ، هەندێک بابەت هەیە کە مەجالی قسەکردنی تێدا ماوە، دەمانەوێت پێکەوە هەوڵ بدەین کە ئەو بابەتە نەبێتە بابەتی خاڵی ناکۆک تاوەکو جارێ پێشووی لێنەیەت کە لەسەر هەندێک بابەت رێککەوتبووین، بەڵام ئەو برادەرانە پشتیان لە رێککەوتنەکە کرد و پەشیمان بوونەوە. "  هێزە شیعییەکان بوونەتە دوو بەرە لە دوای هەڵبژاردندا، پارتی و یەکێتی تەنیا لەوەدا کۆکن کە رایانگەیاندووە ئەوان نابنە لایەنگری هیچ بەرەیەک و چاوەڕێی رێککەوتنی شیعەکان دەکەن، بەڵام پێدەچێت کورسی سەرۆککۆمار و پارێزگاری کەرکووک وا بکات، شیعەکانیش چاوەڕێی رێککەوتنی کورد و کورد بکەن.