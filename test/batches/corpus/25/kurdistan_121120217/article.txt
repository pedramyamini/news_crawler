ئەمە بارودۆخی خێزانێکی کۆچبەری کوردە لەسەر سنووری بێلاڕووس - پۆڵەندا کە ماوەی چەند رۆژێکە لە دارستان ماونەتەوە.  ئێوارەی رۆژی چوارشەممە ١٠ - ١١ - ٢٠٢١ ـە. خەریکە شەو بەسەر دارستانی بیالۆویزای پۆڵەندا دادێت و ئەوان چاوەڕێی شەوێکی ساردی پلەی گەرمی ژێر سفر دەکەن و هیوایان ئەوەیە بۆ شەوی داهاتوو بگەنە شوێنێکی گەرم بۆ ئەوەی لێی بحەسێنەوە.   سەگڤان باوکی پێلینە، دەڵێت: "کەشوهەوا زۆر ساردە. نازانم بۆ کوێ بچم. کەس یارمەتی نەداوین".   نزیکەی دوو هەفتە لەمەوبەر گەشتەکەیان لە هەرێمی کوردستانەوە دەستپێکردووە و بە پاس چوونەتە تورکیا. دوای پێنج رۆژ مانەوەیان لە تورکیا، ڤیزای بێلاڕووسیان وەرگرتووە و بەرەو مینسکی پایتەختی وڵاتەکە گەشتیان کردووە. لەوێشەوە گوازراونەتەوە بۆ سەر سنووری پۆڵەندا کە هاوکات هەزاران کۆچبەری دیکەی لێیە و ژمارەیەکی زۆریان کوردن؛ چاوەڕێدەکەن سنووریان بۆ بکرێتەوە بۆ ئەوەی بگەنە ئەڵمانیا و وڵاتانی دیکەی ئەوروپا.   کۆبوونەوەی ژمارەیەکی زۆری کۆچبەر لەسەر سنووری پۆڵەندا بۆ وڵاتانی یەکێتیی ئەوروپا رەهەندێکی سیاسیی هەیە. یەکێتییەکە بێلاڕووس و ئەلێکسەندەر لۆکاشینکۆی سەرۆکی وڵاتەکە بەوە تۆمەتبار دەکەن کە کۆچبەران وەکو چەکێک بۆ تۆڵەسەندنەوە لە بەرامبەر سزاکانی یەکێتییەکە بۆ سەر بێلاڕووس بەکاردێنێت. وەکو بەرپەچدانەوەیەکیش یەکێتیی ئەوروپا تاوتوێی سەپاندنی سزای زیاتر بەسەر لۆکاشینکۆدا دەکات.  هاوکات بۆ رێگریکردنی لێشاوی کۆچبەرانیش پۆڵەندا باری نائاسایی راگەیاندووە و ١٥ هەزار سەربازی لەسەر سنوورەکەی جێگیر کردووە.  لەم نێوەندەی ململانێ سیاسییەشدا، کۆچبەرێکی زۆری وەکو سەگڤان و خێزانەکەی لە نێو دارستان و سەر رێگا گشتییەکاندا کەوتوون و ٢٠ کیلۆمەتر لە سنووری بێلاڕووسەوە دوورن.    سەگڤان دەڵێت کە سەربازانی بێلاڕووس لە کاتی شەودا خەڵکی لە شارەکانی بێلاڕووس دەگوازنەوە بۆ سەر سنووری پۆڵەندا و بەنێو دارستانەکاندا جێیاندێڵن. "دواتریش کۆچبەران دەیان کیلۆمەتر دەبڕن بۆ ئەوەی بگەنە شوێنێک و بتوانن داوای یارمەتی لە خەڵکی بکەن". بەڵام زۆر قورسە یارمەتییان دەستبکەوێت چونکە پۆڵەندا ناوچەی قەدەخەکراوی لەسەر سنووورەکەی راگەیاندووە و رێگە بە رێکخراوەکانی هاوکاریی مرۆیی و رۆژنامەڤانانیش نادات بپەڕنەوە.   رۆژی چوارشەممە سەگڤان و خێزانەکەی لەسەر رێگادا ئۆتۆمبێلێکی پۆلیسیان بینی، کە لەسەر سنوور دەسووڕانەوە.   سەگڤان دەڵێت پێشتریش بەرەو رووی پۆلیسی پۆڵەندی بووەتەوە و بەباشی مامەڵەیان لەگەڵی کردووە. دەشڵێت: "ئێمە چوار جار لە پۆڵەندا وەدەرنراوین و گەڕێندراونەتەوە نێو دارستان. بەڵام هەر کە سنووری پۆڵەندات بڕی ئێدی ناگەڕێندرێیتەوە  نێو بێلاڕووس. خێزانێک دەناسم کە بۆ ماوەی مانگێکە لە نێوان سنووری پۆڵەندا - بێلاڕووس گیریان خواردووە". سەگڤان دەڵێت کە ئەوان بەهیچ شێوەیەک ناگەڕێنەوە بۆ مینسک.  لە دیوی پۆلەندا، بەشێک لەو خەڵکەی، کە لەسەر سنوور دەژین داوای یارمەتییان لێدەکرێت. ئەوان دەڵێن کە بارودۆخەکە زۆر ترسناکە و "ژمارەیەک لە خەڵکی ناوچەکە بۆ دەستکەوتنی پارە، کۆچبەران بە قاچاخ دەپەڕێننەوە بۆ نێو پۆڵەندا".  دەشڵێن خەڵکی لە ئەڵمانیاشەوە دێن بۆ ئەوەی کۆچبەران هەڵبگرن و بییانبەن بۆ ئەڵمانیا.   کچێک بەناوی ماگدالێنا، کە دانیشتووی شوێنێکی نزیکی ناوچەکەیە، بەڕێکەوت چاوی بە خێزانە کوردەکە دەکەوێت. ئەو نەیویست ناوی تەواوی بڵێت.  مادالێنا ماوەی دوو مانگە وەکو خۆبەخش کاردەکات بۆ یارمەتیدانی ئەو کۆچبەرانەی دێنە سنووری پۆڵەندا. ئەو داوای زانیاری لە سەگڤان و خێزانەکەی دەکات بۆ ئەوەی بتوانێت یارمەتییان بدات لە پێشکەشکردنی داوای مافی پەنابەرێتی بەشێوەیەکی یاسایی.  بەپێی یاسای نێودەوڵەتیی، سەگڤان و خێزانەکەی مافی داواکردنی پەنابەرێتییان هەیە تەنانەت ئەگەر بەشێوەیەکی نایاساییش سنووریان بەزاندبێت. بەڵام لە ماوەی مانگی رابردوودا پەرلەمانی پۆڵەندا پڕۆژەیاسایەکی تێپەڕاند، کە رێگە بە پاسەوانانی سنوور دەدات کۆچبەران بە زەبری هێز بگەڕێننەوە بۆ ئەو دیوی سنووری بێلاڕووس.  کاتێک ماگدالێنا پرسیارەکانی دەکات، پاسەوانی سنوور قسەکانی دەبڕێت رێگە نادات وەڵامی پرسیارەکانی دەستبکەوێت و داوای پاسپۆڕتی خێزانەکە دەکات و دواتر خێزانەکە بەرەو ئۆتۆمبێل بەڕێدەکات.   هەرچەندە ماگدالینا هەوڵدەدات پاسەوانی سنوور واز لە خێزانەکە بێنن، بەڵام پاسەوانەکان سەگڤان و خێزانەکەی بەرەو ئۆتۆمبێلەکەیان بەڕێدەکەن و بە ماگدالێنا رادەگەیێنن کە دەگوازرێنەوە بۆ کەمپی پەنابەران.   دەرگای ئۆتۆمبێلەکە دادەخرێت و پاسەوانی سنوور شوێنەکە جێدێڵن و داهاتووی خێزانەکە بە نادیاری دەمێنێتەوە.  ئێستا بۆ ماگدالێنا، یارمەتیدانی ئەم خێزانە قورسە چونکە ئەوەندە کاتەی نەبوو زانیارییەکانیان وەربگرێت، وەکو ژمارەی تەلەفۆن یان ناوی تەواویان بۆ ئەوەی لە ئینتەرنێت بۆیان بگەڕێت یان بتوانێت پەیوەندییان پێوە بکات.