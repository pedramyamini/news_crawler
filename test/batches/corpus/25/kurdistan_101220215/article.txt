زەردەشت عەبدولخالق سەرسام، بەڕێوەبەری ئاوی هەولێر بە رادیۆی رووداوی راگەیاند، ئەو هاووڵاتییانەی دەڵێن پارەی زیادیان بۆ هاتووەتەوە، "دەتوانن سەردانی بەڕێوەبەرایەتی ئاوی هەولێر بکەن، هەر کێشەیەک هەبێت چارەسەری دەکەین، ئەگەر هەڵە لە خوێندنەوە هەبووبێت یان پێوەرەکە زیاد بخوێنێتەوە، بەدواداچوون دەکرێت و چاکدەکرێت، ئێمە بڕێکی دیاریکراومان بۆ مانگانە داناوە، ئەگەر هاوبەشێکی ئاو هەرچەند ئاو بەکاربهێنێت، لە ٤٥ هەزار دینار زیاتری بۆ نایەتەوە".  بەڕێوەبەری ئاوی هەولێر گوتیشی، "لە سنووری پارێزگای هەولێر زیاتر لە ٢٥٧ هەزار کەس پێوەری ئاویان بەستووە، هەندێک هاوبەشی ئاومان هەن، پارەی پێش بەستنی پێوەرەکەش قەرزدارن و نەیانداوە، بۆیە پارەیەکی زۆریان لەسەر کەڵەکە بووە، چونکە ٠١ - ٠٩ - ٢٠١٨ پارەی ئاو لە رێگەی پێوەرەوە ئەژمار کراوە، ئەوەی پێش ئەو بەروارە پارەی نەدابێت کە ٥٠٠٠ دینار بۆ خانووی ١٠٠ مەتری دیاریکرابوو، بۆ خانووی ٢٠٠ مەتریش ١٠ هەزار بووە بۆ مانگێک، ئەو پارەیە قەرزە و دەبێت بیداتەوە بە حکومەت، هەروەها هەندێک کەسیش هەن تەوافەی تانکییەکانیان نەبەستووە، ئەمانە بێگومان پارەیەکی زۆریان بۆ دێتەوە، چونکە ئاوێکی زۆر لە تانکییەکانیان بەفیڕۆ دەڕوات".  زەردەشت سەرسام ئەوەشی خستەڕوو، هەندێک خەڵک هەن دەستکاریی پێوەری کارەبا دەکەن یان بە چەکوش لێی دەدەن بۆئەوەی کەمتر بخوێنێتەوە، ئەو کەسانە سزا دەدرێن کە لە ٥٠٠ هەزار تاوەکو ملیۆنێک دینار دەبێت.