ئیسماعیل ئەحمەد تەمەنی ٥٢ ساڵە، خاوەنی پێنج منداڵە، بەهۆی کێشەی لەگەڵ هاوژینەکەی و وەکو خۆی دەڵێت، "لەژێر گوشاری ئەو، ساڵانێکە ماڵی جێهێشتووە و لە خانەی بەساڵاچووان ماوەتەوە".  دوای ئەوەی ئەو پیاوە بەناوی ئیسماعیل ئەحمەد بەهرام ویستوویەتی بگەڕێتەوە ماڵەکەی، لەلایەن هاوژینەکەیەوە رێگەی پێنەدراوە. ئەو دەڵێت، "هەندێک کەلوپەلم هێناوە کە ماڵم جێهێشت، بەڵام هیچم لانییە کە خواردنی پێ دروستبکەم، ئاویشی لێ نییە و نەمتوانی خاوێنیشی بکەمەوە، هێندە ماندوو و شەکەتم".  ئیسماعیل لە خانوویەکدا دەژی کە هیچ ئامرازێکی پێویستی تێدا نییە بۆ ژیان، نە ئاو و نە کارەبا و نە کەلوپەلی ناو ماڵیشی تێدا نییە، وەکو خۆی دەڵێت، "شۆفێری تەکسی بوو، بەڵام کە نەخۆشکەوت ئیدی لە ماڵەوە شوێنی نەما و دەرکرا".  ئیسماعیل ئەحمەد بەهرام ئاماژە بەوە دەکات، "لەگەڵ منداڵەکان یەکیان گرتووە، ئیدی من بۆ دەرەوە، ژیانی نێو خانەی بەساڵاچووان بۆمن زۆر زۆر ئەستەمە، من کێشەی تەندروستیم هەیە، هەم لەڕووی کەشوهەواکەی و هەم لەڕووی خواردنەکەیەوە، ئەم جومگانەی قاچم تووشی سەوەفان بوون و ناتوانم لەسەری بووەستم".  لە بەرچاوی تیمی رووداو تەلەفۆنی بۆ کوڕەکەی کرد، گەرچی کوڕەکەی پێی گوت "وەرەوە، بەڵام ئەوەشی گوت کە ناتوانێت بە خواستی خۆی خزمەتی بکەن، چونکە سێ کەسی دیکەیان لە ماڵەوە دەروون نەخۆشن".  هەژار حەکیم نزیکترین دراوسێی ئیسماعیلە و ئاگای لە حاڵیەتی، چ لە رابردوودا و چ لە ئێستاشدا، دەڵێت "لەگەڵ خێزانەکەی نەگونجاوە و ئەوانیش یەکیان گرتووە و وازیان لەم هێناوە".  خانەی بەساڵاچووانی هەولێر دەرگایان بەڕووی ئیسماعیل - دا دانەخسووە، گەرچی تەمەنەکەشی شیاوی ئەوە نەبووە لایان بمێنێتەوە.  سەنگەر جەمال، بەڕێوەبەری ماڵی بەساڵاچووانی هەولێر دەڵێت، "مافی وەرگرتنی لێرە نییە، بەڵام حکومەت ئەوەی رەچاو کردووە کە دەبێت شوێنی مانەوەی بۆ دابین بکات و هەرکات بگەڕێتەوە دەتوانێت بێتەوە".  ئیسماعیل ئێستا لە هەوڵدایە لە دادگە لە هاوژینەکەی جیاببێتەوە، وەکو خۆی دەڵێت، بۆ ئەوەیە "تاوەکو بتوانێت ژیانێکی نوێ دەستپێبکات ئەگەر هاوکاری بکرێت".