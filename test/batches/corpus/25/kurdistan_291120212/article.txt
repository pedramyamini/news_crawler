هێرشەکەی داعش بۆ سەر پێشمەرگە کاژێر ١٠: ٠٠ی شەوی رابردوو ٢٨ - ١١ - ٢٠٢١ روویداوە. وەزارەتی پێشمەرگەی هەرێمی کوردستان لە راگەیێنراوێکدا دەڵێت "تیرۆریستانی داعش لە پەلامارێکی ترسنۆکانەدا، پەلاماری خاڵێکی پاسەوانی هێزەکانی پێشمەرگەیان لە سنووری فەوجی ٣ی  لیوای ١٧ی پیادەیان لە سنووری (کفری)دا. "  وەزارەتی پێشمەرگە لە راگەیێنراوەکەدا ئاماژە بەوە دەدات "هێزەکانی پێشمەرگە ئازایانە و نەبەردانە، بەتووندی بەرپەرچی پەلامارەکەیان دایەوە و چەکداران و تیرۆریستانی داعش - یان راوناوە. "   لە بەشێکی دیکە راگەیێنراوەکەدا هاتووە کە "بارودۆخەکە لەژێر کۆنتڕۆڵی هێزەکانی  پێشمەرگە دایە و هێزەکانی پێشمەرگە لە راوەدوونانی تیرۆریستان بەردەوامن. "  لە راگەیێنراوەکەی وەزارەتی پێشمەرگە ئاماژە بە زیانەکانی شەڕەکە نەکراوە.  ئەم هێرشەی داعشە لەکاتێکدایە کە شەوی شەممە ٢٧ - ١١ - ٢٠٢١ چەکدارانی داعش لە ناوچەی تەپی تەڵان لە سنووری کوڵەجۆ هێرشیانکردە سەر هێزەکانی پێشمەرگە، لەکاتی بەهاناوەچوونی پێشمەرگەکانیش، بۆمبێکی چێندراو بە ئۆتۆمبێلێکی پێشمەرگەدا تەقییەوە و بەهۆیەوە پێنج پێشمەرگە شەهیدبوون و پێنجی دیکەش برینداربوون.   رۆژی دووشەممە کەسوکاری یەکێک لە پێشمەرگەکان بە رووداوی راگەیاند، ئێستا دوو لە پێشمەرگە بریندارەکان لە نەخۆشخانەی شار لە سلێمانی لە ژێر چاودێری پزیشکدان و دەشڵێت "یەکێکیان جەستەی بەهۆی تەقینەوەی بۆمبەکەوە سووتاوە. "  جووتیار عادل، گوتەبێژی حکومەتی هەرێمی کوردستان لەبارەی هێرشەکانی داعش لە سنووری کوڵەجۆ - کفری و شەهیدبوونی پێنج پێشمەرگە و برینداربوونی چەند پێشمەرگەیەک گوتی "حکومەتی هەرێمی کوردستان، چەندین جار حکومەتی فیدڕاڵی ئاگادارکردۆتەوە لەو بۆشاییە ئەمنییە کە لە ناوچە کوردستانییەکانی دەرەوەی ئیدارەی هەرێمدا هەیە. "  گوتەبێژی حکومەتی هەرێمی کوردستان دەشڵێت "حکومەتی هەرێمی کوردستان جەخت لەسەر زوو کاراکردنەوەی سەنتەری هاوبەشی ئەمنی لەنێوان هێزەکانی پێشمەرگە و سوپای عێراق دەکاتەوە. "  داعش لە ماوەکانی رابردوودا زیاتر لە چوار جار لەو سنوورە هێرشیکردووەتە سەر پێشمەرگە. هێرشەکانیش بەجۆرێکن سەرەتا تەقە لە سەنگەرەکانی پێشمەرگە دەکەن و هەر لە نزیکی شوێنەکەش بۆمبی چێندراو دادەنێن.  شۆڕش ئیسماعیل، وەزیری پێشمەرگە رۆژی یەکشەممە ٢٨ - ١١ - ٢٠٢١ لە شارەزوور بەشداریی پرسەی هاوخەمیی شەهیدانی پەلامارەکەی چەکدارانی داعشی لە سنووری میحوەری کوڵەجۆ کرد و رایگەیاند، "لە یەک دڵۆپ خوێنی ئەو شەهیدانە و شەهیدانی دیکەی هێزی پێشمەرگە خۆشنابین و بە تووندی وەڵامی تیرۆریستان دەدەینەوە و بەردەوام دەبین، تاوەکو لە رەگ و ریشەوە هەڵیاندەتەکێنین".