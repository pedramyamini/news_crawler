کۆنفرانسەکە هەشت کاژێری خایاند بە بەشداریی زیاتر لە ٤٠٠ کەس لە کەسایەتیە سیاسییەکان، دیپلۆماتکاران و چالاکڤانانی ژن بە ئامانجی باسکردن لە رۆڵی ژنان و بەشداریی ژنان لە سیاسەت و بەربەستەکانی بەردەمیان و ئەو تووندوتیژییانەی رووبەڕوویان دەبێتەوە.  نێچیرڤان بارزانی، سەرۆکی هەرێمی کوردستان رایگەیاند، "ئێمە بە شێوەیەکی کردەیی لە ماوەی ٢٠ ساڵی رابردوودا بە سێ میکانیزم کارمان لەسەر کەمکردنەوەی پەراوێزخستنی ئافرەت کردووە لە هەموو رەهەندەکانی ژیاندا".  رێواز فایەق، سەرۆکی پەرلەمانی کوردستان دەڵێت، "لە بواری یاسادانان و چاودێریکردن، خۆمان بە بەرپرسیار دەزانین بەرامبەر هەر جۆرە رووداو و تووندوتیژییەک کە لە ئاکامی بۆشایی یاسایی و کەموکوڕیی یاسا بەرکارەکان بەرامبەر ژنان و کچان ئەنجام دەدرێن".  بەڕێوەچوونی ئەم کۆنفرانسە لە کاتێکدایە، بەپێی راپۆرتێکی نەتەوە یەکگرتووەکان، عێراق لەڕووی کورسیی کۆتای ژنان لەسەر ئاستی جیهان لە پلەی ٧٠ یەمین وڵاتدایە.  نوێنەری نەتەوە یەکگرتووەکان لە عێراق لە گوتارەکەیدا چیرۆکی ئەو ئاڵنگارییانەی گێڕایەوە کە وەکو دیپلۆماتێکی ژن رووبەڕووی بووەتەوە.  جێنین هێنس پلاسخارت، نوێنەری نەتەوە یەکگرتووەکان لە عێراق گوتی، "بەم دواییانە، لە هەوڵێکی سوکایەتیکردندا، منیان بە ژنێکی پیر ناوبرد. ئەمە جیاکارییە لەسەر بنەمای تەمەن و رەگەز کە دوو رووی یەک دراون، با ئەوەش لەبیرنەکەین، پیاوێک لە تەمەنی من بە پیاوێکی گەنج ناودەبرێت، یان هەر ناوێکی دیکەی لێبنێن، ناوی دەنێن ژیر و ئەزمووندار، بەڵام بە من دەڵێن پیرەژن".  کۆنفرانسەکە هەشت گوتار و سێ پانێلی لەخۆگرتبوو؛ لە پانێلەکان باسی قەیرانی نێودەوڵەتی بۆ ژنان لەدوای داعش و یەکسانیی جێندەر و هێزی ژنان کرا.  ماری پارێت، بەڕێوەبەری ئۆفیسی پەیوەندییەکانی یەکێتیی ئەوروپا لە هەولێر گوتی، "ئێمە ئافرەتین و پێمانوایە ئافرەتی بەهرەدارمان زۆرە کە دەتوانن بەشداریی کارایان هەبێت؛ لە پانێلەکەی ئەمڕۆ لەگەڵ پانێلیستەکانی دی هاوڕابووین کە بەهێزکردنی ئافرەتان دەبێت کاری رۆژانەمان بێت".  مارک برایسن ریچاردسن، باڵیۆزی بەریتانیا لە عێراق رایگەیاند، "بەشداریی ژنان لە هەڵبژاردن زیادیکردووە، بەتایبەتی لە پەرلەمانی عێراق کە گەیشتووەتە سەرووی ٢٥ %. هیواخوازم ئەو ژنانە و هاوپیشەکانمان رۆڵێکی کارا لە بەرەوپێشبردنی ئەجێنداکان بگێڕن. رۆڵی زیاتریان هەبێت لە داڕشتنەوەی یاساکانی تایبەت بە پرسی مافەکانی مرۆڤ".  ئەم کۆنفرانسە بە هاوبەشی لەنێوان زانکۆکانی کوردستان - هەولێر، زانکۆی دهۆک، سەلاحەدین و سلێمانی رێکخرابوو.