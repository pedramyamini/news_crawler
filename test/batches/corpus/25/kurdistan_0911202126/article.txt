دلێر سایە، قایمقامی قەزای خانەقین لە سنووری پارێزگای دیالە بە تۆڕی میدیایی رووداوی راگەیاند، دوای داخستنی کەمپەکانی خانەقین بە بڕیاری وەزارەتی کۆچ و کۆچبەرانی عێراق، ئاوارەکان بە تەواوی نەگەڕاونەتەوە زێدی خۆیان، بەڵکو نزیکەی دوو هەزار خێزان ماونەتەوە و بەسەر گەڕەکە جیاجیاکانی خانەقین دابەشبوون "بۆیە هەواڵی گەڕانەوەیان بە تەواوی سیاسییە، ئەگەرنا بە کردەوە نەگەڕاونەتەوە".  قایمقامی قەزای خانەقین ئاماژەی بەوەکرد، مانەوەی ئاوارەکان "کاریگەریی نەرێنی لەسەر خانەقین کردووە لە رووی هەلی کار کە لەسەر حیسابی دانیشتووانی قەزاکەیە. هەروەها ژێرخان و خزمەتگوزارییەکان، زیانی زۆریان بەرکەوتووە بەهۆی ئەو  ئاوارانەوە".   دلێر سایە راشیگەیاند، پێشتر وەزارەتی کۆچ وکۆچبەرانی عێراق داوای لە بەڕێوەبەرایەتیی کۆچ و کۆچبەرانی خانەقین کرد شوێنی ئاوارەکانی قەزای شارەبان بکەنەوە، ئەمەش دوای رووداوەکانی ئەو قەزایە، بەڵام ئەوکات داوای لێبووردنیان کردووە بەوەی ناتوانن ئەو داواکارییە جێبەجێ بکەن، بەهۆی نەبوونی توانای لۆجستی بۆ پێشوازیکردن لەو ژمارە ئاوارەیە، بە تایبەتی دوای داخستنی کەمپەکان و هەڵگرتن و لابردنی سەرجەم پێداویستییەکان.