یەکێتیی خاوەن باخەکانی پارێزگای ورمێ دەڵێت، بەرهەمهێنانی هەر کیلۆ سێوێک چوار هەزار تمەن هەڵدەگرێت. ئەو ئەنجوومەنە داوایکردبوو هەر کیلۆیەک سێوی بن دار بە دوو هەزار تمەن بکڕدرێتەوە، بەڵام حکومەت هەزار و ٥٠٠ تمەنی وەکو نرخی گەرەنتیکراو دیاریکرد. لەگەڵ ئەوەشدا، ئامادەکاریی پێویستی بۆ کڕینەوەی سێوەکە و رەوانەکردنی بۆ کارخانەکان نەکردووە.  میدیای فەرمیی ئێران دەڵێت، بازرگانەکان هۆکاری سەرەکیی ئەم دۆخەن. ئەو سێوانەش لە قەراخ رێگەکان هەڵدراونەتەوە، سێوی خاوەن باخەکان نین، بەڵکو خاوەنیان ئەو دەڵاڵانەن کە کار بۆ کارخانەکان دەکەن. بەڕێوەبەرایەتیی کشتوکاڵی ورمێ بڕیاریداوە کارخانە و ناوەندەکانی کڕین، سێوی بن داران لە بازرگانانی سێو وەرنەگرن. بڕیارێک کە نیگەرانیی خاوەن سێوەکانی لێکەوتووەتەوە.  لە ئاستی ئێراندا، ورمێ زیاترین بەرهەمی سێوی هەیە. ئەمساڵ لەو پارێزگایە ملیۆنێک و ٢٧٠ هەزار تۆن سێو بەرهەمهاتووە. ٩٢ % سێوی پلە یەک و دوو بووە. بەشێک لە خاوەن باخەکان، بەهۆی تێچووی زۆری لە سیپەکردن و راگرتن لە ساردخانە، سێوی پلە دووشیان بە باوەرێن فرۆشتووە. دوای ساڵێک ماندووبوون، نیوە کەمتری ئەو پارەیەیان دەستکەوتووە کە لێیان خەرجکردووە.