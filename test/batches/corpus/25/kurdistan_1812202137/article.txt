هاوڕێ ساڵح، مامی دانەر دەڵێت، "بەردەوامین لە گەڕان بەدوای تەرمی دانەر، بۆ ئێمە وەکو کەسوکار دۆزینەوەی تەرمی دانەر زۆر گرنگە داوا لە خەڵک و لایەنە پەیوەندیدارەکان دەکەین بە هەر جۆرێک بێت هاوکاریمان بکەن لە دۆزینەوەی تەرمی دانەر".  جگە لە تەرمی دانەری تەمەن ١٠ مانگ کە بێسەروشوێنە، تەرمی شوانێکیش بە ناوی ئومێد سامن، کە ناسراوە بە گەنجۆ نامیق تەمەن ٢٠ ساڵ بەهۆی لافاوەکەوە تاوەکو ئێستا بێسەروشوێنە، کەسوکارەکەی سەرقاڵی گەڕانن بە دوای تەرمەکەی.  سامن عەبدوڵڵا، باوکی ئومێد دەڵێت، "خۆزگە من بوومایە لەجێگەی تۆ"، هەروەها لەبارەی شەوی لافاوەکەوە دەڵێت، "لێرە لە ژوورەکە تەختێکم دانابوو شەوانە لە حەسارەکە دەخەوتم، بەڵام نازانم ئەو شەوە کوڕەکەم نەگەڕایەوە ماڵ هەر لێرە خەوت، لە خەویشدابوو کە لافاو هاتووە لەگەڵ خۆی بردوویەتی تاوەکو ئێستا تەرمەکەمان نەدۆزیوەتەوە".  تیمەکانی بەرگریی شارستانیی هەولێر لە دوای رووداوەکەوە دەستیان کردووە بە گەڕان بەدوای تەرمە ونبووەکان.  سەرکەوت کاڕەش، گوتەبێژی بەرگریی شارستانیی هەولێر دەڵێت، "هەوڵەکان بۆ گەڕان بە دوای ئەو دوو تەرمە ونبووە بەردەوام دەبێت، بەڵام دۆزینەوەی تەرمی منداڵەکە بۆ ئێمە هەندێک قورسە کاتی دەوێت تاوەکو بتوانین تەرمەکە بدۆزینەوە، بەڵام ئێمە لە هەوڵەکانمان بەردەوام دەبین تاوەکو هەردوو تەرمەکە بدۆزینەوە".  بەهۆی لافاوەکەی رۆژی هەینی ١٢ کەس لە هەولێر گیانیان لەدەستدا، جگە لە هاونیشتمانیان؛ هاووڵاتیی بەبنەچە عەرەب، نیپاڵی و تورکیش لەنێو ئەوانەدا بوون کە گیانیان لەدەستداوە. تەرمی ١٠ کەسیان دۆزراوەتەوە و تەرمی دووشیان تاوەکو ئێستا بێسەروشوێنە.