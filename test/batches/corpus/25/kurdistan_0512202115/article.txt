ئومێد ئەحمەد، گوتەبێژی وەزارەتی کارەبای هەرێمی کوردستان بە رادیۆی رووداوی راگەیاند: "ئێستا لە هەرێمی کوردستان خواست لەسەر شەش هەزار مێگاوات کارەبا هەیە. ئەگەر هیچ گرفتێکی تەکنیکیمان نەبێت و هێڵەکانمان باش بن و پەستانی زیادەمان نەبێت، دەتوانین ٢٤ کاژێر کارەبا بدەین. ژێرخانی کارەبای هەرێمی کوردستان زیاتر لە حەوت هەزار مێگاواتە، بەڵام سووتەمەنیمان نەبووە کە چوار هەزاریشی بەرهەم بهێنین. "  گوتەبێژی وەزارەتی کارەبای هەرێمی کوردستان لەبارەی فرۆشتنی کارەباوە بە شارەکانی عێراق گوتی: "ئەو یەکانەی کارەبا کە سووتەمەنییان بۆ دابین نەکراوە راوەستاون و هی وەبەرهێنەرەکانیشن، لەبەر ئەوەی ئێمە نەمانتوانیوە سووتەمەنییان بۆ دابین بکەین، وەبەرهێنەرەکان لەلایەن کەرکووک و موسڵەوە سووتەمەنییان بۆ دابینکراوە بۆ ئەوەی ئەو یەکانە کاریان پێبکرێت و وزەکەیان بەوان بدرێت. بابەتی دانی کارەبا بە موسڵ و کەرکووک ئەمەیە. "  بەشێکی هاونیشتمانییان گلەیی ئەوە دەکەن کە کاژێرەکانی پێدانی کارەبا کەمە و لە ئاستی پێویستدا نییە.  ئومێد ئەحمەد ئاماژەی بەوە دا، تاوەکو کۆتایی مانگی ١١ی ئەمساڵ بە تێکڕایی لە هەرێمی کوردستاندا ١٤ بۆ ١٥ کاژێر کارەبا دراوە. بە دڵنیاییەوە دەبێت کارەبا بە شێوەیەکی یەکسانی بە هەموو ناوچەکان بدرێت، بەڵام ئەگەر جیاوازی هەبوو دەبێت هۆکاری خۆی هەبێت. هەندێک جاریش هۆکارەکان تەکنیکین، وەک پەستانی زیادە و نزمیی ڤۆڵتیە. ئەمانە وادەکەن کە ناوچەیەک لە ناوچەیەکی دیکە جیاواز بێت.  ئومێد ئەحمەد ئەوەیشی خستەڕوو، لەو دۆخانەدا کە پلەی گەرما دەگۆڕێت، بە تایبەتی لەو ناوچانەدا کە جیاوازیی پلەی گەرما هەیە، بۆ نموونە لە وەرزی سەرمادا لە ناوچە کوێستانییەکان بەو رێژە کارەبایەی بە فەرمانگەی کارەباکەیان دراوە، بەهۆی سەرماوە توانیویەتی کەمتر کارەبا بدات. دیسانەوە بۆ ناوچە گەرمەکانیش لە وەرزی گەرمادا پێچەوانە دەبێتەوە.  وەزارەتی کارەبایش گلەیی لەوە دەکات کە هاونیشتمانییان کارەبا بۆ گەرمکردنەوە بەکاردەهێنن و دەڵێت، کێشەی ئەوان ئەوەیە کە بە پێچەوانەی هەموو دنیاوە لە هەرێمی کوردستاندا وزەی کارەبا بۆ گەرمکردنەوە بەکاردەهێنرێت.   نزیکەی ملیۆنێک و ٧٠٠ هەزار هاوبەشی کارەبا لە هەرێمی کوردستان هەن. نزیکەی ملیۆنێک و ١٠٠ هەزاریان پێوەری زیارەکیان بۆ بەستراوە.  گوتەبێژی وەزارەتی کارەبا گوتی: " ئەم پێوەرانەیش هێشتا ئەو بەرنامەیەیان لەسەر دانەنراوە کە ئەم سیستمە بەڕێوەدەبات، چونکە تەواو نەکراوە و زۆری ماوە. هاوکات ئێمە لە هەرسێ ساڵی ٢٠١٩، ٢٠٢٠ و ٢٠٢١ مدا بە تێکڕای هەموو ساڵ لە چاو ساڵانی پێشتردا سێ کاژێر کارەبامان زیاد کردووە. "  ئومێد ئەحمەد گوتیشی: "وەزارەتی کارەبا لە ساڵی ٢٠٢١ ـدا هیچ بڕە پارەیەکی بۆ دابین نەکراوە. داهاتی خۆمان تەنیا ٨ % ـی بۆ ئێمە بووە و ئەوی دیکەی چووەتەوە بۆ وەزارەتی دارایی. "  بەپێی ئاماری وەزارەتی کارەبا لە ماوەی زیاتر لە ساڵێکدا زیاتر لە ١٨ هەزار سەرپێچییان تۆمار کردووە و رێکاریان بەرامبەر سەرپێچیکاران گرتووەتە بەر.   لە رێنمایی نوێی وەزارەتی کارەبادا هاتووە کە هەرکەسێک جاری یەکەم سەرپێچی بکات سزای ماددی دەدرێت و لە جاری دووەمدا دەدرێتە دادگە.  بە بڕیاری ئەنجوومەنی وەزیران، تاوەکو ٣١ - ١٢ - ٢٠٢١ هەر هاوبەشێکی کارەبا پارەی قەرزی کارەبای لابێت وەزارەتی کارەبا لە ١٥ % ی خۆش دەبێت.