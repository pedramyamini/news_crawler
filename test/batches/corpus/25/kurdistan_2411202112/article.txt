ئارام مەلا محەممەد، بەڕێوەبەری ناوەندی رۆشنبیریی ئەدیبان بۆ بڵاوکردنەوەی کتێب بە رادیۆی رووداوی راگەیاند: "چاپکردنی کتێب لە دەرەوەی وڵات پەیوەندیی بەو توانا بەرزەی وڵاتانی دراوسێ لە چاپدا هەیە. ئێستا کتێبی هەرێمی کوردستان زۆربەی لە ئێران چاپ دەکرێت، لەبەر ئەوەی لەوێ چاپخانەی زۆر پێشکەوتوو و نوێی ٢٠١٩ - ٢٠٢٠ هەیە. لای ئێمە هێشتا چاپخانەکان ئامێری ساڵانی ٢٠٠٠ - ٢٠٠٢ بەکاردەهێنن. "  بەڕێوەبەری ناوەندی رۆشنبیریی ئەدیبان ئەوەی خستەڕوو کە وەزارەتی پەروەردە ساڵانە تەنیا کتێبی پرۆگرامەکانی خوێندن لە دەرەوە چاپ نەکات و بە چاپخانەکانی ناوخۆی بدات، چاپخانەکان دەرفەتیان نابێت کار بۆ ناوەند و دەزگا کوردییەکان بکەن. گوتی: "چەند ساڵە هاوار دەکەین با ئەم کتێبانەی وەزارەتی پەروەردە نەبرێنە لوبنان و لە ناوخۆ چاپ بکرێن! "  حەسەن رەحیم، خاوەنی کۆمپانیای ئەتڵەس ئەسیڵی رێکخەری پێشانگەی نێودەوڵەتیی کتێب لە سلێمانی گوتی: "چاپکردنی کتێب لە دەرەوەی وڵات بۆ ئەوە دەگەڕێتەوە کە وەزارەتەکان پلانی پێشوەختەیان نییە. ئەگەر وەزارەتی رۆشنبیری لایەکی جیددی لەم بابەتە بکاتەوە، دەتوانرێت هەلی کاری زۆر لە ناوخۆدا بڕەخسێنرێت. "  لای خۆیشیەوە بەختیار حەسەن، لیژنەی ئامادەکاری پێشانگەی نێودەوڵەتیی کتێب لە وەزارەتی رۆشنبیرییش گوتی: "نزیکەی دوو هەفتە لەمەوپێش لە وەزارەتی رۆشنبیرییەوە چەند بڕیارێک لەبارەی چاپخانەکانەوە دەرچووەکە تایبەتە بە شێوازی باجدانیان. چاپخانەکانی ئێمە لە رووی کوالێتییەوە هیچیان لە چاپخانەکانی دەرەوە کەمتر نییە. ئێمە هەوڵ دەدەین کار بکەین کە کتێب لە ناوخۆدا چاپ بکرێت، بەتایبەتی لە ئاسانکاریکردن بۆ چاپخانەکان لە هێنانی کاخەز. هۆکاری ئەوەی وەزارەتی پەروەردە کتێبەکانی خوێندن لە دەرەوە چاپ دەکات ئەوەیە کە لە دەرەوە تێچووەکەی کەمترە. "  رێکخەرانی پێشانگەکە باس لەوە دەکەن کە ژمارەی سەردانیکەران زیادی کردووە. هاوکات ئاماژە بەوەیش دەدرێت کە فرۆشی کتێبە ئایینییەکان لە کتێبەکانی دیکە زیاترە.  حەسەن رەحیم، خاوەنی کۆمپانیای ئەتڵەس ئەسیڵی رێکخەری پێشانگەی نێودەوڵەتیی کتێب لە سلێمانی گوتی: "لەم پێشانگەیەدا نزیکەی نیوملیۆن سەرچاوە نمایش کراون. ژمارەی سەردانیکەرانیش زیاد بووە کە ئەمیش جێگەی دڵخۆشییە. "  ئارام مەلا محەممەد گوتی: "نەک هەر ئەم پێشانگەیە، لە هەموو پێشانگەکانی دیکەیشدا کتێبە ئایینییەکان خواستی زۆریان لەسەر بووە. ئەمەیش چەند هۆکارێکی هەیە کە سەرەکیترینیان ئەوەیە هەندێک لەو دەزگایانەی لە دەرەوەی عێراقەوە دێن هەندێک بابەتی ئایینییان پێیە کە لە کتێبخانەکانی هەرێمی کوردستاندا دەست ناکەون یان زۆر گرانن، بۆیە خوێنەری ئایینی بەتایبتی بۆیان دێن. "  بەختیار حەسەن،  لیژنەی ئامادەکاری پێشانگەی نێودەوڵەتیی کتێب لە وەزارەتی رۆشنبیری گوتی: "هەر پێشانگەیەک دەکرێتەوە لیژنەیەکی چاودێریی بۆ پێکدەهێنرێت. ئێمە بەر لەوەی دەزگاکان بەشدار بن ناونیشانەکانمان بە دەست گەیشتوون و سەرمان کردوون هیچ ناونیشانێکی وایان تێدا نەبووە کە رەت بکرێتەوە. هەر ناونیشانێک لە رێنماییەکان بەدەر بێت، لەلایەن لیژنەی ئەمنییەوە کۆدەکرێتەوە و لە پێشانگەکەدا لادەبرێت. "  رۆژی ٢٠٢١/١١/١٨ پێشانگەی نێودەوڵەتیی کتێب لە سلێمانی کرایەوە کە تاوەکو رۆژی ٢٠٢١/١١/٢٧ دەخایەنێت و سەدان ناوەندی ناوخۆیی و دەرەکی بە ملیۆنان ناونیشانی جیاوازەوە تێیدا بەشدارن.