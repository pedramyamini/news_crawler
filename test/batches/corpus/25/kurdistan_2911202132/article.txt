ئەمڕۆ دووشەممە ٢٩ - ١١ - ٢٠٢١ دوای دوو رۆژ لە هێرشی داعش بۆ سەنگەرێکی پێشمەرگە، بریندارێکی دیکەی هێرشەکە بە ناوی عومەر تۆفیق حەمید کە لەدایکبووی ١٩٨٦ ـە بەهۆی سەختیی برینەکەیەوە گیانی لەدەستدا.  شەوی شەممە ٢٧ - ١١ - ٢٠٢١ چەکدارانی داعش لە ناوچەی تەپی تەڵان لە سنووری کوڵەجۆ هێرشیانکردە سەر هێزەکانی پێشمەرگە، لەکاتی بەهاناوەچوونی پێشمەرگەکانیش، بۆمبێکی چێندراو بە ئۆتۆمبێلێکی پێشمەرگەدا تەقییەوە و بەهۆیەوە پێنج پێشمەرگە شەهیدبوون و پێنجی دیکەش برینداربوون، کە ئەمشەو یەکێک لە بریندارەکان گیانی لەدەستدا.   شێرزاد محەممەد کە خزمێکی نزیکی عومەر تۆفیقە بە تۆڕی میدیایی رووداوی راگەیاند، ئێوارەی ئەمڕۆ نزیک کاژێر ٩ گیانی لەدەستداوە و تەرمەکەی رەوانەی پزیشکی دادی سلێمانی دەکەن و سبەینێش لە کەلار بەخاکی دەسپێرن.  عومەر تۆفیق لە ساڵی ٢٠٠٤ ـەوە پێشمەرگەیە و پێنج منداڵی هەیە کە یەکێکیان کوڕە و چواری دیکەیان کچن.  ناوی شەهید و بریندارەکانی پێشمەرگە و شوێنی نیشتەجێبوونیان:   ئیسماعیل محەممەد - سەیدسادق  هێمن رۆستەم محەممەد - سەیدسادق  جەمال کەریم محەممەد - هەڵەبجەی تازە   عەفان خالید حەمە عەلی - خورماڵ