رۆژی چوارشەممە ١٠ - ١١ - ٢٠٢١، نەوزاد شێخ کامیل، بەڕێوەبەری گشتیی بازرگانیی هەرێمی کوردستان بە تۆڕی میدیایی رووداوی راگەیاند، دوای هەوڵەکانی وەزارەتی بازرگانیی هەرێمی کورستان، وەزارەتی بازرگانیی عێراق رەزامەندی پیشاندا هاوکاری زیانلێکەوتووانی لافاوەکەی هەولێر بکات.  نەوزاد شێخ کامیل گوتی: "داوامان لە پارێزگاری هەولێر کرد لیستی زیانلێکەوتووانمان بۆ بنێرێت، بە سوپاسەوە ناوی ٥٥٠ خێزانیان بۆ ناردین، دوێنێ سێشەممە لە عێراقەوە ٥٥٠ سەبەتەی خۆراکمان بەدەستگەیشت و هەر دوێنێ ٢٠٠ خێزان خۆراکیان بەسەردا دابەشکرا، ئەوەشی ماوەتەوە ئەمڕۆ دابەشی دەکەین".  ئاماژەی بەوەشکرد، دابەشکردنی هاوکارییەکان لەلایەن رێکخراوی خێزخوازیی بارزانییەوە دەبێت بە هاوکاری پارێزگاری هەولێر.   خۆراکەکە بریتییە لە، فەردەیەک شەکر، کارتۆنێک زەیت، هەروەها کارتۆنێک کە برنج، دۆشاو، نیسک و نۆکی تێدایە.  رۆژی ٩ - ١١ - ٢٠٢١، ئومێد خۆشناو، پارێزگاری هەولێر بە تۆڕی میدیایی رووداوی راگەیاند، هەر ماڵێک کە بەهۆی لافاوەکەوە زیانی بەرکەوتووە بە بڕی سێ هەزار دۆلار قەرەبوو دەکرێنەوە، کە ژمارەیان ٦٣٠ ماڵە.  رۆژی ٨ - ١١ - ٢٠٢١، حکومەتی عێراق بڕی سێ ملیار دیناری وەکو قەرەبوو بۆ زیانلێکەوتووانی لافاوەکەی سنووری پارێزگای هەولێر نارد. هەروەها حکومەتی هەرێمی کوردستانیش بڕی ٥٠٠ ملیۆن دیناری بۆ هەمان مەبەست تەرخانکرد.   رۆژی ٣٠ - ١٠ - ٢٠٢١، بەهۆی بارانی بەلێزمە، لە چەند شوێنێکی هەولێر لافاو دروستبوو، بەپێی راگەیێندراوێکی ئەو کاتەی نووسینگەی پارێزگای هەولێر، بەهۆی ئەو لافاوەوە زیاتر لە ٥٦٠ خێزان ناوماڵ و کەلوپەلەکانیان بە تەواوی لەنێوچوون، هەروەها ١٣٠ ئۆتۆمبێل بەر لافاو کەوتوون و لەکارکەوتوون.  ١٢٧ خانوو، دوو قوتابخانە و چەند پڕۆژەیەکى دروستکردنى شەقام و تۆڕەکانى کارەبا و ئاو و ئاوەڕۆکانیش زیانیان بەرکەوتووە.