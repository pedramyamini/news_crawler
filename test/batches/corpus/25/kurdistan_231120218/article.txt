بەشی ئۆپەراسیۆنە تایبەتەکانی هاوپەیمانیی نێودەوڵەتی ئەمڕۆ سێشەممە ٢٣ - ١١ - ٢٠٢١ تویتێکی بڵاوکردووەتەوە و تێیدا هاتووە: "لە زنجیرەیەک ئۆپەراسیۆندا، بەڕێوەبەرایەتیی دژە تیرۆری عێراق بە پاڵپشتیی هاوپەیمانیی نێودەوڵەتی، چوار ئەندامی داعشیان لە نزیک هەولێر دەستگیرکرد".   لە بەشێکی دیکەی تویتەکەدا هاتووە، ئەو "ئۆپەراسیۆنانە توانای داعش بۆ هەبوونی هاوئاهەنگی لە جموجووڵیان و بێزارکردنی خەڵکی عێراق کەم دەکەنەوە".   تاوەکو ئێستا لایەنە پەیوەندیدارەکانی حکومەتی هەرێمی کوردستان و دژەتیرۆری عێراق هیچ زانیارییەکیان لەبارەی ئۆپەراسیۆنەکە بڵاونەکردووەتەوە بۆ ئەوەی کات و شوێنەکەی بە وردی بزانرێت.   لە کۆتایی ساڵی ٢٠١٧ دا حەیدەر عەبادی، سەرۆکوەزیرانی ئەو کاتەی عێراق کۆتاییهاتنی شەڕی داعشی لە وڵاتەکەی راگەیاند، بەڵام جموجووڵ و هێرشەکانی داعش بەردەوامن، بەتایبەتی لە ناوچە کوردستانییەکانی دەرەوەی ئیدارەی هەرێمی کوردستان.