سەربەست عوسمان، بەڕێوەبەری ئاوی سلێمانی بە رادیۆی رووداوی راگەیاند، "کانیاوەکانی سەرچنار پار نەتەقین، بەڵام خۆشبەختانە ئەمڕۆ تەقین و ئاوێکی زۆریان پێدا دێت".  هاوکات باران لافاوی هەستاندووە و بەو هۆیەوە کێشە لە وێستگەکانی بەرهەمهێنانی کارەبای بەنداوی دووکاندا دروستبوو و ئاوی بەشێک لە گەڕەکەکانی سلێمانی بڕدرا.  بەڕێوەبەری ئاوی سلێمانی گوتیشی، "بەهۆی لافاوەوە کارەبا لە وێستگەی یەک و دووی بەنداوی دووکان پچڕا، چونکە کێشە لە تۆرباینەکاندا دروستبوو. ئەوەیش بووە هۆی ئەوەی کارەبا نەمێنێت و ئاوی بەنداوەکەیش بگیرێتەوە. هێشتا ئاو نەگەیشتووەتەوە وێستگەکانی ئاو تاوەکو ئاو بۆ خەڵک بەربدەینەوە".  بە گوتەی سەربەست عوسمان، ئێستا پچڕانی کارەبای وێستگەکانی یەک و دووی بەنداوی دووکان چاک کراونەتەوە، بەڵام هێشتا ئاو لە بەنداوەکەوە بە وەرگرەکانی ئەوان نەگەیشتووە، چونکە تا ئاو لە بەنداوەکەوە دەگاتە وەرگرەکان، دوو کاژێری پێدەچێت.  بەڕێوەبەری ئاوی سلێمانی ئاماژەی بەوەش کرد، "چاوەڕێین ئاوەکە بگات تاوەکو وێستگەکان بخەینەوە کار و ئاو بۆ خەڵک بەربدەینەوە".  لە سلێمانی گەڕەکی وڵووبە کێشەی ئەوەی هەیە کە تۆڕی ئاوی خواردنەوەی نییە و خەڵک بە زەحمەت ئاو بۆ پێویستییەکانیان دابین دەکەن.  بەڕێوەبەری ئاوی سلێمانی گوتی، "زۆر گەڕەکی سلێمانی هەن کە تۆڕی ئاویان نییە. ئێمە لە سلێمانیدا بایی ١١١ ملیار دینار دەرخستەی گۆڕین و دانانی تۆڕی ئاومان هەیە. هێشتا شوێنیش هەیە کە دەرخستەیان بۆ نەکراوە".