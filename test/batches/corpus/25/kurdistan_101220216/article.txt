بەرزان کەریم، بەڕێوەبەری گشتیی شارەوانییەکانی گەرمیان، ئەمڕۆ هەینی ١٠ - ١٢ - ٢٠٢١، بە تۆڕی میدیایی رووداوی راگەیاند: "بەهۆی خەرجنەکردنی مووچەکانییانەوە، ماوەی چەند رۆژێکە کرێکارانی کۆمپانیای گەردین کە زبڵی شارەوانییەکانی سنووری ئیدارەی گەرمیان کۆدەکاتەوە، مانیانگرتووە، ئەوەش بووەتە هۆی کۆبوونەوەی خۆڵ و خاشاکێکی زۆر لە سەنتەری شارەوانییەکان و بە دیاریکراوی شاری کەلار".  بە گوتەی بەرزان کەریم کرێکارەکانی ئەو کۆمپانیایە مووچەی مانگەکانی ١٠ و ١١ یان وەرنەگرتووە، ئەوە جگە لەوەی مووچەی تەواوی مانگەکانی ٨ و ٩ شیان وەرنەگرتووە، چەکی بانکییان لەلایەن شارەوانییەکانی گەرمیانەوە بۆکراوە، بەڵام وەزارەتی دارایی و بانک بەپاساوی نەبوونی نەختینەی دارایی، چەکەکەیان بۆ ناکەن بە پارەی کاش".  بەڕێوەبەری گشتیی شارەوانییەکانی گەرمیان داوا لە وەزارەتی دارایی دەکات پارەی ئەو کرێکارانە خەرجبکات و دەڵێت: "زبڵێکی زۆر کۆبووەتەوە، ئەگەر کرێکارەکان بەردەوام بن لە مانگرتن ئەوە کارەساتێکی ژینگەیی لە گەرمیان روودەدات. "  بەڕێوەبەرایەتیی شارەوانییەکانی گەرمیان لە ١٣ شارەوانی پێکدێت نزیکەی ٦٣٠ کرێکار لە سنووری ئەو ١٣ شارەوانییە زبڵ و خاشاک کۆدەکەنەوە.