وەزارەتى خوێندنى باڵا و توێژینەوەى زانستى لە راگەیێندراوێکدا رایگەیاند، "لە ئێستاوە دەرگاى پێشکەشکردن بۆ سكۆله‌رشیپی خوێندنى باڵاى هەنگاریا دەکرێتەوە".  وەزارەتی خوێندنی باڵا کۆمەڵێک مەرج و رێنوێنیی داناوە کە ئەمانەن:  - پێشکەشکار دەبێت هاونیشتیمانى هەرێمى کوردستان بێت.  - پێشکەشکار ئەگەر فەرمانبەر یا مامۆستا بێت لە دامودەزگاکانی هەرێمی کوردستان، ئەوا دەبێت بە لایەنی کەم دوو ساڵ خزمەتی هەبێت لە دوای بەدەست هێنانی دوایین بڕوانامە، واتا لە دوای بە دەستهێنانی دواین بڕوانامە.  - خوێندن لەم زەمالەیە بە زمانی ئینگلیزییە، دەبێت پێشکەشکار بە لایەنی کەم ئاستی زمانی ئینگلیزی ٥ بێت لە تاقیکردنەوەی IELTS یان هاوتاکەی لە تاقیکردنەوە ستانداردەکانی دیکەی توانستی زمان کە بریتین لە (TOEFL IBT , PTE) وەک خشتەی بەراوردکاری لە خوارەوەیە:  بەراوردکاریی تاقیکردنەوەکانی زمانی ئینگلیزی  - کاتێک وەزارەتەکەمان داوای دۆکیومێنتی پێویست دەکات، دەبێ تێستی زمان بەسەر نەچووبێت.  - داواکار دەبێت لە هەمان بواری خۆی داواکاری بۆ بەرنامەی ماستەر پێشکەش بکات. (واتا بەکالۆریۆس و ماستەرەکەى لە هەمان بوار بێت).  - ئەم زەمالەیە پشتگیریی مۆڵەتی هاورێیەتی هاوسەری ناکات. هەروەها پرۆسێسی ڤیزەی هاوسەر و منداڵ ناکرێت.  - بەربژێری سەرکەوتوو ئەگەر دامەزراو بێت، ئەوا لەلایەن وەزارەتی پەیوەندیدار تەنها مۆڵەتی خوێندنی پێدەدرێت واتا بە مووچەی بنەڕەتی و دەرماڵە جێگیرەکان.  - لەکاتی داواکردنی بەڵگەنامەکان لەلایەن وەزارەتەکەمان، داواکار دەبێت نووسراوی لاری نەبوون لە فەرمانگەکەی خۆی پێشکەش بکات.  - بەربژێری سەرکەوتوو لەلایەن وڵاتی هەنگاریا مانگانە بڕی نزیکەی ١٢٠ یۆرۆی وەک دەرماڵەی مانگانە پێدەدرێت و بیمەی تەندروستی و کرێی خوێندن و بەشی ناوخۆیی لە زانکۆ بۆ دابین دەکرێت، بەڵام کرێی فڕۆکەی بۆ دابین ناکرێت.   - دوا مۆڵەت بۆ پێشکەشکردن بریتییە لە ١٥ - ١ - ٢٠٢٢ وەزارەتەکەمان ئەم بوارانەی خوارەوەی بۆ خوێندنی ماستەر دیاری کردووە: واتا پێشکەشکار تەنها دەبێت داواکاری بۆ ئەم بەرنامانەی خوارەوە پێشکەش بکات، بە پێچەوانەوە دواجار لەلایەن وەزارەتەکەمان کاری لە سەر ناکرێت:  ئەو بوارانەی کە دەرفەرتی زەمالەی بۆ خوێندنی ماستەر تێدا دەڕەخسێنرێت  - پێشکەشکردن راستەوخۆ و تەنها لە رێگەی ماڵپەڕی سەرەکیی زەمالەکە (هەنگاریا) دەبێت.  - دوای دەرچوونی ئەنجامی بەرایی لەلایەن هەنگاریاوە، وەزارەتەکەمان لەسەر بنەمایی رێنمایی ژمارە ٥ی سالی ٢٠٢١ کاندیدەکان هەڵدەبژێرێت.  - ئەگەر کاندیدی سەرکەوتوو پاشگەز بووەوە یا بەردەوام نەبوو لە خوێندن، ئەوا ناوی دەخرێتە لیستی ڕەش و بۆی نییە داواکاری پێشکەش بە هیچ بەرنامەیەکی خوێندنی باڵای ناوخۆیی یا دەرەوە بکات.  - هەر کاتێک کاندید بەڵگەنامەی نادروست پێشکەش بە لایەنی هەنگاریا یا وەزارەتەکەمان بکات، ئەوا دەخرێتە لیستی ڕەش و زەمالەکەی هەڵدەوەشێنرێتەوە.  - لەبەر ئەوەی پێشکەشکردن ڕاستەوخۆ لەڕێگەی ماڵپەری زەمالەکەیە، و تا دەرچوونی ئەنجامی بەرایی، وەزارەتەکەمان هیچ فایلی لەبەردەست نییە تا کاری لەسەر بکات، بۆیە تا دەرچوونی ئەنجامی زەمالەکە لەڕێگەی ماڵپەری وەزارەتەکەمان، بە هیچ شێوەیەک سەردانی وەزارەت مەکەن.  - پێشکەشکار دەبێت هاووڵاتی هەرێمی کوردستان بێت.  - پێشکەشکار ئەگەر فەرمانبەر یا مامۆستا بێت لە دامودەزگاکانی هەرێمی کوردستان، ئەوا دەبێت بە لایەنی کەم دوو ساڵ خزمەتی کرداری هەبێت لە دوای بە دەستهێنانی دوایین بڕوانامە.  بەڵام سەبارەت بە دەرچووانی بەرنامەی تواناسازی دەبێت پابەندی ئەم رێککەوتننامەیە بن کە پێشتر لەگەڵ وەزارەت واژۆیان کردووە.  - خوێندن لەم زەمالەیە بەزمانی ئینگلیزیە، دەبێت پێشکەشکار بە لایەنی کەم ئاستی زمانی ئینگلیزی  ٥ IELTS یان هاوتاکەی لە تاقیکردنەوە ستانداردەکانی دیکەی توانستی زمان کە بریتین لە (Pearson و IPT TOEFL) (وەک خشتەی بەراوردکاری خوارەوە):  بەرواردکاریی تاقیکردنەوەکانی زمانی ئینگلیزی  - کاتێک وەزارەتەکەمان داوای دۆکیۆمێنتی پێویست دەکات، دەبێ تێستی زمان بە سەر نەچووبێت.  - داواکار دەبێت لە هەمان بواری خۆی داواکاری بۆ بەرنامەی دکتۆرا پێشکەش بکات. (واتا ماستەر و دکتۆراکەی لە هەمان بوار بێت).  - ئەم زەمالەیە پشتگیری مۆلەتی هاوڕێیەتی هاوسەری ناکات. هەروەها پرۆسێسی ڤیزەی هاوسەر و منداڵ ناکرێت.  - کاندیدی سەرکەوتوو ئەگەر دامەزراو بێت، ئەوا لە لایەن وەزارەتی پەیوەندی دار تەنها مۆڵەتی خوێندنی پێدەدرێت واتە بە مووچەی بنەڕەتی و دەرماڵە جێگیرەکان.  - لە کاتی داوا کردنی بەڵگەنامەکان لە لایەن وەزارەتەکەمان، داواکار دەبێت نوسراوی لاری نەبوون لە فەرمانگەکەی خۆی پێشکەش بکات.  - کاندیدی سەرکەوتوو لەلایەن وڵاتی هەنگاریا مانگانە بڕی نزیکەی (٣٩٠ - ٥٠٠) یۆرۆی وەک دەرماڵەی مانگانەى پێدەدرێت، هەروەها بیمەی تەندروستی و کرێی خوێندن و بەشی ناوخۆیی لە زانکۆ بۆ دابین دەکرێت. بەڵام کرێی فڕۆکەی بۆ دابین ناکرێت.  - دوا مۆڵەت بۆ پێشکەشکردن بریتیە لە ١٥ - ١ - ٢٠٢٢ ئەو بوارانەی کە بۆ خوێندنی دکتۆرا زەمالەی بۆ دەڕەخسێنرێت  - پێشکەشکردن راستەوخۆ و تەنها لە رێگەی ماڵپەڕی سەرەکیی زەمالەکە (هەنگاریا) دەبێت.  - دوای دەرچوونی ئەنجامی بەرایی لەلایەن هەنگاریاوە، وەزارەتەکەمان لەسەر بنەمایی رێنوێنیی ژمارە ٥ی ساڵی ٢٠٢١، کاندیدە سەرکەوتووەکان هەڵدەبژێرێت.  - ئەگەر کاندیدی سەرکەوتوو پاشگەز بووەوە یان بەردەوام نەبوو لە خوێندن، ئەوا ناوی دەخرێتە لیستی رەش و بۆی نییە داواکاری پێشکەش بە هیچ بەرنامەیەکی خوێندنی باڵای ناوخۆیی یا دەرەوە بکات.  - هەر کاتێک کاندید بەڵگەنامەی نا دروست پێشکەش بە لایەنی هەنگاریا یا وەزارەتەکەمان بکات، ئەوا دەخرێتە لیستی رەش و زەمالەکەی هەڵدەوەشێنرێتەوە.  - لەبەر ئەوەی پێشکەشکردن راستەوخۆ لە رێگەی ماڵپەری زەمالەکەیە و، تا دەرچوونی ئەنجامی بەرایی، وەزارەتەکەمان هیچ فایلی لەبەردەست نییە تا کاری لەسەر بکات، بۆیە تا دەرچوونی ئەنجامی زەمالەکە لە رێگەی ماڵپەڕی وەزارەتەکەمان، بەهیچ شێوەیەک سەردانی وەزارەت مەکەن.