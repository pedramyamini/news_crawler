لەو رۆژی نۆرەی حاجی وەلی جان و چەند دانیشتووانێکی دیکە بوو، پێش ئەوەی حاجی دەبەی سێیەمی پڕ ئاو بکات، ئاوەکە بەرەو نەمان دەچوو، ئەو کە دانیشتووی کەمەر کەلاخ - ە، دەڵێت "پێشتر بیرێکمان لەوێ هەبوو، بەڵام ئێستا وشکی کردووە. ئاو نەماوە و ئەوەشی ماوە تامی تێکچووە. ئێستا کەمتر لە ١٥ بەساڵاچوو لە گوند ماون. خەڵک لەبەر برسێتی کۆچ دەکەن، بەڵام ئەی چی لەبارەی ژن و منداڵەکان؟ ئەی ئەوان چی بکەن؟ خەڵکی هەمووی چووە ئێران، پاکستان و تورکیا، ناچاربوون لەبەر هەژاری و برسێتی ئەمە بکەن".  ئەو دەبانەی ماونەتەوە، کوڕەکانی حاجی بە دووریی سێ کیلۆمەتر عەرەبانەکە پاڵپێوەدەدەن بۆئەوەی لە سەرچاوەیەکی دیکەوە ئاو پەیدابکەن. وشکەساڵی، لە کۆی ٣٤ ویلایەتی ئەفغانستان، تەنگی بە ٢٥ یان هەڵچنیوە.  گوندی کەمەر کەلاخ لە ١٥٠ ماڵ پێکدێت. پێشتر، بژێویی زۆربەی دانیشتووانی گوندەکە لەسەر بەخێوکردنی مەڕوماڵات و مووچە بوو؛ بەڵام بەهۆی وشکەساڵی و داڕمانی ئابوورییەوە، چیدی ناتوانن پشت بەو دوو سەرچاوەیە ببەستن.  ئێستا سەرچاوەی سەرەکیی داهاتی گوندەکە بووەتە خۆڵ و چەو. حاجی عەجەب گوڵ لەگەڵ کوڕەکەی رۆژانە چەو و لم لە مۆخڵ دەکەن و دەیفرۆشن؛ داهاتی رۆژانەیان تەنیا دوو دۆلارە.  عەجەب گوڵ، دانیشتووی کەمەر کەلاخ دەڵێت، "کاتێک وشترێک بەنێو رووبارەکەدا دەڕۆی، تەنیا سەریت دەبینی. ئەمە پێش ٢٠ ساڵ بوو. ئەوکات بەفر و باران لێرە زۆر بوو. گژوگیا تاوەکو ئێرە دەهات. وشترت دیوە..؟ کاتێک بەنێویدا دەڕۆی، بەس سەرەکەیت دەبینی. بەڵام ئەمە پێش ٢٠ ساڵ بوو.. "  بەگوێرەی نەتەوە یەکگرتووەکان، وشکەساڵی و جەنگ بوونەتە هۆی ئاوارەبوونی ٧٠٠ هەزار کەس لە ئەفغانستان.  هاوکات، لەدوای کۆنترۆڵکردنی کابوول لەلایەن تاڵیبانەوە و گەمارۆی نێودەوڵەتی بۆسەر ئەفغانستان، ئابووریی وڵاتەکە داڕماوە و داهاتی تاکەکەسیش بەشی خواردنی رۆژانەی خەڵک ناکات.  بەگوێرەی رێکخراوی خۆراک و کشتوکاڵی جیهانی، تاوەکو کۆتایی ئەمساڵ ٢٣ ملیۆن کەس کە دەکاتە ٦٠ % ـی کۆی دانیشووانی ئەفغانستان ناتوانن خۆراکی رۆژانەیان دەستبکەوێت.