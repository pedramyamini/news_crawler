ناسر عەلی، پەیامنێری رووداو رایگەیاند، ئەمڕۆ دووشەممە ١٣ - ١٢ - ٢٠٢١ دەوام لە تەواوی دامودەزگا حکومییەکانی سنووری شنگال دەستیپێکردەوە، ئەوەش دوای ئەوەی دوێنێ یەکشەممە بە بڕیارێکی ئەنجوومەنی خۆسەریی شنگال دەوامکردن لە سنوورەکە راگیرابوو.   دوای نیوەڕۆی رۆژی یەکشەممەش خۆپێشاندان لە سنوونێ بەڕێوەچوو و گرژی دروستبوو.   شانەی راگەیاندنی ئەمنیی عێراق بڵاویکردەوە، خۆپێشاندانەکە بۆ "سەرکۆنەکردنی پەلامارەکانی تورکیا بۆ سەر خاکی عێراق لە ناوچەی سنوونێ لە قەزای شنگال بەڕێوەچوو" و لە ئەنجامی گرژییەکەشدا سەربازێکی فرقەی ٢٠ی سوپای عێراق کە ئەرکی پاراستنی ئاسایشی خۆپێشاندەران بوو، برینداربوو.   شانەی راگەیاندنی ئەمنی عێراق بڵاویکردەوە، هێزە ئەمنییەکان بەشێوەیەکی ئاشتییانە بڵاوەیان بە خۆپێشاندەران کرد و دواتریش دەستیان کرد بە کۆکردنەوەی زانیاری و بەڵگە لەبارەی هۆکاری رووداوێکی تەقەکردن و مۆلۆتۆفگرتن لە ئۆتۆمبێڵیکی جۆری هەمەر.