رۆژی چوارشەممە ١٧ - ١١ - ٢٠٢١ هەردوو جڤاتی نیشتمانی و جڤاتی گشتیی بزووتنەوەی گۆڕان بۆ تاوتوێکردنی پێشهاتە سیاسی و ئابوورییەکانی هەرێمی کوردستان و عێراق، هەڵوێستەکردن لەسەر پرسی کۆچی هاونیشتمانیان بۆ ئەوروپا و دۆخی نێوخۆیی بزووتنەوەکەیان کۆبوونەوە.  لە راگەیێندراوی کۆبوونەوەکەدا هاتووە، "پرۆژەی دروستکردنی دەستەی بەڕێوەبردنی بزووتنەوەی گۆڕان لەلایەن هەردوو جڤاتی نیشتمانی و گشتییەوە پەسندکرا، کە بۆ ماوەیەکی کاتی دروستدەکرێت و ئەرکەکانی بریتی دەبێت لە ئیدارەدانی بزووتنەوەکە و پێداچوونەوە بە گوتاری سیاسی و میدیایی و ئامادەکاری بۆ ئەنجامدانی کۆنفرانسی نیشتمانی"، بۆ دیاریکردنی ئەندامانی ئەو دەستەیەش، هەردوو جڤاتەکە گرووپێکی پێنج کەسییان راسپاردووە کە هەستن بە ئەنجامدانی گفتوگۆی راستەوخۆ لەگەڵ ئەو ھەڵسوڕاوە دیارانەی کە ئامادەن لە قۆناخی خۆڕێکخستنەوەی گۆڕاندا لە بزووتنەوەکەدا کار بکەن.  وەکو لە راگەیێندراوەکەدا هاتووە، ھەردوو جڤاتی نیشتمانی و گشتیی بزووتنەوەی گۆڕان دیدگایەکی هاوبەشیان گەڵاڵە کردووە بۆ خۆڕێکخستنەوە و بەخۆداچوونەوەی بزووتنەوەکە و، "راگەیاندنی ئاشتەوایی گشتی لەگەڵ ھەموو ئەو کەس و ھەڵسوڕاو و گۆڕانخواز و دەنگدەرانەی کە پێشتر کاریان لەگەڵ گۆڕان کردووە و ئێستا بە ھەر ھۆکارێک دوورکەوتوونەوە".  لەبارەی دۆخی سیاسیی عێراق و ھەرێمی کوردستانیش، بەتایبەت بابەتی کۆچبەرانی هەرێمی کوردستان کە لە سنووری بێلاڕووس - پۆڵەندا گیریانخواردووە، ئاماژە بەوە کراوە، "راستییەکی بەڵگەنەویستە، کە بە ھەند وەرنەگرتنی پاکێجەکانی چاکسازیی بزووتنەوەی گۆڕان و هەوڵە بەردەوامەکانی لەپێناو گۆڕانکاریکردن لە شێوازی رێکخستن و دابەشکردنی داهات و سامانی گشتی بە شێوەیەکی دادپەروەرانە، هەروەها  فراوانبوونی تۆڕەکانی گەندەڵی و لاوازی و کەمیی خزمەتگوزارییە سەرەتاییەکان، ھۆکاری بنەڕەتین لە نەمانی متمانەی هاووڵاتییان بە دەسەڵات و سەرھەڵگرتنی سەدان گەنج و لاو و ھاونیشتمانی، لە کاتێکدا ئەم کوتلە مرۆییە سامانێکی مرۆیی گرنگن بۆ گەشەپێدانی ژیانی سیاسی و پێشخستنی وڵات".    گۆڕان جەختی لە ئەنجامدانی چاکسازییەکی ریشەیی لە شێوازی دابەشکردنی داهات، فەراهەمکردنی خزمەتگوزاری، باشکردنی گوزەرانی خەڵک و رەخساندنی هەلی کار بۆ گەنجان و دەرچووانی زانکۆ و پەیمانگەکان کردووەتەوە و داواشی کردووە کە توانا سیاسی، ئیداری، کارگێڕی و مرۆییەکان بۆ رزگارکردنی ئەو کۆچبەرانەی کە لەسەر سنووری بێلاڕووس - پۆڵەندا گیریانخواردووە، بەکاربهێندرێت.