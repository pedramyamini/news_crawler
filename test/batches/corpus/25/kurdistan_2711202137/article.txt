حەسەن رەحیم، خاوەنى کۆمپانیاى ئەتڵەس ئەسل دەڵێت، "نزیکەى دوو ملیۆن ناونیشان و ٢٠٠ ناوەند بەشداربوون، لەو هەموو کتێبانەدا کەس ناتوانێت بڵێت، کامە جۆر پڕفرۆشترینە. "  بەپێی ئاماری پێشانگەکە، لەو ١٠ رۆژەدا ١٧٠ هەزار کەس سەردانیان کردوون و ٨١ % خوێنەران لە پێشانگەکە رازی بوون و ٥٠ % ناوەند و کتێبخانەکانیش ئامادەی بەشدارییان بۆ ساڵی داهاتووش دەربڕیوە.  شاکار عەبدولقادر، خوێندکارە و دەڵێت، "من ئەمڕۆ هاتووم، زیاتر بەدواى کتێبى بوارى میدیادا دەگەڕێم. " کۆسار عومەریش  فەرمانبەرە، دەڵێت، "دوو کتێبم کڕیوە لە بوارى فیقهـ و ئیسلام، کە خۆم خویلیامە. "  سەردانیکەرێکی دیکەش ناوی کانى شیروان بوو کە پیشەی فەرمانبەر بوو، گوتی، "مناڵەکان زیاتر حەزیان لە کتێبى ئینگلیزى و رۆمان بووە بۆیە هێنامن. "  کەیوان محەممەدیش کاسبکارە و رایگەیاند، "زیاتر یەکێک لە کچەکانم و دایکیان دەخوێننەوە، من لەبەر کارکردن، حەزم لە خوێندنەوە نییە. "  گرووپێک لە کارمەندانی کتێبخانەی پیرەمەگروون هەڵمەتێکیان دەستپێکردووە بۆ کۆکردنەوەی کتێب بۆ سەر رەفە سووتاوەکانی کتێبخانەکەیان. تاریق نامیق، کارمەندى کتێبخانەى پیرەمەگروونە و بە رووداوی راگەیاند، "ئەم هەڵمەتەمان بۆ ئەوەیە کە بە گەورەتر و جوانتر و کاریگەرتر بتوانین ناوەندى رۆشنبیرى و کتێب بۆ دووکان و پیرەمەگروون بگێڕینەوە. "  بۆ یەکەمجار و ئەمساڵ وەزارەتەکانی رۆشنبیری، پەروەردە و خوێندنی باڵا و هەندێک فەرمانگەی دیکە بە کڕینی کتێب بۆ ناوەندەکانی خوێندن، هاوکاریی کتێبخانە و وەشانخانەکانیان کرد. وەشانخانەکانیش کێبڕکێى زۆرفرۆشییان لەسەر داشکاندنى نرخکرد، کە لە ١٠ % بۆ ٤٠ % یان لە نرخ کەمکردبووەوە.