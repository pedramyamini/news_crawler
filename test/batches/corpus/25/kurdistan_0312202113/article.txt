ئەمڕۆ هەینی ٣ - ١٢ - ٢٠٢١، مەسروور بارزانی، سەرۆکوەزیرانی هەرێمی کوردستان لە گوندی مەلاقەرە لە سنووری مەخموور سەردانی سەنگەرەکانی پێشمەرگە و ئەو بنەماڵەیەی کرد کە سێ کوڕیان لە هێرشێکی داعش شەهید بوو.  سەرۆکوەزیرانی هەرێمی کوردستان لە کاتی سەردانەکەیدا قسەی بۆ رۆژنامەڤانان کرد و سەرکۆنەی هێرشەکەی شەوی پێنجشەممە ٢ - ١١ - ٢٠٢١ی چەکدارانی داعشی بۆ سەر گوندی خدرجیجەی قەزای مەخمووری کرد و گوتی، "بەداخەوە دوێنێ شەو هێزەکانی تیرۆریستی داعش لە هێرشێکی وەحشیانە بۆ سەر گوندێک و هاووڵاتییان، چەندین هاووڵاتییان شەهید کرد، دوای ئەوەش کە پێشمەرگە بەهانایەوە چوون و بۆ کێوماڵکردنی ئەو ناوچەیە دیارە دیسان بەسەر کەمینێکی داعشدا چوون و چەند پێشمەرگەیەکیش لەوێ شەهیدبوون، کە بەداخەوە و کۆی گشتی شەهیدانی هاووڵاتی و پێشمەرگە بوون بە ١٣ شەهید، من سەرەخۆشی لە هەموو بنەماڵەی سەربەرزی شەهیدان دەکەم و هیوادارم خوا سەبووری بە بنەماڵەی سەربەرزیان بدات و شیفاش بۆ بریندارەکان ببەخشێت".  لە بەشێكی دیکەی قسەکانیدا مەسرور بارزانی رایگەیاند، "هەروەها دەستی ئەو دایە جەرگسووتاوەمان ماچ دەکەین کە جەنابی سەرۆک بەناوی ' شێرەژن ' ناویبرد، جێی شانازیی هەموومانە و هەموومان خۆمان بە کوڕی ئەو دایکە دەزانین و سەرەخۆشی لە هەموو دایکان و کەسوکاری سەرجەم شەهیدانی دیکەش دەکەین".   مەسرور بارزانی سەبارەت بە هێرشەکانی داعش روونیکردەوە، "بەداخەوە ئەمە یەکەم و دوا هێرشی تیرۆریستانیش نابێت، بەڵام ورەی ئێمە هەر بەرزە و هەر بەرز دەمێنێتەوە و پێشمەرگەش ئامادەیە بۆ بەرگریکردن لە خاک و کەرامەتی وڵاتەکەمان و نەتەوەکەمان".  سەردانەکەی ئەمڕۆی سەرۆکی حکومەتی هەرێمی کوردستان دوای هێرشەکەی دوێنێ شەوی چەکدارانی داعشی بۆسەر گوندی خدرجیجەی قەزای مەخموور دێت کە تێیدا ١٣ کەس شەهیدبوون لەنێویاندا سێ سڤیل هەن و ١٠ شیان پێشمەرگەبوون، ئەو سێ کەسەشیان برای یەکتربوون، ئەم هێرشە دوای دوو هێرشی ٢٧ - ١١ - ٢٠٢١ی چەکدارانی داعش دێت بۆ سەر تەپی تەلان لە سنووری کوڵەجۆ کە بەهۆیەوە شەش پێشمەرگە شەهیدبوون و چواری دیکەش برینداربوون، هەروەها هێرشێکی دیکە کە شەوی دووشەممە ٢٩ - ١١ - ٢٠٢١ی چەکدارانی داعش کردیانە سەر  چەند رەبییەکی هێزەکانی پێشمەرگە لەقەزای کفری لە گەرمیان و دوو پێشمەرگەیان شەهیدکرد.