ئەمڕۆ سێشەممە ٢٣ - ١١ - ٢٠٢١ بۆ سێیەم رۆژی لەسەر یەک بەشێک لە خوێندکاران خۆپێشاندانیان کرد داوای گەڕاندنەوەی دەرماڵەکانیان کرد.  ئەرکان عەلی، پەیامنێری رووداو لە بەردەم مەڵبەندی یەکی یەکێتییە و دەڵێت، لە بەردەم مەڵبەند پێکدادان هەبوو و خۆپێشاندەران بە بەرد و هێزە ئەمنییەکانیش بە گازی فرمێسکڕێژ رووبەڕووی یەکدی بوونەوە.  خوێندکاران ژمارەیەک رێگەی سەرەکییان داخست و هەوڵیاندا بەرەو ناو سەنتەری سلێمانی بڕۆن، بەڵام هێزە ئەمنییەکان بە گازی فرمێسکڕێژ و ئۆتۆمبێل ئاوڕژێن هەوڵیاندا بڵاوە بە خۆپێشاندەران بکەن.  بەهۆی گرژییەکانەوە شەقامی سالم لە سلێمانی داخراوە.  چەند پەنجەرەیەکی مەڵبەندی یەکێتی شکاوە و یەکێک لە ژوورەکانی بەشی خوارەوەی سووتاوە، بەڵام بەزوویی ئاگرەکە کۆنترڵکرا و هیچ زیانێکی گیانی لێنەکەوتەوە.  هێزە ئەمنییەکان بۆ ماوەی کاژێرێک دەوری خۆپێشاندەرانیان داوە و ئەوانیش بڵاوەیان لێکردووە و بە گوتەی خۆیان ئەمڕۆ کۆتاییان بە خۆپێشاندان هێناوە.  دەرماڵەی خوێندکارانی زانکۆ و پەیمانگەکان لە ساڵی ٢٠١٤ و دوای دروستبوونی قەیرانی دارایی لە هەرێمی کوردستان بە بڕیاری ئەنجوومەنی وەزیران راگیراوە.  بڕی دەرماڵە بۆ خوێندکارانی دەرەوەی ئەو شارەی کە دەوامییان تێدا دەکرد، ئەگەر بەشەناخۆییان وەرنەگرتایە ١٠٠ هەزار دینار، ئەگەر بەشەناوخۆییشیان وەرگرتایە ٦٠ هەزار دینار بوو، هەروەها بۆ ئەو خوێندکارانەی کە لە شارەکانی خۆیان دەوامیان دەکرد ٤٠ هەزار دینار بوو.