هەفتەی رابردووش یەکێتی سەردانی چەند لایەنێکی لە هەرێمی کوردستان و عێراق کرد، بەڵام هێشتا سەردانی پارتی نەکردووە.   بە گوێرەی ئەنجامە بەراییەکان، لە هەڵبژاردنەکەی ١٠ی ئۆکتۆبەری ٢٠٢١ دا کورد ٦٣ کورسی لە ٣٢٩ کورسییەکەی پەرلەمانی عێراق بەدەستهێناوە، بەڵام وا دیارە بە ٤٩ کورسییەوە بەشداریی حکومەتی داهاتوو دەکات: ٣٣ کورسی پارتی و ١٦ کورسیی یەکێتی. ئەوانی دیکە دەڵێن بەشداریی حکومەت ناکەن.  گوتەبێژی پارتی دیموکراتی کوردستان ئاماژە بەوە دەکات، ئەوان لەگەڵ یەکدەنگی کورددان لە بەغدا و دەڵێت، سەردانی بەشێک لەو لایەنانەشیان کردووە کە گوتوویانە بەشداری حکومەت ناکەن، چونکە ئەو لایەنانەش بەشدار دەبن لە چۆنییەتی چارەسەکردنی کێشەکانی وەک ماددەی ١٤٠، دۆسییەی پێشمەرگە، نەوت و گاز، بودجە و کۆمەڵێک کێشەی دیکە.  لەبارەی چوونی شاندی حیزبەکەیشییەوە بۆ بەغدا، مەحموود محەممەد گوتی: "وەکو سەردان و لێکتێگەیشتن چووین، بۆ ئەوەی باس لەوە بکەین کە ئێستا چی روودەدات و چۆن مامەڵە لەگەڵ ئەو راستییە بکەین کە ئێستا هەیە؛ چوونی شاندەکان وەکو حیزب مافی خۆیانە لەنێوخۆی عێراقدا سەردانی یەکتر بکەن و لە نزیکەوە لە یەکتر تێبگەن".  پارتی و یەکێتی پڕۆژەی خۆیان بۆ بەشداریکردن لە حکومەتی داهاتووی عێراق هەیە، بەڵام تاوەکو ئێستا هیچ کۆبوونەوەیەکیان بۆ یەکخستنی پڕۆژەکانیان نەکردووە.  سەعدی پیرە، ئەندامی مەکتەبی سیاسیی یەکێتی بە رووداوی راگەیاند "غەدرە هەرلایەکمان بمانەوێت، لەلایەک باسی پڕۆژەی هاوبەش و شاندی هاوبەش بکەین و لەلایەک لە ژێرەوە شتێکی دیکە بکەین"  بەرپرسانی یەکێتی دەڵێن، لە رۆژانی داهاتوودا سەردانی پارتی دەکەن. بەپێی زانیارییەکانی رووداو، تاوەکو رۆژی یەکشەممە یەکێتی لەبارەی سەردانکردنەوە هیچ پەیامێکی بە پارتی نەگەیاندووە.  لەبارەی دیداری شاندی یەکێتی لە بەغدا و ئەنجامەکانی، رێبوار تەها، ئەندامی ئەنجوومەنی سەرکردایەتیی یەکێتی و ئەندام لە شاندەکە بە تۆڕی میدیایی رووداوی راگەیاند، ئامانجی سەردانەکەیان هەڵسەنگاندن بووە بۆ دۆخی ئێستای عێراق و بۆ رێککەوتن نەچوونەتە بەغدا.  پۆستەکانی سەرۆککۆمار و پارێزگاری کەرکووک ئەو بابەتەن کە چاوەڕوان دەکرێت پارتی و یەکێتی لە کۆبوونەوەکانیاندا قسەیان لەسەر بکەن؛ یەکێتی هەردوو پۆستەکە بە هی خۆی دەزانێت و پارتیش دەڵێت، سەرۆککۆمار مافی کوردە، نەوەک لایەنێکی دیاریکراو؛ هەندێک لە بەرپرسانی پارتی دەشڵێن، ئەنجامی دوایین هەڵبژاردنی کەرکووک دەریخست کە پۆستی پارێزگار مافی حیزبەکەیانە.