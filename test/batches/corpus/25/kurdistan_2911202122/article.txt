ئەمڕۆ دووشەممە ٢٩ - ١١ - ٢٠٢١ عەلی عوسمان، ئەفسەری لێکۆڵینەوە لە بەڕێوەبەرایەتیی ئاسایشی زاخۆ بە تۆڕی میدیایی رووداوی راگەیاند، لە ٤٨ کاژێری رابردوودا، هێزەکانی ئاسایش، پاراستن و پۆلیسی ئیدارەی زاخۆ توانیویانە شەش کەس بە تۆمەتی بەکارهێنان و بازرگانیکردن بە ماددەی هۆشبەر دەستگیربکەن کە چواریان بەکاربەر و دووەکەی دیکەیان بازرگان بوون.  عەلی عوسمان گوتی، "تۆمەتبارەکان بە فەرمانی دادوەر دەستگیرکراون و لەکاتی دەستگیرکردنیاندا سێ کیلۆگرام ماددەی هۆشبەریان پێبووە".  ئەو ئەفسەرەی لێکۆڵینەوە لە بەڕێوەبەرایەتیی ئاسایشی زاخۆ ئاماژەی بەوەشکرد، تۆمەتبارەکان خەڵکی سنووری زاخۆن و هۆشبەرەکانیان لە سنووری پارێزگای سلێمانییەوە هێناوە بۆ زاخۆ و شوێنێکی دیاریکراویشیان نییە بۆ مامەڵەکردن بەو ماددانەوە، کڕیاری خۆیان دیاریکراوە و یەکێک لە دەستگیرکراوەکان، دابەشکارێکی سەرەکییە کە کاژێر دووی دوای نیوەشەو دەستگیرکراوە.  تەنیا لەم مانگەدا ٤٠ کەس لە سنووری ئیدارەی زاخۆ بە تۆمەتی بەکاربردن و بازرگانیکردن بە ماددەی هۆشبەر دەستگیرکراون.