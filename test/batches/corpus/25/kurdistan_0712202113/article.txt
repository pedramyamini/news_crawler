ئەمڕۆ سێشەممە ٧ - ١٢ - ٢٠٢١ بەڕێوەبەرایەتیی گشتیی نەهێشتنی ماددە هۆشبەرەکان رایگەیاند، لەلایەن ئەفسەر و کارمەندانی بەڕێوەبەرایەتی گشتیی نەهێشتنی ماددەهۆشبەرەکان لەناو شاری هەولێر، توانرا دەست بەسەر ٨,٥٠٠ دۆلاری ساختە و ١٨ گرام کریستاڵ، چوار گرام هێرۆین و پێنج دانە حەبی ترامادۆڵ و چوار پایپی بەکارهێنانی ماددەی هۆشبەردا بگیرێت.  بەرێوەبەرایەتی گشتیی نەهێشتنی ماددە هۆشبەرەکان ئاماژەی بەوەشکردووە، چوار تۆمەتبار دەستگیرکراون و رەوانەی بەردەم دادوەری لێکۆڵینەوە کراون.  هەفتەی رابردووش بنکەی نەهێشتنی ماددە هۆشبەرەکانی سۆران کە سەر بە بەڕێوەبەرایەتیی گشتیی نەهێشتنی ماددە هۆشبەرەکانە، بە هاوکاری بەڕێوەبەرایەتیی ئاسایشی سۆران لەناو شاری سۆران دەستیان بەسەر زیاتر لە ١٧ کیلۆگرام ماددەی هۆشبەر لە جۆری (کریستاڵ)دا گرت و سێ تۆمەتباریشیان بە ناوەکانی (ح. ع. ب) و (ج. م) و (ه. م) دەستگیرکرد.