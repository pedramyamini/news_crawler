ئەحمەد وەحیدی، وەزیری ناوخۆی ئێران ئەمڕۆ دووشەممە لە رێوڕەسمی دەستبەکاربوونی پارێزگاری نوێی سنە هێرشیکردە سەر حیزبەکانی رۆژهەڵاتی کوردستان و گوتی: "ئەو حیزبانە بە ناوی داکۆکیکردن لە مافی گەلی کورد، زۆرترین زیانیان بە کوردستان گەیاندووە".  وەحیدی ئەو حیزبانەی بەوە تۆمەتبار کرد، کە "کار بۆ ئیسرائیل و ئەمریکا دەکەن" و ئێران و کوردستان نائەمن دەکەن. دەشڵێت: "هەر شوێنێک نائەمنی لێبێت، گەشەسەندنی دوا دەکەوێت.  وەزیری ناوخۆی ئێران بەشی زۆری قسەکانی تایبەت کرد بە باسکردنی حیزبەکانی رۆژهەڵاتی کوردستان و گوتی: "ئەوان خۆیان بە داکۆکیکاری خەڵکی کورد دەناسێنن، بەڵام زیاترین و گەورەترین زیانیان لە کوردستان داوە و هیچ قسەیەکیان بۆ خەڵک پێ نییە و نایانەوێت خەڵک لە ئاسایش و ئارامیدا بن".  وەزیری ناوخۆی ئێران پێشنیازی خۆڕادەستکردنەوە بەو حیزبانە دەکات و دەڵێت: "باوەشی گەل بەردەوام بۆ ئەو کەسانە کراوەیە کە لە خەڵک دوورکەوتوونەتەوە". وەحیدی باسی هەرێمی کوردستانیشی کرد و گوتی، پەیوەندی باشیان لەگەڵ خەڵکی کورد لە ناوچەکە و هەروەها هەرێمی کوردستان هەیە. گوتیشی زانکۆکانی پارێزگای سنە دەکەنە ناوەندێکی گرنگی پەروەردە و راهێنانی قوتابیانی کوردی دەرەوەی ئێران.