شاخەوان عەبدوڵڵا، بەربژێری سەرکەوتووی پارتی دیموکراتی کوردستان لە کەرکووک دەڵێت، بابەتەکە لە رووداوێکی ئەمنیی گەورەترە و ئەوان تەنیا وەک هێرشێکی داعش تەماشای ناکەن، "بەڵکو وردەکارییەکەی ئەوەیە کە هێرشەکان لەدوای هەڵبژاردنەکانی مانگی ئۆکتۆبەری رابردووی عێراق هەڵگەڕاونەتەوە و روویان لە ناوچە کوردستانییەکان و سنووری پێشمەرگە کردووە. "  بە گوتەی شاخەوان عەبدوڵڵا "لە دوای شکستی لایەنێکی سیاسیی عێراقیش بە دوو شێواز کار لەسەر چۆڵکردنی گوندە کوردنشینەکان دەکرێت، ئاراستەیەک لە رێگەی تەعریبکردنی ناوچەکە ئەو عەرەبانەی بەعسی بوون و زەویی کوردیان پێدراوە کراونەتە حەشدی شەعبی و ئێستا دێن و بڕیار دەهێنن کە زەوییەکانی کورد داگیربکەنەوە، ئەو گوندانەشی کەوتوونەتە نێو بۆشایی ئەمنییەوە لەلایەن داعشەوە هەڕەشەیان لەسەرە، هەردوو مەبەستەکەش تەنیا چۆڵکردنی گوندە کوردنشینەکانە. "  لە ماوەی ١٠ رۆژی رابردوودا داعش چەندین هێرشی بۆسەر سەنگەرەکانی پێشمەرگە لە گەرمیان و قەرەچووخ و سنووری کەرکووک ئەنجامداوە کە بەهۆیانەوە ٢٥ پێشمەرگە و هاونیشتمانی شەهیدبوون و ٢٤ پێشمەرگەش برینداربوون.   شاخەوان عەبدوڵڵا دەڵێت، "ئەوە پیلانە و بۆشایی ئەمنی بۆ چەکدارانی داعش دروستکراوە، هەلیان بۆ دەڕەخسێنن تاوەکو بێن و  هێرش بکەن، دواتریش دەگەڕێنەوە" نموونەش بە هێرشەکەی شەوی یەکشەممەی رابردووی چەکدارانی داعش دەهێنێتەوە لە کەلی قەرەسالمی ناوچەی شێخ بزێنیی سنووری پردێ، دەڵێت، "چەکدارانی داعش بەناو کۆمەڵێک هێزدا هاتوون کە فشەڵن و لێدان لێیان ئاسانترە، پرسیار ئەوەیە بۆچی لە ئەو هێزانە نادرێت و پەلاماری هێزەکانی پێشمەرگە دەدەن؟ خۆ ئەو چەکدارانە لە گوێڕ یان قوشتەپەوە نەهاتوون، بەڵکو لەو ناوچانەوە هاتوون کە لەژێر دەسەڵاتی حکومەتی عێراقدایە و هێزە ئەمنییەکانی عێراق لێی بەرپرسن. "  لەبارەی رۆڵی راکان جبووری، پارێزگاری بەوەکالەتی کەرکووک، ئەو بەربژێرە سەرکەوتووەی پارتی دەڵێت، راکان سەعید بەشێکە لە پیلانی بە عەرەبکردنی ئەو ناوچانە، "تاوانی راکان جبووری لە تاوانی داعش کەمتر نییە کە گوندەکان داگیردەکات، هەردووکیان مەبەستیان دەرکردنی کوردە لە ناوچەکە. "  شاخەوان عەبدوڵڵا باسی لەوە کرد کە لەگەڵ فەرماندەی ئۆپەراسیۆنەکان قسەی کردووە و گەیشتوونەتە ئەو دەرئەنجامەی بڕیارەکانی راکان جبووری لەبارەی بەعەرەبکردنەوە رابگرێت و کاری پێنەکرێت. لە هەمانکاتدا رێگە بە جووتیارانی کوردیش نادرێت زەوییەکانیان بکێڵن تاوەکو کێشەکان یەکلا دەبنەوە.