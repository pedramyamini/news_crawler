لیوا سەرحەد ناوەرانی، بەڕێوەبەری گشتیی خانەنشینی له وەزارەتی پێشمەرگە، رۆژی پێنجشەممە ١١ - ١١ - ٢٠٢١ بە تۆڕی میدیایی رووداوی راگەیاند، "دۆسیەی دوو هەزار و ٤٢٤ خانەنشین لە وەزارەتی پێشمەرگە تەواوبوو و مووچەکانیان خراوەتە سەر وەزارەتی دارایی، ئەوەش دوای یەکلاکردنەوەی دۆسیەکانیان و لێکۆڵینەوە لێیان بەپێی یاسای چاکسازی".  بەڕێوەبەری گشتیی خانەنشینی له وەزارەتی پێشمەرگە گوتیشی، "بەردەوام دەبین لەوەی سەرجەم مووچەی خانەنشینان بخرێتە سەر وەزارەتەکان؛ دۆسیەی ١٠٤٨ شەهیدیش یەکلابووەتەوە و دوای دەرکردنی رێنوێنیی ژمارە ٥ی وەزارەتی شەهیدان و کاروباری ئەنفالکراوان و ئەنجوومەنی وەزیران رەزامەندیی لەسەر دۆسییەکانیان دەربڕی و تەنیا ماوە وەزارەتی شەهیدان بێن و دۆسییەکان ببەن و مووچەی ئەوانیش بخرێتە سەر وەزارەتی شەهیدان".  لەبارەی خانەنشینیی پێشمەرگە خاوەن پێداویستییە تایبەتەکان، لیوا سەرحەد ناوەرانی ئەوەی خستەڕوو، "دوای لێکۆڵینەوە لە دۆسییەی خانەنشینانی پێشمەرگە خاوەن پێداویستییە تایبەتەکان، هەندێکیان ناڕەزایەتییان لە ئەنجامەکان هەبوو؛ ئێستا جارێکی دیکە لیژنەیەکمان پێکهێناوە بۆئەوەی لە دۆسیەکانیان بکۆڵێتەوە و سەیریان بکرێتەوە؛ ژمارەیان کەمە و نزیکەی ١٠٠ کەس دەبێت، دوای تەواوکردنیان مووچەکانی ئەوانیش دەخرێتە سەر وەزارەتی شەهیدان و کاروباری ئەنفالکراوان، بەڵام ئەوەی کە زۆرە خانەنشینی یەکەکانی ٧٠ و ٨٠ یە کە دەگاتە ١٠ هەزار کەس".  بەڕێوەبەری گشتیی خانەنشینی له وەزارەتی پێشمەرگە ئاماژەی بۆ ئەوەش کرد کە یەکەکانی ٧٠ و ٨٠ لە هەفتەی داهاتووەوە ئاگاداردەکرێنەوە دۆسییەی خانەنشینییان بۆ وەزارەتی پێشمەرگە بنێرن و دەشڵێت، "دەست بە لێکۆڵینەوە لە دۆسیەی ئەوانیش دەکرێت؛ بەپێی یاسای چاکسازی دەبێت مووچەی خانەنشینیی هەردوو یەکەی ٧٠ و ٨٠ بێتەوە لای وەزارەتی پێشمەرگە بۆ لێکۆڵینەوە لێیان".  لیوا سەرحەد ناوەرانی گوتی، دۆسیەی خانەنشینان لای ئەوان بەپێی هۆکاری نەخۆشی و کۆچکردوو و خانەنشینی سەربازی لە تەواوبووندایە و ئەوەی دەمێنێتەوە خانەنشینیی هەردوو یەکەی ٧٠ و ٨٠ یە.  بڕیاری گواستنەوەی مووچەی ئەو دوو هەزار و ٤٢٤ پێشمەرگەیەی مووچەکانیان خراوەتە سەر وەزارەتی دارایی، بەپێی یاسای چاکسازیی ژمارە ٢ی ساڵی ٢٠٢٠ بووە، لەگەڵ فەرمانی وەزارەتی پێشمەرگە ژمارە / ١١٥٩٥ لە ٢٤ - ٠٨ - ٢٠٢١.