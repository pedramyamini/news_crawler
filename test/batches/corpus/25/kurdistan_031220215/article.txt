قوباد تاڵەبانی، جێگری سەرۆكی حکومەتی هەرێمی کوردستان لە پەیامێكدا جەختی لەوە کردووەتەوە، "ھێشتا مەترسیی داعش زیندووە و پێویستە كێوماڵی ئەو ناوچانە و ھەماھەنگیی زیاتر لەگەڵ ھێزە عێراقییەكان بكرێت".  لە پەیامەکەی جێگری سەرۆکی حکومەتدا هاتووە، "بەداخەوە، دیسانەوە، داعشە تاریكپەرستەكان ھەلێكیان بۆ رەخسا و دەستیان گەیشتە رۆڵەكانی گەلی كورد، لە ئاكامدا حەوت پێشمەرگەمان و سێ ھاوڵاتیی كورد شەھید بوون، خوای گەورە لە بەھەشتی بەرین شوێنیان بكاتەوە و سەبووریی كەسوكاریان و ئێمەش بدات".  لەبارەی زۆربوونی ھێرشەکانەوە، قوباد تاڵەبانی ئاماژەی بەوە کردووەت، "داعشی تیرۆریست لەم ماوەیەدا سەلمێنەری ئەوەن كە جگە لەوەی مەترسیی ئەو گرووپە تیرۆریستییە ھەر زیندووە، پێویستیشە كێوماڵ و چاودێریی و پڕكردنەوەی بۆشایی ئەمنی ئەو ناوچانە زیاتر بێت، بەتایبەت ئەو ناوچانەی دەكەونە نێوان ھێڵی بەرگریی ھێزی پێشمەرگە و ھێزە عێراقییەكان، بە ھاوكاری و ھەماھەنگیی ھێزە ھاوپەیمانەكانمان".  جێگری سەرۆکی حکومەتی هەرێمی کوردستان داواش دەکات، "كار بۆ نەھێشتنی فیكری تیرۆریستی بكرێت، چونكە تاوەكو ئەو فیكرە بمێنێت، تیرۆریش ھەر دەمێنێت. ھەروەھا پێویستە شانە نووستوەكانیشیان لە رەگەوە ریشەكێش بكرێن".