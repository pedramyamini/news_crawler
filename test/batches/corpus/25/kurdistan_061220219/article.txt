ئێوارەی رۆژی یەکشەممە، هاونیشتمانیانی دانیشتووی گوندی لهێبان لە شارۆچکەی سەرگەڕان لە سنووری پارێزگای کەرکووک، بەهۆی مەترسییەکانی داعشەوە گوندەکەیان چۆڵکرد و رایانگەیاند، نە هێزەکانی پێشمەرگە و نە سوپای عێراق بەهانایانەوە نەچوون.  سەرچاوەیەک لە وەزارەتی پێشمەرگە بە تۆڕی میدیایی رووداوی گوت، "ساڵی رابردوو هێزەکانی پێشمەرگە چوونە چوار گوند، یەکێک لەوان لێهبان بوو، بەڵام دواتر سوپای عێراق بە تووندی ناڕەزایی دەربڕی و ئێمەش بۆئەوەی رەوشەکە خراپتر نەبێت، هێزەکانمان کشاندەوە. ئێستاش پێشمەرگە تەنیا بە هاوئاهەنگی لەگەڵ سوپای عێراق دەتوانێت بچێتە گوندەکە".  محەممەد ئەمین، نوێنەری جووتیارانی گوندی سەرگەڕان باس لە هەڕەشەکانی سەر گوندەکەیان دەکات و دەڵێت، "لەڕاستیدا هەر داعش و بگرە دەسەڵاتدارانی عێراق بە کۆی گشتی ئێستا زیهنیەتی ئەوەیان هەیە کە کورد لەو ناوچانە نەمێنێت و چۆڵبکرێن، وەکو پێش ساڵی ٢٠٠٣ تەعریبی بکەنەوە، جا دەزگا فەرمییەکانی حکومەتی عێراق بێت کە لە پارێزگای کەرکووک ئەو هەوڵانە دەدەن یاخود بە رێگەی داعش و پاشماوەی بەعس و رژێمی رووخاو کە دەیانەوێت دووبارە ئەو ناوچەیە چۆڵبکەنەوە و دووبارە تەعریبی بکەنەوە".  هەڕەشەکانی سەر گوندەکانی سەرگەڕان تەنیا لەلایەن داعشەوە نییە، بەڵکو لە دوای رووداوەکانی ١٦ی ئۆکتۆبەری ٢٠١٧ وە ئەو ناوچانە بەردەوام لەلایەن عەرەبی هاوردەوە رووبەڕووی هەڕەشە و هەوڵی داگیرکردن بوونەتەوە.  بەرپرسانی وەزارەتی پێشمەرگە دەڵێن، بە هاوئاهەنگی و ئۆپەراسیۆنی هاوبەش لەگەڵ سوپای عێراق دەتوانن ئەو ناوچانە بپارێزن کە بۆشایی ئەمنییان تێدایە.  جەبار یاوەر، ئەمینداری گشتی وەزارەتی پێشمەرگە رایگەیاند، "زیادبوونی کردە تیرۆریستییەکان لەم ماوەیەدا، یەکەم خۆیان ماوەیەکە هەوڵدەدەن پلان داڕێژن بۆئەوەی لە کاتێکدا زیاترین کردەی تیرۆریستی ئەنجام بدەن؛ دووەمیش هەلومەرجێکی ناجێگیر بەتایبەتی لەڕووی سیاسییەوە لە عێراقدا هەیە، ئێستا کوتلە سیاسییە عێراقییەکان تاوەکو ئێستا مشتومڕێکی زۆریان هەیە و ناتوانن حکومەتی نوێ دامەزرێنن.. هەماهەنگییەکی کردەیی و مەیدانی وەکو ئۆپەراسیۆن لەسەر زەوی نەبووە لەنێوان هێزەکانی پێشمەرگە و هێزەکانی سوپای عێراق".  درەنگانی شەوی رابردوو، جارێکی دیکە چەکدارانی داعش هێرشیان کردەسەر خاڵێکی پێشمەرگە لە سەرکەلی قەرەسالم لە ناوچەی شێخ بزێنی لە سنووری پارێزگای کەرکووک، بەهۆیەوە شەهید و بریندار کەوتەوە.  گوندی لهێبان چوار کیلۆمەتر لە هێزە عێراقییەکانەوە دوورە و بەرپرسانی پێشمەرگەش دەڵێن، لەوانەوە دوورترە.  داگیرکردنی گوندی لهێبان لە کاتێکدایە، لە هێرشی چەکدارانی داعشدا لە سنووری گەرمیان و مەخموور لە ماوەی کەمتر لە هەفتەیەکدا لانیکەم ١٨ پێشمەرگە و سێ هاونیشتمانی شەهید بوون.