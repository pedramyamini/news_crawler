بە گوتەی محەممەد نەوزەری، پارێزگاری ئیلام، لە سەردانەکەی چەند هەفتە لەمەوبەری سەرۆککۆماری ئێران بۆ ئیلام بڕیاردراوە چوار ملیار و ٥٠٠ ملیۆن دۆلار بۆ پەرەپێدانی کێڵگەکانی نەوت و گازی ئەو پارێزگایە تەرخان بکرێت.  پارێزگاری ئیلام ئاماژەی بەوەش کردووە، "ئێستا لە پارێزگای ئیلامدا رۆژانە ٢١٠ هەزار بەرمیل نەوت و زیاتر لە شەش ملیۆن مەتر سێجا گاز بەرهەمدێت، بەڵام ئەگەر کێڵگە نەوتییەکان پەرەیان پێبدرێت، بەرهەمهێنانی رۆژانەی نەوت ١١٠ هەزار بەرمیل زیاد دەکات".  ئیبراهیم رەئیسی، سەرۆککۆماری ئێران رۆژی ٢٤ - ٠٨ - ٢٠٢١ سەردانی پارێزگای ئیلامی کرد، کە بە گوتەی پارێزگاری ئیلام، لەو سەردانەدا بڕیاریداوە ٢٧٥ پرۆژە لە بوارە جیاوازەکان جێبەجێ بکرێن.  گرنگترین پرۆژەکان لە بواری نەوت و گازدا بووە. پارێزگای ئیلام سەرچاوەیەکی گەورەی نەوت و گازی سرووشتییە، بە جۆرێک کە نزیکەی ١٥ % ی سەرچاوەکانی گازی سرووشتی و ٤ % ی نەوتی ئێران لەو پارێزگایە.  محەممەد نەوزەری رۆژی ٠٧ - ١٠ - ٢٠٢١ گوتی، "لە ١٠ کێڵگە، لە کێڵگە گازی و نەوتییەکانی پارێزگای ئیلام ١٧ پرۆژە بۆ پەرەپێدانیان جێبەجێ دەکرێن، لەوانە پێنج پرۆژەی پیترۆ کیمیایی، دوو قۆناخی پیترۆ پاڵاوتن، جێبەجێکردنی پرۆژەی بەرهەمە پیترۆ کیمیاییەکانی پیترۆ کیمیایی دێلەران و ژمارەیەکی دیکەی کیڵگەی نەوت، گاز و پیترۆ کیمیایی ئەو پرۆژانەن کە بودجەیان بۆ تەرخانکراوە".  کێڵگەی نەوتی چەنگوڵە پرۆژەیەکی دیکەیە کە بودجەی بۆ تەرخان دەکرێت و بە گوتەی پارێزگاری ئیلام ئەو پرۆژەیە هەلی کار بۆ نزیکەی چوار هەزار کەس دەڕەخسێنێت.  سەرەڕای ئەو سەرچاوە گەورانە، خەڵکی پارێزگای ئیلام پێیانوایە پشتگوێخراون لە ئاستی ئێراندا، کێشەی بێکاری کێشەیەکی سەرەکییە لە ئیلام و کیڵگەکانی نەوت، گاز و پیترۆ کیمیایی هەلی زۆری کاریان رەخساندووە، بەڵام ئیلامییەکان گلەیی دەکەن کە کۆمپانیاکانی گاز لە پارێزگاکانی دیکەوە هێزی کار دەهێنن و کار بە خەڵکی ئیلام نادەن، گەرچی بەپێی یاسا دەبێت ئیلامییەکان بۆ دامەزراندن لەپێشەوە بن.