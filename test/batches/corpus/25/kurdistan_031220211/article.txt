وەزارەتی پێشمەرگە رایگەیاندووە، "بەداخەوە، کاژێر ٢٢: ٠٠ی شەوی ٢ی کانوونی یەکەمی ٢٠٢١، تیرۆریستانی داعش پەلاماری گوندی خدر جیجەی بناری چیای قەرەچووخیان دا، لەم پەلامارە دڕندانەیەدا، کوێرانە کەوتنە دەستڕێژیکردن لە خەڵکی سڤیلی گوندەکە، لە ئەنجامدا سێ هاووڵاتی شەهید بوون و ژمارەیەکیش بریندار بوون".  دوای هێرشەکانی داعش هێزەکانی پێشمەرگە بەهانای خەڵکی گوندەکەوە چوون، وەزارەتی پێشمەرگە دەڵێت، "توانییان لە ماوەیەکی کەمدا، بارودۆخەکە کۆنترۆڵ بکەن و تیرۆریستان راو بنێن".  وەکو لە راگەیێندراوەکەی وەزارەتی پێشمەرگەدا هاتووە، دواتر هێزەکانی پێشمەرگە ئۆپەراسیۆنێکی کێوماڵکردنی بۆ ناوچەکە ئەنجامداوە و لەو کاتەدا "یەکێک لە ئۆتۆمبێلەکانی پێشمەرگە کەوتە بۆسەی تیرۆریستانی داعشەوە، بەداخەوە حەوت پێشمەرگە شەهید بوون".  وەزارەتی پێشمەرگە پرسە و سەرەخۆشیی ئاراستەی کەسوکاری شەهیدەکان کردووە و دەڵێت، "خوێنی شەهیدانمان بەفیڕۆ ناچێت و تیرۆریستان و ئەوانەی پاڵپشتیشیان دەکەن، دەبێت باجێکی گەورە بدەن".  هەر لەو راگەیێندراوەدا جەخت لەوە کراوەتەوە، هەماهەنگی و هاوکاریی نێوان وەزارەتی پێشمەرگە و وەزارەتی بەرگریی عێراق و هاوپەیمانان، "پێویستە لە قۆناخی چەق بەستوویی بێتە دەر، زۆر بە خێرایی و بەبێ چاوەڕوانکردن دەبێت ئۆپەراسیۆنی هاوبەش دەستپێبکەین و نابێت چیدیکە رێگە بدەین تیرۆریستان مۆڵگە و شوێنی حەوانەوەکانیان وەکو خۆی بمێنن و ناوچەی پارێزراوی خۆیان هەبێت".  بەپێی دوایین زانیارییەکان، لە هێرشەکەی شەوی رابردووی داعشدا بۆسەر گوندی خدرجیجە نۆ پێشمەرگە و سێ هاونیشتمانی شەهیدبوون و چوار پێشمەرگە و هاونیشتمانییەکیش بریندار بوون.