رۆژی چوارشەممە ٢٤ - ١١ - ٢٠٢١ لاهوور شێخ جەنگی بەیاننامەیەکی لە بارەی خۆپێشاندانی خوێندکارانی زانکۆ و پەیمانگاکان بڵاوکردەوە، کە تێیدا هاتووە: "بەداخەوە ئەمڕۆ هێزەکانی ئاسایشی ناوخۆ، حەرەمی زانکۆیان شکاندووە، بە بەکارهێنانی غازی فرمێسکڕێژ و تەقەکردن بەسەر خوێندکاراندا، هەوڵی رێگریکردنی خۆپیشاندەرانیان دا".   لاهوور شێخ جەنگی دەڵێت پشتگیری لە داواکاریی خوێندکاران دەکات و لە هەمانکاتدا داوایان لێدەکات "رێگەنەدەن داواکانیان تێکەڵ بە کێشە و ململانێی سیاسی بکرێت و ئاڕاستەی خۆپیشاندانەکانیان بە لاڕێدا ببرێت و زیان بە موڵکی گشتی بگەیێندرێت".   لاهوور شێخ جەنگی هەروەها دەڵێت نیگەرانە بەرامبەر ئەو شێوازی هەڵسوکەوتەی هەندێک لە هێزەکانی ئاسایشی ناوخۆ، کە لەبەرامبەر خوێندکاران بەکاریدەهێنن: "بە تایبەتی تەقەکردن بەڕووی خۆپیشاندەران و بریندارکردنی چەند خوێندکارێک بە فیشەک، کە ئەمە هەرگیز قابیلی قبووڵ نییە و دەبێت برایانمان لە هێزەکانی ئاسایشی ناوخۆ، خۆیان بە دووربگرن و نەچنە ژێرباری هیچ گوشارێکەوە بۆ ئەنجامدانی تووندوتیژی و لە چوارچێوەی یاسا و رێساکان ئەرکەکانیان جێبەجێ بکەن".  سەبارەت بە پرسی چارەسەرکردنی دەرماڵەی خوێندکارانیش لاهوور شێخ جەنگی لە راگەیێندراوەکەیدا دەڵێت: "دەتوانن پارەی دوو رۆژی قاچاخچیێتیی مەرزی باشماخ، کە نزیکەی (٦) ملیۆن دۆلارە بۆ دەرماڵەی خوێندکاران تەرخان بکەن و چارەسەری كێشەی خوێندکاران بکەن".  لاهوور شێخ جەنگی لە کۆتایی بەیاننامەکەدا هۆشداری دەدات و دەڵێت: "هۆشدارییەکی هەڤاڵانە بۆ بڕیاربەدەستانی ئێستای یەکێتی، وەبیریان دەهێنمەوە کە بەکارهێنانی هێز تەنیا بۆ دوژمنانی گەلەکەمانە و هەر کەسێک بیەوێت هێز بەرامبەر گەلەکەی خۆی بەکاربهێنێت، ئەوا دڵنیابن کە گەل رق ئەستوورتر دەبێت بەرامبەریان و ژیانی خۆیان و کەسوکاریان دەکەوێتە مەترسییەوە".