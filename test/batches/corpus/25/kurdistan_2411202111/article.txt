ماوەی زیاتر لە سێ هەفتەیە لێشاوێکی گەورەی کۆچبەرانی هەرێمی کوردستان لەسەر سنوورەکانی بێلاڕووس - پۆڵەندا گیریان خواردووە. خێزانەکانیان نیگەرانی چارەنووسیانن لەسەر سنوور و دەترسن بەرگەی سەرما و برسێتی نەگرن.   خێزانێک لە باشووری کوردستان، لە چاوەڕوانیی زەنگی مۆبایلی کوڕەکەیانن و سات بە سات دەژمێرن بۆ زانینی هەواڵێکی کوڕەکەیان لە رێگەی هات و نەهاتی ئەوروپا کە لە جەنگەڵەکانی نێوان هەردوو وڵاتی بێلاڕووس و پۆڵەندا گیریخواردووە.   زەنگەکە لێیدا و میران عەباس کوڕی خێزانەکە، وەک سەتان کۆچبەری گیرخواردوو باس لەو نەهامەتییانە دەکات، کە ئێستا لەو سنووورە رووبەڕووی دەبێتەوە.   بەپێی ئاماری فیدراسیۆنی سەرانسەریی پەنابەرانی عێراق، ٣٠٠٠ کۆچبەر لەسەر سنووری بێلاڕووس و پۆڵەندان، کە زیاتر لە ١٠٠٠ کەسیان خەڵکی باشووری کوردستانن.   بەهۆی سەرما و برسییەتی و تینوێتی و سەختیی رێگەکە، بەشێک لە کۆچبەران بڕیاری گەڕانەوەیان بۆ وڵاتەکانیان دا و بەشێکیشیان هێشتا لەسەر سنوور و نێو کەمپەکانی بێلاڕووس کە لەسەر سنووری پۆڵەندایە، ماونەتەوە. ئێوارەی رۆژی پێنجشەممە ١٨ - ١١ - ٢٠٢١ یەکەم کاروانی کۆچبەران لە بێلاڕووسەوە گەیشتەوە هەولێر کە لە کۆی ٤٣١ کۆچبەر، نزیکەی ٩٥ % یان خەڵکی هەرێمی کوردستان بوون.  رۆژی دووشەممە ٠٨ - ١١ - ٢٠٢١ لێشاوێکی کۆچبەران بۆسەر سنووری بێلاڕووس - پۆڵەندا دەستیپێکرد، بەمەبەستی پەڕینەوە بۆ وڵاتانی یەکێتیی ئەوروپا، بەڵام پۆڵەندا بۆ رێگریکردن لە کۆچبەران سوپا و هێزە ئەمنییەکانی وڵاتەکەی جووڵاند و رێگەی بە هیچ کۆچبەرێک نادەن بەرەو ئەڵمانیا و وڵاتانی دیکەی یەکێتیی ئەوروپا بڕۆن.