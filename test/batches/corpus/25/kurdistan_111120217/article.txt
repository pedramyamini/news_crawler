فارس نیوز کە میدیای نزیکی سوپای پاسدارانی ئێرانە، بڵاویکردووەتەوە ئیسماعیل قائانی فەرماندی سوپای قودسی سوپای پاسداران، رۆژی چوارشەممە ١٠ - ١١ - ٢٠٢١ دوای کۆبوونەوە لەگەڵ محەممەد حەلبووسی، سەرۆکی هاوپەیمانیی تەقەدووم بەرەو هەرێمی کوردستان بەڕێکەوتووە و لەگەڵ ژمارەیەک لە بەرپرسانی هەرێمی کوردستان کۆبووەتەوە.   بەگوێرەی هەواڵەکەی فارس نیوز، ئیسماعیل قائانی رۆژی چوارشەممە لەگەڵ حەلبووسی کۆبووەتەوە و ئەجێندای دواتری، چوون بووە بۆ هەرێمی کوردستان بۆ کۆبوونەوە لەگەڵ بەرپرسانی کورد.   رۆژی پێنجشەممە ١١ - ١١ - ٢٠٢١ نازم دەباغ، نوێنەری حکومەتی هەرێمی کوردستان لە کۆماری ئیسلامی ئێران بە رووداوی راگەیاند، هەر بەرپرسێکی ئێران سەردانی بەغدا بکات، سەردانی هەرێمی کوردستانیش دەکات، چونکە بەلای ئێرانەوە، هەرێمی کوردستان بەشێکە لە چارەسەری گرفتەکانی عێراق.    لەبارەی سەردانەکەشییەوە زیاتر گوتی "پەیامی بۆ هەرێمی کوردستان پێبووە، یەکڕیزی کورد و بەشداریکردن لە پرۆسەی سیاسیی عێراق، بەشێکی پەیامەکەی بووە، هەروەها داوای کردووە کە کورد تێکەڵی کێشە نێوخۆییەکانی شیعە نەبێت و دوای ئاسایی بوونەوەی دۆخەکە ئەوکات بڕیاری بەشداریکردن لە حکومەتی نوێی عێراق بدەن".  قائانی لە دوای گرژییەکانی ناوچەی سەوز و هێرشکردنە سەر ماڵی سەرۆکوەزیرانی عێراق، سەردانی بەغدای کرد و لەگەڵ سەرۆککۆمار و سەرۆکوەزیران و ژمارەیەک بەرپرسی لایەنە شیعەکان کۆبووەوە.    قائانی لە کۆبوونەوە لەگەڵ لایەنە شیعەکان جەختی لەوەکردەوە کە عێراق بە پێویستی بە سەقامگیری و یەکڕیزی نێوخۆیی هەیە و داوای لێکردن کە لەو هەنگاوانە دووربکەنەوە کە دەبنە هۆی تێکدانی سەقامگیری ئەو وڵاتە.   ئیسماعیل قائانی هەروەها داوای لە ناڕازییەکان بە ئەنجامی هەڵبژاردن کرد لەڕێگەی یاسایی بەدواداچوون بۆ تانە و سکاڵاکانیان بکەن.