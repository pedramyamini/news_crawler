موقەددەم هۆگر عەزیز، گوتەبێژی پۆلیسی هەولێر ئەمڕۆ شەممە ١٨ - ١٢ - ٢٠٢١ بە تۆڕی میدیایی رووداوی راگەیاند: "هێزەکانمان دوو کەسیان دەستگیرکردووە، کە بڕێکی زۆر ماددەی هۆشبەریان پێبووە".  دوو تۆمەتبارەکە ناویان (ت. ج. ق) و (ج. چ. ش)، بە بڕێک ماددەی هۆشبەر لە جۆری (کریستال) و چەقۆیەک، کەلوپەلی ماددەی هۆشبەر، لەسەر شەقامی ١٠٠ مەتری شاری هەولێر دەستگیرکراون.  هەردوو تۆمەتبارەکە پەڕاوی لێکۆڵینەوەیان بۆ رێکخراوە و رەوانەی دادگا کراون.  یاساکانی عێراق و هەرێمی کوردستان، هەموو ماددە سرووشتی و ئەو ماددانەشی لە ئەنجامدانی گۆڕینی گیا سرووشتییەکانەوە دروستدەکرێن بە ماددەی هۆشبەر ناوبردووە. هەموو ئەو جۆرانەش کە لە شێوەی حەب و شرووبدا دروستدەکرێن، بە کارتێکەرە عەقڵییەکان ناویهێناوە، هەروەها ئەو کەسەی ماددەی هۆشبەر بەکاردەهێنێت و ئاڵوودە نەبووە، بە بەکارهێنەر ناودەبرێت، ئەوانەشی گەیشتوونەتە قۆناخێک کە ناتوانن دەستبەرداری بن، بە ئاڵوودەبوو ناودەهێندرێن.  بیلال سوبحی، گوتەبێژی بەڕێوەبەرایەتیی نەهێشتنی ماددە هۆشبەرەکان لە عێراق بە رووداوی راگەیاند: "لە سەرەتای ئەمساڵەوە تاوەکو ٣٠ - ١١ - ٢٠٢١ زیاتر لە ١١ هەزار بەکارهێنەر و بازرگانی ماددە هۆشبەرەکان دەستگیرکراون".  بەکارهێنەران و بازرگانانی ماددە هۆشبەرەکان بەپێی ماددەی ٣٢ی یاسای سزاکانی عێراق سزادەدرێن، سزاکەشیان بەندکردنە لە ساڵێکەوە تاوەکو سێ ساڵ، لەگەڵ پێبژاردنێک، کە لە پێنج ملیۆن دینار کەمتر نەبێت.