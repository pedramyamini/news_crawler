شەماڵ نامیق، قایمقامی قەزای کفری، ئەمڕۆ سێشەممە ٣٠ - ١١ - ٢٠٢١، وردەکاریی هێرشەکەی کاژێر ١٠: ١٧ خولەکی شەوی رابردووەی چەکدارانی داعشی بۆ سەر سەنگەرەکانی پێشمەرگە ئاشکرا کرد و رایگەیاند: "چەکدارانی داعش ئەوانەی هێرشیان بۆ سەر سەنگەرەکانی پێشمەرگە هێناوە ٦ ماتۆڕسکیلیان پێبووە، چوار ماتۆڕسکیلیان کە چوار کەسیان لەسەر بووە راستەوخۆ پەلاماری ٥ سەنگەری فەوجی ١ی لیوای ٩ی سەر بە وەزارەتی پێشمەرگەیان داوە، دوو ماتۆڕسکیلیش کە چەکداری دیکەی داعشیان لەسەربووە چاودێریی چوار چەکدارەکەیان کردووە".  روونیشیکردەوە: "بەپێی ئەوەی لە کامێرا حەرارییەکانەوە دەرکەتووە، چەکدارەکانی داعش لە پەلکانەوە هاتوون، تاوەکو ٥ کیلۆمەتر بینراون کە هەڵاتوون و گەڕاونەتەوە بۆ ناوچەی پەلکانە، لەو هێرشەیاندا دوو پێشمەرگەیان بەناوەکانی محەممەد مەنسوور  و یەحیا عادل فەرەجە و لەدایکبووی ١٩٨٩ ـە و خەڵکی دووزخورماتووە، بەداخەوە شەهیدبوون، هەروەها دوو برینداریش هەن".  شەماڵ نامیق، قایمقامی قەزای کفری، گوتی: "شەڕەکە ماوەیەکی کەمی خایاندووە و هێزەکانی پێشمەرگە کە قارەمانانە دەستیانکردووەتەوە و وەڵامیان داونەتەوە لەگەڵ چەکدارانی داعش نزیکەی ١٠٠ مەترێکیان نێوان بووە، ئەو چەکدارانەی داعش سەرەتا تەقەیان لە هەموو ئەو پێنج سەربازگەیە کردووە و دواتر چوونەتە سەر یەک سەنگەر کە کۆتا سەنگەرە و نزیکە لەرێگەی کۆنی گوندی گۆبان.   هێرشەکەی شەوی دووشەممە ٢٩ - ١١ - ٢٠٢١ی چەکدارانی داعش، دوای دوو رۆژ دێت لە هێرشێکی دیکە لە سنووری گەرمیان و بەدیاریکراوی لە شەوی ٢٧ - ١١ - ٢٠٢١ ە، لە ناوچەی تەپی تەلان لە سنووری کوڵەجۆ، کە تێیدا چەکدارانی داعش هێرشیانکردە سەر هێزەکانی پێشمەرگە، لەکاتی بەهاناوەچوونی پێشمەرگەکانیش، بۆمبێکی چێندراو بە ئۆتۆمبێلێکی پێشمەرگەدا تەقییەوە و بەهۆیەوە شەش پێشمەرگە شەهیدبوون و چواری دیکەش برینداربوون.  ناوچەی پەلکانە کە یەکێکە لە مۆڵگەکانی چەکدارانی داعش دوای رووداوەکانی ١٦ی ئۆکتۆبەر، بەهۆی بوونی بۆشایی ئەمنی تێیدا لەنێوان هێزەکانی عێراق و هێزەکانی پێشمەرگەوە، چەند جارێک لەو ناوچەیدا چەکدارانی داعش هێرشیان کردووەتە سەر پێشمەرگە و خەڵکی سڤیل.    پەلکانە دەکەوێتە باکووری ڕۆژهەڵاتی قەزای خورماتو لە پارێزگای سەڵاحەدین و رۆژئاوای قەزای کفری لە ئیدارەی گەرمیان، ناوچەیەکی نیمچە شاخاوی و بەرد و تاوێرە و شوێنی جموجۆلەکانی چەکدارانی داعشە.  سەبارەت بە کوژرانی چەکدارانی داعش لە شەڕەکەدا، قایمقامی قەزای کفری، بەرووداوی گوت: "هێشتا دیارنییە، چونکە سنوورەکە فراوانە، هێشتا هەموو زانیارییەک لەبارەی وردەکاریی دیکەوە بەردەست نییە، لێرە و لەوێ وێنە و زانیاری بڵاودەکرێنەوە هەندێکیان ناڕاستن و بەشێکیان دەبێت وردتر داربرێژرێن پێش بڵاوکردنەوەیان، بۆیە هێشتا دیارنییە ئەو چەکدارانە کەسیان لێ کوژراوە یان نا".  سەبارەت بە هەڕەشە و هێرشەکانی چەکدارانی داعش لەسنووری گەرمیان کە بەم هێرشەی دوێنێ شەوی کفرییەوە دەبێتە دووم لەماوەی یەک سێ رۆژدا، شەماڵ نامیق، قایمقامی قەزای کفری گوتی: "ئەم سنوورە سنوورێکی فراوانە و پێویستە هەماهەنگی زیاتر لەگەڵ سوپای عێراق بۆ پاککردنەوەی ناوچەکە لەچەکدارانی داعش بکرێت، هەروەها دەبێت هاوکاریی هاوپەیمانان زیاتر بێت و لەرێگەی بەکارهێنانی تەکنەلۆژیای پێشکەوتوو و فڕۆکەوە زیاتر هاوکاری هێزەکانی پێشمەرگە لەم ناوچەیە بکەن، چونکە بەشێکی سنووری جوگرافیی ئەم ناوچەیە شاخاوییە و شوێنی خۆ حەشاردانی ئەو چەکدارانە لەم سنوورە فراوانە هەیە و دەبێت ئەو شوێنانە بکرێنە ئامانج و ناوچەکە لەو چەکدارانە پاک بکرێتەوە".