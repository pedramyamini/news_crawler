بەرەبەیانی رۆژی یەکشەممە لە گەڕەکی ئینۆنو لە شارۆچکەی قامووشان سەر بە پارێزگای قارسی باکووری کوردستان ڤیدیۆی ورچێکی بۆر تۆمارکراوە؛ وەکو لە ڤیدیۆکەدا دەردەکەوێت، ورچەکە چووەتە نێو شارۆچکەکە و خۆی کردووە بە باخچەی قوتابخانەیەکی ناوەندیدا.  ورچەکە بەدوای خۆراکدا دەگەڕێت و دوای ئەوەی سکی خۆی تێر دەکات، دەگەڕێتەوە بۆ دارستانەکانی دەوروبەری شارۆچکەکە.  ئەو هاونیشتمانییانەی چاویان بە ورچەکە دەکەوێت، لە رێگەی مۆبایلەکانیانەوە دیمەنەکە تۆمار دەکەن و ئاماژە بەوە دەدەن، لەم ماوەیەی دواییدا ورچ و ئاژەڵی کێوی روو لە شارۆچکەکەیان دەکەن و دیمەنی هاوشێوە دەبینن.  شەوی رابردوو نزمترین پلەی گەرما لە پارێزگای قارسی باکووری کوردستان تۆمارکرا، کە نۆ پلەی ژێر سفری سەدی بوو.