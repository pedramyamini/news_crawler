گوهدار شێخۆ، سەرپەرشتیاری ئیدارەی سەربەخۆی زاخۆ رایگەیاند، کاریان لەسەر کەرتەکانی پەروەردە، تەندروستیی و شارەوانی کردووە. لەو ماوەیەدا کە زاخۆ بووەتە ئیدارەی سەربەخۆ توانیویانە رەزامەندیی حکومەت بۆ ژمارەیەکی باشی پرۆژەی خزمەتگوزاری وەربگرن کە ئەو پرۆژانە بوونەتە تەندەر و رەنگە لە ماوەیەکی نزیکدا بکەونە کار.  گوهدار شێخۆ، گوتی، "دوای ئەوەی زاخۆ بووە ئیدارەی سەربەخۆ، ئێمە زۆر هەوڵمان داوە کە لایەنی کارگێڕی رێکبخەینەوە. کاریشمان لەسەر ئەوە کردووە کە سەرەکیترین پێویستییەکانی خەڵک دیاری بکەین. "  گوهدار شێخۆ گوتیشی، "لە کۆبوونەوەماندا لە ئەنجوومەنی وەزیران باسی چەند کێشەیەکی زاخۆمان کرد کە ئەگەر چارەسەر نەبن رەنگە زاخۆ نەچێتە قۆناخێکی دیکەی نوێوە. ئەوانیش بابەتەکانی زەویوزار، رێگەوبان، قەرەبوو، کارگێڕی و بودجەی گشتیی دامودەزگە حکومییەکانن. "  رۆژی دووشەممە ٢٠ - ٠٩ - ٢٠٢١ بە ئامادەبوونی مەسرور بارزانی، سەرۆکوەزیرانی هەرێمی کوردستان، وەزیری ناوخۆ، پارێزگاری دهۆک و سەرپەرشتیاری ئیدارەی سەربەخۆی زاخۆ، لە رێوڕەسمێکدا ئیدارەی سەربەخۆی زاخۆ بە فەرمی راگەیێندرا.  بەگوتەی سەرپەرشتیاری ئیدارەی زاخۆ، گرنگترین کاریان لە ساڵی ٢٠٢٢ دا چاککردنی رێگەوبان و قیرتاوکردنی کۆڵانەکانی زاخۆیە، دەیانەوێت ئەمساڵ بەشێک لە شەقامی ٦٠ مەتریی زاخۆ دروست بکەن. دەشڵێت، "خواستی ئێمە لەو پارەیە زیاترە کە بۆ زاخۆ تەرخانکراوە. هەوڵیشمان بۆ زیادکردنی ئەو بڕە پارەیە بەردەوامە. "   گوهدار شێخۆ، ئاماژە بەوە دەکات، "نزیکەی ٦٠ % ـی رێگەکانی زاخۆ قیرتاو نەکراون، ئەگەر بمانەوێت زاخۆ ببەینە قۆناخێکی دیکەوە رەنگە تەنیا بۆ قیرتاوکردن پێویستمان بە ٢٠٠ ملیار دینار بێت. "  سەرپەرشتیاری ئیدارەی سەربەخۆی زاخۆ لە بارەی پرۆژەی ئەوان بۆ خستنەسەرکاری هاونیشتمانیان ئاماژەی بەوە دا، یەکێک لە گرنگترین کارەکانیان دروستکردنی ناوچەی پیشەسازییە بۆ ئەوەی خەڵک بکەونە سەر کاری خۆیان، هەروەها پرۆژەی گەشتیاریش دروست دەکەن بە تایبەتی لە چیای زاوا.  ژمارەی دانیشتووانی زاخۆ زیاد بووە و گەیشتووەتە ٣٥٠ هەزار کەس، نزیکەی ١٠٠ هەزار ئاوارەیشی تێدایە.   ئەنجوومەنی وەزیرانی هەرێمی کوردستان لە ٢٨ ـی مانگی تەممووزی ٢٠٢١ ـدا بڕیاریدا؛ سۆران و زاخۆ و قەزاکانی دەوروبەریان بکرێنە ئیدارەی سەربەخۆ و وەزارەتی ناوخۆ و وەزارەتە یەیوەندیدارەکانی راسپارد کە رێکاری یاسایی و کارگێڕیی پێویست بۆ جێبەجێکردنی بڕیارەکە بگرنەبەر.