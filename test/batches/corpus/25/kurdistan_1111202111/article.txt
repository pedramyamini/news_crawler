ئەمڕۆ پێنجشەممە ١١ - ١١ - ٢٠٢١ سەعدی ئەحمەد پیرە، ئەندامی مەکتەبی سیاسیی یەکێتیی نیشتمانیی کوردستان بە تۆڕی میدیایی رووداوی راگەیاند، یەکێتی لە شەممەی داهاتووەوە دەست بە کۆبوونەوەکانی دەکاتەوە لەگەڵ حیزب و لایەنە سیاسییەکانی هەرێمی کوردستان.  ئێستا شاندێکی یەکێتی لە بەغدایە و لەگەڵ چەندین حیزب و کەسایەتی سیاسیی عێراقی کۆبووەتەوە. سەعدی پیرە دەڵێت: "ئامانجی یەکێتی لەم سەردانانە یەکخستنی ماڵی کوردە و دەمانەوێ کورد لە بەغدا یەک پاکێجی هەبێت".  رۆژی ٩ - ١١ - ٢٠٢١ شاندێکی یەکێتیی نیشتمانیی کوردستان کە پێکهاتوون لە خالد شوانی، دكتۆر مەجید حەمەئەمین  و رێبوار تەھا، سەردانی بەغدایان کرد، بەر لە سەردانەکەی ئەوانیش، شاندێکی پارتی دیموکراتی کوردستان بە سەرۆکایەتی هۆشیار زێباری، سەردانی بەغدای کرد.  رۆژی ٩ - ١١ - ٢٠٢١، رێبوار تەها، ئەندامی ئەنجوومەنی سەرکردایەتیی یەکێتیی نیشتمانیی کوردستان و ئەندام لە شاندەکە بە تۆڕی میدیایی رووداوی راگەیاند، ئامانجی سەردانەکەیان هەڵسەنگاندنە بۆ دۆخی ئێستای عێراق و هێنانەوەی بەرچاوڕوونییەکە بۆ سەرکردایەتی و مەکتەبی سیاسیی یەکێتی.