بەپێی راگەیێندراوی پۆلیسی دهۆک، ئێوارەی رۆژی پێنجشەممە ١١ - ١١ - ٢٠٢١ لە ئەنجامی شەڕێک کەسێک برینداربووە و زیانی ماددیش بە دوو ئۆتۆمبێل گەیشتووە.  وەکو پۆلیسی دهۆک ئاماژەی پێداوە، شەڕەکە لەسەر پارچە زەوییەک بووە، هەردوو لایەنی شەڕەکە خۆیان بە خاوەنی زانیوە، هەربۆیە بووە بە شەڕیان.  یەکێک لە لایەنەکانی شەڕەکە بە حەفارە هێرشی کردووەتە سەر ئۆتۆمبێلی لایەنی بەرامبەری و دواتریش چەک لەنێوانیاندا بەکارهاتووە.  ئەو کەسانەی تۆمەتبارن بە بەشداریکردن لە شەڕەکە لەلایەن پۆلیسی دهۆکەوە دەستبەسەرکراون و پەڕاوی لێکۆڵینەوەش بۆ تاوانەکە لە بنکەی پۆلیسی سێمێل کراوەتەوە.  لە مانگی ئەیلوولی ئەمساڵیش لە رووداوێکی هاوشێوەدا لە شرناخی باکووری کوردستان، خاوەنی حەفارەیەک بەهۆی ئەوەی لەگەڵ هاوبەشەکەی لەو کۆمپانیایەی کاریان تێدادەکرد، لەسەر نرخی کارکردنی رێکنەکەوتبوو، بە حەفارە ژمارەیەک بارهەڵگری کۆمپانیاکەی تێکشکاند.