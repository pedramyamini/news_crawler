ناوچەی سلێمانی بە کانزای خاوی سلیکا زۆر دەوڵەمەندە کە هەر بابەتێکی شووشەیی لە خاوی سلیکا دروست دەکرێت.  د. یوسف عوسمان، پسپۆڕی کانزاکان و مامۆستای زانکۆی سلێمانی بە رادیۆی رووداوی راگەیاند: "بە ملیاران تۆن لەم ماددەی خاوی سلیکایە لە ناوچەی سلێمانیدا هەیە کە لە ناڵپارێزەوە تاوەکو ماوەت درێژ دەبێتەوە. ئەمیش وەبەرهێن کاری تێدا دەکات کە بۆ کارگەی چیمەنتۆیە. ئێستا هەموو پێویستییەکانی سلیکا بۆ کارگەی چیمەنتۆ لە ناوچەی شارباژێڕ بە دەست دەهێنرێن. "  بەپێی بەدواداچوونەکان، ئەو کانزایەی لە هەرێمی کوردستان زۆرترین رێژەی هەیە ئاسنە کە لە ناوچەی پێنجوین زۆرە. لە سنووری ماوەتیش مەگنیسیۆم زۆرە و دەتوانرێت وەبەرهێنانی تێدا بکرێت. لە ناوچەی سەنگاویش خوێیەکی زۆر هەیە. ئەم کانزایانە بە شێوەیەکی نازانستی کاریان تێدا دەکرێت. ئاسن لە پێنجوێن بە بڕێکی باش هەیە کە لە دوو شوێنە بە ناوەکانی ئاسنکوڵێن و میشیاو، ئەوەی ئاسنکۆڵێن بەردەوام لێی دەردەهێنرێت.  ئەو پسپۆڕەی کانزاکان ئاماژەی بەوە دا کە بەپێی توێژینەوەیەک تەنیا لە ناوچەیەکی دیاریکراوی بچووکی پێنجوێندا نزیکەی ١٠٠ ملیۆن تۆن ئاسن هەیە. ئەوەی ئێستا لەو کانەدا دەکرێت زۆر نازانستییانەیە و تێکدانی کانەکەیە. بە داخەوە ئەمیش تەنیا بۆ کارگەی چیمەنتۆ سوودی لێ وەردەگیردرێت.  نەخشەی کانزاکان لە هەرێمی کوردستاندا زۆر دەوڵەمەندە بە کانزای جۆراوجۆر. لە سەنگاو کانزای خوێ و گەچ هەن کە خوێیەکە بە نازانستی و لە وەرزی هاویندا دەردەکرێت.   د. یوسف عوسمان گوتی: "پێویستە وەزارەتی سامانە سرووشتییەکان نەخشەی کانزایی هەرێمی کوردستان دیاری بکات. لام سەیرە کە حکومەتێک تەمەنی نزیکەی ٣٠ ساڵ بێت تاوەکو ئێستا نازانین چ کانزایەک لە هەرێمی کوردستاندا هەیە. "  مەلا یاسین، گوتەبێژی یەکێتیی وەبەرهێنەرانی کوردستانیش گوتی: "یەکێک لەو هۆکارانەی وادەکات وەبەرهێن لە هەرێمی کوردستاندا لە کانزاکاندا کار نەکات ئەوەیە کە تاوەکو ئێستا یاسای ماددە کانزایی و ناکانزاییەکان نییە. ئەمەیش هۆکاری سەرەکییە بۆ ئەوەی وەبەرهێنەرانی ناوخۆیی لەو بوارەدا کار نەکەن و وەبەرهێنەرانی بیانییش بۆ ئەو مەبەستە نەیەنە هەرێمی کوردستان. "  مەلا یاسین جەختی لەوە کردەوە، دەبێت لەم بوارەدا بە یاسا رێگە بۆ کۆمپانیا جیهانییەکان خۆش بکرێت تاوەکو بێن کاربکەن. هەروەها دەبێت بابەتی خاوەندارێتی لەنێوان وەزارەتەکاندا یەکلایی بکرێتەوە؛ لە خولی پێشوودا بۆیە یاسا بۆ ئەم بوارە دەرنەچوو هەردوو وەزیری سامانە سرووشتییەکان و وەزیری بازرگانی و پیشەسازی دەیانگوت ئەوە هی منە. پێویستە ئەوە یەکلایی بکرێتەوە کە چ وەزارەتێک خاوەندارێتیی ئەم بوارە بکات.  محەممەد حەسیب، بەڕێوەبەری نەوت و کانزاکانی پارێزگای سلێمانی گوتی، "یاسای رێکخستنی وەبەرهێنانی کانزایی هی ساڵی ١٩٨٨ ـە کە یاسایەکی کۆنە. بە داخەوە پەرلەمان دەست نابات بۆ ئەوە یاسایانەی خزمەت بە ئابووریی ئەم وڵاتە دەکەن و نایەن ئەم یاسایە بەپێی ئەم واقیعەی ئێستا هەموار بکەنەوە. "   نزیکی شەش هەزار جۆر کانزا لە جیهاندا هەن، لەو شەش هەزار جۆرە نزیکەی هەزار جۆریان لە هەرێمی کوردستاندا هەن. ئەوە لە کاتێکدایە زیاتر باسی نەوت و غاز و ئاو دەکرێت و گرنگییەکی ئەوتۆ بە کانزاکان نادرێت.  محەممەد حەسیب گوتی: "ئێمە کەتەلۆگمان بۆ بەردی مەڕمەڕ دروست کرد و سەردانی ئیتاڵیامان کرد بۆ ئەوەی کارگە بهێنین. بڕیار درا کە کارگەیەکی مەڕمەڕ دروست بکرێت، بەڵام بەداخەوە یاسایەک نییە بۆ پاراستنی سامانی نەتەوەیی تا لەو بوارەدا کار بکرێت، چونکە لە هەموو وڵاتێکەوە بەردی مەڕمەڕ دێتە هەرێمی کوردستان و ئێمە ناتوانین ئەو کارگەیە دابمەزرێنین. دوو مۆڵەتی دەرهێنانی ئاسن دراون. "  د. یوسف عوسمان گوتی: "مەگنیسیۆم بۆ پیشەسازیی ئاسن بەکاردەهێنرێت و لەگەڵیدا تێکەڵ دەکرێت. هەروەها بۆ بواری دەرمانسازییش بەکاردەهێنریت. ئەوەندەی من توێژینەوەم کردبێت، لەسەر ئاستی جیهاندا باشترین ماددەی خاوی ئۆلیڤین کە سەرچاوەی کانزای مەگنیسیۆمە لە ناوچەی شارباژێڕدایە. لە جیهاندا سێ شوێن هەن کە باشترین جۆری مەگنیسیۆمیان تێدایە، یەکێکیان لە نەرویجە، یەکێکیان لە یۆنانە و ئەوی دیکەیان لە شارباژێڕە. ئەم مەگنیسیۆمە هەر لە شوێنی خۆیدایە و تاوەکو ئێستا سوودی لێ وەرنەگیردراوە. "  مەلا یاسین گوتی: "یەکێک لەو شتانەی کە پێویستە لە هەرێمی کوردستاندا کاری لەسەر بکەین بۆ ئەوەی کارکردن لەم بوارەدا سەربگرێت، ئەوەیە دەبێت کەرتی تێکەڵ چالاک بکرێت. ئەمە تەنیا بە کۆمپانیایەکی کەرتی تایبەت ناکرێت. "  مەلا یاسین باسی لەوە کرد کە ئەگەر یاسایەکی زۆر روون نەبیت، وەبەرهێنەر نایەت لەم بوارەدا کار بکات، چونکە بوارێکی زۆر قورس و هەستیارە. چەند ساڵ لەمەو پێش یەکێک لە باشترین کۆمپانیاکانی جیهان لە بواری کانزادا کە یۆنانییە هاتن لەم بوارەدا کار بکەن، گوتیان دەبێت یاسایەک بخەنە بەردەستمان کە پشتیوانیمان بکات. یاسای ژمارە ٤ی ساڵی ٢٠٠٦ بە وشەیەک باسی کانزای کردووە. ئەو چۆن دەتوانێت بێت بە بەهای سەدان ملیۆن دۆلار لەو بوارەدا وەبەرهێنان بکات؟  ئەو وەبەرهێنە گوتی: "خاوەنی ئەو کۆمپانیا یۆنانییە شتێکی زۆر سەیری پێگوتم، گوتی: ' وەبەرهێنان لە بواری نەوت و غازدا نیوەی وەبەرهێنان لە بواری کانزاکاندا سەرکێشی نییە.' چونکە کانزا دەبێت پارەیەکی زۆی تێدا خەرج بکەیت تاوەکو دەگەیتە ئامانج. کاتێکیش دەدۆزیتەوە دەبێت یاسایەک هەبێت کە دەستەبەرت بێت. "  بە گوتەی مەلا یاسین، ئێستا لە هەرێمی کوردستاندا مۆڵەتەکانی وەبەرهێنان ٦٠ ملیار دۆلاریان تێپەڕاندووە. لەم بڕە تەنیا ١ % ـی لە بواری کانزاکاندایە کە ژمارەیەکی زۆر کەمە.