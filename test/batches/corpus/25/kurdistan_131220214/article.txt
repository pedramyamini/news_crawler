موحەڕەم ئەکبەرزادە، بەڕێوەبەری تۆماری باری کەسێتیی پارێزگای ورمێ دەڵێت، "لە ٨ مانگی رابردوودا ٣٤ هەزار و ٨٧٣ منداڵ لەدایکبوون، بەڵام لە ٨ مانگی یەکەمی ساڵی رابردوودا ٣٦ هەزار و ٦٤٥ کەس لەدایک ببوون؛ بەم پێیە ژمارەی لەدایکبوونی ئەمساڵ ٤.٦ % دابەزیوە".  بە گوتەی موحەڕەم ئەکبەرزادە، گەشەی ژمارەی دانیشتوصانی پارێزگای ورمێ لە ١.٧٦ % ـەوە بۆ ٠.٩١ % کەمبووەتەوە.  بەپێی ئامارە فەرمییەکان، ژمارەی لەدایکبوون لە هەموو ئێران لەم ساڵانەدا رووی لە کەمبوونەوە کردووە؛ ساڵی ٢٠١٥ ملیۆنێک و ٥٧٠ منداڵ لەدایک ببوون، بەڵام ساڵی ٢٠٢٠ ملیۆنێک و ١٢٠ هەزار منداڵ لەدایکبوون.  حامد بەرەکاتی، بەرپرسی نووسینگەی بنەماڵە و قوتابخانەکانی وەزارەتی پەروەردەی ئێران، بەهاری رابردوو گوتی، "رێژەی لەدایکبوون لە چوار ساڵی رابردوودا یەک لەسەر چوار کەمبووەتەوە".  کێشە ئابوورییەکان و کەمیی هەلی کار بە هۆکاری سەرەکیی دابەزینی ژمارەی پێکهێنانی ژیانی هاوژینی و لە ئەنجامیشدا دابەزینی ژمارەی منداڵبوون دێنە ئەژمار.  ئەم بابەتە مەترسی لەسەر پیربوونی ژمارەی دانیشتووانی ئێران دروستکردووە؛ بابەتێک کە دەتوانێت لێکەوتەی ئابووریی زۆری هەبێت.  کەمبوونەوەی ژمارەی لەدایکبوون لە کاتێکدایە، لە ساڵانی رابردوودا زۆرجار رێبەری ئێران پێداگریی لەسەر زیاترکردنی ژمارەی لەدایکبوون کردووە.