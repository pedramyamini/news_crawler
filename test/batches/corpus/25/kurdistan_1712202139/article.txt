تاریق حەیدەری، قایمقامی قەزای کۆیە، ئەمڕۆ هەینی ١٧/١٢/٢٠٢١ بە تۆڕی میدیایی رووداوی راگەیاند، لە شارۆچکەی تەقتەق نزیکەی ١٥ ماڵ و دوو قوتابخانە، لە ناوەندی شاری کۆیەش چوار ماڵ لافاو زیانی دارایی پێگەیاندوون.  بە گوتەی قایمقامی قەزای کۆیە، خێرخوازان و هاونیشتمانیان هاوکاریی تیمەکانی بەرگریی شارستانی و شارەوانی سنوورەکەیان کردووە بۆ پاککردنەوەی ئاوەڕۆ و سەرە مەنهۆڵەکان.  تاریق حەیدەری دەشڵێت، "بە ناچاری بڕیار دراوە دەوامی خوێندن بۆ رۆژی شەممە رابگیرێت؛ ئێستاش تیمەکانی شارەوانی، بەرگریی شارستانی، ئاوەدانکردنەوە، پۆلیس و ئاسایش لە ئامادەباشیدان. "  لەلایەکی دیکەوە، سەرپەرشتیاری ئیدارەی راپەڕین ئاماژە بە "باشی"ـی دۆخی ئیدارەی راپەڕین دەکات و دەڵێت: "لە چەند کاژێری داهاتوودا مەترسی لافاو لە سنوورەکە تێدەپەڕێت. "  هیوا قەرەنی، سەرپەرشتیاریی ئیدارەی راپەڕین ئەمڕۆ هەینی ١٧ - ١٢ - ٢٠٢١ بە رووداوی راگەیاند، "تەنیا بینای پاسپۆرتی رانیە و نووسینگەی کارتی نیشتمانیی رانیە لافاو زیانی پێگەیاندوون؛ تیمەکانی قایمقامییەت، شارەوانی، ئاسایش، پۆلیس و ئیدارەی راپەڕین لە ئامادەباشیدان. "  هاوکات نوخشە ناسیح، قایمقامی هەڵەبجە بە تۆڕی میدیایی رووداوی راگەیاند، هیچ رووداوێکی لافاو لە سنووری شاری هەڵەبجە دروستنەبووە و تیمەکانی بەرگریی شارستانی، ئاوەدانکردنەوە و رێگەوبان لە ئامادەباشیدان بۆ هەر رووداوێکی نەخوازراو.  نوخشە ناسیح دەڵێت، هەفتەیەک لەمەوبەر لەگەڵ بڵاوبوونەوەی هەواڵی هاتنی شەپۆلێکی"زۆر"ی بارانبارین، تیمەکانیان ئامادەکارییان کردووە، "بەتایبەت لەو شوێنانەی کە مەترسی روودانی لافاوی لێدەکرێت. "  قایمقامی هەڵەبجە داواش لە هاونیشتمانییان دەکات لە ئەگەری روودانی هەر رووداوێکی لافاو بە زووترین کات تیمەکانی سەر بە قایمقامییەت ئاگادار بکەنەوە بۆ بەهاناوەچوون.  بەرەبەیانی رۆژی هەینی ١٧ - ١٢ - ٢٠٢١، شەپۆلێکی بارانبارین هەرێمی کوردستانی گرتەوە، بەهۆی بارانی بەخوڕ لە هەولێر، جگە لە زیانە داراییەکان، ١٢ کەس گیانیان لەدەستدا.