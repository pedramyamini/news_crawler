پارتی کە لە هەڵبژاردنی ئۆکتۆبەری ٢٠٢١، ٤٩ هەزار و ٥٠٠ دەنگی بەدەستهێنابوو چاوی لەو پۆستە بڕیوە و بەربژێری هەیە و دەڵێت، لەسەر ئاستی کەرکووک دەنگی یەکەمن و پۆستەکە بە مافی خۆیان دەزانن.  شاخەوان عەبدوڵڵا، بەربژێری سەرکەوتووی پارتییە لە کەرکووک، بە تۆڕی میدیایی رووداوی راگەیاند، "بەپێی ئەنجامی دوایین هەڵبژاردن، پارتی دیموکراتی کوردستان دەنگەکانی لە هەموو حیزبە کوردستانییەکان زیاترە لەو شارە، ئەوەش وادەکات بەڵی پارتی بڵێت ئەو پۆستە مافی منە، بەڵام پێش ئەوەی حیزبیانە لەو بابەتە بڕوانین کە ئەو پۆستە پشکی کوردە و پێویستە پێکهاتەکانی دیکەش بگەیێنینە ئەو بڕوایە. "  بەلای یەکێتیشەوە ئەو پۆستە هێڵی سوورە و خاڵی ناکۆکییانە لەگەڵ پارتی، یەکێتی کە لەنێوان پۆستی سەرۆککۆمار و پارێزگار هەڵبژاردنی یەکێکیانی لەبەردەمە، خواستی هەردوو پۆستەکەی هەیە و بەپشکی خۆی دەزانێت.  نەجات حاجی فاتیح، جێگری لێپرسراوی مەڵبەندی دووی یەکێتی لە کەرکووک ئاماژە بەوە دەکات، "پارێزگاری داهاتوو دەبێت کورد بێت، ئەمەش بەچی بەدەستدێت، بە کۆدەنگی و یەکڕیزیی لایەنە سیاسییە کوردستانییەکان و لەنێو کوردیشدا پشکی یەکێتییە، لەبەرئەوەی ئەم شارە قەڵای سەوزی یەکێتیی نیشتمانیی کوردستانە، کاتێک دەڵێین قەڵای سەوزە ئەمە بە  ئامار و داتا دەکرێت نەک تەنیا قسەی زارەکی بێت، چونکە یەکێتی دەنگی یەکەمی ئەم شارەیە. "  لەلایەکی دیکەوە حیزبە تورکمانییەکانی کەرکووکیش بە کۆدەنگی داوای پۆستی پارێزگار دەکەن و دەڵێن، لە بەرامبەر بەربژێری ئێمە، عەرەب لاریی نییە و هەندێک لە سەرکردەکانی کوردیش پێیان خۆشە بە شێوەیەکی کاتی و تاوەکو وادەی هەڵبژاردنی ئەنجوومەنی پارێزگاکان ئەو پۆستە لەلای ئێمە بێت.  ریاز ساری کەهیە، سەرۆکی پارتی تورکمان ئیلی ئاماژە بەوە دەکات، "ئێستا پۆستی پارێزگار لەلای برایانی عەرەبە، سرووشتیە بۆ ماوەیەکی کاتی پارێزگار لە پێکهاتەی تورکمان بێت، عەرەب رازی بوون لەسەر ئەوەی پارێزگار تورکمان بێت و لە دانیشتنمان لەگەڵ لایەنە کوردییەکانیش، ئەوان گوتیان لاریمان نییە. "  لەسەر پۆستی پارێزگاری کەرکووک هیچ نزیکبوونەوەیەک لەنێوان پارتی و یەکێتیدا نییە و بۆ یەکلاییکردنەوەی ئەو پرسە چاوەڕێی گفتوگۆکانی پێکهێنانی حکومەتی نوێ عێراقن.