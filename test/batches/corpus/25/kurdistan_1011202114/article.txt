زیاتر لە دوو هەزار و ٥٠٠ رۆژە تەواو بووە، بەڵام تاوەکو ئێستا هیچ نەخۆشێکی ئەم  شارۆچکە ١٠ هەزار کەسییەی لێ چارەسەر نەکراوە.  نەخۆشەکانی شارۆچکەی بیارە و هەر ٢٧ گوندەکەی سەرجەمیان دەهێندرێنە مەڵبەندی تەندروستیی بیارە.  شەماڵ و کەمال بۆ وەرگرتنی هەندێک دەرمان لە مەڵبەندە تەندروستییەکەن، باسی بچووکی نەخۆشخانەکە دەکەن.   شەماڵ عیزەت، کاسبارە لە بازاڕی بیارە و گوتی: "ئەم بنکە تەندروستییە لە تموحی ناوچەکەماندا نییە، لەبەرئەوەی ناوچەی هەورامان هەموو فشاری قەرەباڵخییەکە لەسەر بیارەیە، پێشتر ئەو مەڵبەندە بەشی خۆمانی دەکرد بەڵام ئێستا بەش ناکات چونکە خەڵکێکی زۆر روو لە بیارە دەکات. "  هەورامان فەیرۆز، هاونیشتمانییەکی دیکەی بیارەیە و دەڵێت "ئەم مەڵبەندەی ئێمە لەڕاستیدا تەنها شوێنی بەکارهێنانی ڤاکسینە بۆ منداڵ، شوینی نەخۆشی گەورە نییە و تەنانەت ناتوانرێت وەکو بنکەی فریاکەوتنی خێراش بەکاربهێندرێت".  نەخۆشخانە ٥٠ تەختییەکەی بیارە وەکو ناوەندێکی تەندورستی بۆ هەموو هەورامان دروستکراوە، سەرجەم کارەکانی تەواوبوون، تەنها دامەزراندنی پزیشک و کارمەند و کۆمەڵێک پێداویستی تەندروستی ماوە.  بەگوتەی بەڕێوەبەرایەتی تەندروستیی هەڵەبجە، "بەنزیکەی ٥٠ کارمەند و ٨٠٠ ملیۆن دینار بۆ ئامێرەکان، نەخۆشخانەکە دەکەوێتە کار".  د. ئازاد محەممەد، بەڕێوەبەری گشتیی تەندروستیی هەڵەبجە بە رووداوی راگەیاند: "کێشەکە لەلایەن ئەنجوومەنی وەزیرانە، دەرخستەمان بۆ ئامێرەکانی نەخۆشخانەکە کردووە کە داوامانکردووە لەکۆی ئەو ٣٠ ملیار دینارەی لە بودجەی حکومەت بۆ پارێزگای هەڵەبجە دابینکراوە، ٨٠٠ ملیۆن دیناری بۆ تەواوکردنی پێداویستی نەخۆشخانەکە دابین بکرێت، بەڵام وەڵامەکە نەرێنی بووە، لەکاتێکدا ئەوان بەپێی پێویست نەبونی نەخۆشخانەکە بڕیاریان نەداوە، بەڵام دەبێت ئەوان لە گرنگی نەخۆشخانەکە تێبگەن و بڕیار بدەن. "  هەرچەندە لە ماوەی حەوت ساڵی رابردوودا لە هەر پێنج هەڵمەتەکانی بانگەشەی هەڵبژاردن چەندین لایەنی سیاسی بەڵێنی کردنەوەی نەخۆشخانەکانیان دا، بەڵام تا ئێستا نەخۆشخانەکە هەر بە چۆڵی ماوەتەوە.