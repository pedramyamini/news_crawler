وەزارەتی پێشمەرگەی حکومەتی هەرێمی کوردستان، ئەمڕۆ هەینی ١٧ - ١٢ - ٢٠٢١، راگەیێنراوێکی سەبارەت بە ئۆپەراسیۆنێکیان لە ناوچەی گەرمیان بڵاوکردەوە و تێیدا هاتووە: "لە ئەنجامی پشکنین و گەڕانە بەردەوامەکانی هێزەکانی پێشمەرگە بەدوای پاشماوەکانی چەک و تەقەمەنی و مین و بۆمبە چێندراوەکانی داعش، لیوای ١٧ی پیادە  وەزارەتی پێشمەرگە، بەهاوبەشی یەکە سەربازییەکان لە سنووری میحوەری دووی قەرەتەپە، لە گوندەکانی غەڕە و قۆری چای توانیان دەست بگرن بەسەر حەشارگەیەکی تەقەمەنی داعش، لەهەمانکاتدا، چەند مین و بۆمبێکیش، کە لەسەر رێگاکانی ناوچەکە چێندرابوون، پوچەڵ بکەنەوە".  بەپێی راگەیێندراوەکە: "پێشمەرگە پاش ئۆپەراسیۆنە سەربازییەکەی ئەمدواییە، بەردەوامە لە گەڕان و پشکنین بەدوای پاشماوەکانی تیرۆریستانی داعشدا".  لیوا محەممەد سیاسی، جێگری بەرپرسی میحوەری قەرەتەپە - حەمرینی هێزی پێشمەرگە بە تۆڕی میدیایی رووداوی گوت" ئۆپەراسیۆنەکان بۆ پاککردنەوەی ناوچەکان و بەتایبەت ناوچەی گەرمیان بەردەوام دەبن و لە چەند رۆژی رابردوودا چەندین ئۆتۆمبێل و تەقەمەنی و حەشارگەی داعش دەستیان بەسەردا گیراوە و پێشمەرگە توانیویەتی شوێنێکی زۆر لەو ناوچەیە پاکبکاتەوە".