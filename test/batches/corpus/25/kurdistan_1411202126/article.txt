نووسینگەی راگەیاندنی مەلا بەختیار ئەمڕۆ یەکشەممە ١٤ - ١١ - ٢٠٢١ بڵاویکردەوە، نێچیرڤان بارزانی، سەرۆکی هەرێمی کوردستان بە تەلەفۆن لەگەڵ مەلا بەختیار قسەی کردووە و هەواڵی تەندروستی پرسیووە و هیوای خواستووە کە ئەوەی روویداوە دوا رووداوی ناخۆش بووبێت بەسەر مەلا بەختیاردا بێت.   وەک لە راگەیێندراوەکەدا هاتووە، مەلا بەختیاریش سوپاسی نێچیرڤان بارزانی کردووە.   رۆژی شەممە ١٣ - ١١ - ٢٠٢١ و دوای وەرگرتنی چارەسەر بۆ نزیکەی سێ هەفتە لە ئەڵمانیا، مەلا بەختیار لەڕێگەی فڕۆکەخانەی نێودەوڵەتیی سلێمانییەوە گەڕایەوە هەرێمی کوردستان.   رۆژی ٤ - ١١ - ٢٠٢١ زوها داژدلن، پزیشکە تایبەتەکەی مەلا بەختیار قسەی بۆ ئاڵا شاڵی، پەیامنێری تۆڕی میدیایی رووداو کرد و گوتی، سێ ماددەی جیاواز لە جەستەیدا بوون.  زوها داژدلن لەو بارەوە گوتی: "سێ ماددەمان بەدیکردن. یەکەم ماددە بریتییە لە جیوە، دووەم ماددە ئەنتیمۆن و ماددەکەی دیکەش مسە؛ ئەو ماددەی جیوەیەی کە لە خوێنەکەیدا لای ئێمە دەرکەوت، هەمان شت بوو کە لە پشکنینەکانی پێشوویدا و پێش ئەوەی بێتە نەخۆشخانەکەمان، بۆی کرابوو و دەرکەوتبوو".  رۆژی ١٣ - ١١ - ٢٠٢١ و لە فڕۆکەخانەی نێودەوڵەتی سلێمانی، مەلا بەختیار لە کۆنفرانسێکی رۆژنامەڤانییدا کەمێک لەبارەی ژەهرخواردنەکەی قسەی کرد و گوتی، "ستەمێکی گەورە" لە خۆی، بافڵ تاڵەبانی و وەستا حەسەن کراوە و رایگەیاند: "ئێمە جاران خۆمان بە کوشت دەدا بۆ ئەوەی هاوڕێیەکمان دەست دووژمن نەکەوێت، بەڵام بەداخەوە دوای چوارەمین کۆنگرەی یەکێتییەوە وایلێهات خەڵک خوا خوای بێت هاوسەنگەرەکانی لەناوبچن یان خۆی هەوڵی لەناوبردنیان بدات".  سەرەتا مەلا بەختیار چووە ئوردن و لەوێ پشکنینی بۆ ئەگەری ژەهرخواردکردنی کرد، لەبارەی ئەو کاتەی لە ئوردن بوو مەلا بەختیار دەڵێت، "کاتێک لە عەممان بووم، تێگەیشتم کە چیم بەسەر هێندراوە؛ بە پشکنین لە نەخۆشخانەی خالیدیە، دکتۆرەکان پێیان گوتم ماوەیەکی کەم لەبەردەم ژیانت ماوە و  فریابکەوە؛ ناچار تەلەفۆنم بۆ هەڤاڵ قوباد کرد، پێم گوت ئەمە سەرگوزەشتەی منە، تکایە هەم بە پەیوەندییەکانی حکومەت بڵێ، هەم بە جەنابی سەرۆکی هەرێم بڵێ.. ٥ خولەکی نەبرد جەنابی سەرۆکی هەرێم تەلەفۆنی بۆ کردم، دوای ٧ بۆ ٨ خولەک جەنابی خاوەن شکۆی پاشای ئوردن هاتە سەر خەت، گوتی تۆ میوانی منیت، نوێنەرەکانی خۆی نارد بۆلای من، دەستبەجی منیان برد بۆ پشکنین، دەستبەجێش رەزامەندی لایەنی فەرمی وەرگیرا کە لە پشکنینی تایبەتی بە زووترین کات دەریبخەن کە من چیمە، واشیان کرد".  مەلا بەختیار سوپاسی تایبەتی نێچیرڤان بارزانی، سەرۆکی هەرێمی کوردستان  و پاشای ئوردن دەکات و دەڵێت: "سوپاسی خاوەن شکۆی ئوردن دەکەم، بێ راددەش سوپاسی جەنابی سەرۆکی هەرێم دەکەم، کە مەگەر بەس جەنابی مام جەلال زیندوو بکەیتەوە ئەوەم بۆ بکات، سوپاسی هەموو ئەو دڵسۆزانە دەکەم، کە دڵسۆز بوون، هەرگیز لەبیرم ناچێتەوە".  لە بەشێکی دیکەی قسەکانیدا مەلا بەختیار ئاماژەی بەوە دا، "ساڵانی دیکە چۆن بووم، هەروا دەبم، کەس چاوەڕێی ئەوە نەکات هەڵوێست و بیر و مەبادیئی خۆم بگۆڕم".  ئەمڕۆش مەلا بەختیار کۆنفرانسێکی رۆژنامەڤانی ئەنجامدا و وردەکاری لەبارەی ژەهرخواردنەکەی خستەڕوو.