رۆژی دووشەممە ٢٢ - ١١ - ٢٠٢١ هونەر نووری، بەڕێوەبەری گشتیی رێگەوبان و ئاوەدانکردنەوە و نیشتەجێکردنی هەولێر بە تۆڕی میدیایی رووداوی راگەیاند، بەمزووانە فۆرمی یەکەی نیشتەجێکردن لە پارێزگای هەولێر بەسەر فەرمانبەران و خەڵکی کەمدەرامەتدا دابەشدەکرێت. دەشڵێت، "یەکەکان ئامادەن، بەڵام خزمەتگوزارییان بۆ دابین نەکراوە، بۆیە دابەش نەکراون".  بەڕێوەبەری گشتیی رێگەوبان و ئاوەدانکردنەوە و نیشتەجێکردنی هەولێر گوتیشی، "لە کۆی ئەو یەکانەی کە پێش ساڵی ٢٠١٣ بڕیاری دروستکردنیان درا لە پارێزگای هەولێر، بەهۆی قەیرانی دارایی تەنیا دووانیان تەواو کراون، ئەوانیش دەکەونە ئیدارەی سۆران کە ١٤٤ یەکەن، هەروەها لە بنەسڵاوە لە قەزای دەشتی هەولێر کە ٣٩٦ یەکەن، چەندین یەکەی دیکەش هەن کە تەواو نەکراون، لە هەریەک لە قەزاکانی مێرگەسۆر، چۆمان، خەبات، کۆیە و شەقڵاوە".  لەبارەی شێوازی دابەشکردنی ئەو یەکانە، هونەر نووری ئاماژەی بەوە کرد، "کۆمەڵێک فۆرم ئامادە دەکەین و دوای پڕکردنەوەی فۆرمەکان، لێکۆڵینەوەیان بۆ دەکرێت و دواتر بە شێوەی تیروپشک بەو کەسانە دەدرێت کە شایستەن".  ئەو کەسانەی دەبنە خاوەنی یەکەکان، دەبێت چەند مەرجێکیان تێدابێت و خێزانداربن، خاوەنی هیچ یەکەیەکی نیشتەجێبوون نەبن، پێشر لە هیچ پرۆژەیەکی لەو شێوەیە سوودمەند نەبووبن، ژمارەی منداڵیش لە پرۆسەکەدا کاریگەریی دەبێت.  لەوبارەیەوە، مەحموود ئیسماعیل، لێپرسراوی لقی هەولێری کۆمەڵەی داکۆکیکار لە مافی کرێنشینان، بە رووداوی راگەیاند، "لەگەڵ ئەوەی ئەم یەکانە هیوایەک دەبەخشن بە کرێنشینان، بەڵام ژمارەی کرێنشینان زۆر لەوە زیاترە و هیوادارین یەکەی نیشتەجێبوونی زیاتر دروستبکرێن".  بەگوێرەی ئاماری کۆمەڵی کرێنشینان، لە شاری هەولێر ٢٣ هەزار ٢٥٨ خێزان وەکو کرێنشین تۆمارکراون، مەحموود ئیسماعیل دەڵێت، "بەپێی لێکۆڵینەوەکانیش کە ئەنجاممانداوە، ژمارەی کرێنشینان لە پارێزگای هەولێر و دەوروبەری بە ٧٠ هەزار خێزان دەخەمڵێندرێت".  پێشتر هەڵگورد نەجیب، سەرپەرشتیاری ئیدارەی سۆران بە تۆڕی میدیایی رووداوی راگەیاندبوو، "پرۆژەی یەکەکانی نیشتەجێبوون لە گوندی بادلیان سەر بە ناحیەی دیانا لە ئیدارەی سەربەخۆی سۆران، دەستی بە کارەکانی کردووەتە و بڕیارە لە کۆتایی ئەمساڵ تەواوبکرێت و بەسەر فەرمانبەرانی كەمدەرامەتدا دابەشبكرێن".