مەحموود محەممەد، گوتەبێژی پارتی دیموکراتی کوردستان ئەمڕۆ چوارشەممە ١٥ - ١٢ - ٢٠٢١ لەکاتی بەشداریکردنی لە بووڵتەنی هەواڵەکانی کاژێر ١٢: ٠٠ی تۆڕی میدیایی رووداو کە سەنگەر عەبدولڕەحمان پێشکێشی دەکات، رایگەیاند؛ ئێمە پۆستی سەرۆککۆمار بە مافی هەموومان دەزانین، بە مافی پارتی دیموکراتی کوردستانیشی دەزانین، ئەمە مافی خەڵکی کوردستانە کە بڕیار لەبارەوە بدات. ئەوە نییە لایەنێک خۆی بە شایستە بزانێت و لایەنەکانی دیکە بە شایستە نەزانێت. ئێمە لە پارتی دیموکراتی کوردستانیش لە زۆر رووانگەوە خۆمان لە یەکێتی نیشتمانی کوردستان بە شایستەتر دەزانین، کە ئەو پۆستە پڕ بکەینەوە.  لەبەرامبەردا لە میدیای فەرمیی یەکێتیی نیشتمانیی کوردستان وەڵامێک بەناوی گوتەبێژی یەکێتیی نیشتمانیی کوردستان بڵاوکراوەتەوە کە تێیدا هاتووە: "ماوه‌یه‌كه لێدوانه‌كانی گوته‌بێژی پارتی، كه به‌داخه‌وه گوزارشت له‌رای ره‌سمی پارتی ده‌كات، زبر و ناجۆر و ئیستفزازین، له‌گه‌ڵ ویستی یه‌كڕیزیی كورد ناگونجێت و یارمه‌تیی هاوهه‌ڵوێستیی گه‌له‌كه‌مان له‌به‌غدا و یه‌كڕیزیی له كوردستان نادات".  لە وەڵامەکەی گوتەبێژی یەکێتی باس لەوە کراوە کە "پۆستی سه‌رۆككۆمار له عێراقی دوای رووخانی رژێمی دیكتاتۆر، ئیستحقاقی كورد و یه‌كێتیی بووه و جارێكی دیکەیش پێداگریی لێده‌كه‌ینه‌وه، جا به یه‌كڕیزیی یان به‌بژارده‌ی هه‌ڵبژاردن و دیموكراسیش بێت كه هه‌ردووكی تاقیكراوه‌ته‌وه".  لە کۆتایی وەڵامەکەی گوتەبێژی یەکێتیی ئاماژە بە هەڵسەنگاندن بۆ کاری سەرۆککۆمارەکانی پێشووی عێراق کراوە و رایگەیاندووە: "ئێمه وه‌ك یه‌كێتی پێمان ئاساییه، هه‌ڵسه‌نگاندن بۆ ئه‌دای به‌رپرسیارێتییه گشتییه‌كانی عێراق و كوردستان بكرێت، چونكه ئه‌گه‌ر ئه‌م هه‌ڵسه‌نگاندنه ببێته نه‌ریت له وڵاته‌كه‌ماندا پۆستی سه‌رۆككۆماریی یه‌كێتی له‌خوله جیاجیاكاندا به‌سه‌ربه‌رزیی لێی ده‌رده‌چێ و خێر و بێری بۆ كورد روونه، ئه‌وه پۆستی لایه‌نه‌كانی دیکەیە له به‌غدا و هه‌رێم ره‌نگه قه‌رزاربار ببێته‌وه".  رۆژی سێشەممە ١٤ - ١٢ - ٢٠٢١ رزگار حاجی حەمە ئەندامێکی مەکتەبی سیاسیی یەکێتی بە رووداوی گوت: پۆستی سەرۆککۆمار بە مافی خۆمان دەزانین و دکتۆر بەرهەمیش بەربژێری یەکێتی دەبێت بۆ سەرۆککۆمار.  مەحموود محەممەد، گوتەبێژی پارتی لەوبارەوە بە رووداوی گوت: "ئەگەر لە پێشووتر ئەو بابەتە بە شێوازێک بووە و بە گفتوگۆ چارەسەر کرابێت یان درابێتە یەکێتی نیشتمانی کوردستان، ئێستا ئەو گفتوگۆیانە لەنێوان ئێمە و یەکێتی نەکراوە. بۆیە دەبێت ئەم بابەتە لەنێوان هەموو لایەنەکانی کوردستانی بەو حیزبانەی کە کورسییان هێناوەو ئەوانەی کورسیشیان نەهێناوە تەنانەت ئەوانەی بەشداریش نەبوون یەکلایی بکرێتەوە، چونکە ئەوە شایستەی خەڵکی کوردستانە. ئێمە بەو شێوازە لەگەڵ شیعە و سوننە رێککەوتووین کە ئەمە بۆ خەڵکی کوردستانە، مادام بۆ خەڵکی کوردستانە پێویستی بەوەیە خەڵکی کوردستانیش بڕیاری لەبارەوە بدات. میکانزمی چۆنیەتی بڕیاردانەکە هەمووی دەگەڕێتەوە بۆ ئەوەی چۆن گفتوگۆ بکەین و پێکەوە لەسەر ئەو بابەتە رێکبکەوین، کەسێکی شایستەی کە هەموو لایەنەکان پێی رازی بین پێشنیاز بکرێت".