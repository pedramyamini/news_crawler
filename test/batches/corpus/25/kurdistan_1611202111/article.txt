ئەمڕۆ سێشەممە ١٦/١١/٢٠٢١ هۆگر عەزیز، گوتەبێژی پۆلیسی هەولێر  بە تۆڕی میدیایی رووداوی راگەیاند"بەشی پۆلیسی ناوشار / رۆژهەڵات، بنکەی پۆلیسی سەروەران) تۆمەتبارێکیان بە ناوی (ن. م. ص) دەستگیر کرد، کە بەپێی ماددە (٣٩٣) لە یاسای سزادان، بڕیاری قۆڵبەستکردنی هەبوو".  هۆگر عەزیز دەڵێت: "پیاوەکە تەمەنی نزیکەی ٥٠ بۆ ٥٥ ساڵ دەبێت" و دەشڵێت: "بەپێی هەمان ماددە درایە دادگا و راگیرا".  مادەی (٣٩٣) لە یاسای سزادانی عێراقی تایبەتە بە تاوانی جووتبوون لەگەڵ مێ بەبێ رەزامەندی تاوانلێکراو، یان نێربازی. کە سزاکانی بریتین لە:  ١ - حەپسکردنی هەتا هەتایی یاخود کاتی. هەرکەسێک لەگەڵ مێینەیەک جووت ببێت بەبێ رەزامەندی خۆی. یاخود لەگەڵ نێر یان مێ لە دواوە سێکس بکات.  ٢ - سزاکەی تووندتر دەبێت لەو بارانەی لای خوارەوە:  * ئەگەر تاوانلێکراو تەمەنی نەبووبێتە (١٨) ساڵ.  * ئەگەر تۆمەتبار خزمی تاوانلێکراو بێت تاوەکو پلەی (٣). یان  سەرپەرشتی پەروەردەکردنی تاوانلێکراو بکات.  * ئەگەر تۆمەتبار راسپێردراو بێت وەک پزیشک یان پیاوی ئاینی و پێگەکەی بۆ ئەم تاوانە بەکاربهێنێ.  * ئەگەر بۆ ئەنجامدانی تاوانەکە (٢) کەس یان زیاتر بەشداربن. بۆ زاڵبون بەسەر تاوانلێکراو. یان بەدوای یەکدا تاوانەکەیان کردبێت.  * ئەگەر لە ئەنجامی ئەو تاوانەدا تاوانلێکراو تووشی نەخۆشیی زایەندی بووبێت.  * ئەگەر لە ئەنجامی ئەو تاوانەدا تاوانلێکراو دووگیان بێت.  ٣ - سزاکەی دەبێتە هەتاهەتایی ئەگەر لە ئەنجامی ئەو تاوانەدا تاوانلێکراو بمرێت.   ٤ - تاوانلێکراو کچ بێت لەسەر دادگایە بڕیاری قەرەبووکردنەوەیەکی گونجاوی بۆ بدات.