ئەمڕۆ شەممە ١٨ - ١٢ - ٢٠٢١، بەشدار عەبدولخالق، بەڕێوەبەری گشتیی پەروەردەی هەولێر بە تۆڕی میدیایی رووداوی راگەیاند، دەوام دەستپێدەکاتەوە، بەڵام لەو ناوچانەی کە لافاوەکە زیانی زۆری گەیاندووە، دەوام دەستپێناکاتەوە. هاوکات ئەگەر مامۆستایەک یان قوتابییەک ئاو چووبێتە ماڵیانەوە، بە نەهاتوو دانانرێن ئەگەر نەچن بۆ دەوام.   پێشتر دلێر عەبدوڵڵا، بەڕێوەبەری پەروەردەی ناوەندی هەولێر بە تۆڕی میدیایی رووداوی راگەیاند، سبەینێ رۆژی یەکشەممە ١٩ - ١٢ - ٢٠٢١، دەوامی فەرمی لە قوتابخانەکان دەستپێدەکاتەوە. رووداو لێی پرسی لەو گەڕەکانەش کە بەر لافاو کەوتوون، ئەو وەڵامی دایەوە "بەڵێ، لە هەموو شوێنەکان دەوام دەستپێدەکاتەوە. "  وەزارەتی پەروەردەی هەرێمی کوردستان رۆژی هەینی دوای لافاوەکەی هەولێر رایگەیاند، لە رۆژی شەممەوە ١٨ - ١٢ - ٢٠٢١ تاوەکو ئاساییبوونەوەی دۆخەکە. بڕیاریانداوە لە هەریەکە لە پەروەردەکانی (ناوەندی هەولێر، دەشتی هەولێر، دەوروبەری هەولێر، کۆیە، مەخموور) دەوامی قوتابخانەکان بوەستێندرێت.  بەرەبەیانی رۆژی ١٧ - ١٢ - ٢٠٢١ بەهۆی بارانی بەخوڕ لافاو لە بەشێک لە گەڕەکەکانی هەولێر دروستبوو، جگە لە زیانە گیانییەکان، زیانێکی دارایی زۆری بەدوای خۆیدا هێنا. ژمارەیەکی زۆر ماڵ لە گەڕەکەکانی دارەتوو و رۆشنبیری ئاویان تێچووە و سەتان ئۆتۆمبێلیش کەوتوونەتە ژێرلافاوەوە، یان لافاوەکە تێکی شکاندوون.