شەوی یەکشەممە ٥ - ١٢ - ٢٠٢١ لە چەند ناوچەیەکی سنووری پارێزگای هەولێر و نێو شاری هەولێر باران باری. بەڕێوەبەرایەتیی کەشناسی و بوومەلەرزەزانی هەرێمی کوردستان دەڵێت، لە ناوچە شاخاوییە سنوورییەکان بەفربارینمان دەبێت.  لە راگەیێنراوێکی کەشناسی هەرێمی کوردستان دەڵێت "باران بارین لەسەر  بەشێک لە ناوچەکەمان بە تایبەت لە سنوورى پارێزگاى هەولێر دەستیپێکردووە وە پێشبینی دەکرێت رێژەى باران بارینەکە زێاتر بێت، هەروەها لە ناوچە شاخاوییە سنوورییەکان بەفر بارینمان دەبێت وە پێشبینی دەکرێت ئەم باران بارینە بەشێوەیەکى لاواز لەسەر ناوچەکەمان بمێنێتەوە تا کاتەکانى بەرە بەیان و پاشان کۆتایى دێت. "  بەپێی ڤیدیۆیەک کە بەڕێوەبەرایەتی کەشناسی و بوومەلەرزەزانی هەرێمی کوردستان بڵاویکردووەتەوە ئەمشەو یەکشەممە لە حاجی ئۆمەران بەفربارین دەستیپێکردووە.   رۆژی یەکشەممە ئاسمانی هەولێر هەور بوو، هەروەها لە ئێوارە هەندێ ناوچە ئاستی باران بارینی بەخۆیوە بینی و لە درەنگانی شەودا زۆربەی ناوچە جیاجیاکان نمە باران دەبێت. کەشناسی دەڵێت، لە ناوچە شاخاوییەکان بەفر دەبارێت.  نزمترین پلەی گەرمای تۆمارکراو ٨ پلەیە و هەروەها بەرزترین پلەی گەرمای پێشبینیکراو ١٦ پلەیە.  لەبارەی کەشوهەوای رۆژی دووشەممە ٦ - ١٢ - ٢٠٢١ ئاسمان نیمچە هەور دەبێت پاشان دەگۆڕێت بۆ پەڵەهەور. خێرایی با ١٠ بۆ ١٥ کیلۆمەتر دەبێت لە کاژێرێکدا و مەودای بینین لەنێوان ٩ بۆ ١٠ کیلۆمەتر دەبێت.   هەروەها نزمترین پلەی گەرمای پێشبینیکراو ٨ پلە دەبێت و بەرزترین پلەی گەرماش ١٧ پلەیە.   لە سلێمانیش سبەی ئاسمان نیمچە هەور دەبێت پاشان دەگۆڕێت بۆ پەڵەهەور.   لە پارێزگای دهۆک ئاسمان نیمچە هەور دەبێت و پاشان دەگۆڕێت بۆ پەڵە هەور. نزمترین پلەی گەرما ٧ پلەیە و بەرزترینیش ١٦ پلە دەبێت.   لە کەرکووک ئاسمان نیمچە هەور دەبێت پاشان دەگۆڕێت بۆ پەڵە هەور و خێرایی با لەنێوان ١٠ بۆ ١٥ کیلۆمەتر دەبێت لە کاژێرێکدا.  سەبارەت بە پارێزگای هەڵەبجە سبەی دووشەممە ئاسمان هەوری تەواو دەبێت لەگەڵ بارانبارین لە کاتەکانی بەیانی زوودا پاشان ئاسمان نیمچە هەورەوە دەگۆڕێت بۆ پەڵە هەور.    بەفربارین لە حاجی ئۆمەران لە سنووری پارێزگای هەولێر. شەوی یەکشەممە ٥ - ١٢ - ٢٠٢١