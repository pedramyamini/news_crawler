مەلا بەختیار ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان، ئەمڕۆ چوارشەممە لە کۆبوونەوەیەکدا لەگەڵ ژمارەیەک کەس کە لە هەولێر و چەمچەماڵەوە بۆ هەواڵپرسین سەردانییان کردبوو، تێڕوانینی خۆی لەبارەی هەندێک پرسەوە لەنێویاندا دۆخی نێوخۆیی یەکێتی نیشتیمانی کوردستان خستەڕوو.  لەبارەی پرسی ژەهرخوارکردنەکە گوتی: "هەموو گوناهم ئەوەبوو، كە بێگوناه بووم!، چونكە هیچ گوناهێكم نەبوو وەكو ئەوانەی ئەمڕۆ خەڵكی نەفرەتیان لێدەكات و ناڕەزایی بەرامبەریان دەردەبڕن!، بەڵام لەبەرئەوەی پشتئەستوور بەئێوەو مانانی هەڤاڵان و بەمیللەتەكەمان، بەخەڵكی پاك و دڵسۆز، پەرێزی خۆمان بەپاكی راگرتووە و دەستمان نەكردووەتە ناو زەلكاوەوە و خۆشمان شەرمەزاری میللەتەكەمان نەكردووە، بۆیە ئاسان نەبوو جێگەمان لەناو هەندێك كەسدا ببێتەوە، چونكە بەپاكی مانەوە، مایەی شەرمەزاری بۆ خەڵكە پیسەكە، هەربۆیە ئامانجیانە هەموو كەسێك بەگەندەڵی و ناشرینی تێوەبگلێ!، هەربۆیەشە شانازی دەكەم، لەگەندڵی و ناشرینییەكان تێوەنەگلاوم‌و ئەوەندەش بەسە".  سەبارەت بە دۆخی ناوخۆی یەکێتی، مەلا بەختیار دەڵێت: "گەورەترین دوژمن بە یەكێتی و ئەزمونی حوكمڕانی كوردستان، دوژمنی ناوخۆیە و لەناوخۆشدا گەندەڵەكانن، چونكە بەدرێژایی مێژووی یەكێتی، كارەساتی زۆر گەورەمان بەسەردا هاتووە، هەكاری، ئەنفال، كیمیاباران و (٢٦) هەزار شەهید، ئاوڕێكیش لەمێژوو بدەنەوە، ببینن لەدوای هەر كارەساتێك بە بەهێتر یەكێتی هەڵساوەتەوە، تا دوژمنان و باراشی زەمانە زۆرتر یەكێتیان هاڕی بێت، یەكێتی جوانتر و پاكتر هاتۆتەدەرەوەو هەڵساوەتەوە! ".  مەلا بەختیار دەپرسێت: "بەڵام ئێستا بۆ وامان لێهاتووە و ئەو ژمارە زۆرە لەهەڵبژاردن دەنگمان دابەزیوە؟! بەپێچەوانەی رابردوو كە لەكارەساتەكاندا، سەنگمان، دەنگ‌و متمانەمان زیادی دەكرد؟ ". مەلا بەختیار بە پێویستی دەزانێت هەر یەکێتییەک ئەو پرسیارە لە ویژدانی خۆی بکات.  هەر خۆیشی وەڵامی پرسیارەکە دەداتەوە و دەڵێت: "وەڵامەكەشی زۆر بەسادەیی ئەوەیە كە سەركردەكانی و سیاسەتەكانی لەئاست رووداوەكاندانین و متمانەش زیاد ناكات و كەمدەكات، چونكە خەڵك باش دەزانێت، دزی هەیە، گەندەڵی هەیە، سەرانەسەندن هەیە! ئەو نەگونجان و ناتەباییەش لەنێو خۆیاندا كە هەیە، هەڵەی كۆنگرەو پیلانگێڕییەكانی بوو".  مەلا بەختیار، تێڕوانینەكانی لەبارەی دۆخی كوردستان و عیراقەیشەوە ئاشكراكرد  و روونیكردەوە: "بەم ئەقڵ و سەركردایەتی و ئاستی تێگەیشتنەوە، لەناوچەكە، لەناو عیراق و كوردستان، یەكێتی دەتوانێت سەر دەربكات؟ هەرچی دەوڵەتی گەورە هەیە، خەریكن ناتوانن سەقامگیری بۆ عیراق دابین بكەن! كەواتە یەكێتی چۆن دەتوانێ‌ت جێگەی خۆی باشتر بكاتەوە؟ لەكوردستاندا تاوەکو ئەم ساتەش، لانیكەم دوو حزب رێككەوتن لەنێویاندا نییە! عێراق خەریكی پێكهێنانی پەرلەمان‌و حكومەتە، حیزبە كوردستانییەكانیش هەریەك لەئاوازێك دەخوێنێت. دەبێ بپرسین: رێككەوتن دەستكەوتی باشتر و زۆرترە، یان جنێودان‌و موزایەدە؟! ".  رۆژی ٣٠ - ١٠ - ٢٠٢١ سەرچاوەیەکی نزیک لە مەلا بەختیار رایگەیاند، بەڵگە سەرەتاییەكانی بەردەستی مەلا بەختیار کە بۆ بافڵ تاڵەبانی و دکتۆر خەسرەو گوڵ محەممەد و بەرپرسی ئێستای دەزگای زانیاری نێردراوە دەیسەلمێنێت کە ژەهراویکردنی مەلا بەختیار دەمێكە کراوە؛ كاری دوو مانگ و سێ مانگ نییە.  رۆژی ٠١ - ١١ - ٢٠٢١، مەلا بەختیار، کە ماوەیەک پێش ئێستا بەهۆی تێکچوونی دۆخی تەندروستییەوە چووە ئەڵمانیا، لە گوتارێکدا، کە لە فەیسبووکی خۆی بڵاویکردەوە باسی لە هەوڵەکانی کوشتن و ژەهرخواردکردنی کردبوو، هەروەها تیشکی خستبووە سەر گۆڕانکارییەکانی نێوخۆی حیزبەکەی دوای کۆنگرەی چوارەم.   رۆژی ٠٤ - ١١ - ٢٠٢١ پزیشکە تایبەتەکەی مەلا بەختیار لە هەڤپەیڤینێکدا لەگەڵ ئاڵا شاڵی، پەیامنێری رووداو گوتی، سێ ماددەی جیاواز لە جەستەیدا بووە، ئێستا لە دوایین هەفتەی پاککردنەوەی خوێن و وەرگرتنی چارەسەردایە و تەندروستیی بەرەو باشبوون دەچێت، دەتوانێت هەفتەیەکی دیکە نەخۆشخانە جێبهێڵێت.  دوای وەرگرتنی چارەسەری ژەهرخواردنەکە، رۆژی شەممە ١٣ - ١١ - ٢٠٢١ مەلا بەختیار لە ئەڵمانیاوە گەڕایەوە بۆ سلێمانی.    مەلا بەختیار، گوتی "لە نامەردترین پیلانی ژەهرپێدان رزگارم بوو، تەنها سەرشۆڕی و سزای رەوا چاوەڕێی تاوانبارەکانە"، ئەوەشی خستووەتەڕوو، "بێگومان واز لە مافی خۆم ناهێنم هەرگیز".  بە گوتەی ئەو ئەندامەی ئەنجوومەنی باڵای سیاسی و بەرژەوەندیی یەکێتی، ئەو "تاوانەی" بەرامبەری کرا، "تەنیا لەبەر ئەوەیە کە هیچ تاوانێکم نەبووە و نییە، لەبەر ئەوەیە گەندەڵ نیم، لەبەر ئەوەیە تەکەتول نیم، لەبەر ئەوەیە نابم بە کۆیلەی پلە و پایە و پارە".