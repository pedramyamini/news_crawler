برایەکی ئەو کەسەی گوێدرێژەکەی بەدوای ئۆتۆمبێلەکەیدا رادەکێشا باس لەوە دەکات کە براکەی ویستوویەتی لە دەرەوەی گوندەوە گوێدرێژەکە بباتەوە بۆ ماڵەوە. هەروەها ئاماژەی بەوەش کرد کە گوێدرێژەکەی بە ٣٠٠ هەزار دینار کڕیوە بۆ کاری ئاژەڵداری و جووتیاری، ماوەیەکیشە بە زەحمەت دەتوانن کۆنترۆڵی بکەن.  محەممەد سەعید زوبێر، برای تۆمەتبارەکە دەڵێت، گوێدرێژەکە جووتە دەهاوێژێت و قەپ دەگرێت؛ بە گوتەی ئەو برایەی تۆمەتبارەکە، براکەی ویستوویەتی گوێدرێژەکە بخاتە نێو ئۆتۆمبێل بەڵام نەیانتوانیوە، هەربۆیە بەو شێوەیە هەوڵیداوە بیباتەوە ماڵەوە.  بە گوتەی پسپۆڕانی ڤێتێرنەری، بۆ کۆنترۆڵکردنی ئاژەڵێکی وەکو ئەو گوێدرێژە پێویستی بە خەساندنە. د. سلێمان تەمەر، سەرۆکی رێکخراوی کوردستان بۆ پاراستنی مافی ئاژەڵان دەڵێت، دەبێت حکومەت جێگەیەکی هەبێت، چونکە "ئەم جۆرە ئاژەڵانە مەترسین و رەنگە بەهۆیەوە رووداوی هاتووچۆ دروستببێت یاخود بچێتە نێو قوتابخانەیەک و قوتابیان بریندار بکات، ئێمە وەکو رێکخراوەکەمان ئامادەین بۆ هەر جۆرە هاریکارییەک".  سێ رۆژە بە بڕیاری دادگەی ئاکرێ ئەو کەسەی گوێدرێژەکەی بەدوای ئۆتۆمبێلەکەیدا رادەکێشا لەلایەن پۆلیسەوە دەستبەسەر کراوە، تاوەکو ئێستاش ماوەی زیندانیکردن و دادگاییکردنی نادیارە.  هێمن سلێمان، گوتەبێژی پۆلیسی دهۆک دەڵێت، بەپێی بەندی ٤٨٢ لە یاسای سزادان، ئەو تۆمەتبارە دەستبەسەرکراوە.  رووداوەکە لە گوندی بامشمش بووە کە سەر بە ناحیەی دینارتەیە و ٤٥٠ ماڵی تێدا دەژین.