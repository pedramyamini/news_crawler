رۆژی ١١ - ١١ - ٢٠٢١ کەشناسی هەرێمی کوردستان وادەی یەکەم بەفربارینی ئەمساڵی لە سنووری پارێزگای هەولێر راگەیاند و گوتی، بەفرێکی کەم لە سەر لووتکەی ناوچە شاخاوییە سنوورییەکان و نمەبارانی پچڕ پچڕ لەسەر ناوچەکە دەبارێت.   لە وەرزی پاییزی ئەمساڵدا چەند رۆژێک بارانی بەخوڕ باری و بووە هۆی دروستبوونی لافاو لە چەند شوێنێکی سنووری پارێزگای هەولێر و بەهۆیەوە چەند ماڵێک زیانمەندبوون و حکومەتی هەرێمی کوردستانیش بڕیاری قەرەبووکردنەوەی زیانلێکەوتووانی لافاوی دا.   بەپێی راگەیێنراوێکی بەڕێوەبەرایەتی کەشناسی و بوومەلەرزەزانی هەرێمی کوردستان رۆژی دووشەممە ١٥ - ١١ - ٢٠٢١ لە سنووری پارێزگای هەولێر ئاسمان لەنێوان نیمچەهەور و هەوری تەواو دەبێت.  بەگوێرەی پێشبینییەکانی کەشناسی خێرایی با لەنێوان ٩ بۆ ١٥ کیلۆمەتر دەبێت لە کاژێرێکدا و مەودای بینین لە ٩ بۆ ١٠ کیلۆمەتر دەبێت. هەروەها نزمترین پلەی گەرمای تۆمارکراو ١٠ پلەی سیلیزی دەبێت و بەرزترینیش ٢١ پلە دەبێت.   هەروەها رۆژی سێشەممە لە هەولێر ئاسمان هەوری تەواو دەبێت و پاشان دەگۆڕێت بۆ نیمچە هەور و ئەگەری بارانبارین لە ناوچە شاخاوییەکان هەیە.  لە ناوچە شاخاوییەکانی سلێمانی بەفر دەبارێت  بەڕێوەبەرایەتیی کەشناسی و بوومەلەرزەزانی هەرێمی کوردستان باسی کەشوهەوای شاری سلێمانی کردووە و دەڵێت، لەو پارێزگایەش ئاسمان نیمچەهەور بۆ هەوری تەواو دەبێت لەگەڵ بەفرێکی کەم لەسەر ناوچە شاخاوییە سنوورییەکانی رۆژهەڵاتی پارێزگاکە.   لە سنووری پارێزگای سلێمانی خێرایی با لە نێوان ١٠ بۆ ١٥ کیلۆمەتر دەبێت لە کاژێرێکدا و مەودای بینین ٩ بۆ ١٠ کیلۆمەت دەبێت. نزمترین پلەی گەرمای تۆمارکراویش ٨ پلە و بەرزترینیش ١٩ پلە دەبێت.  هەروەها بۆ رۆژی سێشەممە ئاسمانی سلێمانی هەوری تەواو دەبێت پاشان دەگۆڕێت بۆ نیمچە هەور ئەگەری نمەباران لە کاتەکانی بەیانی و بەفربارین لە ناوچە شاخاوییە سنوورییەکان.  دهۆک ئاسمان نیمچەهەور و پەڵە هەور دەبێت  کەشناسی و بوومەلەرزەزانی هەرێمی کوردستان ئاماژە بەوە دەدات کە لە سنووری پارێزگای دهۆک ئاسمان لەنێوان نیمچەهەور و پەڵە هەور دەبێت و بەرزترین پلەی گەرما ٩ پلە و نزمترین ٢٤ پلە دەبێت.   هەروەها رۆژی سێشەممە ئاسمانی دهۆک نیمچەهەور و پەڵە هەور دەبێت.  لە هەڵەبجە ئەگەری نمە باران هەیە  بەڕێوەبەرایەتیی کەشناسی و بوومەلەرزەزانی هەرێمی کوردستان دەڵێت، ئاسمانی پارێزگای هەڵەبجە نیمچەهەور دەبێت پاشان دەگۆڕێت بۆ هەوری تەواو. خێرایی با ٥ بۆ ١٥ کیلۆمەتر دەبێت لە کاژێرێکدا.   نزمترین پلەی گەرمای تۆمارکراو ٦ پلە دەبێت و بەرزترینیش ١٩ پلە دەبێت.   رۆژی سێشەممە ئاسمانی پارێزگای هەڵەبجە هەوری تەواو دەبێت پاشان دەگۆڕێت بۆ نیمچە هەور ئەگەری نمەباران هەیە لە کاتی بەیانی.   کەرکووک نیمچەهەور بۆ هەوری تەواو دەبێت  لە کەرکووک نزمترین پلەی گەرمای تۆمارکراو ١٢ پلە دەبێت و بەرزترین پلەش ٢٤ پلە دەبێت، هەروەها ئاسمان نیمچەهەور بۆ هەوری تەواو دەبێت و خێرایی با ٥ بۆ ١٠ کیلۆمەتر دەبێت لە کاژێرێکدا. هەروەها بۆ رۆژی سێشەممە ١٦ - ١١ - ٢٠٢١ ئاسمان نیمچە هەور و هەوری تەواو دەبێت.