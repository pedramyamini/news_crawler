رۆژی شەممە ٠٤ - ١٢ - ٢٠٢١ لە رێوڕەسمێکدا لە بەرلین یادی پرۆفیسۆر د. جەمال نەبەز، نووسەر و بیرمەندی نێوداری كورد کرایەوە و تابلۆیەکی یدەوەریی بەردین لە گۆڕستانی نۆیکۆلنی لە تەنیشت ئارامگەی بنەماڵەیی هانەلۆرە کویشلەر دانرا.  د. هانەلۆرە کویشلەر، میراتگری یاسایی هەموو بەرهەم و ئەرشیڤەکانی جەمال نەبەزە و، لە تەممووزی ئەمساڵ دەزگای جەمال نەبەزی لە بەرلین کردەوە.  رۆژی ٠٨ - ١٢ - ٢٠١٨، پرۆفیسۆر د. جەمال نەبەز لە تەمەنی ٨٥ ساڵیدا، بەهۆی نەخۆشی لە نەخۆشخانەیەكی بەرلینی پایتەختی ئەڵمانیا كۆچی دواییكرد.  پرۆفیسۆر د. جەمال نەبەز لە ساڵی ١٩٣٣ دا لە شاری سلێمانی لەدایكبووە. لە سەرەتای خوێندنیدا جگە لە خوێندنی ئیسلامی، فەلسەفە و دەروونزانی و فیزیا و ماتماتیكی خوێندووە. لە ئەڵمانیا زانستە سیاسییەكان و رۆژنامەڤانی و یاسای خوێندووە.  لە شارەكانی كەركووك، هەولێر، بەغدا و بەسرە وانەی گوتووەتەوە. دوای ئەوە ماوەیەك لە زانكۆی ئازاد لە بەرلین مامۆستا بووە. پەیوەندی لەگەڵ ژماریەك بیرمەندی جیهانیدا هەبووە.  لە ساڵی ١٩٦٢ دا چووەتە ئەوروپا بۆ تەواوكردنی خوێندن و پاشان لە زانكۆكانی میونیخ، ئۆزبورگ خوێندنی ئیسلامیی و ئێرانناسی و شێوازی گوتنەوەی وانەی خوێندووە. بڕوانامەی دكتۆرای لە بواری مێژوودا وەرگرتووە، بە لێكۆلینەوەیەكی زانستیی لەسەر میر محەممەد رواندزی.  تابلۆیەکی یادەوەریی بەردین لە گۆڕستانی نۆیکۆلنی شاری بەرلین  یەكێك بوو لە سەرەكیترین دامەزرێنەرانی كاژیك و نووسەرانی (كاژیكنامە). لە ساڵانی سەرەتادا یارمەتییەكی زۆری پارتی سۆسیالیستی كورد (پاسۆك)ی داوە، رۆڵێكی گرنگی هەبوو لە چالاكییەكانی كۆنگرەی نیشتیمانی كوردستان بەسەرۆكایەتی جەواد مەلا. رۆڵێكی گرنگی هەبوو لە بڵاوكردنەوەی بیر و هوشیاری نەتەوەییدا لە كوردستاندا.  تابلۆیەکی یادەوەریی بەردین لە گۆڕستانی نۆیکۆلنی شاری بەرلین