رابه‌ر ره‌وه‌ند یه‌كێكه له‌و كه‌سانه‌ى كه پاره‌ى داوەتە ئەو ژنە، وەک له ڤیدیۆكه‌دا ده‌رده‌كه‌وێت ناسنامه‌كانی و هه‌ندێ نامه‌ی ده‌نگی سه‌برییه‌ى پێیه، ئه‌و ده‌ڵێت، "دواى سووتان و مردنى سه‌برییه، نازانین پاره‌كانمان چۆن و له‌كێ وه‌ربگرینه‌وه. " ئەو ده‌شڵێت، دوو كۆمپیاله‌ی بۆ سه‌برییه كردووه، یه‌كێكیان به بڕى ١٢ هه‌زار و ئه‌وی دیكه‌شیان به‌بڕى هه‌شت هه‌زار دۆلار.  سۆران كاوه یه‌كێكی دیكه‌یه له‌و كه‌سانه‌ى كه پاره‌ى به سه‌برییه داوه، ئاماژە بەوە دەکات، "له ماڵى مامم دانیشتبووین، خۆم چوومه ماڵیان و دوو ده‌فته‌ر و ٣٥ وه‌ره‌قه [٢٣ هەزار ٥٠٠ دۆلار] ـم برد بۆ ماڵیان، ئه‌ویش كۆمه‌ڵێك به‌ڵگه‌نامه‌ى شه‌خسى خۆى پێدام، له‌وانه: كارتى نیشتمانی، ته‌سكه‌ره و مۆڵه‌تى شوفێری. " ئێستاش نازانێت چی بکات و داوای پارەکەی لە کێ بکاتەوە.  به‌ناوى دامه‌زراند له رێكخراوی نەتەوە یەکگرتووەکان و هه‌ندێک رێكخراوى دیكه، سه‌برییه به فیڵ پاره‌ى له ٣٠ گه‌نجى دیكه‌ش وه‌رگرتووه، بۆ هه‌ر گه‌نجێك له‌نێوان پێنج بۆ هه‌شت ملیۆن دینارى لێ وه‌رگرتوون.  هۆگر مه‌حموود یەکێک لە گەنجەکان، به په‌یامنێرى رووداوى راگه‌یاند، "سه‌برییه راهێنانى پێكردوون، بردوونى بۆ كه‌مپه‌كانى: باسرمه، قوشته‌په، داره‌شه‌كران و كه‌ورگۆسك بۆ ئه‌وه‌ى له‌سه‌ر کاری رێكخراوه‌یی رایانبهێنێت. "  سه‌برییه وه‌ك كه‌سێكى خێرخواز لاى خه‌ڵك خۆى ناساندبوو، ناوى چه‌ند رێكخراوێكى خێرخوازیشی لاى خه‌ڵك هێناوه كه به گوته‌ى خۆى "كارى له‌گه‌ڵ كردوون". یه‌كێك له‌وانه رێكخراوى خێرخوازیی بارزانى بوو، به‌ڵام هه‌ر زوو رێكخراوه‌كه لە راگەیێندراوێکدا ئه‌وه‌ى ره‌تكرده‌وه كه سه‌برییه كارى له‌گه‌ڵ ئه‌وان كردبێت.  سه‌برییه دوایین كارى خێرخوازى كه كردبێتى، نۆژه‌نكردنه‌وه و دابینكردنى هه‌ندێک پێداویستى بووه بۆ زیانپێگه‌یشتووانى گوندى كۆرى و شارى زێڕین له هه‌ولێر.   ژنێكى دراوسێی ماڵى سه‌برییه بۆ رووداو قسه‌ى كردووه و ده‌ڵێت، "سه‌برییه ده‌موچاوى هیچ نه‌سووتا بوو، له‌شیشى هه‌مووى له‌فاف بوو، بانگم ده‌كرد مامۆستا، مامۆستا، هیچ وەڵامى نه‌دامه‌وه، هه‌ر ده‌یگوت ' استغفراللە '. "  بەرنامەی بەرپرسیاری تۆڕی میدیایی رووداویش کە شەهیان تەحسین پێشکێشی دەکات تایبەت بوو بەو پرسە، هاونیشتمانییەک بەناوی عیمران کە بە گوتەی خۆی پارەی داوەتە سەبریە تاوەکو کوڕەکەی دابمەزرێنێت، قسەی کرد، گوتی، "لەگەڵ سه‌برییه دانیشتم، به‌ڵێنى پێدام كه كوڕه‌كه‌م وه‌كو شۆفێر له رێكخراوێكى كه‌نه‌دى دابمه‌زرێنێت، منیش به دوو قۆناخ، بڕى پێنج ملیۆن دینارم پێدا، سه‌رەتا گوتى، هه‌موو پاره‌كه به یه‌كه‌وه بێنه، به‌ڵام من نه‌مبوو، جارى یه‌كه‌م سێ ملیۆن و ٥٠٠ هه‌زارم له خه‌ڵك وه‌رگرت و بۆمبرد، دواتریش ملیۆن و نیوه‌كه‌ى دیکەم راده‌ستكرد، ئه‌ویش گوتی، پاره‌كان بۆ رێكخراوه‌كه‌یه و به‌وشێوه‌یه كوڕه‌كه‌ت بۆ ماوه‌ى هه‌شت ساڵ له‌وێ ده‌وام ده‌كات. "  له‌باره‌ى ئه‌و گومانانه‌ى كه له‌سه‌ر مردنى سه‌برییه‌وه باسده‌كرێن، رائید رێباز زێوەر، گوته‌بێژى به‌ڕێوه‌به‌رایه‌تیى تووندوتیژیی دژى ژنان گوتی، "كاتێک تیمه‌كانمان گه‌یشتوونه‌ته سه‌رى، رێژەی سووتاوییەکەی ٨٠ % بووە. به‌پێى ئه‌و ئیفاده‌یه‌ى كه لێى وه‌رگیراوه، سه‌برییه خۆى گوتوویه‌تى دڵى تووند بووه، بۆیە نه‌وتى به‌خۆیدا كردووه و له حه‌مام خۆى سوتاندووه. "  رووداوى سووتانى سه‌برییه ٩ - ١١ - ٢٠٢١ بوو، دواى چوار رۆژ مانه‌وه له نه‌خۆشخانه له ١٣ - ١١ - ٢٠٢١ گیانى له‌ده‌ستدا. بە گوتەی ئەوانەی پارەیان براوە، زیاتر له ٢٤٠ هەزار دۆلاری ٣٠ کەسی بردووە.