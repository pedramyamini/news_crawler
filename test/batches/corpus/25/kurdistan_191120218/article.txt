بەپێی زانیارییەکانی هەردی محەممەد، پەیامنێری رووداو، ئەو کەسە شەوی رابردوو دەستگیرکراوە، سێ تۆمەتبارەکەی دیکەش کە هێشتا دەستگیرنەکراون، بە رەچەڵەک عەرەبن و خەڵکی بەغدان، کە دوو پیاو و ژنێکن.  پۆلیسی کەرکووک جگە لە دەستگیرکردنی شۆفێری تاکسییەکە، دەستی بەسەر ئۆتۆمبێلەکەشیدا گرتووە و وێنەی تۆمەتبارەکە و ئۆتۆمبێلەکەشی بڵاوکردووەتەوە.  ئەو پیاو و ژنەی کوژران ناویان عەباس فازڵ و نوور بەدرە. پۆلیس و هێزە ئەمنییەکان ناوی رووداوەکە دەنێن "دزیکردن"، چونکە لە لێکۆڵینەوەی سەرەتایی دەرکەوتووە پارە و ئاڵتوون و ئۆتۆمبێلەکەشیان دزراوە، هەروەها پیاوەکە ملی بڕاوە.  ئەوەی لە لێکۆڵینەوەکان کێشەی بۆ دەزگا ئەمنییەکان دروستکردووە، بردنی هاردی کامێراکانی چاودێرییە، بەڵام هەر زوو ئۆتۆمبێلە دزراوەکەیان لە گەڕەکی راپەڕین دۆزیوەتەوە.  بەپێی زانیارییەکانیش، تیمەکانی لێکۆڵینەوەی تاوان گەیشتوونەتە ئەوەی رووداوی کوشتنەکە لە نێوان کاژێر ٠٨: ٠٠ بۆ ١٢: ٠٠ی شەو ئەنجامدراوە و جگە لە فیشەک، چەقۆ بەکارهاتووە و گومانیش دەکرێت ژنەکە خنکێندرابێت.  عەباس فازڵ بە رەچەڵەک کوردە، فەرمانبەر بووە لە شارەوانی و ماوەی چەند رۆژێک بوو هاوژینی یەکەمی کۆچی دوایی کردبوو، تەنها کوڕێکی هەیە ئەویش ماڵی جیایە، نوور بەدر کە کوژراوی دووەمە بە رەچەڵەک عەرەبە و پیشەی مامۆستایە، تەمەنی هەردووکیان نزیکەی ٦٠ ساڵانە.