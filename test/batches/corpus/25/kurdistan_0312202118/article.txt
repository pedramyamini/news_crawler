ئەمڕۆ هەینی، ٣ - ١١ - ٢٠٢١، دیندار زێباری، رێکخەری راسپاردە نێودەوڵەتییەکانی حکومەتی هەرێمی کوردستان لە راگەیێنراوێکدا لەبارەی پێدانی زانیاریی بە یونیتاد رایگەیاند، میکانیزمی ئاڵۆگۆڕکردنی زانیاری لە نێوان حکومەتی هەرێمی کوردستان و یونیتاد بۆ بە ئەلیکترۆنیکردنی ئەرشیفەکانی پەیوەست بە تاوانەکانی داعش دامەزراوە کە ئەم پرۆسەیە هاوتەریبە لەگەڵ پابەندبوونی عێراق بە بڕیاری ژمارە ٢٣٧٩ی ئەنجوومەنی ئاسایشی نەتەوە یەکگرتووەکان بۆ دادگاییکردنی داعش لەژێر رۆشنایی تاوانە نێودەوڵەتییەکان.  لە بەشێکی دیکەی راگەیێندراوەکەدا دیندار زێباری ئاماژەی بەوە دا، "رۆژی هەینی رابردوو ئەنجوومەنی نیشتمانیی فەرەنسا هەنگاوی نا بۆ ناساندنی ئەم کردە دڕندانە وەک جینۆساید، بەڵام بۆ کاتی ئێستا رەتکرایەوە، لە سەروبەندی ناساندنی تاوانە دزێوەکانی دەرحەق بە ئێزیدییەکان، ئەو کۆمەڵکوژییانەشی کە لە سەدەی رابردوودا لە عێراقدا روویانداوە پێویستە ببن بە باس و خواسی ناوەندە نێودەوڵەتییەکان، چونکە هەردوو زنجیرەی تاوانە قێزەونەکان بەیەکەوە پەیوەندیدارن و گوزارشت لە تووندوتیژی و لەناوبردن و پاکتاوکردنی رەگەزی دەکەن. "  رێکخەری راسپاردە نێودەوڵەتییەکانی حکومەتی هەرێمی کوردستان سەبارەت بە دادگاییکردنی کەسێک لە ئەڵمانیا بە تاوانی جینۆسایدکردنی ئێزدییەکان، رایگەیاند، رۆژی ٣٠ - ١١ - ٢٠٢١، دادگەیەک لە شاری فرانکفۆرت لە ئەڵمانیا سزای بەندکردنی هەتاهەتایی بەسەر "دەمارگیرێکی پێشووی رێکخراوی تیرۆریستی داعش" سەپاند، بە تاوانی تێوەگلان لە ئەنجامدانی جینۆساید، تاوانی جەنگ و تاوانی دژ بە مرۆڤایەتی.  هەر لەو بارەوە دیندار زێباری رایگەیاند، تەها ئەلجومەیلی، ئەو تاوانبارە بە بنەچە عێراقییەی کە حوکمی هەتاهەتایی وەرگرت لە دادگەیەکی ئەڵمانیا، رۆڵی هەبوو لە کۆمەڵکوژکردنی ٣٠٠٠ ئێزدی و بە کۆیلەکردنی ٧٠٠٠ ژن لە نێوان ساڵانی ٢٠١٤ و ٢٠١٥ دا، ئەم تاوانە قێزەونانە بەستانەوەی کچێکی ٥ ساڵان لە دەرەوەی پەنجەرەی ماڵێک لە بەرامبەر گەرمییەکی بەتین و خنکاندنی لە بێ ئاوی لە خۆدەگرت.  هەروەها گوتیشی، "لە سەرەتای فراوانخوازییەکانی داعش لە عێراق، تیرۆریستان پەلاماری چەند ناوچەیەکیان دا لە هەرێمی کوردستان، و هەروەها پەلیان هاوێشت بۆ شنگال و لە هێرشە دزێوەکانیاندا هەموو نۆرمە مرۆیی و بنەماکانی مافی مرۆڤیان بەرامبەر بە دانیشتووانی بێتاوانی ناوچەکە تێپەڕاند، لە کوشتن و وێرانکردنی ماڵەکان و رفاندنی ژن و منداڵ و خێزانەکانیان و فرۆشتنیان لە دەرەوە. "