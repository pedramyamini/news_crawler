ئەرشەد ساڵحی، سەرۆکی پێشووی بەرەی تورکمانی کە بە سەردانێک لە تورکیایە، رۆژی شەممە لە ئەنقەرە رایگەیاند: "مێژووی کورد لە کەرکووک ٧٠ ساڵ تێپەڕناکات و کەرکوک لەلایەن عوسمانییەکانەوە لە گوندەوە بووە بە شار و لەلایەن مستەفا کەمال ئەتاتورکیشەوە بە میرات دراوە بە ئێمە (تورکمان)".  شاخەوان عەبدوڵڵا، بەربژێری دەرچووی پارتی دیموکراتی کوردستان بۆ پەرلەمانی عێراق لە بازنەی کەرکووک بە رووداوی راگەیاند: "ئێمە بە تووندی قسەکانی ساڵحی رەتدەکەینەوە، هەرچەندە ئەو دوای دەرچوونی بۆ پەرلەمان، بەڵێنیدا واز لەو جۆرە قسانە بێنێ، بەڵام بەڵێنەکانی شکاند".  شاخەوان عەبدوڵڵا، کە هاوکات نوێنەری پارتیشە لە لیژنەی ئاساییکردنەوەی دۆخی کەرکووک ئاماژەی بەوەکرد، ئەو قسانەی ئەرشەد ساڵحی لە تورکیا کردوونی، بۆ دڵخۆشکردنی خۆیەتی، بەڵام دەبێ رێزی هەموو پێکهاتەکان بگرێت و گوتی: "دەستووری عێراق داهاتووی کەرکووک یەکلایی دەکاتەوە، کە ئێمە رێزی دەگرین، بۆ رێگریکردن لەو جۆرە لێدوان و قسانەش، لەگەڵ پێکهاتەی تورکمانی کەرکووک لەسەر هێڵین".  هاوکات رەوەند مەلا مەحموود، بەرپرسی مەڵبەندی دووی یەکێتیی نیشتمانیی کوردستان لە کەرکووک بە رووداوی راگەیاند: "ئەگەر ساڵحی خۆی بە پیاوی توركیا و ئەتاتورك دەزانێت، با له توركیا بمێنێته‌وه و له‌وێ بژی".  رەوەند مەلا مەحموود گوتیشی: "ئه‌و به‌رپرسه توركمانه هیچكات چاوه‌ڕێى قسه‌ى باشى لێناكرێت و له‌هه‌ر كوێ بازاڕى گه‌رم بێت، قسه‌ى خۆى فڕێده‌دات، ئه‌وه‌ش جۆرێكه له په‌یداكردنى بازاڕ بۆ خۆی".