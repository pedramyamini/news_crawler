شانەی راگەیاندنی ئەمنیی عێراق، ئەمڕۆ دووشەممە ٠٦ - ١٢ - ٢٠٢١ لە راگەیێندراوێکدا سەبارەت بە دۆخی گوندی لهێبان لە باکووری پارێزگای کەرکووک رایگەیاند، "هێزە ئەمنییە هاوبەشەکان کار دەکەن بۆ گەڕاندنەوەی دانیشتووانی گوندی لهێبانی سەرە بە شارۆچکەی سەرگەڕان لە باکووری پارێزگای کەرکووک بۆ گوندەکەیان، چونکە ئەو گوندە دووچاری هەڕەشەی چەتەکانی داعشی تیرۆریست ببووەوە، بەڵام هێزەکانی فیرقەی ١٤ی سوپای عێراق و هێزێکی میحوەری ٥ی پێشمەرگە ئاسایشیان بۆ ناوچەکە دابینکرد".  وەکو لە راگەیێندراوی شانەی راگەیاندنی ئەمنیی عێراقدا هاتووە، "ئەو هەواڵانە رەتدەکەینەوە کە لە تۆڕە کۆمەڵایەتییەکان بڵاوکراونەتەوە سەبارەت بەوەی گوایە چەند ماڵێکی هاووڵاتییان لە گوندی لهێبان لەلایەن چەکدارانی تیرۆریستەوە سووتێندراون".  شەوی رابردوو ٠٥ - ١٢ - ٢٠٢١ گوندی لهێبان لە سنووری سەرگەڕانی کەرکووک، بەهۆی هەڕەشەی داعشەوە بە تەواوی چۆڵکرا. ٦٥ خێزان لە گوندی لهێبان نیشتەجێ بوون کە هەموویان بەهۆی هێرشی داعش گوندەکەیان چۆڵکرد و زۆربەیان چوون بەرەو شاری هەولێر و دیبەگە، بەڵام ئەمڕۆ بەشێکی زۆری ئەو خێزانانە گەڕانەوە گوندەکە.  سەبارەت بە چوونی هێزێکی پێشمەرگە بۆ گوندی لهێبان، کاکەمین نەجاڕ، ئەندامی مەکتەبی سیاسیی پارتی دیموکراتی کوردستان لە گوندەکەوە قسەی بۆ تۆڕی میدیایی رووداو کرد و گوتی، "ئەمڕۆ بەیانی هێزێکی فەرماندەی هەولێر گەیشتە ئێرە و ئەمڕۆ لێرە جێگیر دەکرێن، خەڵکی گوندەکەش بەرگرییەکی باشیان کرد و بە هاوکاریی پێشمەرگە هاوکار دەبن بۆئەوەی داعش نەتوانێت هێرش بکاتەوە سەر گوندەکە".  شەوی شەممەی رابردوو، زیاتر لە شەش کاژێر چەکدارانی داعش چوونە نێو گوندی لهێبانەوە، دوای بینینی چەکدارەکان خەڵک رووبەڕوویان بوونەوە. هێرشەکەی داعش لە ماوەی مانگێکدا سێیەم هێرشە کە دەیکەنە سەر لهێبان.  لهێبان لە بۆشایی ئەمنیی نێوان سەنگەرەکانی هێزەکانی پێشمەرگە و سوپای عێراقدایە لە دامێنی زنجیرە چیای قەرەچووخ بە ئاراستەی سەرگەڕان.  لە ٢٧ی مانگی ١١ی رابردووەوە، چەکدارانی داعش لە سنوورەکانی کەرکووک، گەرمیان و مەخموور پێنج هێرشیان ئەنجامداوە، بەهۆیانەوە ٢٢ پێشمەرگە و سێ هاونیشتمانی شەهیدبوون.