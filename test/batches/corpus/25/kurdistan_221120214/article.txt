رۆژی دووشەممە ٢٢ - ١١ - ٢٠٢١، رێبوار بابکەیی، سەرۆكی لیژنەی پەیوەندییەکان و رەوەندی کوردستانی لە پەرلەمانی کوردستان بە تۆڕی میدیایی رووداوی گوت، شاندەکە فراوان بووە و نوێنەری پێکهاتەکانی کریستیان و بزووتنەوەی گۆڕانیش لە شاندەکە دەبن؛ گۆڕان و کریستیان نوێنەریان لە لیژنەی پەیوەندییەکان و رەوەندی کوردستانی نییە.  ئەو شاندە بڕیارە بە سەرۆکایەتیی رێبوار بابکەیی سەردانەکەیان بکەن. بابکەیی دەڵێت، بە "زووترین کات" سەردانەکەیان دەکەن و دواخستنی کاتەکەشی بەهۆی فراوانکردنی شاندەکەوە بووە.  سەبارەت بەوەی ئەوان بۆ کۆچبەران  چییان پێدەکرێت و بەرنامەی سەردانەکەیان چۆن دەبێت، سەرۆكی لیژنەی پەیوەندییەکان و رەوەندی کوردستانی لە پەرلەمانی کوردستان گوتی، "دەچینە پۆڵەندا و لیتوانیا و لەگەڵ بەرپرسانی ئەو وڵاتانە قسە دەکەین و رەوشی کۆچبەرانی نێو کەمپەکان و سنووری بێلاڕووس - پۆڵەندا دەپرسین".  بابکەیی گوتیشی، دەچنە خاڵە سنوورییەکان و لەگەڵ هاونیشتمانیان قسە دەکەن، دواتر دەچنە برۆکسل و لەگەڵ بەرپرسانی یەکێتیی ئەوروپا کۆدەبنەوە؛ ئاماژەی بەوەش کرد، "ئەگەر بگونجێت، دەمانەوێت بچینە بێلاڕووسیش".  سەرۆكی لیژنەی پەیوەندییەکان و رەوەندی کوردستانی لە پەرلەمانی کوردستان باسی لەوەش کرد، سەردانەکەیان تەنیا بۆ بینین نییە و دەشڵێت، "ناکرێت کۆچبەران لەو دۆخەدا بمێننەوە، بە بەرپرسانی ئەوروپا دەڵێین، ئەگەر دەرگایان بۆ دەکەنەوە بۆچی نایکەنەوە؟ ئەگەریش دیپۆرتیان دەکەنەوە بۆ هێندە دوایدەخەن و لەو دۆخەدا دەیانهێڵنەوە".  بە گوتەی رێبوار بابکەیی، دوای گەڕانەوەی شانده‌كه له سه‌ردانه‌كه‌یان، سەردانی وەزارتی دەرەوه و وەزارەتی کۆچ و کۆچبەرانی عێراق دەکەن و بە ئامادەبوونی شاندی حکومەتى هه‌رێمی کوردستانیش دانیشتنێكی تایبه‌تی پەرلەمانی کوردستان لەسەر ئه‌و پرسه و ئه‌نجامى سه‌ردانه‌كه ئه‌نجام دەدەن.  سەرۆكی لیژنەی پەیوەندییەکان و رەوەندی کوردستانی باسی لەوەش کرد، نزیکەی هەزار و ٥٠٠ هاونیشتمانی لە سنووری بێلاڕووس و پۆڵەندا ماونەتەوە و گوتیشی، بەو سەردانە پەیامی ئەوە دەدەنە وڵاتان، کە "کۆچبەرانی کورد بێکەس نین".  بڕیارە پەرلەمانی کوردستان له كاژێر ١١: ٠٠ی رۆژی سێشەممە ٢٣ - ١١ - ٢٠٢١ کۆببێتەوە. لە راگەیێندراوێکدا سەرۆکایەتیی پەرلەمانی کوردستان رایگەیاندووە، ئەو بابەتانەی گفتوگۆیان لەبارەوە دەکرێت بەم شێوەیە روونکراونەتەوە:  یه‌كه‌م: خوێندنەوەی یەكەم بۆ ئەم پێشنیاز و پرۆژەیاسایانەی خوارەوە، بە پشتبەستن بە حوكمی بڕگەی (دووەم و پێنجەم)ی ماددەی (٧٨) و ماددەی (٧٩) و بڕگەی (یەكەم)ی ماددەی (٨٣) لە پەیڕەوی ناوخۆی پەرلەمانی كوردستان:  ١ - پێشنیازەیاسای (بەرەنگاربوونەوەی تووندوتیژی دژ بە خێزان و ئافرەت لە هەرێمی كوردستان - عێراق).  ٢ - پێشنیازەیاسای (هەموواری یاسای سەلماندن، ژمارە ١٠٧ی ساڵی ١٩٧٩ و هەمووارەكانی لە هەرێمی كوردستان).  ٣ - پرۆژەیاسای چەك لە هەرێمی كوردستان - عێراق.  دووەم: دەنگدان لەسەر پرۆژەیاسای (هەموواری یاسای بزربووەكان لە هەڵمەتەكانی لەنێوبردنی بەكۆمەڵی گەلی كوردستانی عێراق، ژمارە (٣)ی ساڵی ١٩٩٩) به‌پێی حوكمی مادده‌كانی (٩٠، ٩١، ٩٣، ٩٦، ٩٧) له په‌یڕه‌وی ناوخۆی په‌رله‌مانی كوردستان.  سێیەم: خوێندنه‌وه‌ی دووه‌م بۆ پرۆژەیاسای (كۆمپانیا ئەمنییە تایبەتەكان).