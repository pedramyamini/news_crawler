جەعفەر شێخ مستەفا، جێگری سەرۆکی هەرێمی کوردستان ئەمڕۆ شەممە ٠٤ - ١٢ - ٢٠٢١ لە میانی بەشداریکردنی لە بوولتەنی کاژێر ١٢: ٠٠ی تۆڕی میدیایی رووداو کە سەنگەر عەبدولڕەحمان پێشکەشی دەکات رایگەیاند، "پێویستمان بە هاوکاریی هێزەکانی هاوپەیمانان هەیە، لە پشتیوانیی ئاسمانی، لۆجستی و مەشقکردن بە هێزەکانی پێشمەرگە".  لەبارەی هاوئاهەنگیی نێوان هێزەکانی پێشمەرگە و سوپای عێراق، جێگری سەرۆکی هەرێمی کوردستان گوتی، "هێزە عێراقییەکان هیچ هەنگاوێکیان بۆ پڕکردنەوەی بۆشاییە ئەمنییەکان نەناوە".  جەعفەر شێخ مستەفا روونیکردەوە، داعش ئێستا شەڕی پارتیزانی دەکات و مەبەستی گرتنی شوێن نییە، لە خاڵی لاواز دەگەڕێت تاوەکو هێرش بکات و لە هێزەکانی بدات و لاوازی بکات.  هەر ئەمڕۆ لە راگەیێندراوێکدا وەزارەتی دەرەوەی ئەمریکا رایگەیاند، "ویلایەتە یەکگرتووەکانی ئەمریکا زۆر نیگەرانە لە زیادبوونی هێرشەکانی داعش لە سەرانسەری عێراق، لەوانەش هێرشەکەی سنووری مەخموور کە بووە هۆی گیانلەدەستدانی ١٠ پێشمەرگە و ٣ هاوڵاتیی سڤیل".  وەزارەتی دەرەوەی ئەمریکا لە راگەیێندراوەکەیدا نووسیویەتی، "پابەندبوونی خۆمان بە پاڵپشتیکردنی هێزە ئەمنییەکانی عێراق، لەوانەش هێزەکانی پێشمەرگە دووپات دەکەینەوە، ئەوەش کاتێك لە شەڕی دژی داعش بۆ دڵنیابوونەوە لە تێکشکاندنی یەکجارەکی رێکخراوەکە بەردەوامن. "  بڕیاریشە ئەمڕۆ شەممە لە فەرماندەیی هێزە هاوبەشەکانی عێراق کۆبوونەوەیەکی فراوان بە ئامادەبوونی بەرپرسانی باڵای سەربازی و ئەمنی بەڕێوەبچێت، تەوەری کۆبوونەوەکە لەبارەی زیادبوونی هێرشەکانی داعش لە ناوچە کوردستانییەکانی دەرەوەی هەرێمی کوردستان و عێراق دەبێت.