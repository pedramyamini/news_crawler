بەرێوەبەرایەتی گشتی کەشناسی و بومەلەرزەزانیی هەرێمی کوردستان لەبارەی دەستپێکردنی بارانبارین لە سەرەتای هەفتەی داهاتوو رایدەگەیێنێت: "بەهۆی درێژبوونەوەى نزمە پاڵەپەستۆى دەریاى ناوەڕاست بۆ سەر ناوچەکەمان، رۆژى شەممە لە کاتەکانى بەرەبەیان ئاسمانى هەرێمی کوردستان دەگۆڕێت بۆ نیمچە هەور و پاشان بۆ هەورى تەواو لەگەڵ ئەگەرى نمەبارانى کەم لە سنوورى پارێزگاى هەولێر و پاشان باران بارین لەسەر هەندێ لە بەشەکانى سنوورى پارێزگاى دهۆک و ناوچە شاخاوییەکانى سنوورى پارێزگاى سلێمانى بەشێوەیەکى پچڕ پچڕ".  کەشناسی لەبارەی بارینی بەفر لە رۆژی شەممە دەڵێت "ئەگری بەفربارینێکی کەم لە لووتکەى ناوچە شاخاوییە سنوورییەکان دەبێت".  بۆ رۆژی یەکشەممە ٢١ - ١١ - ٢٠٢١ کەشناسیی هەرێمی کوردستان پێشبینی دەکات، ئاسمان نیمچە هەور بێت و ئەگەرى نمە باران لەسەر بەشێک لە ناوچە شاخاوییەکان هەبێت و لە هەندێ کاتدا سەنتەرى پارێزگاکان تەنها نیمچە هەور دەبێت.   بەپێی راگەیێندراوەکەی کەشناسیی هەرێمی کوردستان "رۆژى دووشەممە کاریگەریی ئەم شەپۆلە لەسەر ناوچەکەمان زیاد دەکات و بارانبارینى مامناوەند لە تەواوى ناوچەکەمان دەبارێت و هەندێ ناوچە لە بەشێک لە ناوچە شاخاوییەکان لێزمەبارانى دەبێت بە تایبەت ناوچە شاخاوییەکانى سنوورى پارێزگاى هەولێر و سنوورى پارێزگاى دهۆک بارانى بە لێزمەى لێ دەبارێت".  بەپێی پێشبینییەکانی کەشناسی خێرایی با لەکاتى بارانبارین زیاد دەکات و پلەکانى گەرما بەتایبەت بەرزترین پلەکانى گەرما بە نزیکەى ٣ - ٥ پلەى سیلیزى نزم دەبێتەوە. رۆژى سێشەممە لە کاتەکانى بەرەبەیان کاریگەریی ئەو شەپۆلە لەسەر ناوچەکە کۆتایی دێت.