نوێنەرایەتیی حکومەتی هەرێمی کوردستان لە فەرەنسا لە روونکردنەوەکەیدا ئاماژەی بەوەداوە لەسەر ئەو پرسە لە هاوئاهەنگیدان لەگەڵ لێکۆڵەری دادی پاریس، پۆلیسی فەرەنسا و باڵیۆزخانەی عێراق لە فەرەنسا.  بەپێی روونکردنەوەکە: ئەفسەری لێکۆڵەری شاری کاڵێ و بەرپرسی تیمی لێکۆڵینەوە لە دۆسیەی قوربانیانی ئەو رووداوە، پەیوەندی بە نوێنەرایەتیی حکومەتی هەرێمی کوردستانەوە کردووە.  نوێنەرایەتیی حکومەتی هەرێمی کوردستان لە فەرەنسا لە روونکردەوەکەدا دەڵێت "تاوەکو ئێستا ٢٧ تەرم دۆزراونەتەوە. لەو ژمارەیە دیار نییە، کە چەندیان کوردن و هاونیشتمانی هەرێمی کوردستانن، تەرمەکانیش لە بەشی دادپزیشکی پۆلیسی شاری لیلن".  نوێنەرایەتیی حکومەتی هەرێمی کوردستان لە فەرەنسا رەتیدەکاتەوە تەرمی کۆچبەرەکان شێوێندرابن و دەڵێت: "بەرپرسی تیمی لێکۆڵینەوە دووپاتیکردەوە، کە تەرمەکان بە هیچ شێوەیەک نەشێوێندراون، دوو گرووپی پسپۆڕ خەریکی لێکۆڵینەوەن لەسەر تەرمەکان، یەکێکیان گرووپێکی پسپۆڕن و ئەوەی دیکەشیان گرووپێکی سەر بە پزیشکی دادین، پۆلیسی فەرەنسا پێیڕاگەیاندین جگە لەدوو تیمە هیچ کەسێک تەرمەکانی نەبینیوە".  سەبارەت بە کاتی ئاشکراکردنی ناسنامەی قوربانییەکانیش، لە روونکردنەوەکەی نوێنەرایەتیی حکومەتی هەرێمی کوردستان لە فەرەنسا هاتووە، کە پۆلیس پێیڕاگەیاندوون هەر کاتێک توانرا ناسنامەی تەرمەکان لە رێگەی پشکنینی دی ئێن ئەی یان پەنجەمۆر یاخود پشکنینی ددانەوە ئاشکرا بکرێن، ئەو کاتە لە رێگەی دادوەرەوە بەڵگەنامەی مردن بۆ قوربانییەکە دروست دەکرێت.  نوێنەرایەتیی حکومەتی هەرێمی کوردستان لە کۆتایی روونکردنەوەکەیدا ئاماژەی بەوەداوە، باڵیۆزخانەی عێراق و نوێنەرایەتیی حکومەتی هەرێمی کوردستان لە فەرەنسا بە هاوئاهەنگی دوو لایەنی فەرمین لەو دۆسیەیەدا، کە پۆلیس و وەزارەتی دادی فەرەنسا هاوئاهەنگیان لەگەڵ دەکەن بۆ ئاشكراکردنی ناسنامەی قوربانیان و دواتریش گەڕاندنەوەی تەرمەکان، ئەوش دوای تەواوبوونی لێکۆڵینەوەکان کە چاوەڕێ دەکرێت چەند هەفتەیەک بخایەنن.  رۆژی چوارشەممە ٢٤ - ١١ - ٢٠٢١، ٣٣ کۆچبەر بە بەلەمێکی چووپەوە هەوڵیاندا بەنێو نۆکەندی ئینگلیزدا  لە فەرەنساوە خۆیان بگەیێننە بەریتانیا، بەڵام بەلەمەکەیان نوقمبوو و ٢٧ کۆچبەریان خنکان، کە بەگوێرەی زانیارییەکان زۆربەیان کوردن.