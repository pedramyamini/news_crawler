ئەمڕۆ دووشەممە، ٢٠ - ١١ - ٢٠٢١، سابیر گۆمەشینی، بەڕێوەبەری پەروەردەی دەشتی هەولێر بە تۆڕی میدیایی رووداوی گوت، "بۆ پاراستنی گیانی قوتابییان و مامۆستایانمان لە هەر رووداوێکی نەخوازراو، بڕیارماندا سبەی سێشەممە دەوام لە قوتابخانەکانی سنووری هەردوو ناحیەی قوشتەپە و دارەتوو رابگیرێت".  بەڕێوەبەری پەروەردەی دەشتی هەولێر گوتیشی، "جارێ دیار نییە ئایا ئەو دەوام راگرتنە رۆژانی دیکە دەگرێتەوە یان نا، بەڵام جارێ تەنیا بڕیارەکە بۆ رۆژی سێشەممەیە. لە شوێنەکانی دیکەی سەر بە پەروەردەی دەشتی هەولێر دەوام ئاسایی دەبێت لەوانە لە قوتابخانەکانی بنەسڵاوە و کەسنەزان و شاوێس و مەلا ئۆمەر و بۆ قوتابخانەکانی ئەم سنوورانە پشوو نابێت".  هەر ئەمشەو ٢٠ - ١٢ - ٢٠٢١ کاروان عارف، بەڕێوەبەری ناحیەی دارەتوو بە تۆڕی میدیایی رووداوی راگەیاند، "لەسەر راسپاردەی ناوەندی هاوبەشی هاوئاهەنگیی قەیرانەکان، بە هاوئاهەنگی لەگەڵ پارێزگای هەولێر دەستمان کردووە بە گواستنەوەی ئەو خێزانانەی هەینی رابردوو ماڵەکانیان بەر لافاو کەوتن".  رۆژی هەینی رابردوو ١٧ - ١٢ - ٢٠٢١، بەهۆی بارینی بارانێکی زۆرەوە لە ١٥ ناوچە و گەڕەکی هەولێر لافاو دروستبوو، دوای دوو رۆژ لەو رووداوە پارێزگاری هەولێر لە کۆنگرەیەکی رۆژنامەڤانیدا ئاشکرای کرد، قەبارەی زیانەکانی لافاوەکە ٢٠ بۆ ٢١ ملیار دینارە.  هەر بەپێی گوتەکانی ئومێد خۆشناو، ئاو چووەتە ٢٥٠٩ ماڵ و زیانی بە کەلوپەلەکانیان گەیاندووە، ٤٠٢ خانوو زیانمەندبوون، ٨٦٧ ئۆتۆمبێلیش زیانیان بەرکەوتووە کە بەشێکیان حکومین، ١٥٣ دووکان، مارکێت و کارگەش زیانیان بەرکەوتووە.