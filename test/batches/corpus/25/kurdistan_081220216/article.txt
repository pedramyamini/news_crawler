منداڵانی تەمەن ١١ ساڵ تا کەمتر لە یەک مانگ تووشی پەتا نوێیەکە دەبن، نیشانەکانی نەخۆشییەکە بەتووندی لە منداڵاندا دەردەکەوێت.  رەوەند ١٥ رۆژ لەمەوبەر لە قوتابخانە گەڕاوەتەوە و تووشی ئەو پەتایە بووە. سارا ساڵح، دایکی رەوەند بە رووداوی گوت: "منداڵەکەم تەمەنی ١٠ ساڵە، رۆژێک لە قوتابخانە گەڕایەوە و وتی بێتاقەتم و نەخۆشم و بەرە بەرە ئۆکسجینی دادەبەزی، هێنامان بۆ نەخۆشخانە و ئەوانیش گوتیان دەبێت لە نەخۆشخانە بخەوێنرێت، چونکە سنگی تووشی هەوکردن بووە، هەروەها ئۆکسجینی هاتبووە ٣٥ و ئێستاش دوای ئەوەی کە چاکبووەتەوە ئەگەر کاژێرێک ئامێری ئۆکسجینەکەی لێبکرێتەوە، ئۆکسجینی دەبێتە ٨٠ ".  پزیشکەکانی نەخۆشخانەکە دەڵێن دۆخی ئێستا لە دۆخی سەرەتای بڵاوبوونەوەی کۆرۆنا خراپتر بووە، سەرجەم تەختەکانی نەخۆشخانەکە پڕبوون لە منداڵی نەخۆش.  دکتۆر سۆما رەفیق، پزیشکی نیشتەجێی خولاو باسی لەوەکرد: "نیشانەکانی ئەم پەتایە زۆرن وەکو (لوت تەڕی، لەرزوتا، کۆکەی تووند، ئازاری سەر سنگ و رشانەوە، زۆرینەشیان پێویستیان بە مانەوە لە نەخۆشخانە و بەکارهێنانی ئۆکسجین دەبێت".  نەخۆشخانەکە ٢٢٠ تەختی هەیە، لە پلاندایە قەرەوێڵەکانی زیاد بکەن بۆ ٣٠٠ قەرەوێڵە، بەڵام ئەوەش هێشتا چارەسەری دۆخەکە ناکات.  پزیشکێکی پسپۆڕی منداڵانە، دەڵێت دەبێت دایکان و باوکان ئاگادار منداڵەکانیان بن، تا سەرەتای مانگی کانونی دووەم ئەو پەتایە کە سەرچاوەکەی سەرمایە بەردەوام دەبێت.  دکتۆر پشدەر عەبدوڵڵا، پزیشکی پسپۆڕی منداڵان ئاماژەی بەوەدا: "گرنگترین کار ئەوەیە کە دایکان و باوکان بزانن لەو کاتانەی کە منداڵەکەیان تووشی دۆخێک بووە کە هەناسەی زۆر تووندە و زۆر دەڕشێتەوە یان لەرزوتا و سکچوونیان زۆرە، یاخود لێو شینبوونەوە و پێست وشکبونەوەیان تووشبووە، دەبێت بەزووترین کات سەردانی نەخۆشخانە بکەن".  لە ماوەی هەفتەی رابردوو زیاتر لە ٦٥٠ منداڵ تەنیا لە نەخۆشخانەکانی سلێمانی بە تووشبووی ئەو پەتایە تۆمارکراون، زۆرینەی تووشبووانی ئەو پەتا نوێیە پێویستیان بە ٤ بۆ ١٤ رۆژ مانەوە لە نەخۆشخانەکان دەبێت.