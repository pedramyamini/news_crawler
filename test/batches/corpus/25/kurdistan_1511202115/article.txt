پارتی دیموکراتی کوردستان سەرقاڵی ئامادەکردنی پرۆژەیەکە و پرسی سەرۆککۆمار و پارێزگاری کەرکووکیش لەنێو خاڵەکانی پرۆژەکەیدا جێکردووەتەوە، بەڵام دەشڵێن، پێویستی بە گفتوگۆ و لێکتێگەیشتنی زیاتر هەیە.   مەحمود محەممەد، گوتەبێژی پارتی دیموکراتی کوردستان دەڵێت، خەریکن کارنامەیەک ئامادە دەکەن کە بەشێک بێت لە کارنامەی گشتیی حکومەتی عێراق، "چونکە ئەمجارە گفتوگۆمان لەگەڵ حکومەتی عێراق لەسەر ئەساسی ئەو کارنامەیەیە، بەوەی ئەو کارنامەیە چی تێدایە بۆ خەڵکی هەرێمی کوردستان و چی لەو کێشانەی هەرێمی کوردستان چارەسەر دەکات".  هەروەها ئارێز عەبدوڵڵا، ئەندامی سەرکردایەتیی یەکێتی دەڵێت، "دانیشتن و گفتوگۆی لایەنە سیاسییە کوردستانییەکان بەتایبەت یەکێتی و پارتی و داڕشتنی بەرنامەیەک بۆ شێوازی کارکردن و دیاریکردنی ئامانجەکان و دەستنیشانکردنی ئەو کەسانەی کە پێویستە لە بەغدا پۆست وەربگرن دەبێتە مایەی سەرکەوتنی هەموو لایەنە کوردستانییەکان بە یەکێتی و پارتی و لایەنەکانی دیکەش بە پێچەوانەوە کورد و حکومەت و خەڵکی هەرێمی کوردستان هەموومان زەرەر دەکەین".  پارتی بەردەوامە لە مانۆڕە سیاسییەکەی، دەیەوێت بۆچوونی لایەنە سیاسییەکان وەربگرێت و بەشدارییان پێبکات لە نووسینەوەی ئەو پرۆژەیەی کە بەنیازە دانووستاندنی لەسەر بکات، دواترینیان گفتوگۆ و دانیشتن بوو لەگەڵ پارتی پارێزگاران و بەرەی تورکمانی.  فازڵ میرانی، سکرتێری مەکتەبی سیاسی پارتی دەڵێت، "گرنگترین پرۆژە بۆ عێراق ئەوەیە ئێمە دەوڵەتێکمان هەبێت، چونکە بە دیدی ئێمە دەوڵەتی عێراق بەناوی سیادەیەکی وەهمییە و دەوڵەتی دامەزراوەیی نییە لە عێراق ئێمە پێمان باشە دەوڵەتێکی نوێ لە عێراق دامەزرێتەوە دەوڵەتی دامەزراوەیی بێت و دەسەڵاتی یاسادانان و جێبەجێکردن و بڕیاردان هەریەک ئیشی خۆی ببینێتەوە لە بابەتی نیشتمانی، ستراتیژیی زۆرینە و کەمینە بەکار نەیەت لە پەرلەماندا".   یەکێتی و پارتی بەجیا کار لەسەر ئامادەکردنی پڕۆژەی تایبەتن بۆ چوونە بەغدا، بۆ ئەو مەبەستەش هەردوولا بەجیا سەردانی لایەنە سیاسییەکانیان کردووە، ئامادەکردنی دوو پڕۆژە لەلایەن پارتی و یەکێتی بۆ چوونە بەغدا لەکاتێکدایە، تا ئێستا پارتی و یەکێتی لەسەر پرسی سەرۆککۆمار و پارێزگاری کەرکووک ناکۆکن و نەگەیشتوونەتە رێککەوتنێکی کۆنکرێتی.