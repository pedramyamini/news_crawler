ئەمڕۆ سێشەممە، ١٨ - ١ - ٢٠٢٢، هێمن قادر، جێگری پارێزگاری هەولێر و سەرۆکی لیژنەی لێکۆڵینەوە و دەرخستنی هۆکارەکانی دروستبوون و دووبارەبوونەوەی لافاو لە هەولێر کە لەسەر راسپاردەی مەسروور بارزانی، سەرۆکوەزیرانی هەرێمی کوردستان دوای لافاوەکەی رۆژی ١٧ی کانوونی یەکەمی ٢٠٢١ فەرمانی پێکهێنانی دەرکرد، بە تۆڕی میدیایی رووداوی راگەیاند "رۆژی چوارشەممە لیژنەکەمان کۆدەبێتەوە بۆ گرتنەبەری میکانیزمەکانی جێبەجێکردنی ئەو راپۆرتەی لەبارەی هۆکاری لافاوەکان لە هەولێر و دەستنیشانکردنی ئەو لایەن و کەسانەی کەمتەرخەمییان هەبووە کە پێشتر لەلایەن لیژنەکەوە درابووە جەنابی سەرۆکی حکومەتی هەرێمی کوردستان و ئەویش راسپاردەکانی خۆی لەسەر راپۆرتەکە بۆ ناردینەوە و چوارشەممە لەسەر ئەوە کۆدەبینەوە".  سەبارەت بەو گۆڕانکارییانەشی دەکرێن و دەستکراوە بە جێبەجێکردنی هەندێکیان گوتی: "ژمارەیەک سەرۆکی شارەوانیی دەوروبەری هەولێر گۆڕدراون، لەوانە سەرۆکی شارەوانییەکانی قوشتەپە و کەسنەزان و بەرپرسی خزمەتگوزارییەکان لە شارەوانیی دارەتوو کە ئەمەیان بە سزا بووە، هەروەها لە ماوەی داهاتوودا گۆڕانکاریی زۆر لە چەندین سەرۆک و بەڕێوەبەری شارەوانی دەکرێت، بەشێکیان بەلابردن و بەشێکیشیان بە ئاڵوگۆڕپێکردنیان دەبێت".  گوتیشی: "بەشێک لە گۆڕانکارییەکان دەمێکە دەبوو بکرێن و بڕیاریان هەبووە، بەڵام ئیدی جێبەجێدەکرێن".  هێمن قادر، جێگری پارێزگاری هەولێر و سەرۆکی لیژنەی لێکۆڵینەوە و دەرخستنی هۆکارەکانی دروستبوون و دووبارەبوونەوەی لافاو لە هەولێر روونیکردەوە، ئەو گۆڕانکارییانەی دەکرێن بەڕێوەبەرایەتیی گشتیی شارەوانییەکانی هەولێر و سەرۆکایەتیی شارەوانیی هەولێرش دەگرێتەوە کە لە یەکەمیاندا ٦٠ شارەوانی هەن و لە دووەمیشیاندا شارەوانییەکانی ناو شاری هەولێرە کە ٦ شارەوانییە، "بەڵام هەموویان ناگۆڕدرێن، بەڵکو بەشێکیان گۆڕانکارییان لێ دەکرێت و لەسەر کار لادەبرێن".  لەسەر فەرمانی مەسرور بارزانی، سەرۆکوەزیرانی هەرێمی کوردستان، بڕیاردرا لیژنەیەکی ١١ کەسی بۆ لێکۆڵینەوە و دەرخستنی هۆکارەکانی دروستبوونی لافاو لە هەولێر پێکبهێنرێت.  رۆژی شەممە ١٨ - ١٢ - ٢٠٢١ لیژنەیەک بە سەرۆکایەتیی جێگری پارێزگاری هەولێر بۆ لێکۆڵینەوە و دۆزینەوەی چارەسەرێک بۆ رێگرتن لە رووداوی لافاو لە هەولێر پێکهێنرا.  بەرەبەیانی رۆژی هەینی ١٧ - ١٢ - ٢٠٢١ بەهۆی بارانی بەلێزمەوە لە هەولێر لافاو دروستبوو، به‌هۆیەوە ١٢ کەس گیانیان لەدەستدا، ئەوکات تەرمی ١٠ کەسیان دۆزرانەوە و دوو هاونیشتمانی بێسەروشوێن بوون، یەکێکیان شوانێک بوو بە ناوی (ئومێد) و ئەوی دیکەشیان منداڵێک بوو بە ناوی (دانەر نەبەز)، رۆژی پێنجشەممە ٠٦ - ٠١ - ٢٠٢٢ تەرمی شوانەکە دۆزرایەوە.  ئومێد خۆشناو، پارێزگاری هەولێر رایگەیاند لافاوەکە نزیکەی ٢٠ بۆ ٢١ ملیار دینار زیانی هەبووە.  پارێزگاری هەولێر ئاماژەی بەوەشدا، ئاو چووەتە ٢٥٠٩ ماڵ و زیانی بە کەلوپەلەکانیان گەیاندووە، ٤٠٢ خانوو زیانمەندبوون، ٨٦٧ ئۆتۆمبێلیش زیانیان بەرکەوتووە کە بەشێکیان حکومین، ١٥٣ دووکان و مارکێت و کارگە زەرەرمەند بوون.