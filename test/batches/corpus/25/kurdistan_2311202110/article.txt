ئەمڕۆ سێشەممە ٢٣ - ١١ - ٢٠٢١ سەرۆک مەسعود بارزانی لە سەلاحەددین پێشوازیی لە ئان لیندێ، وەزیری دەرەوەی سوێد و شاندێکی یاوەری کرد.  بەپێی راگەیێندراوی بارەگای بارزانی، لە کۆبوونەوەکەدا هەردوولا وێڕای ئاماژەدان بە دۆستایەتیی نێوان گەلی کوردستان و گەلی سوێد، بوونی ژمارەیەکی زۆری هاونیشتمانی و رەوەندی کوردی لە سوێدیان وەک پردێکی بەهێز بۆ فراوانکردنی پەیوەندی و دۆستایەتی نێوان هەردوو گەل هەژمار کرد.  وەزیری دەرەوەی سوێد لەبارەی کۆبوونەوەکە لە تویتێکدا رایگەیاند، لەبارەی پەرەپێدانی دۆخی سیاسی و سەقامگیریی هەرێمی کوردستان و پێویستیی چاکسازی و هاوئاهەنگی گفتوگۆیان کردووە. هەروەها ئان لیندێ دەڵێت، جەختیان لە پەیوەندی نزیک و هاوئاهەنگیی ماوە درێژی نێوان سوێد لەگەڵ هەرێمی کوردستان و عێراق کردووەتەوە.  وەکو لە راگەیێندراوەکەی بارەگای بارزانیدا هاتووە، "لە درێژەی کۆبوونەوەکەدا وەزیری دەرەوەی سوێد پێزانینی بۆ خۆڕاگری و قوربانیدانی گەلی کوردستان و هێزی پێشمەرگە هەبوو لە تێکشکاندنی تیرۆریستانی داعش و، هەوڵەکانی هەرێمی کوردستانی بۆ پاراستنی پێکهاتەکان و پێکەوەژیان و بەهێزکردنی رۆڵی ئافرەت لە ژیانی گشتی دا بەرزنرخاند".  لە بەشێکی دیکەی کۆبوونەوەکەدا سەرۆک بارزانی سوپاسی سوێدی کردووە کە لە رۆژانی تەنگانەدا هەمیشە پاڵپشتیی گەلی کوردستان بووە و، هەڵوێستی مرۆڤدۆستانەی لەبارەی خەباتی گەلی کوردستان هەبووە. هەروەها وەکو لە راگەیێندراوەکەدا هاتووە، "سوپاسی حکومەتی سوێدی کردووە کە لە شەڕی تیرۆریستانی داعشدا پشتیوانیی هێزی پێشمەرگەی کوردستان بووە و داواشی کرد دۆستایەتی و پەیوەندییەکانی نێوان هەرێمی کوردستان و سوێد پەرەی زیاتری پێبدرێت".