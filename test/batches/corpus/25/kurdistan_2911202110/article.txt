ئیبراهیم بابامورادی، داواکاری گشتیی شاری تیکاب دەڵێت، ئەو پیاوە خەڵکی یەکێک لە گوندەکانی سەر بەو شارەیە و شەوێک بە کێبڵی کارەبا، دار و چەقۆ هێندە هاوژین و منداڵەکانی ئەشکەنجە داوە کە کاتێک بەیانی لە خەو هەستاوە دەبینێت هاوژینەکەی گیانی لەدەستداوە.  بە گوتەی داواکاری گشتیی تیکاب، ئەو ژنە تەمەنی ٣٤ ساڵ بووە و هاوژینەکەی ماوەیەکی درێژ ئەشکەنجەی داوە و لە ئەنجامدا بەهۆی بەرکەوتنی شتی رەق و مەترسیدارەوە گیانی لەدەستداوە.  ئیبراهیم بابامورادی هەروەها دەڵێت، ئەو پیاوە زۆر بە خراپی سێ منداڵەکەشی ئەشکەنجە داوە، کە یەکێکیان بەهۆی سەختیی برینەکەیەوە لە نەخۆشخانە خەوێندراوە.  ئەو پیاوە سەرەتا نکۆڵیی لەوە کردووە هاوژینەکەی کوشتبێت، بەڵام دواتر دانی بەوەدا ناوە.  بەپێی رێکخراوی هەنگاو بۆ مافەکانی مرۆڤ، لە ٢٥ - ١١ - ٢٠٢٠ تاوەکو ٢٥ - ١١ - ٢٠٢١ لە رۆژهەڵاتی کوردستان ٤٤ ژن کوژراون، کە بەشی زۆریان بەدەست خزم و کەسوکاریان بوون.  لەو ماوەیەدا ئاماژەی پێ کراوە لە پارێزگای ورمێ ٩ ژن، پارێزگای سنە ١٣ ژن، پارێزگای کرماشان ١٤ ژن و لە پارێزگای ئیلامیش ٨ ژن کوژراون.  ئەو ژنانە بە هۆکاری جیاوازی وەکو "پاراستنی ئابڕوو"، کێشەی خێزانی، کێشەی ئابووری، رەتکردنەوەی خوازبێنی، کوژراون.  تەهمینە شاوێردی، ئەندامی دەستەی بەڕێوەبەریی ئەنجوومەنی توێژینەوەکانی ژنان رۆژی ٢٧ - ١١ - ٢٠٢١ گوتی، لە سەردەمی کەرەنتیندا زیاتر ٧٧ % ی  ژنان لە ئێران رووبەڕووی لانیکەم جۆرێک لە تووندتیژی بوونەتەوە.