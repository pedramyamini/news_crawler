رووداوەکە لە گەڕەکی سەرکارێزی شاری هەولێر روویداوە. موقەدەم هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند، "دوای گەیشتنی هێزەکانمان دەرکەوت پیاوێک لەگەڵ هاوژینەکەیدا کێشەی هەبووە و تەقەیەکی زۆری کردووە. "  ئەو کەسە وەکو پۆلیس بڵاویکردووەتەوە ناوی  (ھ. ع. ق)ـە و بە چەکی جۆری کڵاشنیکۆڤ تەقەی کردووە و "هاوژینەکەی بە دوو گوللە بریندارکردووە. "  بە گوتەی هۆگر عەزیز، پۆلیس لە شوێنی رووداوەکە ئەو کەسەیان دەستگیرکردووە و دەستیان بەسەر چەکەکانیدا گرتووە کە جگە لە کڵاشنیکۆڤ، دەمانچە و چەقۆی لە ماڵەوە هەبووە. هاوکات پەڕاوی لێکۆڵینەوەی بۆ کراوەتەوە و رەوانەی بەردەم دادوەر کراوە.   بەپێی زانیارییەکانی رووداو، هاوژینی ئەو کەسە گەیێندراوەتە نەخۆشخانە و چارەسەری بۆ کراوە.   ئەوە لەکاتێکدایە کە لە هەرێمی کوردستان و جیهان لە ٢٥ ـی ئەم مانگەوە هەڵمەتی بەرەنگاربوونەوەی تووندوتیژیی دژی ئافرەتان بۆ ماوەی ١٦ رۆژ بەڕێوەدەچێت.