ئەمڕۆ سێشەممە ٢٣ - ١١ - ٢٠٢١ مەلا بەختیار، ئەندامی ئەنجوومەنی باڵای سیاسی و بەرژەوندییەکانی یەکێتیی نیشتمانیی کوردستان لەگەڵ ئان لیندێ، وەزیری دەرەوەی سوێد کۆبووەوە.  بەپێی راگەیێندراوی پەیجی مەلا بەختیار، لە کۆبوونەوەکەدا گفتوگۆ لەبارەی باس و خواستەکانی عێراق، عێراق لە دوای هەڵبژاردن، سیاسەتی حیزبەکان، پەیوەندیی و کێشەکانی هەولێر و بەغدا، کێشەی حیزبە سیاسییەکانی کوردستان، ئازادی و دیموکراسی لە عێراق و کوردستان کراوە و تێڕوانین و بیروڕایان ئاڵوگۆڕکرد.  هەروەها ئان لیندێ لە تویتێکدا مەلا بەختیار بە "هاوڕێی دێرین" ناودەبات و خۆشحاڵیی خۆی بە بینینی دەربڕی و رایگەیاند، لەبارەی دۆخی سیاسیی هەرێمی کوردستان و رێگەکانی دابینکردنی ئاشتی خۆشگوزەرانی قسەیان کردووە.  پرسی ژەهرخواردکردنی سەرکردەکانی یەکێتی دوای رووداوەکانی نێو حیزبەکەن لە ٨ ـی تەممووزی ئەمساڵدا دەرکەوتن. ئەوکات ناکۆکی لەنێوان بافڵ تاڵەبانی و لاهوور شێخ جەنگی، هەردوو هاوسەرۆکانی یەکێتی روویدا کە ئەنجامەکانی بەوەگەیشتوون بە بڕیاری بافڵ تاڵەبانی، لاهوور شێخ جەنگی و چەند ئەندامێکی دیکەی سەرکردایەتی لە حیزبەکە "دەرکران". بڕیارێک کە لاهوور شێخ جەنگی رەتیدەکاتەوە.  رۆژی شەممە ١٣ - ١١ - ٢٠٢١ دوای مانەوەی زیاتر لە سێ هەفتە لە وەرگرتنی چارەسەری پێویست لە ئەڵمانیا، مەلا بەختیار گەڕایەوەی هەرێمی کوردستان و لە فڕۆکەخانەی سلێمانی لەلایەن هاوڕێ و بەشێک لە ئەندام و لایەنگرانی یەکێتییەوە پێشوازی لێکرا.  مەلا بەختیار لە فڕۆکەخانەی سلێمانی کۆنگرەیەکی رۆژنامەڤانی ئەنجامدا و رایگەیاند، "ستەمێکی گەورە" لە خۆی، بافڵ تاڵەبانی و وەستا حەسەن کراوە، "ئێمە جاران خۆمان بە کوشت دەدا بۆ ئەوەی هاوڕێیەکمان دەست دووژمن نەکەوێت، بەڵام بەداخەوە دوای چوارەمین کۆنگرەی یەکێتییەوە وایلێهات خەڵک خوا خوای بێت هاوسەنگەرەکانی لەناوبچن یان خۆی هەوڵی لەناوبردنیان بدات. "