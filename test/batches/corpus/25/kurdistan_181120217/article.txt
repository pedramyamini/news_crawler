ئیسماعیل خورماڵی، بڕیاردەری کۆمیسیۆنی باڵای سەربەخۆی هەڵبژاردنەکانی هەرێمی کوردستان بە رادیۆی رووداوی راگەیاند، "بۆ ئەوەی هەڵبژاردن ئەنجام بدەین ٦ مانگمان پێویستە بۆ ئامادەکاری، هەروەها ئێستا دوو ئەنداممان نەماون، یەکێکیان کۆچی دوایی کردووە و یەکێکیان چووەتە ئەنجوومەنی وەزیران، دەبێت شوێنی ئەو کەسانە پڕ بکرێتەوە و بودجەی پێویست بۆ کۆمیسیۆن دابین بکرێت، هەروەها یاساکەش دیاربێت هەمان یاسا دەبێت یان هەمواردەکرێتەوە. کە من پێموایە زەحمەتە دەستکاری بکرێت. "  بڕیاردەری کۆمیسیۆن گوتی، "تەمەنی ئەنجوومەنی کۆمیسیاران دوو ساڵە بەسەر چووە، داواشمان لە پەرلەمانی کوردستان کردووە ئەوە چارەسەر بکەن، چونکە پەرلەمان دەتوانێت ماوەکە درێژ بکاتەوە بۆ پێنج ساڵی دیکە، مافی ئەوەشی هەیە کۆمیسیۆنێکی دیکە هەڵبژێرێتەوە. بەڵام هەڵبژاردنی کۆمیسیۆنێکی نوێ بۆ هەڵبژاردنی داهاتوو زەحمەتتر دەبێت، ئەو دەستەی ئێستا هەیە ئەزموون و شارەزاییان هەیە، ئەوانەی کە دێن کێ دەڵێت لەو ئاستە دەبن یان ئەو شارەزاییەیان هەیە بتوانن ئەو کارە بکەن".  لەبارەی بڕی پارەی پێویست وەک بودجە بۆ ئەنجامدانی هەڵبژاردنی داهاتوو، ئیسماعیل خوورماڵی گوتی "بودجەی هەڵبژاردنی داهاتوو تاوەکو ئێستا دیار نەکراوە، بەڵام بە پشتبەستن بەو تێچووەی هەڵبژاردنەکانی پێشوو دیاریدەکرێت".