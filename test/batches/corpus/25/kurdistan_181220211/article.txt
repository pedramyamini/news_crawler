محەممەد مەعسووم سوەر فۆتۆگرافەرێکی شاری ئامەدی باکووری کوردستانە و لە پێشبڕکێی فۆتۆگرافیی مێژوویی نێودەوڵەتی (Historic Photographer of the Year ٢٠٢١) لەنێو ٤٠ وێنەگری جیهاندا وەکو باشترین وێنەگر هەڵبژێردرا.  فۆتۆگرافەرە کوردەکە بە ٢٦ وێنەی مێژوویی شارەکانی باکووری کوردستان بەشداریی لە پێشبڕکێکەدا کردووە، بەڵام بە وێنەیەکی پەیکەری پاشای کۆماگە، کە لە شاری سامسوری باکووری کوردستانە و دەکەوێتە سەر چیای نەمروود، توانیی ببێتە باشترین وێنەگری ساڵ و وێنەکەی بە باشترین هەڵبژێردرا  پێشبڕکێکە جیهانییە و ساڵانە بە بەشداریی هەزاران وێنەگر لە بەریتانیا ئەنجامدەدرێت و ٤٠ یان دەچنە قۆناخی کۆتایی و باشترینیان هەڵدەبژێردرێن.  محەممەد مەعسووم سوەر وێنەگرێکی بواری دۆکیۆمێنتاری و وەکو رۆژنامەنووسێکی سەربەخۆ کاردەکات، ساڵی ١٩٥٧ لە ماردینی باکووری کوردستان لەدایکبووە و تەمەنی ٦٤ ساڵە.