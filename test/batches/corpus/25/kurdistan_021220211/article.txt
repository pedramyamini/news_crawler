عەلی حوسێن، بەرپرسی پەیوەندییە نیشتمانی و عێراقییەکانی پارتی دەڵێت، "ئاسایی بوو ئێمە نوێنەرێکی خۆمان بکشێنینەوە و برادەرێکی دیکە بچێتە شوێنی بۆ پێویستی، بۆئەوەی لە حکومەت و پەرلەمان دەوری پێبدرێت، بەڵام بەشێوەیەکی نادروست و نایاسایی، بەڕاستی ئەمە جێگای تێبینییە.. سکاڵامان تۆمارکردووە، بابەتەکە یاسایی نییە و شارەزایان تەئکیدیان کردووەتەوە کە بابەتێکی سیاسییە".  مەکتەبی سیاسیی پارتی دیموکراتی کوردستان راگەیێندراوێکی بڵاوکردەوە و دەڵێت، "پرۆسەی ھەڵبژاردن بە پاکی بەڕێوەچوو تاوەکو ئەو کاتەی بە بڕیاری سیاسی و دەستێوەردانی سەرۆککۆمار و سەرۆکی دەستەی دادوەری ماوەی تانەلێدانەکان بە نایاسایی درێژکرایەوە و ئەم دەستێوەردان و گۆڕانکاری و پێشێلکارییانەش رەتدەکەینەوە".  مەکتەبی سیاسیی پارتی ئاماژە بەوەش دەکات، "تەواوی بەڵگەکانمان سەلمێنەری پێشێلکاری بوون، بۆیە ئێمە لە پارتی دیموکراتی کوردستان ئەم دەستێوەردان و گۆڕانکاری و پێشێلکارییانە رەتدەکەینەوە و داکۆکی لە مافی بەربژێر و دەنگدەران دەکەین".  یەکێتیی نیشتمانیی کوردستان زیادبوونی دوو کورسی و گۆڕینی ژمارەی کورسییەکان لە ١٧ وە بۆ ١٩ بە مافێکی یاسایی خۆی دەزانێت.  ئارێز عەبدوڵڵا، ئەندامی سەرکردایەتیی یەکێتی ئاماژەی بەوە کرد، "ئەو بەڵگانە سەلماندوویانە کە لە شوێنێک و شوێنێکی دیکە دەستکارییەک کراوە، خەوشێکی یاسایی هەبووە یاخود شێوازی دەنگدانەکەی باش نەبووە، بۆیە سەلماندی کە ئەو دوو کورسییە حەقی یەکێتیی نیشتمانیی کوردستانە، یەکێکیان لە هەولێر و ئەوی دیکەشیان لە موسڵ، ئێستاش دووپاتی دەکەمەوە کە کورسییەکی دیکەشمان لە موسڵ هەیە، سکاڵامان کردووە و بە دڵنیاییەوە لە هەولێریش سکاڵای دیکەمان هەیە، ئەوەش دژی پارتی نییە و داوای مافەکانی خۆمان دەکەین".  ئەم مشتومڕەی نێوان پارتی و یەکێتی لە کاتێکدایە، گفتوگۆکان بۆ پێکهێنانی حکومەتی عێراق دەستیانپێکردووە و بڕیارە لەم رۆژانەدا پارتی و یەکێتی لە ئاستی باڵا کۆببنەوە بۆ دانانی میکانیزمێک بۆ دانوستاندن لەگەڵ لایەنە عێراقییەکان.