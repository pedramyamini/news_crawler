فەوزیە تەمەنی ٢٤ ساڵە، لەگەڵ براکەی رێگەی ئەوروپایان گرتووەتەبەر و لە بێلاڕووسەوە چوونەتە لاتڤیا، لەوێ خۆیان رادەستی پۆلیس کردووە.  ئەو کچە ٢٤ ساڵە کە خاوەن پێداویستیی تایبەتە، تۆمارێکی ڤیدیۆیی خۆی بۆ رووداو ناردووە، تێیدا دەردەکەوێت کە قاچەکانی ئاسایی نین و بەهۆی دۆخی تایبەتیەوە رەوانەی نەخۆشخانەیەکی ئەو وڵاتە کراوە، دواتریش لە خانەیەکی بێسەرپەرشتان لەو وڵاتە جێگەی کراوەتەوە.  براکەی فەوزیە دوای خۆڕادەستکردنی لەو وڵاتە، گەڕێندراوەتەوە بۆ بێلاڕووس. گوهدار ئەحمەد، برای فەوزیە بە رووداوی راگەیاند، لە هەرێمی کوردستان نەشتەرگەری بۆ خوشکەکەی کراوە، بەڵام چارەسەر نەبووە، پزیشکەکان پێیان گوتووە کە بڕبڕەی پشتی وشکبووە.  براکەی فەوزیە کە دواتر بە رێگەیەکی دیکە خۆی گەیاندووەتە سوێد، بە رووداوی راگەیاند، بە مەبەستی چارەسەرکردنی خوشکەکەی چوونەتە ئەوروپا و لە رێگەشدا بە ناچاری لەیەکدی جیاکراونەتەوە.  فەوزیە لەمیانی بەشداریکردنی لە بووڵتەنی کاژێر ١٧: ٠٠ کە شەهیان تەحسین پێشکێشی دەکات، بەشێوەیەکی راستەوخۆ قسەی کرد، ئەو نەیدەتوانی بەهۆی کێشەی تەندروستییەوە بەشێوەیەکی ئاسایی دابنیشێت و بەشداریی بەرنامەکە بکات، هەربۆیە بە ناچاری لەسەر تەختەیەکی خەو و بە پاڵکەوتنەوە بەشداریی بەرنامەکەی کرد، باسی لەوە کرد، رەوشی "زۆر خراپە و خاوێن ناکرێتەوە و نابرێتە سەر ئاو. "  لەبارەی ئەو شوێنەی لێی دەمێنێتەوە، فەوزیە ئاماژەی بەوە کرد، بەهۆی ئەوەی کە بێ کەسە، لە شوێنێکی تایبەت دانراوە. بە گوتەی خۆی، لەو وڵاتە داوای مافی پەنابەریی کردووە، بەڵام رەتکراوەتەوە و پێی گوتراوە کە دیپۆرت دەکرێتەوە بۆ هەرێمی کوردستان.  فەوزیە ئاماژەی بەوەش کرد کە جگە لەوەی خاوەن پێداویستیی تایبەتە، پێویستی بە چارەسەری پزیشکیی دیکەشە، بەڵام هیچ رێکخراو و لایەنێک نەچووە بەهانایەوە، داوای لە بەرپرس و لایەنەکانی هەرێمی کوردستانیش کرد کە هاوکاریی بکەن بۆ وەرگرتنی چارەسەر.  فەوزیە دەڵێت، پزیشک پێی گوتووە چارەسەری ئەو لە ئەوروپایە، داواش دەکات کە ببرێتە ئەڵمانیا یاخود سوێد بۆئەوەی چارەسەر بکرێت، دواتریش بگەڕێندرێتەوە بۆ هەرێمی کوردستان، وەکو خۆی دەڵێت "بەرگەی ئەو دۆخە ناگرێت".  گوهدار "دوو شەو و رۆژێک" فەوزیە بە پشت هەڵدەگرێت  لەبارەی جیابوونەوەی لەگەڵ براکەشی ئەوەی خستەڕوو، براکەی کە تەمەنی ٣٠ ساڵە لەبەر خاتری ئەو، رێگەی ئەوروپای گرتووەتە بەر و لە رێگەدا لە بێلاڕووسەوە بۆ لاتڤیا "دوو شەو و رۆژێک کردوویەتیە سەر پشتی".  گوهداری برای فەوزیە لە سوێدەوە لەمیانی بەشداریکردنی لە بووڵتەنی کاژێر ١٧: ٠٠ قسەکانی فەوزیەی پشتڕاستکردەوە و باسی لەوەش کرد کە "هیچ کەسێک" هاوکاریی نەکردوون، هەربۆیە ناچاربووە بۆ چارەسەرکردنی خوشکەکەی روو لە ئەوروپا بکەن، چونکە پزیشک پێی گوتوون کە چارەسەرەکەی لە ئەوروپایە.  براکەی فەوزیە باسی لەوە کرد، خوشکەکەی دەیەوێت چارەسەر وەربگرێت و بکەوێتە سەر پێیەکانی خۆی، "بۆئەوەی موحتاجی کەس نەبێت"، دواتریش پێی خۆشە بگەڕێتەوە هەرێمی کوردستان.  بە گوتەی گوهدار، تاوەکو ئێستا نزیکەی ٢٥ هەزار دۆلاریان بەمەبەستی چارەسەرکردنی فەوزیە خەرجکردووە، داواش لە لایەنە پەیوەندیدارەکانی هەرێمی کوردستان دەکات کە هاوکارییان بکەن.