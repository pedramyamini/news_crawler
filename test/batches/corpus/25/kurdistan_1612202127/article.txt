جەعفەر شێخ مستەفا، جێگری سەرۆکی هەرێمی کوردستان لە کاتی بەشداریکردن لە بوولتەنی کاژێر ٠٨: ٠٠ کە شاهۆ ئەمین پێشکشی دەکات لەبارەی چاکسازییەکانی وەزارەتی پێشمەرگە قسەی کرد و رایگەیاند، "هیچ رێگرییەکی ئەوتۆ نابینم لە بەردەم رێکخستنەوە و یەکخستنەوەی پێشمەرگە، بەڵام هەندێکجار لە وەزارەتی پێشمەرگە شتەکان دوادەکەوێت.. و هەندێكجاریش لە ئەنجوومەنی وەزیران دوا دەکەوێت".  لە بەشێکی دیکەی قسەکانیدا جێگری سەرۆکی هەرێمی کوردستان رایگەیاند، یەکێک لە هۆکارەکانی دواکەوتنی یەکگرتنەوەی هێزەکانی حەفتا و هەشتا لێکۆڵینەوە ئەمنییەکانی ئەمریکایە لە فەرماندەکان، هەروەها دەشڵێت، "زیاتر لە سێ مانگە هەندێک لیوا و هێزی پشتیوانیی دوو نووسراویان بۆ کراوە، وەکو بیستومە تازە لە ئەنجوومەنی وەزیرانەوە وەڵامیان دەراوەتەوە".  کۆنسوڵی گشتیی ئەمریکا، بەریتانیا، ئەڵمانیا و جێگری کۆنسوڵی گشتیی هۆڵەندا لە هەرێمی کوردستان لە نامەیەکدا بۆ نێچیرڤان بارزانی، سەرۆکی هەرێمی کوردستان باسیان لە داواکارییەکی هێزەکانی حەفتا کرد بۆ یەکخستنی فەرماندەیی هێزەکانی پشتیوانیی دوو لە چوارچێوەی وەزارەتی پێشمەرگەدا و ئاماژەیان بەوە دا، "چاوەڕوانی پەسندکردنی داواکارییەکەی هێزەکانی حەفتاین بۆ یەکخستنی فەرماندەیی هێزەکانی پشتیوانیی دوو لەنێو وەزارەتی پێشمەرگەدا. "  ئەو چوار وڵاتە کە بەشێکن لە پرۆسەی چاکسازیی نێو هێزی پێشمەرگە لە نامەکەیاندا داوایان کردووە کە ٨٣٠ ئەفسەر لە وەزارەتی پێشمەرگە خانەنشین بکرێن، لەو بارەوە جێگری سەرۆکی هەرێمی کوردستان رایگەیاند، ئەو خانەنشینییە بەپێی یاسا و رێنوێنییەکان دەبێت و هەر کەسێک کە تەمەنی لە خزمەتکردن تێپەڕی بێت، دەبێت خانەنشین بکرێت.