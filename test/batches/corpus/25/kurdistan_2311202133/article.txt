ئێوارەی رۆژی سێشەممە ٢٣ - ١١ - ٢٠٢١، مەسرور بارزانی، سەرۆکی حکومەتی هەرێمی کوردستان پەیوەندییەکی تەلەفۆنیی لە مارگریتس شیناس، جێگری سەرۆکی کۆمسیۆنی یەکێتیی ئەوروپاوە پێگەیشت. سەرۆکی حکومەت داوایکرد، وڵاتانی یەکێتیی ئەوروپا، فریاگوزاری و هاوکاریی پێویست بگەیێننە کۆچبەران؛ هەردوولاش هاوڕابوون لەسەر ئەوەی، "بازرگانانی مرۆڤ و تۆڕی نێودەوڵەتیی قاچاخچییەکان، کۆچبەران بۆ مەبەستی سیاسی بەکاردەهێنن".  لە راگەیێندراوی سەرۆکایەتیی حکومەتی هەرێمی کوردستاندا هاتووە، لەو پەیوەندییە تەلەفۆنییەدا مەسرور بارزانی ئاماژەی بە گەڕانەوەی زیاتر لە ٤٠٠ کۆچبەر داوە کە بە شێوەیەکی ئارەزوومەندانە گەڕاونەتەوە هەرێمی کوردستان و عێراق، بڕیارە بەمنزیکانەش، "چەندین کۆچبەری دیکە بگەڕێنەوە".  هەروەها سەرۆکی حکومەتی هەرێمی کوردستان جەختی لە گرنگیی هەبوونی ستراتیجییەکی درێژخایەن لەنێوان عێراق و هەرێمی کوردستان و یەکێتیی ئەوروپا کردووەتەوە، بۆ سنووردانان بۆ کۆچکردنی نایاسایی؛ داواشی لە جێگری سەرۆکی کۆمسیۆنی یەکێتیی ئەوروپا کردووە، "لەڕێگەی پەرەپێدانی ئالوگۆڕی بازرگانی و وەبەرهێنانی ئەوروپا و هاوکاریی دارایی و تەکنیکی، پشتیوانی لە کارنامەی چاکسازیی حکومەتی هەرێمی کوردستان بکەن، ئەمەش دەبێتە هۆی زیادبوونی دەرفەتی کار بۆ خەڵکی کوردستان".  مەسرور بارزانی جەختی لەوەش کردووەتەوە، پێویستە کۆمەڵگەی نێودەوڵەتی هاوکاریی زیاتر پێشکێشی ئەو ئاوارە و پەنابەرانە بکات کە لە هەرێمی کوردستانن.  هەر لەو پەیوەندییە تەلەفۆنییەدا باس لەو رێکارانەش کراوە کە لەلایەن حکومەتی هەرێمی کوردستان و حکومەتی فیدراڵییەوە گیراونەتەبەر سەبارەت بە رێگە گرتن لە کۆچکردنی نایاسایی. سەرۆکی حکومەتی هەرێمی کوردستان ئامادەیی هەرێمی کوردستانی دەربڕیوە بۆ پێشوازیکردن لە تیمێکی تەکنیکی کە لە برۆکسلەوە سەردانی هەولێر و بەغدا بکات بۆ گرتنەبەری رێکاری پێویست.