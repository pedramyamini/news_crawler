کەریم نووری، بریکاری وەزارەتی کۆچ و کۆچبەرانی عێراق ئەمڕۆ شەممە ٢٥ - ١١ - ٢٠٢١ میوانی بوولتەنی کاژێر ١ی تۆڕی میدیایی رووداو بوو و باسی لە دۆخی کۆچبەرانی کورد و عێراقی لە سنووری بێلاڕووس و پۆڵەندا و هەنگاوەکانی داهاتوویان کرد.  کەریم نووری گوتی، "دوای بێ ئومێدبوونی کۆچبەرەکان و رەتکردنەوەی ئەوروپا بە کردنەوەی رێگەی پەڕینەوە بۆیان، زۆربەیان دەیانەوێ بگەڕێنەوە، چونکە پێیانوایە نیشتمان هەرچییەک بێت باشترە لەوەی لەو شاخ و داخ و ناوچە ساردە بژین و رووبەڕووی مەرگ ببنەوە؛ ژمارەیەکی زۆر لە کۆچبەران لە سنوورەوە دەگەڕێنەوە نێو بێلاڕووس بۆ ئەوەی لەوێوە بگەڕێنەوە عێراق؛ کاروانی یەکەمی کۆچبەران ٤٣٠ کەس بوو؛ ئەمڕۆ ژمارەکە زیاتر بوو؛ ژمارەی ئەو عێراقییانەی ناوی خۆیان بۆ گەڕانەوە تۆماردەکەن لەزیادبووندایە و رۆژانە ناوی خۆیان تۆماردەکەن؛ کۆچبەرەکان رۆژانە لە رێگەی وەتسئاپ و ئامرازی دیکەوە پەیوەندیمان پێوەدەکەن؛ ناوێکی زۆرمان لایە و پێشکێشی لیژنەی باڵا و وەزارەتی دەرەوەیان دەکەین".  بریکاری وەزارەتی کۆچ و کۆچبەرانی عێراق گوتیشی، "دەمەوێت تیشک بخەمە سەر خاڵێکی گرنگ، ئەویش ئەوەیە کە نابێت ناکۆکیی سیاسی لەنێوان بێلاڕووس و یەکێتیی ئەوروپا کاردانەوەی لەسەر عێراقییەکان هەبێت و عێراقییەکان بکرێنە قوربانی؛ ئێمە ئەم داوایەمان لە یەكێتیی ئەوروپا کردووە؛ هەروەها رۆژی دووشەممە من و بریکاری وەزارەتی دەرەوەی عێراق سەردانێکمان بۆ بێلاڕووس و یەکێتیی ئەوروپا دەبێت بۆ ئەوەی تێڕوانینی عێراقیان بخەینە بەردەست؛ ئێمە داوای جێبەجێکردنی رێکارە نێودەوڵەتییەکان و پێوەرەکانی مافی مرۆڤ دەکەین لەگەڵ عێراقییەکان؛ ناکرێت کۆچبەرە عێراقییەکان بەمشێوەیە ببنە قوربانی ناکۆکیی سیاسیی نێوان بێلاڕووس و یەکێتیی ئەوروپا؛ هەروەها پێویستە رووبەڕووی مافیاکانی قاچاخچێتی ببینەوە".  سەبارەت بەو نەهامەتییانەی کۆچبەرانی کورد و عێراقی لە سنووەکان رووبەڕوویان دەبنەوە، کەریم نووری گوتی، " مامەڵە لە دەرەوەی پێوەرە نێودەوڵەتییەکان دەبینین؛ گوێمان لە هەواڵی وەک بەکارهێنانی گوللە و سەگی پۆلیسی لەسەر سنووری نێوان بێلاڕووس و پۆڵەندا دەبێت؛ ئەرکی ئێمەیە رووبەڕووی تۆڕەکانی قاچاخچێتی لە کوردستان و عێراق ببینەوە کە رۆڵەکانمان بە بردنیان بۆ بێلاڕووس و ئەوروپا فریودەدەن؛ ئێمە بەدواداچوون بۆ دۆخەکە دەکەین و بەڕێز د. فوئاد حوسێن، وەزیری دەرەوەی عێراق لیژنەی پێکهێناوە و خۆی چاودێریی دۆخەکە لە رێگەی باڵیۆزخانەی عێراق لە مۆسکۆ و پۆڵەندا دەکات؛ ئەو کۆچبەرانە رۆڵەی ئێمەن و دەبێت ئاگاداریان بین".  لەبارەی چارەنووسی بەشێک لەو کۆچبەرانەی خۆیان گەیاندووەتە سنوورەکانی نێوان بەریتانیا و فەرەنسا، هەروەها نێوان ئەڵمانیا و پۆڵەندا، کەریم نووری دەڵێت، "لە کۆتایی مانگی داهاتوودا شاندێک بە سەرۆکایەتیی خۆم دەچینە ئەڵمانیا بۆ تاوتوێکردنی دۆخی ئەو کۆچبەرە عێراقییانەی لە سنوورەکانن یان ئەوانەی داواکارییەکانیان بۆ وەرگرتنی مافی پەنابەرێتی رەتکراوەتەوە؛ لە راستیدا زۆر عێراقی هەن داواکارییان رەتکراوەتەوە، چونکە یەکێتیی ئەوروپا گوتوویەتی باردۆخی ئەمڕۆی عێراق جیاوازە و ئەو عێراقییانە شایەنی مافی پەنابەرێتی نین؛ دیارە لەبەر ئەوەیە  لە عێراق سیستەمێکی دیموکراسی هەیە، وەکو سەردەمی دەسەڵاتی سەدام حوسێن نییە؛ ئێمە داوا دەکەین ئەوانە بە بەزۆر نەنێردرێنەوە؛ لەگەڵ بەزۆر ناردنەوە نین؛ ئێمە دژی کۆچکردنی نایاسایین بۆ دەرەوە".  تایبەت بە بەکارهێنانی تووندوتیژی و دۆخی ژیانی ئەو کۆچبەرانەی لە بێلاڕووسن، بریکاری وەزارەتی کۆچ و کۆچبەرانی عێراق گوتی: "بەدواداچوون دەکەین بۆ بابەت و دەنگۆی ئەشکەنجەدانی ئەو کۆچبەرانە و لیژنەیەکمان هەیە و دوای ئەوەی بەڵگەمان دەستدەکەوێت، ئەوا بێدەنگ نابین لە ئەشکەنجەدانیان؛ ئەوان کە رۆیشتوون دیارە دۆخێکیان هەیە و نابێت بەو شێوەیە مامەڵەیان لەگەڵ بکرێت؛ ئەوانە رۆڵەی ئێمەن و رەنگە هۆکارێک هەبێت وایکردبێت بڕۆن، بەڵام دۆخی ئێرە هەرچۆنێک بێت لەو خۆکوشتنە باشترە لەسەر سنوورەکان رووبەڕووی دەبنەوە".  سەبارەت بە کاروانی دیکەی کۆچبەران کە لەسەر سنوورەکانەوە دەگەڕێندرێنەوە بۆ عێراق، کەریم نووری گوتی: " ژمارەکە لە زیادبووندایە؛ من لە مۆبایلەکەم لیستێکم هەیە و دەیدەمە لیژنەی باڵا بۆ ئەوەی بگەڕێنەوە؛ ژمارەکە رۆژانە زیاددەکات، چونکە ئەو کۆچبەرانە دیارە بێ ئومێدبوون لە مانەوە لە سنوورەکان و پێدانی مافی پەنابەرێتی لەلایەن ئەوروپاوە".  لەبارەی ئەو کۆچبەرانەی لە سنوورەکانی بێلاڕووس و پۆڵەندا گیانیان لەدەستداوە، کەریم نووری دەڵێت: " لەوێ سەرمایەکی زۆر هەیە و شوێنەکە زۆر خراپە؛ لە رۆژانی داهاتوودا سەرماکە زیاتر دەبێت؛ بەڵێ ژمارەیەک لەو کۆچبەرانە گیانیان لەدەستداوە".