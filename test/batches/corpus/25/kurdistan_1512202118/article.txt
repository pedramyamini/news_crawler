ئەو جۆرە پڵنگە لە سنووری باکوور و رۆژهەڵاتی کوردستان، بە کامێرای گەرمبیین بینراوە، پڵنگەکە لەلایەن یەکێتیی پاراستنی سرووشت و سەرچاوەکانی سروشتی جیهانیی بە جۆرێکی دەگمەن پۆلێنکراوە و لەژێر هەڕەشەی لەناوچووندایە، بەهۆی ئەوەی ئەو جۆرە پڵنگە دوور لە مرۆڤەکان دەژیت.  کۆرش ئارارات، پسپۆڕی باڵندە و ئاژەڵە کێوییەکان، ئەمڕۆ چوارشەممە ١٥ - ١٢ - ٢٠٢١ لە کاتی بەشداریکردنی لە بوڵتەنی کاژێر ٠٥: ٠٠ی تۆڕی میدیایی رووداو، ئەو جۆرە ئاژەڵە کێوییەی بە "پڵنگی کوردی" ناوبرد و گوتی: "لە کوردستان سەرووی ١٠ دانە بینراون و مەترسیی لەناوچوونیان لەسەرە".  تۆمارکردنی دیمەنی ئەو جۆرە پڵنگە بە دووری ١٥ کیلۆمەتر لە پارێزگای ئیدر بووە، پرۆفیسۆر چاگان شەکەرجیۆگلیو سەرۆکی کۆمەڵەی سروشتی باکوور و مامۆستای زانکۆ، بینینی دیمەنی ئەو جۆرە پڵنگە بە "مزگێنی" ناودەبات و دەڵێت: "بەساڵانە ئاژەڵدۆستان و ژینگەدۆستان لە چاوەڕوانیدابوون".  پڵنگی پینپینیی لە وڵاتانی جۆرجیا، ئەرمەنستان، ئازەربایجان و ئێرانیش دەبینرێت.  لەساڵی ٢٠١٣ و ٢٠١٨ دوو پڵنگی جۆری پینپینیی لەلایەن شوانەکانی سنووری شاری ئامەد لە باکووری کوردستان کوژران.