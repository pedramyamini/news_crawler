ئۆتۆمبێلەکان لە جۆری کیا و تاکسی بوون. هەردی محەممەد، پەیامنێری رووداو لە شوێنی رووداوەکە قسەی لەگەڵ چەند شایەتحاڵێک کرد. شایەتحاڵێک ئاماژەی بەوە کرد، "ئۆتۆمبێلی کیاکە لە سایدی چوون بۆ کەرکووک کۆنترۆڵی لەدەستداوە و خۆی کێشاوە بە ئۆتۆمبێلێکی جۆری تاکسیدا. "    ئەمبوڵانسەکانی فریاکەوتن گەیشتوونەتە شوێنی رووداوەکە و چەند بریندارێکیش گەیێندراونەتە نەخۆشخانە کە بەشێکیان بە گوتەی شایەتحاڵان "برینەکانیان سەختە. "  رووداوەکە لە نزیک گوندی یارمجە بووە. لە رووداوەکەدا ئۆتۆمبێلێکیان کە جۆری تاکسی بووە، گڕی گرتووە و بەتەواوی سووتاوە.      لەنێو ئەو کەسانەی گیانیان لەدەستداوە، تەرمی ئافرەت دەبیندرێت. هاوکات عەرەبانەی منداڵاڵێک و پێداویستی منداڵ لە شوێنی رووداوەکە دەبیندرێت، بەڵام تەرمی منداڵ نەدۆزراوەتەوە.   ئەوە دووەم رووداوی سەختی هاتووچۆیە لە ماوەی هەفتەی رابردوو لە هەرێمی کوردستان روویداوە. سەرەتای هەفتەی رابردوو لە رووداوێکی هاتووچۆدا لە بەرزاییەکانی بانی مەقان لە سەر رێگەی کەرکووک - سلێمانی روویدا و بەهۆیەوە شەش کەس گیانیان لەدەستدا.