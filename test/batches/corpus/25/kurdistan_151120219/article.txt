رۆژی دووشەممە ١٥ - ١١ - ٢٠٢١، چەند خانوویەک لە کەرکووک رووخێندران. دیلان جەوھەر، دانیشتووی گەڕەکی سەرچنارە و خاوەنی یەکێک لە خانووە رووخاوەکانە، بە تۆڕی میدیایی رووداو راگەیاند: "ئەمڕۆ ھێزێکی ئەمنی و چەندین شۆفڵێک بە فەرمانی مەڵبەندی دووی یەکێتی ھاتوونەتە سەر خانووەکانمان و ھەموویان رووخاندووە".  لە بەرامبەردا رەوەند مەلا مەحموود، لێپرسراوی مەڵبەندی دوو یەکێتیی نیشتمانیی کوردستان لە کەرکووک، بە تۆڕی میدیایی رووداوی راگەیاند، ئەو بڕیارە پەیوەندی بە ئەوانەوە نییە و رێکاری لایەنە ئیدارییەکانی شارەکەیە.  دانیشتووانی گەڕەکەکەش روونکردنەوەیەکیان بڵاوکردەوە، تێیدا رایانگەیاندووە: "ماوەیەک لەمەوبەر چەند کەسێک بە هەڕەشە و گوشاری هێز دەستیان بەسەر یاریگایەکی تۆپی پێ و پارچەیەک زەویدا گرت کە بۆ باخچە لە گەڕەکەکە تەرخانکراوە، ویستیان بیکەنە زەوی و بیفرۆشنەوە و سەرەتا بلۆکیان تێدا هەڵڕژاند و داگیریان کرد. ئەو کەسانەی ئەو کارەیان بە ناوی مەڵبەند و چەند بەرپرسێکەوە قسەیان دەکرد، گەرچی خەڵکی گەڕەکەکە ناڕازی بوون، بەڵام گوێیان لە کەس نەگرت و کاری خۆیان دەکرد".  ئاماژەیان بەوەشکردووە: "ئەوانەی ئەو هەوڵەیان دەدا نە کەسوکاری شەهیدن و نە خەڵکی هەژارن، بەڵکو کۆمەڵێک مافیان و تەنیا کاریان داگیرکردنی زەوی باخچە و یاریگای تۆپی پێیە و دواتریش دەیفرۆشنەوە و بازرگانی پێوە دەکەن، دەستیان لەگەڵ چەند بەرپرسێکیش تێکەڵە و تاوەکو ئێستاش چەندین هەوڵیان بۆ چووەتە سەر".  هاوکات فەرەیدوون زەنگەنە، سەرۆکی شارەوانیی کەرکووک بە تۆڕی میدیایی رووداوی راگەیاند، ئەو خانووانەی رووخێندراون لیژنەی زێدەڕۆیی بڕیاری لەسەرداون و لیژنەکەش پێکهاتووە لە لایەنە ئیدارییەکانی کەرکووک، پۆلیسی کەرکووک نووسراوی لەسەر کردووە کە زێدەڕۆن. گوتیشی: "ئێمە تەنیا بە شۆفڵ بەشداریمان کردووە و تەنیا جێبەجێکردنمان لەسەرە".  سەرۆکی شارەوانیی کەرکووک ئاماژەی بەوەشکرد، کە خانووەکان نوێن و گوتی: "زۆرینەیان هەر دیواریان کراوە و هەیە دیوارەکەشی تەواونەکردووە".  دیلان جەوهەر کە خانووەکەی رووخێندراوە، گوتیشی: "خانووەکانی ئێمە لەسەر زەوی موڵکی تایبەت کراوە کە بە ناوی کەسێکی تورکمانە و بە پارە زەوییەکانمان لە خاوەنەکەی کڕیوە". بەڵام سەرۆکی شارەوانی ئەوەی رەتکردەوە.  فەرەیدبوون زەنگەنە، سەرۆکی شارەوانی کەرکووک گوتی: "کەسانێک دەچن مامەڵە بەو زەوییانەوە دەکەن و هاووڵاتییانی پێ فریودەدەن و رووبەڕووی زیانیان دەکەنەوە". گوتیشی: "زەوییەکان موڵکی مالییە (حکومەتن) و ئەوانەی لەسەری دروستکراون زێدەڕۆن".  زەنگە باسی لەوەشکرد، زەوییەکان بۆ خزمەتی گشتی بەکار دەهێندرێن و ناکرێت خانوویان لەسەر درووستبکرێت.