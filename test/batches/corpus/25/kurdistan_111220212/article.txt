ئاریان خەلی، کۆچبەرێکی گەڕاوە دەڵێت، حکومەتی بێلاڕووس بە زۆر ئەوانی ناردووەتەوە، پاسێکیان بردووەتە لای کۆچبەرەکان و ناچاریان کردوون سەر بکەون، دواتر براونەتە فڕۆکەخانە.  هەر کام لە کۆچبەران چیرۆکی جیاوازیان هەیە، هەر کەسێک ٥ هەزار دۆلار و هەر بنەماڵەیەک نزیکەی ٣٠٠٠٠ دۆلاریان داوە بۆ رۆیشتن بە رێگەیەک کە خۆیان دەڵێن دەرباز بوون لێی بە شانسە.  کۆچبەرێکی دیکە دەڵێی، "رێگەی بێلاڕووس واتە رێگەی مەرگە، خەڵکی تێدا رەق دەبێتەوە خەڵک دەمرێت".  هەکار بەهائەدین، کۆچبەرێکی گەڕاوە دەڵێت، "ئەم رێگەیە شەنسە، ئەوەتا هەنێکی گەڕاوەتەوە بە زۆر و هەنێکیشی دەرچووە، ئیتر ئێمە قوربانی ئەو رێگەیەین. ئەوەی کە شەنسی هەبوو، رۆیشت، ئەوەشی کە شەنسی نەبوو، وەکو ئەو کوڕە قاچیان شکاندووە و گەڕاوەتەوە".  یەکێک لە کۆچبەرەکان بە ناوی جومعە محەممەد قاچی شکاوە و بە گوتەی خۆی پۆلیسی بێلاڕووس لێی داوە، ئەو کۆچبەرە دەڵێت، "هیچ نەبێ ژیانمان خۆش بکەن، لێرە لە کوردستان ژیانمان نەماوە. دەچینە بێلاڕووس ئاوامان لێدێت، دێینە کوردستان.. هیچ شتێک نییە".  لە ١٨ - ١١ - ٢٠٢١ ـەوە تاوەکو ئێستا نۆ کاروانی کۆچبەران کە ژمارەیان ٣ هەزار و ٥٨٦ کەس بووە گەڕێندراونەتەوە هەرێمی کوردستان.   حکومەتی هەرێمی کوردستان لە گەڕاندنەوەی کۆچبەران بەردەوام دەبێت و لیژنەیەکیان بۆ بەدواداچوون لەسەر بازرگانانی مرۆڤ پێک هێناوە.  هەڵگورد ساڵەیی، راوێژکاری فەرمانگەی پەیوەندیەکانی دەرەوەی حکومەتی هەرێمی کوردستان دەڵێت، "لەسەر ئەم بابەتە سەرۆکی حکومەت خۆی لەسەر خەتە و بۆ ئەو مەبەستە چەند لیژنەیەکیان پێکهێناوە، چەند دامەزراوەیەکی حکومەتی هەرێمی کوردستان لە ناو ئەو لیژنەیەن و نوێنەرایەتییان هەیە و دەست بەکارەکانیان کراوە. "  بەپێی ئاماری فەرمانگەی پەیوەندییەکان زیاتر لە هەزار کۆچبەر لە فڕۆکەخانە و کەمپەکان چاوەڕێی گەڕانەوەن.