لە وەرزی پاییزی ئەمساڵدا چەند رۆژێک بارانی بەخوڕ باری و بووە هۆی دروستبوونی لافاو لە چەند شوێنێکی سنووری پارێزگای هەولێر و بەهۆیەوە چەند ماڵێک زیانمەندبوون و حکومەتی هەرێمی کوردستانیش بڕیاری قەرەبووکردنەوەی زیانلێکەوتووانی لافاوی دا.   بەپێی راگەیێنراوێکی بەڕێوەبەرایەتی کەشناسی و بوومەلەرزەزانی هەرێمی کوردستان رۆژی پێنجشەممە ١١ - ١١ - ٢٠٢١ لە سنووری پارێزگای هەولێر ئاسمان لەنێوان نیمچەهەور و هەوری تەواو دەبێت، هەروەها بەفرێکی کەم لەسەر لووتکەی ناوچە شاخاوییە سنوورییەکان و نمەبارانی پچڕ پچڕ لەسەر ئەو ناوچانە دەبێت.   بەگوێرەی پێشبینییەکانی کەشناسی خێرایی با لەنێوان ١٠ بۆ ١٥ کیلۆمەتر دەبێت لە کاژێرێکدا و مەودای بینین لە ٨ بۆ ٩ کیلۆمەتر دەبێت. هەروەها نزمترین پلەی گەرمای تۆمارکراو ١٥ پلەی سیلیزی دەبێت و بەرزترینیش ٢٣ پلە دەبێت.   هەر بەگوێرەی پێبینییەکانی کەشوهەوا رۆژی هەینی ١٢ - ١١ - ٢٠٢١ ئاسمان هەوری تەواو دەبێت و پاشان بۆ نیمچەهەور دەگۆڕێت لەگەڵ نزمبوونەوەی پلەکانی گەرما.   بەڕێوەبەرایەتیی کەشناسی و بوومەلەرزەزانی هەرێمی کوردستان باسی کەشوهەوای شاری سلێمانی کردووە و دەڵێت، لەو پارێزگایەش ئاسمان نیمچەهەور بۆ هەوری تەواو دەبێت لەگەڵ بەفرێکی کەم لەسەر ناوچە شاخاوییە سنوورییەکانی رۆژهەڵاتی پارێزگاکە.   لە سنووری پارێزگای سلێمانی خێرایی با لە نێوان ٥ بۆ ١٥ کیلۆمەتر دەبێت لە کاژێرێکدا و مەودای بینین هەشت بۆ ٩ کیلۆمەت دەبێت. نزمترین پلەی گەرمای تۆمارکراویش ١١ پلە و بەرزترینیش ٢١ پلە دەبێت.  هەروەها بۆ رۆژی هەینی ئاسمانی سلێمانی نیمچە هەور بۆ هەوری تەواودەبێت لەگەڵ نزمبوونەوەی پلەکانی گەرما.   دهۆک ئاسمان نیمچەهەور بۆ هەوری تەواو دەبێت  کەشناسی و بوومەلەرزەزانی هەرێمی کوردستان ئاماژە بەوە دەدات کە لە سنووری پارێزگای دهۆک ئاسمان لەنێوان نیمچەهەور و هەوری تەواو دەبێت و بەرزترین پلەی گەرما ١١ پلە و نزمترین ٢٢ پلە دەبێت.   هەروەها رۆژی هەینی ئاسمانی دهۆک نیمچەهەور دەبێت لەگەڵ نزمبوونەوەی پلەی گەرما.   لە هەڵەبجە لە ناوچە شاخاوییە سنوورییەکانی رۆژهەڵاتی پارێزگاکە بەفر دەبێت  بەڕێوەبەرایەتیی کەشناسی و بوومەلەرزەزانی هەرێمی کوردستان دەڵێت، ئاسمانی پارێزگای هەڵەبجە نیمچەهەور بۆ هەوری تەواو دەبێت لەگەڵ بەفرێکی کەم لەسەر لووتکەی ناوچە شاخاوییە سنوورییەکانی رۆژهەڵاتی پارێزگاکە. خێرایی با ٥ بۆ ١٥ کیلۆمەتر دەبێت لە کاژێرێکدا.   نزمترین پلەی گەرمای تۆمارکراو ١١ پلە دەبێت و بەرزترینیش ٢٣ پلە دەبێت.   رۆژی هەینیش ئاسمانی پارێزگای هەڵەبجە نیمچەهەور دەبێت لەگەڵ نزمبوونەوەی پلەکانی گەرما.  کەرکووک نیمچەهەور بۆ هەوری تەواو دەبێت  لە کەرکووک نزمترین پلەی گەرمای تۆمارکراو ١٤ پلە دەبێت و بەرزترین پلەش ٢٥ پلە دەبێت، هەروەها ئاسمان نیمچەهەور بۆ هەوری تەواو دەبێت و خێرایی با ١٠ بۆ ١٥ کیلۆمەتر دەبێت لە کاژێرێکدا. هەروەها بۆ رۆژی هەینی ١٢ - ١١ - ٢٠٢١ ئاسمان نیمچە هەور دەبێت.