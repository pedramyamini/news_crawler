هەر دوێنێ لەدوای رووداوی لافاوەکەی شاری هەولێر، دەزگای خێرخوازیی بارزانی سێ هەزار ژەمە خواردنی گەرمی بەسەر زیانلێکەوتووانی لافاوەکەی هەولێر دابەشکرد، ئەمڕۆش لە بەیانییەوە دەزگاکە بە هاوکاریی دەزگای روانگە نانی بەیانییان بەسەر خەڵکی گەڕەکە زیانلێکەوتووەکاندا دابەشکرد.  هەردوو دەزگاکە لە رێگەی ١٠ تیمەوە سەرقاڵی ئامادەکردن و دابەشکردنی ژەمێکی دیکەی خواردنن بۆ نیوەڕۆ بەسەر ئەو خەڵکانەدا.  لەبارەی هەڵمەتی تیمەکانیان موسا ئەحمەد، سەرۆکی دەزگای خێرخوازیی بارزانی قسەی بۆ سیداد لەشکری، پەیامنێری رووداو کرد و گوتی، "ئێمە لە دوێنێوە بە هاوئاهەنگی لەگەڵ ناوەندی هاوئاهەنگی قەیرانەکانی پارێزگای هەولێر لەسەر هێڵین لەگەڵ موختاری گەڕەکەکان بۆ دیاریکردنی ژمارەی ئەو خێزانانەی زیانیان بەرکەوتووە".  بە گوتەی موسا ئەحمەد، "لەسەر راسپاردەی جەنابی سەرۆکی حکومەت، تیمی جۆراوجۆر دروستکراون بە سەرپەرشتیی جەنابی پارێزگار و سەرپەرشتی و ئامادەبوونی وەزیری شارەوانی و وەزیری ناوخۆ بە هاوبەشی لەگەڵ رێکخراوەکان".  سەرۆکی دەزگای خێرخوازیی بارزانی سوپاسی کۆمپانیاکان و کەسانی خێرخواز و رێکخراوەکانی کرد و گوتی، "هاوئاهەنگییەکی زۆر باش هەیە بۆئەوەی خزمەتی ئەو هاووڵاتییانە بکرێت کە زەرەرمەند بوون".  سەرۆکی دەزگای خێرخوازیی بارزان گوتیشی، "لە ئەمڕۆوە دابەشکردن و ئامادەکردنی خۆراک بە هاوبەشی لەگەڵ دەزگای روانگە دەستیپێکردووە، تاوەکو هاووڵاتییان پێویستییان هەبێت لە خزمەتکردنیان بەردەوام دەبین. ئەمڕۆش تیمێکی بەرفراوان لە کارکردندان بۆ پاککردنەوەی نێو شار و گەڕەکان و نێو ماڵی هاووڵاتیان. لە دوێنێشەوە لیژنەیەک دەستی بە کار کردووە، لەو بڕوایەداین ئەمڕۆ بۆ دوای نیوەڕۆ کۆتایی بە تۆمارکردنی ناوی هەموو زیانلێکەوتووان و زیانەکان دەهێنن. ئەوەی تاوەکو دوێنێش تۆمارکراوە، زیاتر لە ٦٠٠ خێزان زیانمەند بوون، دەستنیشانکردنی قەبارەی زیانەکان و بڕی زیانەکەش لەلایەن پارێزگای هەولێرەوە رادەگەیێندرێت".