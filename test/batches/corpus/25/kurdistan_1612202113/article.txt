ئەم کۆنسوڵانە لە نامەیەکدا، کە ئاراستەی نێچیرڤان بارزانی، سەرۆکی هەرێمی کوردستانیان کردووە، پیرۆزبایی لە هەرێمی کوردستان دەکەن لەسەر جێبەجێکردنی یاسای خانەنشینی پێشمەرگە کە تائێستا ٢٠٠٠ پێشمەرگە بەپێی ئەو یاسایە خانەنشینکراون، هەر لەنامەکەدا هاوکات هانی خانەنشینکردنی ٨٣٠ ئەفسەری پێشمەرگەش دەدەن.   ئەو چوار وڵاتە، ئەو وڵاتانەن کە بەشێکن لە پرۆسەی چاسازیی نێو هێزی پێشمەرگەی کوردستان.  لە نامەکەدا باس لە کۆمەڵێک هەنگاوی هەڵپەسێردراوی پرۆسەی چاکسازیی هێزی پێشمەرگە دەکرێت و کۆنسوڵی گشتیی ئەو چوار وڵاتە دەڵێن: "لەو باوەڕەداین پێویستە هەنگاوی هاوشێوە بگیرێنەبەر لەسەر بڕگە هەڵپەسێندراوەکانی چاکسازی کە وەزارەتی پێشمەرگە بەرزیکردوونەتەوە بۆ ئەنجوومەنی وەزیران بۆ پەسەندکراندیان، بۆ نموونە ستراتیژیی بەرگریی سەربازی و یەکەی ژمێریاریی یەکگرتوو. "  سێ کۆنسوڵەکە و جێگری کۆنسوڵەکە باس لە داواکارییەکی هێزەکانی حەفتاش دەکەن بۆ یەکخستنی فەرماندەیی هێزەکانی پشتیوانیی دوو لە چوارچێوەی وەزارەتی پێشمەرگەدا و دەگوترێت: "چاوەڕوانی پەسندکردنی داواکارییەکەی هێزەکانی حەفتاین بۆ یەکخستنی فەرماندەیی هێزەکانی پشتیوانیی دوو لەنێو وەزارەتی پێشمەرگەدا. "  لە کۆتایی نامەکەدا کە واژۆی کۆنسوڵی هەرچوار وڵاتەکەی لەسەرە و وێنەیەکی ئاراستەی جێگرانی سەرۆکی هەرێمی کوردستان کراوە، پابەندبوونی ئەو وڵاتانە بۆ پشتگیریکردن لە پرۆسەی چاکسازیی هێزەکانی پێشمەرگەی کوردستان دووپاتکراوەتەوە.  ئێمە کۆنسوڵی گشتیی ئەو وڵاتانەی لای خوارەوە واژۆمان کردووە، پیرۆزبایی لە حکومەتی هەرێمی کوردستان دەکەین لەسەر ئەو بەرەوپێشچوونەوەی فەراهەمی کردووە بۆ جێبەجێکردنی یاسای خانەنشینیی پێشمەرگە، کە ئەمە هەنگاوێکی یەکجار گرنگە بۆ خوڵقاندنی هێزێکی شەڕکەری کاریگەرتر. لەم کاتەدا کە زیاتر لە ٢٠٠٠ پێشمەرگە خانەنشینکراون بەپێی یاسا نوێیەکە، ئێمە هانی جێبەجێکردنی خانەنشینکردنی ئەو ٨٣٠ ئەفسەرەش دەدەین، بەو شێوەیەی ئەنجوومەنی وەزیران پێشنیازی کردووە. بەدەرلەوە، لەو باوەڕەداین پێویستە هەنگاوی هاوشێوە بگیرێنەبەر لەسەر بڕگە هەڵپەسێردراوەکانی چاکسازی، کە وەزارەتی پێشمەرگە بەرزیکردوونەتەوە بۆ ئەنجوومەنی وەزیران بۆ پەسندکردنیان، بۆ نموونە ستراتیژیی بەرگریی سەربازی و یەکەی ژمێریاریی یەکگرتوو.  لەکۆتاییدا چاوەڕوانی پەسەندکردنی داواکارییەکەی هێزەکانی حەفتاین بۆ یەکخستنی فەرماندەیی هێزەکانی پشتیوانیی دوو لەنێو وەزارەتی پێشمەرگە.  ئەمانە گرنگترین هەنگاوەکانی بەرنامەی چاکسازیی وەزارەت و حکومەتن، شانبەشانی یاسای چاکسازی کە کانوونی دووەمی ٢٠٢٠ لەلایەن پەرلەمانی کوردستانەوە دەرچوێندرا.  ئێمە پابەندین بە پشتگیریکردنی وەزارەتی پێشمەرگە و حکومەت بۆ ئەم چاکسازییە. هاوکات چاوەڕوانی هەنگاوەکانی داهاتووین بۆ بەدیهێنانی خۆشگوزەرانیی درێژمەودا و ئاسایشی بەردەوام لە هەرێمی کوردستانی عێراق.  سڤێن مۆسلەر، کۆنسوڵی گشتیی ئەڵمانیا  مایکا کایزەر، جێگری کۆنسوڵی گشتیی هۆڵەندا  دەیڤد هەنت، کۆنسوڵی گشتیی بەریتانیا  رۆبێرت پاڵاندینۆ، کۆنسوڵی گشتیی ویلایەتە یەکگرتووەکانی ئەمریکا  جێگری سەرۆک، بەڕێز شێخ جەعفەر  جێگری سەرۆک، بەڕێز موستەفا سەید قادر