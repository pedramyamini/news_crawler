شاخەوان عەبدوڵڵا، بەربژێری سەرکەوتووی پارتی دیموکراتی کوردستان لە کەرکووک بۆ پەرلەمانی عێراق بە رادیۆی رووداوی راگەیاند، "سێ رۆژ لەمەوپێش لەسەر ئەم کێشەیەی چیمەن لەگەڵ فەرماندەی ئۆپەراسیۆنەکاندا قسەم کرد. هەبوونی هێزی ئەمنی لە هەر شوێنێک ئاساییە، بەڵام ئەو کاتە نائاساییە کە بە خەڵکی گوندەکە بڵێت تاپۆمان بۆ بهێنن، ئەگەر تاپۆ نەهێنن ئەوە زیادەڕۆن و زەویی تۆ نییە. ئەم کارە دەستوەردانە لە کاری حکومەتدا، بەتایبەتی ئەم ناوچانە کێشەلەسەرن و هێشتا بابەتی تاپۆیان یەکلایی نەبووەتەوە".  ئەو بەربژێرە سەرکەوتووەی پارتی گوتیشی، "دوای قسەکردنم لەگەڵ فەرماندەی ئۆپەراسیۆنەکانی کەرکووک، ئەو داوای کرد ئەو کارە نەکرێت؛ بەڵام ئەمڕۆ لەلایەن ئەفسەرێکی سوپاوە ئەم کارەیان پێ کراوە. قسەم لەگەڵ فەرماندەی ئۆپەراسیۆنەکان کرد و پێمگوت: فەرمانەکەی تۆ جێبەجێ نەکراوە. ئەویش گوتی: پێیان بڵێن هیچ کەسێک تاپۆیان نەداتێ و، ئەگەر جارێکی دیکە داوای تاپۆیان لێ بکەن لێپێچینەوە دەکەم، ئەم هێزە تەنیا بۆ بابەتی ئەمنی لەوێن".  رۆژی چوارشەممە ١٧ - ١١ - ٢٠٢١ نزیکەی ١٥ هەمەری سوپای عێراق لەنێو چوار گوندی کوردی سنووری سەرگەڕان بڵاوەیان پێ کرا و ماوەی ٢٤ کاژێر مۆڵەتیان بە دانیشتووانی ئەو چوار گوندە دا تاوەکو پێنج خاڵ، کە داواکاریی ئیدارەی کەرکووکن، جێبەجێ بکرێن.  شاخەوان عەبدوڵڵا دەڵێت، "لە رووداوەوە بە هەموو ئەو گوندنشینانە دەڵێم: هەبوونی ئەو هێزە لەو گوندانە تەنیا بابەتی ئەمنییە و هیچ کەسێک زەوییان پێنەدات. لە هەرکوێیەکیش داوای زەوییان لێکرا پەیوەندی بە منەوە بکەن بۆئەوەی هەم لەگەڵ ئەفسەرەکەدا قسە بکەم، هەم بە فەرماندەی ئۆپەراسیۆنەکانی کەرکووک رابگەیێنم کە فەرمانەکەی پێشێل کراوە".  بە گوتەی شاخەوان عەبدوڵڵا، ئەم بابەتە ساڵانە لەم کاتانەدا سەرهەڵدەدات کە وەرزی تۆو چاندنە، "عەرەبەکان چاویان لەوەیە زەوییەکە بکێڵن و تۆو بکەن، بۆئەوەی دواتر بەرهەمەکەی بچننەوە. ئەوان بۆ خاک نایەن؛ بەدوای پارەدا دەگەڕێن و داوای پارە و قەرەبوو دەکەن".  ئەو بەربژێرە دەرچووە بۆ پەرلەمانی عێرق ئاماژەی بەوەش دا، ئەوەی مایەی نیگەرانییە، ئەوەیە کە ئەفسەرەکان لە هەندێک شوێن دەسەڵاتەکانیان لە دەرەوەی دەسەڵاتی خۆیان بۆ بابەتی سیاسی بەکاردەهێنن.  شاخەوان عەبدوڵڵا باسی لەوە کرد، "گرفتەکە ئەوەیە، ئەو عەرەبە هاوردەیە دەڕواتە دادگا گرێبەستێکی سەردەمی بەعس دەبات و دەڵێت ئەو زەوییەم هەیە و داگیر کراوە. ئەو گرێبەستەی سەردەمی بەعس هی ئەو کاتەیە کە زەوییەکان لە کوردەکان سەنرانەوە و درانە عەرەبە هاوردەکان؛ بەڵام ئەو بڕیارانە بە دوو بڕیاری ئەنجوومەنی وەزیران هەڵوەشاونەتەوە و بڕیاردراوە ئەو زەوییانە بۆ خاوەنە رەسەنەکانیان بگەڕێندرێنەوە، تاوەکو ئەو کاتەی بە شێوەیەکی یەکجارەکی کۆتایی پێدێت".  بە گوتەی ئەو بەربژێرە دەرچووە بۆ پەرلەمانی عێراق، "کە ئەو عەرەبە دەچێتە دادگە، دادوەرەکە عەرەبە و لەگەڵیاندا هاوسۆزە، سەرۆکی فەرمانگەی کشتوکاڵیش عەرەبێکی شۆڤێنییە کە لەسەر ئەو کردەوانەی لێی خۆش نابن. کاتێک دادگە داوا لە فەرمانگەی کشتوکاڵ دەکات کە ئەو هاووڵاتییە عەرەبە داوای زەوییەکەی دەکات، راست دەکات یان نا، لەبری ئەوەی سەرۆکی فەرمانگەی کشتوکاڵ بڵێت نەخێر راست نییە و ئەم زەوییانە گرێبەست بوون بەپێی بڕیارەکانی لیژنەی کاروباری باکووری سەردەمی بەعس و ئەم گرێبەستانە بە دوو بڕیاری ئەنجوومەنی وەزیران و بڕیارێکی وەزارەتی کشتوکاڵ هەڵوەشاونەتەوە و هیچ مافێکیان نییە، کەچی بە دادگە دەڵێت، بەڵێ گرێبەستیان هەیە. ئیدی دادگەیش لەسەر ئەو بنەمایە بڕیار دەدات کە بچنەوە سەر زەوییەکانیان".  شاخەوان عەبدوڵڵا دەڵێت، "سێ ساڵە لەسەر ئەم بابەتە کۆبوونەوە دەکەین. لەگەڵ باڵیۆزی ئەمریکا کۆبووینەوە. ئێستا بە نەتەوە یەکگرتووەکان دراوە. چەند جار لە بەغدا کۆبوونەوە کراوە و سەرۆککۆمار و سەرۆکوەزیران ئامادە بوون. سەرۆک و سەرۆکوەزیرانی هەرێمی کوردستان و سەرۆک بارزانی ئاگاداری ئەو لیژنەیەن. هەنگاوی زۆر باشیش چووینەتە پێشەوە بۆئەوەی ئەم کێشەیە لە رێگەی یاسای ململانێی موڵکایەتییەوە یەکلایی بکەینەوە و کۆتایی پێبێت و زەوییەکان بۆ خاوەنە رەسەنەکانیان بگەڕێنینەوە".  ئەوەشی ئاشکرا کرد، بڕیاریش وا بوو تاوەکو ئەو کاتەی ئەو بڕیارە دەردەچێت، دۆخەکە چۆنە هەر وەکو خۆی بمێنێتەوە، واتە ئێستا زەوییەکان لە دەستی کێدان هەر ئەوان بیانکێڵن تاوەکو کێشەکە یەکجارەکی چارەسەر دەکرێت.