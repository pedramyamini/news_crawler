بۆ ئەوەی هاتووچۆی ئۆتۆمبێل بکەوێتەوە کار، ماوەی سێ رۆژە بە بەردەوامی بەفری سەر رێگەکانی نێوان هامڵتۆب - حاجی ئۆمەران لادەبرێن.  سەردار مەلا، سەرپەرشتیاری تیمی بەفرڕاماڵین دەڵێت، " ٢.٢٠ سانتیمەتر بەفرمان راماڵیوە و بەستەڵەکێکی بەهێز دروستبووە و  بەردەوام سەرقاڵی کارین و تاوەکو ئێستا بۆ ئەوەی رێگە خاو بێتەوە ٧٥ تۆن خوێمان لە رێگە رشتووە".  خێرایی ئاستی با زۆرە و کڕێوە دەکات، رێگە یەک پارچە سەهۆڵە، مەگەر ئۆتۆمبێلی دەبڵ ئەکسل و زنجیری بەستابێت، ئەگەرنا هاتووچۆی ئۆتۆمبێل زەحمەتە.  نەهرۆ عومەر، شۆفێرێکە و دەڵێت، رێگەکە بەستوویەتی و بەستەڵەک و شەختەیە، هەموو شۆفێرێک ناتوانێت بچێتە ئەو رێگەیە و دەبێت شارەزایی باشی هەبێت.  لەودیو سنووری رۆژهەڵاتی کوردستانەوە رێگە لە بەفر رانەماڵدراوە، زۆرن ئەو ئۆتۆمبێلانەی لەسەر سنوور پەکیان کەوتووە و شۆفێرێکی زۆری هێڵی ترانزێتی لەسەر سنوور ماونەتەوە.  وەهاب حامد، شۆفێری بارهەڵگری ترانزێتە و دەڵێت، "نە نانمان پێیە نا خواردنمان پێیە. هیچ خزمەتگوزارییەکیش لێرە نییە. هیچ بەرپرسێکیش نییە بێت بەهانامانەوە، رێگەکەمان بۆ بکەنەوە تا بگەڕێینەوە وڵاتی خۆمان. "  پلەی گەرمی شەوانە تاوەکو ١٧ پلەی ژێر سفری سیلیزی دادەبەزێت، لە رۆژیشدا تاوەکو ١٢ پلەی ژێر سفر دادەبەزێت.