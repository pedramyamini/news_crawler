رۆژی دووشەممە ٦ - ١٢ - ٢٠٢١ زێوەر مام ئەحمەد، بەرپرسی راگەیاندنی فەوجی ٣ی لیوای ١٢٦ی کۆیە بە تۆڕی میدیایی رووداوی راگەیاند "بەداخەوە لە هێرشەکەی شەوی رابردووی تیرۆریستانی داعش ئەفسەرێک و سێ پێشمەرگە شەهیدبوون، دواتر پێشمەرگە بە تووندی بەرپەرچی هێرشەکەی داعشی دایەوە. "  بەپێی قسەکانی زێوەر مام ئەحمەد ناوی شەهید و بریندارەکان بەمشێوەیەیە:  - شەهید نەقیب مسعود تەلعەت - خەڵکی سێگرتکان   شەهید نەهرۆ ناجی خەڵکی ناحیەی دارتوو - هەولێر  شەهید هەژار جەلال - خەڵکی کەرکووک   شەهید رێکان تۆفیق - خەڵکی هەولێر - مام زاوا  بەرپرسی راگەیاندنی فەوجی ٣ی لیوای ١٢٦ی کۆیە دەڵێت بریندارەکە ناوی (هاوڕێ)یە و لە نەخۆشخانە چارەسەر وەردەگرێت.  چەکدارانی داعش لەماوەی هەفتەیەکدا چوار هێرشیان بۆ سەر هێزەکانی پێشمەرگە لە چەند ناوچەی جیاواز و گوندە کوردنشینەکانی ناوچە کێشەلەسەرەکان کرد، بەهۆیەوە تاوەکو ئێستا ٢٢ پێشمەرگە و سێ هاونیشتمانی شەهید بوون، کە یەکێکیان منداڵێکی تەمەن ١٠ ساڵ بوو.   هەر لەبارەی هێرشەکەی شەوی رابردووی چەکدارانی داعش، وەزارەتی پێشمەرگەی هەرێمی کوردستان راگەیێنراوێکی بڵاوکردەوە و گوتی "ئەمشەو [یەکشەممە ٥ - ١٢ - ٢٠٢١] تیرۆریستانی داعش پەلامارێکی دیکەی دڕندانەیان بۆ سەر خاڵێکی سەنگەرەکانی لیوای ١٢٦ ـی هێزی پێشمەرگە لەنزیک ی گوندی " قەرەسالم" ئەنجامدا. لەم پەلامارە ترسنۆکانەیەدا، شەهید و بریندار لەریزەکانی هێزی پێشمەرگە هەیە. تیرۆریستان راوەدوونران و بارودۆخەکە لەژێر کۆنتڕۆڵدایە. "  بۆشایی ئەمنی.. دەرفەتێک بۆ داعش  بەهۆی رووداوەکانی ١٦ی ئۆکتۆبەری ٢٠١٧ ەوە و دروستبوونی بۆشایی ئەمنی لەنێوان هێزەکانی پێشمەرگە و سوپای عێراق، هێرشەکانی چەکدارانی داعش کە لەناوەڕاستی ٢٠١٧ ەوە کۆتایی هاتنی خەلافەتەکەیان راگەیێنرا، دەستیانپێکردووەتەوە و ماوەی ١٠ رۆژ دەبێت ئەو هێرشانە پتر هێزەکانی پێشمەرگە و گوندنشینانی کوردیان کردووەتە ئامانج.   لیوا سەعد مەعن، بەرپرسی شانەی راگەیاندنی ئەمنی عێراق، بە تۆڕی میدیایی رووداوی گوت: "چەکدارانی ئەو گرووپە ئێستا ئەو ناوچانە دەکەنە ئامانج کە بۆشایی ئەمنییان تێدایە". بۆیە هەوڵ و کۆششەکانیان لەگەڵ هێزەکانی پێشمەرگە چڕتردەکەنەوە بۆ تێکشکانی داعش.  لیوا سەعد مەعن رەتیکردەوە، کە هێرشەکانی ئەمدواییەی داعش نیشانەی بەهێزبوونەوەی گرووپەکە بێت و گوتی: "ناتوانین بڵێین داعش بەهێزبووە، بەڵام ئەوان شەڕی مافیایی دەکەن و هەموو کارێک دەکەن بۆ ئەوەی سەرئێشە بۆ هێزەکان و دانیشتوانی ئەو ناوچانە دروستبکەن".  بەرپرسی شانەی راگەیاندنی ئەمنی عێراق گوتیشی: "داعش ئێستا تەکتیکی بڵاوبوونەوە و هێرشکردن لە رێگەی تیمی بچووک و چەکداری کەمەوە پەلاماردەدەن و زۆرینەی هێرشەکانیشیان لەشەودا دەبێت، بۆیە ئێمەش پلانی زیاترمان بۆ رووبەڕووبوونەوەیان دەبێت".