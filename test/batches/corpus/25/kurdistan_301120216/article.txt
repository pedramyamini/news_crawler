ئەمڕۆ سێشەممە ٣٠.١١.٢٠٢١ فازڵ ئیبراهیم، بەڕێوەبەری کەشناسی و بوومەلەرزەزانی هەرێمی کوردستان بە تۆڕی میدیایی رووداوی راگەیاند: "پێشبینی دەکرێت لە سبەی چوارشەممەوە هەرێمی کوردستان بکەوێتە ژێر کاریگەریی نزمە پاڵەپەستۆ و بارستە هەوایەکی ساردی لەگەڵدابێت، سەرەتای رۆژ لە ناوچە شاخاوییەکان بارانبارین دەستپێدەکات، لە نیوەڕۆدا لە پارێزگای دهۆک باران دەبارێت و ئێوارە پارێزگای هەولێر و سلێمانیش دەگرێتەوە".  فازڵ ئیبراهیم گوتی: "هاوکات خێرایی با زیاد دەکات بۆ سەرووی ٣٠ کیلۆمەتر لە کاژێرێکدا".  لەبارەی بەفربارینیشەوە، بەڕێوەبەری کەشناسی و بوومەلەرزەزانی هەرێمی کوردستان ئاماژەی بەوەکرد، پێشبینی دەکرێت لە هەندێک ناوچەی شاخاوی بەفرببارێت و بارینەکەش دەگاتە ٥ بۆ ١٥ سانتیم، پلەی گەرماش بۆ ژێر سفر پلەی سیلیزی دادەبەزێت.