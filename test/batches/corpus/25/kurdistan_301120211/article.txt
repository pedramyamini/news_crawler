رۆژی دووشەممە ٢٩ تشرینی دووەمی ٢٠٢١ لە دادگای سزا قورسەکانی شرنەخ، لەو ١٨ کەسەی، کە شەممەی رابردوو لە گەڕەکەکانی نوور و جوودی، مەزاری عیسا ئاغا و شوقەکانی دیرسەکلی دەستگیرکران، ٨ یان دوای کۆتاییهاتنی لێکۆڵینەوەی فەرماندەیی جەندرمە لەلایەن داواکاری گشتیی گوتەکانیان وەرگیرا و ئازادکران.   ئەو ١٠ هاونیشتمانییەی دیکە کە لە بەڕێوەبەرایەتی گشتیی ئاسایشی شارۆچکەی جزیر لێکۆڵینەوەیان لەگەڵدا دەکرا دوای کۆتاییهاتنی لێکۆڵینەوە، ٧ یان لەلایەن داواکاری گشتیی گوتەکانیان وەرگیرا و ئازادکران. ٣ هاونیشتمانییەکەی دیکە بە ناوەکانی مزبەهـ داڵمش، کەمبەر داڵمش و محەممەد چاغداڤوڵ رەوانەی دادگا کران و بە تۆمەتی "ئەندامێتی پەکەکە" بڕیاری زیندانیکردنیان بەسەردا سەپێنرا و رەوانەی گرتووخانەی شرنەخ کران.   ئۆپەراسیۆنی هێزە ئەمنییەکانی تورکیا لە پارێزگای شرنەخ دوای ئەوە چڕ کرانەوە، کە شەوی ١٦ی تشرینی دووەمی ئەمساڵ  لە شارۆچکەی جزیری شرنەخ بە نارنجۆک هێرشکرایە سەر گوندپارێزێک بەناوی ئەمین نەگیز و بەوهۆیەوە برینداربوو.  لەو ئۆپەراسیۆنەدا کە رۆژی ١٧ی تشرینی دووەم کرا، ٣٥ هاونیشتمانی دەستگیرکران. تاوەکو رۆژی هەینی رابردوو ٢٦ی تشرینی دووەم پرۆسەی دادگاییکردنیان کۆتایی هات. لە کۆی ئەو ٣٥ هانیشتمانییە ١٦ یان بە بڕیاری دادگا خرانە زیندانەوە و ١٩ ەکەی دیکەیان ئازادکران.   بەمەش ژمارەی ئەو کەسانەی دوای رووداوی هێرشکردنە سەر گوندپارێز (جەردەڤان)ەکەی شارۆچکەی جزیر دەستگیرکران گەیشتە ٥٣ کەس و لەو ژمارەیە ١٩ یان بە بڕیاری دادگا خراونەتە زیندانەوە.