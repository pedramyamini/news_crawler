محەممەد عەزیز ئاغا، خاوەن نووسینگەی گەشتیاری دەڵێت، دوای داخستنی کۆنسوڵخانەکان، بێلاڕووس ئاسانکارییەکی دیکەی کرد، ئەویش ئەوەیە کە "لە رێگەی بانگهێشتنامەوە دەتوانیت ڤیزای ئەلیکترۆنی وەربگریت و بڕۆیت. هەروەها رووسیاش نیازیەتی ئاسانکاری بکات و لە رێگەی فیلەنداوە خەڵکی بگەنە وڵاتانی ئەوروپا".  گەنجێک کە ساڵی ٢٠١٨ کۆلێژی ئەدەبیات بەشی مێژووی تەواو کردووە. مامۆستای وانەبێژە و مانگی رابردوو بڕی ٢٥٠ هەزار دیناری وەرگرتووە، پاسپۆرتەکەی دەستداوەتێ و نیازیەتی لە رێگەی بێلاڕووسەوە خۆی بگەیێنێتە لەندەن.  گەنجەکە کە نەیویست رووخساری نیشانبدرێت، گوتی، "ئێمە هەشت کەسین، رێککەوتووین بڕۆینە بێلاڕووس و بگەینە ئەوروپا، زۆربەمان زانکۆ و پەیمانگەمان خوێندووە و چوار ساڵە بەدوای کارێکی شیاودا دەگەڕێم، دەستم نەکەوتووە، ئاخر بەو کارەی دەیکەم مووچەکەم ٢٥٠ هەزار دینارە، [نازانم] بەوە ژن بێنم یان خانوو بکەم؟ "  چەند رۆژێکە خێزانێکی سنووری سۆران، برا و کەسوکاریان گەیشتوونەتە بێلاڕووس. زاهیر ئیبراهیم براکەی ٢٢ ساڵە و لە نانەواخانە کاری دەکرد، بەبێ ئاگاداریی ماڵەوەیان براکەی چووەتە بێلاڕووس و نزیکەی ١٠ رۆژە هەواڵیان لێی نییە.  زاهیر ئیبراهیم، فەرمانبەر دەڵێت، "قەیرانی دارایی و قەیرانی سیاسی لە هەرێمەکەی ئێمەدا هەیە و بە رای خۆم ئەوە هۆکاری سەرەکییە و رەنگە براکەشم هۆکاری دیکەی هەبن کە رۆشتووە، هەروەها سۆشیاڵ میدیاش هۆکارێکی دیکەیە کە خەڵکی بەرەو کۆچکردن هاندەدات".  بەپێی ئاماری کۆمەڵەی پەنابەرانی سەرتاسەریی هەرێمی کوردستان، لە سەرەتای ئەمساڵەوە تاوەکو ئێستا زیاتر لە ٢٨ هەزار کەس لە هەرێمی کوردستان بەرەو ئەوروپا کۆچیان کردووە. نزیکەی چوار هەزار کەس لە رێگەی سنوورەکانی بێلاڕووسەوە بووە، ٨٠٣ کەس لەوانە دەستگیرکراون و گەڕێندراونەتەوە و ٣٣ کەسیش گیانیان لەدەستداوە. هەرسێ ئیدارەکانی راپەڕین، زاخۆ و سۆران لەو ئامارانەدا پشکی شێریان بەرکەوتووە.