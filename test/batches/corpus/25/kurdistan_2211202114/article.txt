رۆژی دووشەممە ٢٢ی تشرینی دووەمی ٢٠٢١ لە سەلاحەدین سەرۆك مەسعود بارزانی پێشوازیی لە پیتەر ستێپانێك، باڵیۆزی تازەی كۆماری چیک لە عێراق كرد.  بەپێی راگەیێندراوی بارەگای بارزانی، لە دیدارێکدا وێڕای ئاماژەدان بە پەیوەندییە مێژووییەكانی گەلی كوردستان و كۆماری چیك، جەخت لە پەرەپێدانی پەیوەندییەكانی نێوان هەرێمی كوردستان و كۆماری چیک لە بوارەکانی ئابووری، كولتووری و ئەكادیمی كرایەوە.  هەر لەو راگەیێندراوەدا هاتووە، لە درێژەی ئەو كۆبوونەوەیەدا بارودۆخی سیاسیی عێراق و پێشهاتەكانی دوای هەڵبژاردنی ئەنجوومەنی نوێنەرانی عێراق تاوتوێ كرا و هەردوولا هیوایان خواست ئەنجامەكانی هەڵبژاردن ببێتە مایەی گۆڕانی ئەرێنی لە پرۆسەی سیاسیی عێراق و بەدیهاتنی سەقامگیری و جێبەجێبوونی خواستی هاووڵاتییان.