رێزان شیخ دلێر، راوێژکاری مەکتەبی سیاسیی یەکێتیی نیشتمانیی کوردستان لەبارەی پۆستی سەرۆککۆمارەوە بە تۆڕی میدیایی رووداوی راگەیاند، بەرهەم ساڵح تاکە بەربژێری یەکێتییە بۆ پۆستی سەرۆککۆماری عێراق و بەهیچ شێوەیەک نە دەیکشێننەوە و نە دەیگۆڕن، دەشڵێت: "پارتی لە دیاریکردنی هۆشیار زێباری پرسی بە یەکێتی نەکردووە تاوەکو یەکێتی پرس بە پارتی بکات".  رێزان شێخ دلێر، باس لەوەش دەکات کە چاوەڕوانی بڕیاری رۆژی چوارشەممەی دادگەی باڵای فیدراڵیی دەکەن بۆ ئەوەی دەست بە کۆبوونەوە لەگەڵ لایەنەکان بکەن لەبارەی بەربژێرەکەیان و پێکهێنانی حکومەت.  پارتی گرفتی لەگەڵ بەربژێرێکی یەکێتیدا نییە بۆ پۆستی سەرۆککۆمار، بە مەرجێک رەزامەندیی پارتی لەسەر بێت.   بەرپرسی لقی بەغدای پارتی ئاشکرای دەکات، کە دوو بژاردەیان داوەتە یەکێتی، یان دەبێت رێکبکەون، یان هەرلایەن و بە بەربژێری خۆی بچێتە کێبڕکێوە و یەکێتی ئەنجامەکە قبووڵبکات.  شوان محەممەد، بەرپرسی لقی پارتی لە بەغدا رایگەیاند، ئەگەر پارتی بەربژێری خۆی هەبێت "مسۆگەرە"، چونکە دەتوانێت زیاتر لە ١٨٠ دەنگ بۆ پۆستی سەرۆککۆمار بەدەستبهێنێت.  ناکۆکییەکانی نێوان یەکێتی و پارتی لەبارەی پۆستی سەرۆککۆمار لە دوای دانیشتنی یەکەمی خوولی نوێی ئەنجوومەنی نوێنەرانی عێراق بە روونی دەرکەوتن، بەتایبەت دوای هەڵبژاردنی دەستەی سەرۆکایەتیی پەرلەمان، کە یەکێتی دەنگی بە هیچ کام لە سەرۆکی پەرلەمان و دوو جێگرەکەی نەدا، کە شاخەوان عەبدوڵڵا لە پارتی یەکێکە لە جێگرەکانی سەرۆکی پەرلەمان.