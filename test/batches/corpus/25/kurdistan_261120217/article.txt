لوقمان وەردی، سەرۆکی لێژنەی شارەوانی و گواستنەوە و گەیاندن و گەشتوگوزاری پەرلەمانی کوردستان، ئەمڕۆ هەینی ٢٦ - ١١ - ٢٠٢١، بە تۆڕی میدیایی رووداوی گوت: "دوای هەموارکردنی یاسای ژمارە ٣ی خانووە زێدەڕۆ و بێ تاپۆکانی ساڵی ٢٠١٩ و بڵاوکردنەوەی لە رۆژنامەی وەقائیعی کوردستان، بڕیارە رۆژی ١ - ١٢ - ٢٠٢١، یاساکە بچێتە بواری جێبەجێکردن و لەو رۆژەوە شارەوانییەکان  دەتوانن دەست بە وەرگرتنی داواکارییەکانی خاوەنی ئەو خانووانە بکەن بەمەبەستی تاپۆکردنیان لەنزیکترین کاتدا".  لوقمان وەردی گوتیشی: "بڕیارە لەماوەی سێ ساڵدا سەرجەم خانووە زێدەڕۆ بێ تاپۆکان کە یاساکە دەیانگرێتەوە تاپۆ بکرێن، ژمارەی ئەو کەسانەشی لەم یاسا و لە تاپۆکردنی خانووەکانیان سوودمەنددەبن لەنێوان ٣٠٠ بۆ ٣٥٠ هەزار خاوەن خانوو دەبن"  بە گوتەی ئەو پەرلەمانتارە هاونیشتیمانیان یەکساڵییان لەبەردەستە بۆ ئەوەی داواکارییەکانیان بۆ تاپۆکردنی زەوییەکانییان پێشکەش بکەن.  لوقمان وەردی، سەرۆکی لێژنەی شارەوانی و گواستنەوە و گەیاندن و گەشتوگوزاری پەرلەمانی کوردستان، سەبارەت بەخزمەتگوزارییەکانی ئەو گەڕەکانەی ئەو زەویانەیان تێدایە، گوتی: "بەپێی ئەوەی یاساکە دیاریکردووە بۆ تاپۆکردنی خانووەکان رێژەی ٥ % ی نرخی ئەو زەوییانەی خانووەکانیان لەسەر تاپۆکراوە وەردەگیرێت، بەم پێیە رێژەی ٧٠ % ی داهاتی بەدەستهاتوو لەم کارە بۆ خزمەتگوزارییەکان و ماستەرپلان و نەخشە تەرخاندەکرێت، رێژەی ٣٠ % یشی بۆ گەنجینەی حکومەت دەگەڕێتەوە".  یاسای بەخاوەنكردنی ئەو زەوییانەی كە لە سنووری شارەوانییەكان زێدەڕۆییان لەسەر كراوە، ژمارە ٣ی ساڵی ٢٠١٩ کە لە ١٢ مادە پێکهاتووە، لە ٦ی تەممووزی ٢٠٢١ لەلایەن پەرلەمانی کوردستانەوە هەموارکرا، بەپێی هەمواری یاساکەش رێژەی ٥ % ی نرخی خانووەکە وەکو بڕە پارەیەک لە خاوەن ئەو خانووانەی زێدەڕۆن وەردەگیرێت بۆ تاپۆکردنی خانووەکان.