موقەدەم هۆگر عەزیز، گوتەبێژی پۆلیسی پارێزگای هەولێر، ئەمڕۆ چوارشەممە ١٠ - ١١ - ٢٠٢١ بە تۆڕی میدیایی رووداوی گوت: "دوای ئەوەی کاژێر ١٠ و ٣٠ خولەکی شەوی ٥/١١/٢٠٢١ هێزەکانی بەڕێوەبەرایەتیی پۆلیسی پارێزگای هەولێر لەلایەن خێزانی هاونیشتیمانییەکەوە ئاگادارکرانەوە کە لەسەر پردی کۆن لەسەر زێی گەورە ئۆتۆمبێلێک بەجێماوە و شوفێرەکەشی بێسەروشوێنە، هێزەکانمان دەستبەجێ دەستیان بە لێکۆڵینەوە کرد و لە ئەنجامی لێکۆڵینەوەکان دەرکەوت شوفێری ئۆتۆمبێلەکە بە ناوی شەمسەدین محەممەد عەبدوڵڵا، تەمەن ٥٣ ساڵ، پیشە مامۆستا، کێشەیەکی کۆمەڵایەتیی هەبووە و بەو هۆیەوە خۆی فڕێداوەتە ناو زێی گەورە و خنکاوە".  گوتەبێژی پۆلیسی پارێزگای هەولێر، گوتیشی: "ئەمڕۆ تەرمی ئەو مامۆستایە لە زێی گەورە لەلایەن تیمی بەرگریی شارستانییەوە دۆزرایەوە و هێزەکانی بەڕێوەبەرایەتیی پۆلیسی پارێزگای هەولێر تەرمەکەیان گواستەوە بۆ پزیشکی دادی و دۆسیە بۆ رووداوەکە کراوەتەوە و لێکۆڵینەوەش لەبارەی هۆکاری رووداوەکە بەردەوامە".  شەمسەدین محەممەد عەبدوڵڵای ٥٤ ساڵ، خێزاندار بوو  و خاوەنی شەش منداڵ بوو،  ئێوارەی رۆژی هەینیی رابردوو دوای ئەوەی چووبووە سەر زێی گەورە لە کەڵەک ون بووبوو، هەر ئەوکات گومان دەکرا خۆی فڕێدابێتە نێو زێی گەورە.