د. شەونم زرار، ئەندامی سەرکردایەتیی یەکێتیی نیشتمانیی کوردستان بە رادیۆی رووداوی راگەیاند، "چوونی شاندی یەکێتی بۆ بەغدا تەنیا بۆ هەڵسەنگاندنی رەوشەکەیە، ئەگینا گفتوگۆی جیددیی لەگەڵ لایەنە عێراقییەکاندا نەکردووە. پێش یەکێتییش شاندی پارتی چووە. یەکێتی سەقامگیریی عێراقی بەلاوە گرنگە و دەیەوێت کورد هاوبەشێکی راستەقینە بێت نەک تەنیا بەشداریکەر بێت. خۆزگە شاندی یەکێتی و پارتی بە هاوبەشی بچوونایەتە بەغدا، بۆئەوەی کار لەسەر هاوبەشایەتییەکی راستەقینەی کورد لە حکومەتی عێراقدا بکەین".  ئەو ئەندامەی سەرکردایەتیی یەکێتی ئاماژەی بەوە دا کە ئەوان وەکو یەکێتی پێیانوایە پێویستە حیزبە کوردییەکان پێکەوە بە یەکدەنگی بچنە بەغدا، چونکە کێشە و چارەنووسیان وەکو کورد لە بەغدا یەکێکە.  ئێستا کە پرسی پێکهێنانی حکومەتی نوێی عێراق بووەتە مژار، زۆربەی لایەنە سیاسییەکان دەستیان بە سەردانی یەکدی و گفتوگۆ کردووە و بارودۆخەکە هەڵدەسەنگێنن. ئەوە لە کاتێکدایە کە هێشتا ئەنجامی هەڵبژاردنەکە لەلایەن دادگەی فیدراڵییەوە پەسند نەکراوە.  د. شەونم زرار گوتی، "یەکێتی بۆ یەکدەنگیی لایەنە کوردییەکان لە بەغدا کاری کردووە و لەگەڵ بزووتنەوەی گۆڕان و یەکگرتووی ئیسلامی دەستی بە گفتوگۆ کردووە و، رۆژبەڕۆژ لەگەڵ حیزبەکانی دیکەیش گفتوگۆ دەکات. ئەمە بۆ کارکردنی پێکەوەیی بناخەیەکی باش دەبێت. کاتێک کورد بە تیمێک لەگەڵ شیعە و سوننەدا گفتوگۆ بکات بەهێزتر دەبێت".  دوای هەڵبژاردنی پێشوەختەی عێراق و راگەیێندرانی ئەنجامەکان، بەشیک لەو لایەنانەی کە کورسییەکانیان کەمی کردبوو بە ئەنجامەکە ناڕازی بوون و لایەنگرانیان رژانە سەر شەقامەکان و خۆپێشاندانیان کرد. بەو هۆیەیشەوە پێکدادان لەنێوان خۆپێشاندەران و هێزە تەناهییەکاندا روویدا و ئێستا تاوەکو رادەیەک عێراق لە رەوشێکی ئاڵۆزدایە.  د. شەونم زرار پێیوایە، ئەم گرفتەی رووی لە عێراق کردووە پێویستە هەم ئەمریکا هەم ئێران ئاوێک بەم ئاگرەدا بکەن و، هاوکات پێویستە کورد، شیعە و سوننە لە ئاستی سەرکردایەتییە باڵاکانیاندا کۆببنەوە و ئەم دۆخە چارەسەر بکەن.