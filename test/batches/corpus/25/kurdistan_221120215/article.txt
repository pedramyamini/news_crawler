ئەحمەد یغیت، سەرۆکی یانەی ئەسپسواریی کۆشاپنار دەڵێت، "ئەمە وەرزشی باپیرانمانە؛ ئێمە لەبەر خۆشەویستیمان بۆی هەوڵدەدەین ئەم وەرزشە بپارێزین و نەوەی ئەمڕۆی پێ ئاشنا بکەین".  ناوەندی وەرزشیی ئه‌سپسواری له شارۆچكه‌ی سه‌لیم کە رووبەرەکەی ٢٣ هەزار مەتر چوارگۆشەیە و تازە تەواوکراوە؛ هەرچەندە یەکەمجارە دەرگاکانی بەڕووی ئەسپسواران و هاونیشتمانیانەوە واڵا دەکرێن، بەڵام ژمارەیەکی زۆری هاونیشتمانی ئامادەن.  ئیلهامی یەڵدز، سەرۆکی یانەی ئەسپسوارانی باشکۆی ئاماژە بەوە دەکات، "لەبەرئەوەی یەکەمجارە لەم وەرزەدا دەکرێتەوە، خەڵکێکی زۆر ئامادەن؛ لە راستیدا ئێمە چاوەڕێی ئەم ژمارەیەمان نەدەکرد. لەبەرئەوەی وەرزشی پێشینانە، گرنگییەکی زۆری پێدەدرێت. قورسترین وەرزشی جیهانە، چونکە لەم وەرزشەدا دەبێت دوو کەس لەسەر هەمان جووڵە و بیرکردنەوە هاوئاهەنگ بن".  بڕیارە پێشبڕكێکە هەفتەی داهاتوو بە به‌شداریی ئه‌سپسوارانی گونده‌كانی كۆشاپنار، باشكۆی، داربۆغاز و ئاكچه‌كاله‌ی سەر بە قارس بەڕێوەبچێت.  یارییە ئەسپسوارییەکان لە دێر زەمانەوە لە باکووری کوردستان هەبوون و بە [یارییەکانی شەڕ] ناودەبران. دواتر فۆرمی وەرزشیان وەرگرت و ساڵی ١٩٥٧ بۆ یەکەمجار یانەی ئەسپسواری بە فەرمی لە ئەرزەڕۆمی باکووری کوردستان دامەزرا.