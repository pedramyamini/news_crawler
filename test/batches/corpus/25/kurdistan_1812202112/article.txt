ئەمڕۆ شەممە ١٨ - ١٢ - ٢٠٢١، نەبەز عەبدولحەمید، قایمقامی قەزای ناوەندی هەولێر، لە کاتی بەشداریکردنی لە بوولتەنی هەواڵەکانی کاژێر ١٠: ٠٠ی تۆڕی میدیایی رووداو، کە سنوور مەجید لە ستۆدیۆکانی سلێمانییەوە پێشکەشیکرد، لەبارەی نەبوونی پلانێک بۆ ئەو ناوچانەی بەردەوام مەترسیی لافاویان لەسەرە، رایگەیاند: "پلان هەبووە بۆ پاراستنی شارەکان، ئەو شوێنانەی کە مەترسیی روودانی ئەو جۆرە رووداوانەی لێدەکرێت. پلانمان بۆ داهاتووش هەیە، بەپێی پێشبینییەکان رۆژی دووشەممە بارانێکی دیکە دەبارێتەوە و بۆ چەند رۆژێک بەردەوام دەبێت، هیوادارین رووداوی سروشتی لێنەکەوێتەوە".  نەبەز عەبدولحەمید دەشڵێت: "پێشبینی بارانبارین دەکرا، ئامادەکاری تەواویش وەرگیرابوو، سەرەڕای ئەو بارانباراینە زۆرە، بەڵام لە بازنەی ١٠٠ مەتریی هەولێر هیچ جۆرە کۆبوونەوەیەکی ئاو رووینەدا، چونکە ئامادەکاری کرابوو تیمەکانی شارەوانی و ئاوەڕۆ هەر هەموویان پێش بارینی بارانەکە لەسەر شەقامەکان بوون، هەموو مەنهۆڵەکان پاککرابوونەوە، یەک ماڵیش کێشەی نەبوو، ئەوەی روویدا لە دەرەوە بوو بە تایبەتی لە گەڕەکە نوێیەکان".  سەبارەت بەو رەخنانەی لە نا رێکخراوی فراوانبوونی شار دەگیرێت، نەبەز عەبدولحەمید دەڵێت: "دەمەوێت ئەوە بۆ هەموو لایەک روونبکەینەوە هەولێر خاوەنی ماستەرپلانێکی رێکوپێکە، ١٠ ساڵ دەبێت ئەو ماستەرپلانە دانراوە بۆ ماوەی ٢٥ ساڵ، چەندین کۆمپانیای بیانی ئەو ماستەرپلانەیان داناوە. ئەو فراوانبوونەی لە هەولێریش هەیە، هیچ شارێکی دیکە لە عێراق و کوردستان ئەو فراوانبوونەی بەخۆیەوە نەبینیوە، رێژەیەکی زۆری خەڵکی بیانی هاتوون لە هەولێر نیشتەجێ بوون، بە سەتان پرۆژە جێبەجێکراون".  بەگوتەی قایمقامی قەزای ناوەندی هەولێر "رەنگە گرفتێک لە ئەنجامدانی پرۆژەیەک هەبێت، نەک لە ماستەرپلانی هەولێر و فراوانبوونی هەولێر بەشێوەیەکی هەڕەمەکی. لەسەر ئاستی هەموو هەرێمی کوردستان هەولێر خاوەنی رێکوپێکترین نەخشەی ماستەر پلانە".  نەبەز عەبدولحەمید رەتیکردەوە کە دروستبوونی لافاو پەیوەندی بە نەخشەی ماستەرپلانی هەولێرەوە هەبێت و گوتی: "ناوچەکەی ئێمە کەوتووەتە ژێر گۆڕانکاری لەناکاوی کەشوهەواوە، باوەڕ ناکەم هیچ ساڵێک بەو رێژەیە باران باریبێت، بارینی نزیکەی ٦٠ ملم لە ماوەی ٢ کاژێردا، رێژەیەکی یەکجار زۆرە، لە هەر شوێنێک ببارێت ئەوە دەرئەنجامەکەی دەبێت. ئەوەی ئەمجارەش روویدا، رووداێکی سروشتی بوو".  نەبەز عەبدولحەمید ئاماژە بۆ ئەوە دەکات کە هەموو ئامانجی ئەوان ئەوەیە "گیانی هاووڵاتیان بپارێزین، دوێنێش لە پەیوەندییە تەلەفۆنییەکانی بەڕێز سەرۆک بارزانی، بەڕێز سەرۆکی هەرێم و بەڕێز سەرۆکی حکومەت جەختلەوە دەکرایەوە ئەولەویەت لە کارەکان بۆ پاراستنی گیانی هاووڵاتیان بێت".  بەرەبەیانی رۆژی ١٧ - ١٢ - ٢٠٢١ شەپۆلێکی بە خوڕی بارانبارین پارێزگای هەولێری گرتەوە و لافاو دروستبوو، بەهۆیەوە ١٢ کەس گیانیان لەدەستدا، کە تەرمی دووانیان تاوەکو ئێستا نەدۆزراونەتەوە. هەروەها زیانێکی زۆریش بەر ماڵ و ئۆتۆمبێلی ژمارەیەک هاونیشتمانی لە گەڕەکەکانی ژیان، رۆشنبیری و شارۆچکەکانی دارەتوو و قوشتەپە گەیشت.