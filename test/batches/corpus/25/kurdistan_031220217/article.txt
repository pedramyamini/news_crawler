فەرماندەیەکی سەربازیی هێزەکانی پێشمەرگە کە نەیویست ناوی ئاشکرا بکرێ، ئەمڕۆ هەینی، ٣ - ١٢ - ٢٠٢١ بە تۆڕی میدیایی رووداوی گوت، "لە دوای هێرشەکەی چەکدارانی داعش بۆ سەر گوندی خدرجیجەی قەزای مەخموور، چەکدارانی داعش هەوڵیانداوە زۆرترین زیان بە هێزەکانی پێشمەرگە و خەڵکی گوندەکە بگەیێنن، بەتایبەت لەکاتێکدا ئەگەر هێزەکانی پێشمەرگە هێرش بکەن، بۆیە بۆمبێکیان چاندووە کە دروستکراوی خۆیانە و لەناو جیلیکانێکدا دایانناوەتەوە بۆ ئەوەی بە هێزەکانی پێشمەرگە بتەقێتەوە، بەڵام ئێمە بەئاگاییەوە دەڕۆیشتین و پێمانزانی، ئەمڕۆ بۆمبەکەمان تەقاندەوە".  دوێنێ شەوی پێنجشەممە ٢ - ١١ - ٢٠٢١، چەکدارانی داعش هێرشیان بۆ سەر گوندی خدرجیجەی سەر بە قەزای مەمخموور برد و ١٠ کەسیان شەهید کرد کە ٧ یان پێشمەرگە بوون، وەزارەتی پێشمەرگەش راگەیێنراوێکی لەبارەی هێرشەکە بڵاوکردەوە کە تێیدا سێ برا لە یەک خێزان شەهیدبوون، هاوکات بەهۆی وەرگەڕانی ئۆتۆمبێلێکیش کە بریندارانی دەگواستەوە، پێشمەرگەیەک گیانی لەدەستدا.   ئەو هێرشەی داعش دوای دوو هێرشیان لە ماوەی هەفتەیەکدا دێت، شەوی دووشەممە ٢٩ - ١١ - ٢٠٢١ی چەکدارانی داعش هێرشیان کردە سەر چەند رەبییەکی هێزەکانی پێشمەرگە لە قەزای کفری لە گەرمیان و دوو پێشمەرگەیان شەهیدکرد، لە شەوی ٢٧ - ١١ - ٢٠٢١ یش، لە ناوچەی تەپی تەلان لە سنووری کوڵەجۆ، چەکدارانی داعش هێرشیانکردە سەر هێزەکانی پێشمەرگە، لەکاتی بەهاناوەچوونی پێشمەرگەکانیش، بۆمبێکی چێندراو بە ئۆتۆمبێلێکی پێشمەرگەدا تەقییەوە و بەهۆیەوە شەش پێشمەرگە شەهیدبوون و چواری دیکەش برینداربوون.  ئەو پێشهاتە نوێیانە و زیادبوونی هێرشەکانی چەکدارانی داعش لە سنووری هێزەکانی پێشمەرگە دەبێتە مژاری سەرەکیی کۆبوونەوەیەکی فراوانی فەرماندە باڵاکانی ئەمنی و سەربازیی وەزارەتەکانی بەرگری و پێشمەرگە و هێزە هاوبەشەکان کە بڕیارە رۆژی شەممە لەبەغدا کۆببنەوە.