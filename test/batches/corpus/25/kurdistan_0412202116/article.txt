رۆژی شەممە ٠٤ - ١٢ - ٢٠٢١ محەممەد حاجی مەحموود، سکرتێکی حیزبی سۆسیالیست دیموکراتی کوردستان سەردانی گوندی خدرجیجە و کەسوکاری ئەو پێشمەرگانەی کرد کە لە رووبەڕووبوونەوەیان لە شەڕی داعش شەهیدبوون.  سکرتێری حیزبی سۆسیالیست دیموکراتی کوردستان لە بابەتێکدا لەژێر ناوی "ده‌بێت کورد له‌وه تێبگات كه عه‌ره‌ب دێت کورد ده‌کوژێت" بابەتێکی بڵاوکردووەتەوە و دەڵێت "زۆرم لاسه‌یره لێره‌و له‌وێ باسی هاوکاری سوپای عێراق بۆ پێشمه‌رگە ده‌کرێت، له دوای ١٦ ئۆکتۆبه‌ر و به ده‌بابه‌ی ئه‌مه‌ریکی و هێزی چه‌کداری عێراقی، به‌شێکی زۆری خاكی کوردستانیان داگیرکرد و پێشمه‌رگە و هاووڵاتیانیان شه‌هید و بریندار و كه‌مئه‌ندام كرد و پێشمه‌رگەیان لەژێر زنجیری ده‌بابه‌ی ئه‌مریکی و هێزی چه‌کداری عێراقی شێلاو سه‌دان خانوویان له خورماتوو ته‌ختکرد و خێزانه‌کان ئاوارەبوون و ده‌ست به‌سه‌راگرتنی زه‌وی کشتوکاڵی کورد و ده‌رکردنیان له‌سه‌ر ماڵ و خاکی باوباپیرانیان و کوشتنی رۆژنامه‌نوس به به‌رچاوی خه‌ڵكه‌وه له داقووق و ده‌رکردنی گونده‌کانی کاکه‌یی له‌و سنووره. "  محەممەد حاجی مەحموود لە بەشێکی دیکەی بابەتەکەدا ئاماژە بەوە دەدات کە "هه‌رچه‌نده رۆژێک پێش ئێستا هێزی چه‌کداری عێراقی به چه‌کی ئه‌مریکی و به‌ریتانی و به فه‌رمانی به‌رپرسانی ئیداره‌ی که‌رکووك له سنووری سه‌رگه‌ڕان و دیبه‌گە خه‌ڵكیان ده‌ركرد و دەستیان به‌سه‌ر ماڵ و زه‌ویه‌کانیاندا گرت، دوێنێش له کوڵەجۆی کفری و ئەمڕۆش له سه‌رگه‌ڕان و مه‌خموور کورد و پێشمه‌رگە و هاووڵاتییان شه‌هیدده‌که‌ن و ده‌بینم هێشتا له شاشه‌ی تیڤییه‌كانه‌وه داوای هاوکاری له چه‌کداری عێراقی ده‌کرێت. "  هەر لە بابەتەکەدا سکرتێری حیزبی سۆسیالیست دیموکراتی کوردستان دەشڵێت "ئه‌مە خۆگێلکردنە یاخود خۆلادانە لە راستییه‌کان، ده‌بێت کورد له‌وه تێبگات كه عه‌ره‌ب دێت کورد ده‌کوژێت، جا عه‌ره‌به‌کە ناوی (سوپای عێراق یا حه‌شدی شه‌عبی و عه‌سائیب ئه‌هلی حه‌ق و قاعیدە و جه‌بهه‌ی نوسرە و بلد شام یان داعش) بێت چ جیاوازییه‌كی هه‌یه بۆ كورد. "  محەممەد حاجی مەحموود پێیوایە "عه‌ره‌ب لە ماڵی خۆمان و له خاكی خۆمان ده‌مان کوژن، واتە عه‌ره‌ب کورد ده‌کوژێت، ئیدی به هه‌ر پاساو و بیانوییه‌كه‌وه كه ده‌یهێننه‌وه. بۆیه چیدی نه‌خۆتان بخه‌ڵه‌تینن و نه پێشمه‌رگه به ناحه‌ق به‌کوشتن بده‌ن. |  رۆژی هەینی ٣ - ١٢ - ٢٠٢١ محەممەد حاجی مەحموود داوای لە حکومەتی هەرێمی کوردستان و وەزارەتی پێشمەرگە کرد کە گەر ئامادەییان هەیە ئەوان دەتوانن بەو ئەرکە هەستن و رووبەڕووی داعش ببینەوە و گوتی "جارێکی دیکە دڵنیاییان دەکەینەوە کە هێزەکانی حیزبی سۆسیالیست ئامادەن بۆ هەر رووبەڕووبوونەوەیەک بۆ بەرگری لە خاکی کوردستان. "  لە بابەتەکەی ئەمڕۆشی دا دوای سەردانی کەسوکاری شەهیدانی شەڕی ئەم دواییەی داعش گوتی "ئێمە جارێكی دیکە داوا ده‌كه‌ین سنوورێک بۆ ئه‌و تاوانانه دابنرێن و کوردیش له‌وە زیاتر زه‌لیلتر مه‌که‌ن له به‌رده‌م عێراق و دووژمنانی کورددا و ئه‌گه‌ر ئیلتیزاماتتان له‌گه‌ڵ عێراق هه‌یه، رێگامان بده‌ن ئه‌و ئه‌رکە به حیزبی سۆسیالیست بسپێرن بۆ ته‌مبێکردنی هه‌ر دەست درێژیه‌ک بۆ سه‌ر هاووڵاتیانی هه‌رێمی کوردستان له‌لایه‌ن هه‌رکه‌س و لایه‌نێکه‌وە هه‌بێت. "  نزیکەی هەفتەیەکە هێرشەکانی داعش بۆ سەر پێشمەرگە زیادیان کردووە، بەرپرسە سەربازییەکان هۆکاری زیادبوونی هێرشەکانی داعش بۆ ئەو بۆشاییە ئەمنییە دەگەڕێننەوە کە لە نێوان هێزەکانی پێشمەرگە و سوپای عێراقدا هەیە، دوایین هێرشی داعش شەوی پێنجشەممە بوو. پێشتریش لە ماوەی هەفتەیەکدا چەکدارانی داعش دوو هێرشی دیکەیان کردبوو کە بە هەردووکیانەوە ٨ پێشمەرگە و چەندین هاووڵاتی شەهیدبوون.