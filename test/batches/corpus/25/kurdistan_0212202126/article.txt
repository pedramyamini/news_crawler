لە راگەیێندراوێکدا ئەنجوومەنی باڵای کۆمەڵی دادگەریی کوردستان ئاماژەی بەوە کردووە، ئەوان پێشتر تانەیان لە ئەنجامەکان داوە و سکاڵای یاساییان تۆمارکردووە. بە گوتەی خۆیان "بەڵگەی پێویست"یان خستووەتەڕوو دەربارەی ئەو پێشێلکارییانەی ئەنجامدراون بەرامبەر بەربژێرەکانیان.  رووداو پەیوەندیی بە گوتەبێژی کۆمەڵی دادگەری و چەند ئەندامێکی ئەنجوومەنی باڵای حیزبەکەوە کرد، بەڵام بەردەست نەبوون بۆ لێدوانی زیاتر لەبارەی ئەوەی ئەو پێشێلکارییانە چین کە بەرامبەر بەربژێرەکانیان کراون.  کۆمەڵی دادگەری رایدەگەیێنێت، "ئێمه ده‌ره‌نجامی هه‌ڵبژاردنی ١٠ - ١٠ - ٢٠٢١ ره‌تده‌كه‌ینه‌وه و له رێگه‌ی دادگەی فیدراڵیی عێراقه‌وه تانه له ده‌رئه‌نجامه‌كان ده‌ده‌ین و به‌ڵگه‌كانمان بۆ دادگە ده‌خه‌ینه‌ڕوو".  بەپێی دوایین ئەنجامەکانی هەڵبژاردن کە کۆمیسیۆن لە رۆژی سێشەممە بڵاویکردنەوە، کۆمەڵی دادگەریی کوردستان تەنیا یەک کورسیی هەیە و بەربژێری سەرکەوتوویشی سۆران عومەر سەعیدە کە زیاتر لە ٢٥ هەزار دەنگی بەدەستهێناوە.