شیرین خه‌ڵات، دایکی فەهدە و ئەویش رزگاربووی دەستی داعشە، لەمیانی بەشداریکردنی لە بەرنامەی بەرپرسیار - ی تۆڕی میدیایی رووداو، کە شەهیان تەحسین پێشکێشی دەکات، گوتی، "ساڵی ٢٠١٩ کوڕەکەم لە باغۆز بریندار بوو، بەهۆی بۆردوومانی فڕۆکەکانەوە پێی چەپی  پەڕیوە و شادەماری پێی راستیشی پچڕاوە، ئەمەش وایکردووە رۆژ دوای رۆژ پێی راستی  لاواز ببێت، پزیشک پێمان دەڵێن: چارەسەری فەهد لە عێراق نییە. باوکی فەهد شوێن بزرە، لە بارودۆخێکی خراپدا دەژیین و هیچ مووچەیەکمان نییە".  دایکی فەهد ئاماژەی بەوەش کرد، "کوڕەکەم پاش برینداربوونی، سێ مانگ لەژێر چاودێریی پزیشکیدا بوو، بەڵام لە مانگی حوزەیرانی ساڵی ٢٠١٩ کوڕەکەم لەدەستی داعش رزگار کراوە، لە کاتی گەڕانەوەی تەندروستیی زۆر خراپ بوو، پێویستە بەزووترین کات هاوکاریی کوڕەکەم بکرێت بە چارەسەرکردنی پێی راستی، ئەگەر زوو چارەسەری پێی راستی نەکرێت، پزیشکەکان ناچاردەبن بیبڕنەوە".  بە گوتەی دایکی ئەو گەنجە رزگاربووەی ژێردەستی داعش، دوو جار نەشتەرگەری بۆ پێی چەپی فەهد کراوە و ساڵێک دوای گەڕاندنەوەشی لە دهۆک چارەسەری سرووشتییان بۆ کردووە.  د. نەبەرد ئازاد، پسپۆڕی نەشتەرگەریی مێشک و دەمار و ئەندامی خێزانی دکتۆر ئۆنلاین، میوانی بەرنامەی بەرپرسیار بوو، لەبارەی نەخۆشییەکەی فەهد گوتی، "ئازاری زۆر دیوە، رێژەی لاوازبوونی ماسوولکەکانی نەخۆشەکە هەفتانە ١ % لەدەستدەدات، بۆیە پێویست بوو فەهد لە ماوەی شەش مانگ تاوەکو ساڵێک چارەسەری پێی راستی بکرێت".  ئەو پسپۆڕەی نەشتەرگەریی مێشک و دەمار باسی لەوەش کرد، "ئەگەر دوو ساڵ بەسەر چارەسەری نەخۆشدا تێبپەڕێت، هەموو ماسوولکەکانی دەپوکێنەوە، تەنیا نەشتەرگەری بتوانرێ بۆ  فەهد بکرێت، بۆ گەڕاندنەوەی هەستیەتی، ئەو دەمارەی پێی فەهد کە برینداربووە، پەیوەستە بە پێنچ بڕبڕەی پشتیەوە، لە هەرێمی کوردستان چارەسەری دەکرێت".  فەهد قاسم یەکێک لە رزگاربووانی دەستی داعشە، بەڵام ئەوکاتەی براوەتە سووریا لە کاتی شەڕدا قاچێکی لەدەستداوە و کاریگەریی لەسەر قاچەکەی دیکەشی دروستکردووە، بۆیە رەوشی تەندروستیی ناجێگیرە. پزیشکان دەڵێن، فەهد پێویستی بە چوونە دەرەوەیە بۆ وەرگرتنی چارەسەر، بەڵام خێزانەکەی فەهد لەڕووی داراییەوە توانایان نییە.  برینەکانی لەشی فەهد، زۆربەی خۆشییەکانی ژیانی لێسەندووەتەوە، پێنج ساڵ لەژێر دەستی داعشدا بووە، لە ساڵی ٢٠١٩ لە شەڕی باغۆزدا لە سووریا برینداربووە، قاچێکی لەدەستداوە و دوای ئەوەی لەدەستی داعش رزگاری بووە قاچەکەی دیکەشی رۆژ لەدوای رۆژ بەرەو لاوازی دەڕوات.  فەهد قاسم، رزگاربووی دەستی داعش دەڵێت، کە گەڕاوەتەوە ناو خێزانەکەی دڵخۆش بووە، بەڵام لەڕووی دەروونییەوە نائارامە، "چوومە لای پزیشک و پێیان گوتووم، چارەسەرم لێرە نییە و دەبێت بچمە دەرەوەی وڵات، تادێت قاچم لاوازتر دەبێت، زۆر دڵتەنگم".  خەمەکانی شیرین خەڵات، دایکی فەهد تێکەڵن، چونکە جگە لەوەی خۆیشی رزگاربووی دەستی داعشە، ئێستاش فەهد سەرەڕای لەدەستدانی قاچێکی خەریکە قاچەکەی دیکەشی لەدەستدەدات و ١٥ ئەندامی خێزانەکەشی بەهۆی شەڕی داعشەوە بێسەروشوێنن، جارێک فرمێسک بۆ کچەکانی دەڕژێ و جارێکیش بۆ هاوژین و نەخۆشیی فەهد و خەمەکانی دیکەی.  فەهدی ١٩ ساڵ بە قاچێکی دەستکرد و قاچێکی لاوازیەوە تەنیا دەتوانێت چەند مەترێک بڕوات.