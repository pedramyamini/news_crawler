عه‌بدولباقى عه‌بدولبارى، باوکی ئیبراهیمی تەمەن پێنج ساڵە. بەدڵێکی پڕەوە داوای هاوکاریی دەکات بۆ رزگارکردنی خێزانەکەی لەو نەهامەتییەی رووی تێکردوون. عەبدولباقی بە پەیامنێری رووداو دەڵێت، "ئەمە خێزانەکەمە، ئەوەش منداڵەکانمن، سوێند بەخوا ناوی منداڵەکانم بیرچووەتەوە، توخوا هاوکاریم بکەن من هیچم بۆ ئەوان لەدەست نایەت. "  وەک لە ڤیدیۆکەدا دەبینرێت، ژوورەکانی ماڵەوەیان چۆڵن و هەموو کەلوپەلەکانی ناوماڵیان لە پێناو چارەسەرکردنی ئیبراهیم فرۆشتووە، بە گوتەی دایکی ئیبراهیم، تاوەکو ئێستا نزیکەی ١٠ هەزار دۆلاریان لە چارەسەری نەخۆشیی کوڕەکەیان خەرجکردووە.  عایشه عومه‌ر، دایکی منداڵەکە دەڵێت، "کوڕەکەم نەخۆشە، پیاوەکەشم بەهەمانشێوە، مانگی رابردوو لەپێناو دابینکردنی کرێی خانوو، هەموو دۆشەک و راخەرەکانی ماڵەوەم فرۆشت. ئەی ئەم مانگە چیبکەم؟ مەگەر کەوەنتەر یان تەباخ بۆ کرێی خانوو بفرۆشم. "  ئیبراهیم تووشی خوێنبەربوونی دڵ بووە، دوای راپۆرتێکی یووسف موسا پەیامنێری تۆڕی میدیایی رووداو لە زاخۆ، بەڕێوەبەری تەندرووستیی ئەو شارە سەردانیی خێزانەکەی کرد و بڕیاریدا سەرجەم چارەسەری کوڕ و باوکەکە لە ئەستۆ بگرێت.  شاكر مه‌حموود، بەڕێوەبەری تەندروستیی زاخۆ بە رووداوی گوت، "لەڕێگەی رووداوەوە ئاشنای بارودۆخی ئەو خێزانە بووین، بەپێی ئەو راپۆرتە پزیشکییانەی لەبەردەستیاندان، ئیبراهیم پێویستی بە نەشتەرگەریی دڵ هەیە، پەیوەندیمان بە سەنتەری چارەسەری دڵ لە دهۆک و هەولێریشەوە کردووە و بڕیارمانداوە چارەسەری ئیبراهیم و باوکی لەئەستۆ بگرین، باوکیشی پێویستی بەچارەسەری غوددە هەیە. "    ئەو خێزانە دوومنداڵیان هەیە، دایکی منداڵەکان کابانی ماڵە و باوکیشیان نەخۆشیی دەروونی هەیە و کارناکات، مانگانە ١٢٠ هەزار بەکرێی خانوو دەدەن کە دوو مانگە نەیانتوانیوە دابینی بکەن.