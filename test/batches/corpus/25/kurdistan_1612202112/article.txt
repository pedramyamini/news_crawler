دانەر ئەبوبەکر، نوێنەری حکومەتی هەرێمی کوردستان لە رووسیای فیدراڵ ئەمڕۆ پێنجشەممە ١٦ - ١٢ - ٢٠٢١ بە (تۆڕی میدیایی رووداو)ی راگەیاند: "دوای ئەوەی قاچاخچییەکان بەناوی گەشتکردن بۆ ئەوروپا لە رێگەی بێلاڕووسەوە پارەیەکی زۆریان لە کۆچبەران وەرگرت و نەیانتوانی کۆچبەران لەو رێگەیە دەرباز بکەن، ئێستا بانگەشەی ئەوە دەکەن لە رێگەی رووسیاوە کۆچبەران دەگوازنەوە".  نوێنەری حکومەتی هەرێمی کوردستان لە رووسیای فیدراڵ، داوا لە کۆچبەران دەکات بەهیچ شێوەیەک بە قسەی ئەو قاچاخچییانە نەکەن و دەڵێت: "راستە رووسیا هاوسنووری وڵاتێکی وەک فینلاندە، بەڵام سنوورەکانی زۆر تووندوتۆڵکردن و بەردەوام لە رێگەی درۆنەوە چاودێریی سنوورەکانی دەکات، بۆیە هیچ کۆچبەرێک ناتوانێت لەو سنوورە دەرباز ببێت".  دانەر ئەبوبەکر هەروەها دەڵێت: "هەر کەسێک بەنایاسایی سنووری رووسیا ببڕێت، رووبەڕووی سزایەکی تووند دەبێتەوە، ئەگەر دیپۆرتنەکرێتەوە و دادگایی بکرێت، رەنگە بە شەش ساڵ بەندکردن سزا بدرێت".  دانەر ئەبووبەکر ئاشکرای کرد بەمدواییە چەندین کۆچبەر بەهۆی بەزاندنی سنووری رووسیاوە لەلایەن هێزە ئەمنییەکانی ئەو وڵاتە دەستگیرکراون و گوتی: "ئەوەندەی ئێمە ئاگادارین ٢٣ کۆچبەری کورد کە بە نایاسایی هاتوونەتە نێو سنووری رووسیاوە دەستگیرکران و دراونەتە دادگا، ئەوانە رووبەڕووی سزایەکی قورس دەبنەوە".  نوێنەرایەتی حکومەتی هەرێمی کوردستان لە رووسیای فیدڕاڵ، رۆژی پێنجشەممە روونکردنەوەیەکی بڵاوکردووەتەوە، لە روونکردنەوەکەدا هاتووە: "ئێستا قاچاخچییەکان بانگەشەی ئەوە دەکەن کە گوایە لە رێگای رووسیاوە دەتوانن سنوورەکان ببڕن و بگەنە خاکی یەکێتیی ئەوروپا. بۆ ئەم مەبەستە نوێنەرایەتی حکومەتی هەرێمی کوردستان لە رووسیا ئاگاداری هەموو لایەک دەکاتەوە بەهیچ جۆرێک بیر لە کاری لەم شێوەیە نەکەنەوە و هیچ رێگایەک بۆ دەرچوون بەناو خاکی رووسیا بۆ وڵاتانی ئەوروپا بە نایاسایی بوونی نییە".  هەر بەپێی روونکردنەوەکە ژمارەیەک هاونیشتمانی ئەو رێگایەیان تاقیکردووەتەوە و دەستگیر کراون و رووبەرووی یاسا کراونەتەوە. بەگوێرەی یاساکانی ئەم وڵاتە هەر کەسێک بە نایاسای بیەوێ خاکی ئەم وڵاتە بەکاربهێنێت، ڕووبەرووی حکومدان دەکرێتەوە و هیچ کەس و لایەنێکیش ناتوانێ ئەو حکوم و سزایانەیان لەسەر لابەرێت.