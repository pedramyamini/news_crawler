روونکردنەوەکە بەڕێوەبەرایەتیی گشتیی پرۆگرامەکان لە وەزارەتی پەروەردە بڵاویکردووەتەوە و تێیدا هاتووە، دەستەواژەیەک لە بابەتی (لاوکێ دەروێشی عەڤدی) رەخنەی لەسەر هەیە، بەڵام "ئەو بابەتە لە ساڵی ٢٠٠٧ ـەوە لە پۆلی ١٠ لە کتێبی زمان و ئەدەبی کوردی هەیە و نوێ نییە ئەمساڵ دانرابێت. "  ئەو دەستەواژەیەی کە بووەتە جێگەی رەخنە لە دەروێشی عەڤدی کە داستانێکی کوردییە و لە رێگەی گۆرانییەوە تاوەکو ئێستا پارێزراوە دەڵێت، "حاشا دکەم ل دینێ (موحەمەدی) ساف ئەز (ئێزدی) مە. "  بەڕێوەبەرایەتیی گشتیی پرۆگرامەکان لە وەزارەتی پەروەردە ئەوەشی گوتووە کە ئەوان ئێستا لە قۆناخی پێداچوونەوەدان بە پرۆگرامەکانی خوێندن و چەندین کتێب پێداچوونەوەیان بۆ کراوە. "کتێبی کوردیی پۆلی ١١ و ١٢ ـی ئامادەیی لە ماوەی دوو ساڵی رابردوو پێداچوونەوەیان بۆ کراوە و ئێستا کتێبێکی نوێ دەخوێندرێت. "  لەبارەی کتێبی پۆلی ١٠ ـی ئامادەییش دەڵێت، "لیژنەی پسپۆڕ چەندین مانگە کاری لەسەر دەکات و ئێستا لە قۆناخی پێداچوونەوەیە بۆ ئەوەی لە ساڵی خوێندنی ٢٠٢٢ بۆ ٢٠٢٣ کتێبە نوێیەکە بخوێندرێت. " دەشڵێت کە "رەچاوی رێزگرتنی تەواوی ئایینەکان و ئایینزاکان و پێکەوەژیانی ئاشتیانە دەکرێت.