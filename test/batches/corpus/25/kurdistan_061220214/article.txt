عەلی حەمە ساڵح، سەرۆكی لیژنەی وزە و سامانە سرووشتییەكان  و    پیشەسازی و بازرگانی لە پەرلەمانی كوردستان لەمیانی بەشداریکردنی لە بەرنامەی "لەگەڵ رەنج" گوتی، "خراپترین سیستەمی باجم بینیوە کە لە کوردستاندا هەیە، لە کوردستان ئەوەی پێویستە باج بدات، باج نادات و ئەوەی ناتوانێت باج بدات، باج دەدات. باج لە چی دەدرێت؟ لە دەخل دەدرێت، بەپێی داهات دەدرێت، واتە ئەوەی زۆرترین داهات و دەخل و قازانجی هەیە، ئەوە باج بدات؛ ئەوەی کە ناتوانێت، ئەوە ناچار دەکرێت کە باج بدات. حەز دەکەم هەندێک ئامارتان بە وردی بۆ باس بکەم، ساڵی ٢٠٢٠ م وەرگرتووە، لە ٢٢ هەزار و ٦٢٤ کۆمپانیا، حەوت هەزار و ٥٠٧ کۆمپانیا باجیان داوە".  سیستەمی باج لە هەرێمی کوردستان بووە مژاری ئەمجارەی بەرنامەی "لەگەڵ رەنج"ی تۆڕی میدیایی رووداو؛ هێڤیدار ئەحمەد، جێگری سەرۆكی لیژنەی دارایی و ئابووری لە   پەرلەمانی   كوردستان بەشداربوویەکی دیکەی بەرنامەکە بوو، ئاماژەی بەوە کرد، "لە هەموو دونیا وایە، ٨٠ % ی کۆکردنەوەی باج لە کۆمپانیا گەورەکانە و ٢٠ % ی لە مامناوەند و ئەوانی دیکەیە. دەتوانم بڵێم لێرە پێچەوانەکەی دروستە".  لە هەرێمی کوردستاندا ٣٠ هەزار و ٧٩٨ کۆمپانیا تۆمارکراون بە کۆمپانیا نیشتمانی و بیانییەکانیشەوە؛ ٢٧ هەزار و ٥١٣ کۆمپانیایان نیشتمانی و سێ هەزار و ٢٨٥ کۆمپانیایان بیانین؛ بەگشتی لە ماوەی ١٠ ساڵی رابردوودا دوو هەزار و ٧٥٧ کۆمپانیا پاکتاویی سڕینەوەیان بۆ کراوە.  كازم مەغدید، بەڕێوەبەری تۆماركردنی كۆمپانیا نیشتمانییەكان لە وەزارەتی بازرگانی و پیشەسازی باسی لەوە کرد، "ئەمساڵ ٧١٣ کۆمپانیا پاکتاو کراون، ساڵی رابردووش ٣٩٤ کۆمپانیا پاکتاو کراون، بەڵام هۆکاری پاکتاوکردنەکە ناتوانین بگەڕێنینەوە بۆ زیادبوونی باج".  داهاتی ١١ مانگی رابردووی باج لە هەرێمی کوردستان زیاتر لە ٧٠٠ ملیار دینار بووە، بەڕێوەبەرایەتیی گشتیی باجەكان چاوی لەوەیە داهاتی باج بۆ زیاتر لە تریلیۆنێک دینار زیاد بکات.  مانگانە لە هەرێمی کوردستان نزیکەی ٢٠ ملیار دیناری کۆمپانیاکانی گەیاندن دەگەڕێتەوە بەغدا، هاوکات باجی کۆمپانیاکانی نەوت وەرناگیرێت. ئەمساڵیش زیاتر لە ١٥٠ کۆمپانیا بۆ خۆدزینەوە لە باج دراونەتەوە دادگە، هەروەها زیاتر لە هەزار کۆمپانیاش لە هەرێمی کوردستان سزادراون.