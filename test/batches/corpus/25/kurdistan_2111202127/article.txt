سەربارى ئەو زیانە گیانی و مادییانەی لە رووداوەکاندا کەوتوونەتەوە، بەشێک لە رووداوەکان کێشەى کۆمەڵایی لێکەوتووەتەوە؛ هەژارى و بێ پارەیی بۆ چاککردنەوە یان سوڵحى کۆمەڵایەتى، بەشێکیانى خزاندووەتە زیندانەوە. هاتووچۆى سلێمانى دەڵێت، تەنیا فریادڕەسى ئەو دۆخە پەیڕەوکردنى بیمەى تەندروستی و رێگاوبانە کە تاوەکو ئێستا لە کوردستان بەردەست نییە.  بەختیار محەممەد، بەڕێوەبەرى راگەیاندنى هاتووچۆى سلێمانى بە رووداوی گوت، "بەداخەوە تاوەکو ئێستا بەشێک لە کێشەکان بەهۆى نەبوونى بیمەى هاتووچۆ و تەندروستییەوە دروستدەبن، کە ئەگەر هەبووایە، حکومەت شۆفێرانى ناچار دەکرد ساڵانە باج بدەن و هەر رووداوێکیش رووبدات، قەرەبوویان بکاتەوە".  شڤان نەجات، شۆفێر دەڵێت، "زۆرینەى هۆکارەکان دەگەڕێنەوە بۆ قەرەباڵخى، خراپیى رێگەوبان و هاتنى گەشتیارى عەرەب بە ئۆتۆمبێلەکانیانەوە".  ئامارەکانى هاتووچۆى هەرێمى کوردستان بۆ ساڵى ٢٠٢١ ئاماژەی باش ناخەنەڕوو، ژمارەکانى پەیوەست بە مردن و بریندرابوونیش هەڵکشاون.  لە ماوەی ٣٠٠ رۆژی ئەمساڵدا، شەش هەزار و ٢٦ کەس برینداربوون و ٥٣٠ کەسیش گیانیان لەدەستداوە، کە زۆرینەى ئەو رووداوانە لە سنوورى سلێمانى و لەسەر ئەو شەقامانە تۆمارکراون، یەک ئاراستەن یان بە رێگەى مەرگ ناسراون.  زاگرۆس عەبدوڵڵا، جێگرى وەزیرى ئاوەدانکردنەوەى کوردستان دەڵێت، "زۆرینەى رێگەکانى سنوورى سلێمانى لەلایەن سەرۆکوەزیرانەوە پارەیان بۆ بەدووسایدکردن بۆ تەرخانکراوە، لەوانەش رێگەى رانیە - دووکان، دووکان - خەلەکان، وارماوا - دەربەندیخان، پێنجوێن - باشماخ و سەیدسادق - هەڵەبجە".  لە هەڵەبجە، جگە لە رێگەی هەڵەبجە - سەیدسادق و هەڵەبجە - سیروان، ئەوانی دیکەی زۆرینەى یەک ئاراستەن، زۆرترین رووداوەکانیش لە سنوورى هەورامان بوون.  ئەنوەر قادر، بەڕێوەبەرى هاتووچۆى هەڵەبجە دەڵێت، "هۆکارى زۆریى رووداوەکان لە هەورامان بەهۆى بوونى مەرزەکان و یەک ئاراستەیی و بوونى بارهەڵگرى زۆرە".  هەرێمى کوردستان کە دانیشتووانەکەى نزیکەى شەش ملیۆن کەسە، خاوەنى دەوروبەرى دوو ملیۆن ئۆتۆمبێلى تۆمارکراوە، بەو پێیەش هەموو سێ کەسێک ئۆتۆمبێلێکیان بەردەکەوێت.