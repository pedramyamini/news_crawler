بەشێکی زۆری ژنان ئێستا لە کەرتی تایبەت و نووسینگەکان بەدوای کاردا دەگەڕێن، بەشێکیشان خۆیان بیرۆکە و پرۆژەی تایبەت بەخۆیان هەیە.   کچان و ژنان لە کارەکەیاندا رۆژانە راستەوخۆ بەرکەوتنیان لەگەڵ پیاواندا هەیە و هەندێجار بەگوتەی خۆیان، تووشی گێچەڵ و توانج دەبنەوە، سەرەڕای ئەوە لە کارەکانیان بەردەوامن.  خەیاڵ تۆفیق خاوەن کافێیەکە لە هەولێر و لەبارەی کارەکەیەوە بە رووداوی گوت: "پێشتر لە کەرتی تایبەت کارم دەکرد، لەلایەن بەشێک لە خاوەنکارەکان و کڕیارەکان ئازاری رۆحی دەدرام و بریندار دەکرام، بۆیە ماوەی دوو ساڵە کافێیەکم کردووەتەوە و خاوەن کاری خۆمم، ئێستا هەموو ئافرەتێک لە کۆمەڵگەی ئێمە کاردەکات، دەبێت چاوەڕێی ئەوە بێت کە تووشی تووندوتیژیی و توانج و گێچەڵ بێتەوە".   خەیاڵ تۆفیق هەروەها گوتیشی: "چەندین کارمەندی کچ لە کافێیەکەی من کاریان دەکرد، دواتر بەهۆی گێچەڵ و توانج جێیانهێشتووە و نەیانتوانیوە بەردەوام بن، هەرچەندە پێویستیان بەکارکردنە بۆ بژێوی ژیانیان، بۆ منیش هەندێکجار وایە، بەڵام من لە سەر کارەکەی خۆم بەردەوامم".   هەروەها باس لەوەش دەکات کە: "ئافرەت هەبوو لە شوێنی دیکە کاری کردووە، خاوەن کارەکان گێچەڵیان پێکردووە و وازیان لە کارەکانیان هێناوە و ترسیان هەیە دووبارە بگەڕێنەوە سەرکار".  نەتەوە یەکگرتووەکان ٢٥ ـی تشرینی دووەمی وەکو رۆژی بەرەنگاربوونەوەی تووندوتیژیی دژی ژنان دیاریکردووە. لەو رۆژەدا هەوڵدەدەن لە رێگەی کار و چالاکی جۆراوجۆرەوە ئاستی هۆشیاریی تاک بەرزبکەنەوە و کاربکەن بۆ کەمکردنەوەی هەموو جۆرە تووندوتیژییەک دژی ئافرەتان.  نەتەوە یەکگرتووەکان لەڕێگەی حکومەت و رێکخراوە مەدەنییەکان کار بۆ پاراستنی ژنان و مافەکانیان و نەهێشتنی جیاوازیی رەگەزایەتی دەکات.