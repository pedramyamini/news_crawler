سەعید ھەرکی، جێگری سەرۆکی لیژنەی دەستپاکیی لە پەرلەمانی کوردستان، ئەمڕۆ یەکشەممە ١٢ - ١٢ - ٢٠٢١، بە تۆڕی میدیایی رووداوی راگەیاند، راپۆرتی سێیەمی حکومەتی هەرێمی کوردستان لەبارەی چاکسازی و رێوشوێنەکانییەوە دواکەوتووە و دەبوو لە مانگی ١١ی ئەمساڵ لە پەرلەمان بووایە، "بەڵام لەبەر ئەوەی راپۆرتەکە زانیاریی وردتری تێدایە و فراوانترە، بۆیە تاوەکو کۆتایی ئەم مانگە دەگاتە پەرلەمان و هەموو ئەو هەنگاو و کارانەی تێدا دەبێت کە لە ماوەی چوار مانگی رابردوودا کراون".  جێگری سەرۆکی لیژنەکە گوتیشی: "دوای ئەوەی راپۆرتەکە دەگاتە پەرلەمان ئێمە لێکۆڵینەوەی تێدا دەکەین و وەکو لیژنە پەیوەندیدارەکان بەدواداچوونیان بۆ دەکەین بزانین حکومەتی هەرێمی کوردستان چ ھەنگاوێکی ناوە بۆ چاکسازیکردن لە سێکتەرەکان و رێگرییەکان چین".  یاسای چاكسازی لە ١٩ ماددە پێكهاتووە، لە ١٦ - ٠١ - ٢٠٢٠ لە پەرلەمان   دەرچووە و رۆژی ٠٣ - ٠٢ - ٢٠٢٠ لەلایەن نێچیرڤان بارزانی، سەرۆكی هەرێمی كوردستان واژۆی لەسەر کرا.  لە سەرەتای مانگی تەممووزی ساڵی رابردوو یاساكە چووەتە بواری  جێبەجێكردنەوە.  لە ٠١ - ١٠ - ٢٠٢٠ یەکەمین راپۆرتی چاکسازیی درایە پەرلەمانی کوردستان. حکومەت بڕیاریداوە هەر سێ مانگ  جارێك راپۆرتێك لەسەر چۆنییەتی  جێبەجێكردنی یاساكە بداتە پەرلەمانی   كوردستان و دیوانی چاودێریی دارایی.  رۆژی ٢٦ - ٠٤ - ٢٠٢١ حکومەتی هەرێمی کوردستان راپۆرتی دووەمی لیژنەی باڵای چاکسازی لەبارەی مووچە و دەرماڵە و بەخشین و ئیمتیازاتەکان و خانەنشینی رادەستی پەرلەمانی کوردستان کرد و سەرۆکایەتی پەرلەمانیش ئاڕاستەی لیژنە تایبەتمەندەکانی کرد.