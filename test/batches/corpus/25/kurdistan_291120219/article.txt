رۆژی دووشەممە ٢٩ - ١١ - ٢٠٢١ ئازاد مستەفا، بەڕێوەبەری گشتیی تەندروستیی هەڵەبجە بە تۆڕی میدیایی رووداوی راگەیاند، "دوو ساڵ لەمەوبەر و دوای وەرگرتنی رەزامەندیی ئەنجوومەنی وەزیرانی هەرێمی کوردستان، پشکنین بۆ ٥٣ بەرکەوتەی چەکی کیمیایی لە هەڵەبجە کرا؛ دواتر بڕیاردرا سەروو ١٢٠ ملیۆن دیناریان بۆ خەرجبکرێت و بە مەبەستی چارەسەر رەوانەی ئێران بکرێن".  ئازاد مستەفا دەڵێت، "رۆژی ١٦ - ٠٣ - ٢٠٢١ دوو پزیشک لە ئێرانەوە هاتنە هەڵەبجە و راپۆرتێکیان لەبارەی ٥٣ بەرکەوتەکە پێداین و تێیدا هاتبوو، بەشێک لە بەرکەوتەکان پێویستیان بە نەشتەرگەریی چاندنی گلێنەی چاوە؛ ئەوکات بڕیاردرا ئەو بەرکەوتانە بنێردرێن بۆ ئێران، بەڵام ئەو دۆخەی هاتە پێشەوە وایکرد نەتوانین گەشتەکان رێکبخەین".  بەڕێوەبەری گشتیی تەندروستیی هەڵەبجە دەڵێت، "لەبەرئەوەی ئێستا گەشتکردن ئاسایی بووەتەوە، ئەو ٥٣ بەرکەوتەیە دەنێرینە ئێران، بەڵام هەموویان پێکەوە نا؛ ژمارەیەکیان پێویستیان بە چاندنی گلێنەی چاوە و دەبێت بە زووترین کات نەشتەرگەرییان بۆ بکرێت؛ بەشێکیشیان پێویستیان بە پشکنین و چارەسەری سنگە".  بە گوتەی ئازاد مستەفا، "چاندنی گلێنەی چاو تەنیا بە قۆناخێک تەواو نابێت و قۆناخی دووەم و سێیەم و تاوەکو چوارەمیشیان پێویستە؛ بۆیە داوا لە حکومەتی هەرێمی کوردستان دەکەین رەزامەندی دەرببڕێت لەسەر ئەو نووسراوانەی کە لە بەڕێوەبەرایەتیی تەندروستیی هەڵەبجەوە پێیان دەگات بۆئەوەی لە کاتی دیاریکراودا ئەو نەخۆشانە بنێردرێنە ئێران و چارەسەری پێویستیان بۆ بکرێت".  بەپێی داتاکانی بەڕێوەبەرایەتیی تەندروستیی هەڵەبجە، نزیکەی ١٠٠ بەرکەوتەی کیمیایی لە پارێزگاکە هەن.