بەپێی توێژینەوەکان بەرهەمی ژێر خانووی پلاستیکی سێ بۆ چوار هێندەی بەرهەمی کشتوکاڵی دەرەوەی خانووە پلاستیکییەکانە هاوکات بەرهەمەکانی ژێر خانووە پلاستیکییەکان لە خراپبوون پارێزراوترن.  جووتیارێک سێ رۆژ جارێک زیاتر لە دوو تۆن خەیار بەرهەم دێنێت و رەوانەی بازاڕیان دەکات، سەلیم بایز، پێنج ساڵە بەرهەمی کشتوکاڵییە وەرزییەکان لە ژێر خانووی پلاستیکیدا بەرهەم دێنێتت، ئەم ساڵ پێنج خانووی پلاستیکی لە سەر رووبەری دۆنمێک زەویدا هەن.  سەلیم بایز،  جووتیار دەڵێت "نزیکەی ٤٠٠ تا ٥٠٠ کیلۆ لە خانوێک دەکەینەوە سێ رۆژ جارێک و هەر کیلۆێک تا ٧٥٠ دینار نرخەکەیەتی. "  گوندی گۆسکە لە سنووری شارۆچکەی هەریر، گوندەکە نزیک سەد ماڵە و ٥٠ % ی خێزانەکان بژێوی ژیانیان لەسەر بەرهەمە کشتوکاڵییەکانی ژێر خانووی پلاستیکییە.  لە باشووری کوردستان خانووە پلاستیکییەکان ساڵانە هەشت مانگ بەرهەمە کشتوکاڵییەکانیان لەژێر خانووە پلاستیکییەکان بەرهەم دەهێندرێت.  شەفیح عوسمان، جووتیار دەڵێت "توانای مادیمان ئەوەندە نییە گەرمی و ساردی بۆ خانووەکان دابینبکەین و بتوانین هەر چوار وەرزی ساڵ بەرهەممان هەبێت ئەگەر حکومەت هاوکار بێت بە دڵنیاییەوە هەر چوار وەرزی ساڵ بەرهەممان دەبێت. "  ساڵی رابردوو کەمتر لە ٢٠ دانە خانووی پلاستیکی لە سنووری هەریر هەبوون. ئەمساڵ نزیکەی ١٠٠ جوتیار ٢١٣ دانە خانووی پلاستیکیان هەیە.  فەریق حەسەن، بەڕێوەبەری کشتوکاڵی هەریر دەڵێت "سەرەڕای پڕکردنەوەی پێداویستییەکانی شارۆچکەکەمان بەرهەمەکانی ژێر خانووی پلاستیکی رەوانەی سۆران، شەقڵاوە و هەولێریش دەکەین. "  ساڵانە ملیۆنێک و ٤٠٠ هەزار تۆن بەرهەمە کشتوکاڵییەکان لە بازاڕەکانی هەرێمی کوردستان دەفرۆشرێن، لە ٦٤ % ـی بەرهەمی ناوخۆییە و لە ٣٦ % ـی هاوردە دەکرێت.  لە ٩٠٠ هەزار تۆنی بەرهەمی ناوخۆ ٢٣٥ هەزار تۆنی بەرهەمی خانووە پلاستیکییەکانە. ئەمساڵ زیاتر لە ٣ هەزار جووتیار نزیکەی ٢٤ هەزار خانووی پلاستیکیان هەیە.