بەپێی ئامارێکی فەرمیی تیمی کوردستانی عێراقی رێکخراوی (سی پی تی)، لە رۆژی ٢١ی مانگی تشرینی دووەم تاوەکو ٢٦ی مانگ لە خۆپێشاندانەکانی سلێمانی و هەڵەبجە و رانیە نزیکەی ٦٠٠ کەس دەستگیرکراون؛ بەپێی زانیارییەکانی رووداو کەمتر لە نیوەی ئەو ژمارەیە خوێندکار بوون.  ماکوان، خوێندکاری کۆلیژی زانستە لە زانکۆی سلێمانی، یەکێکە لە خوێندکارە دەستگیرکراوەکان کە سێ رۆژ لە زیندانی ئاسایشی سلێمانی بووە و دواتر ئازاد کراوە، بە رووداوی گوت، "دوانیوەڕۆی رۆژی سێشەممە لە نزیک مەڵبەندی یەکێتی دەستگیر کرام، بەهۆی ئەوەی چەند کەسێک هێرشیان کردبووە سەر مەڵبەندەکە".  ماکوان باسی لەوەش کرد، "هێزەکانی ئاسایش منیان دەستگیرکرد و بردیانم بۆ زیندان، لەو ژوورەی منی لێبووم ١٦ کەس دەستگیر کرابوون کە تەنها سێ کەسیان خوێندکاری زانکۆ بوون، ئەوانی دیکە کاسبکار بوون و لە شارەکانی دەرەوەی سلێمانی، لە چەمچەماڵ، کەرکووک، پیرەمەگروون و دەربەندیخانەوە هاتبوون، هەروەها ئێمە بینیمان کە دەمانچە و چەقۆ بەو خوێندکارانە گیراوە".  زۆرینەی خوێندکار و خۆپێشاندەرە دەستگیرکراوەکان لەلایەن هێزەکانی ئاسایشی سلێمانی و لیوای پاراستنی ١ی سلێمانی و هێزەکانی ٧٠ وە دەستگیر کرابوون.  یاسین سەمیع، گوتەبێژی ئاسایشی سلێمانی بە رووداوی راگەیاند، "ئەوانەی دەستگیر کرابوون و دەرکەوتبوو خوێندکار بوون، سەرجەمیان ئازاد کراون".  گوتەبێژەکەی ئاسایشی سلێمانی ئاماژەی بەوەش کرد، "ژمارەیەک خوێندکار دەستگیرکرابوون، بەڵام بە بڕیاری دادوەر سەرجەم خوێندکارەکان ئازاد کراون و لە زیندانەکانی ئاسایش هیچ کەس وەکو خوێندکاری دەستگیرکراو نەماوە".  لیژنەی لێکۆڵینەوەی پەرلەمانی کوردستانیش دەڵێت زۆرینەی دەستگیرکراوەکان ئازادکراون، بەڵام هەندێکیان هێشتا لە زیندانن.  موسلیم عەبدوڵڵا، پەرلەمانتاری فراکسیۆنی کۆمەڵی دادگەری بە رووداوی گوت، "لیژنەکەی ئێمە چووەتە سلێمانی و لەگەڵ لایەنە ئەمنییەکان دانیشتووین و داوای روونکردنەوەمان کردووە، بۆمان دەرکەوتووە سەرجەم خوێندکارەکان ئازادکراون، تەنیا سێ کەس ماون ئازادبکرێن، ئەوانیش خوێندکار نین و پەڕاوی لێکۆڵینەوەیان بۆ کراوەتەوە، هەروەها داواشمان کردووە ئاسانکاری بۆ ئەوانیش بکرێت".  بەپێی زانیارییەکانی رووداو، ئەو کەسانەی کە تاوەکو ئێستا ئازاد نەکراون، بەشێکیان ئەوانە بوون کە خوێندکار نەبوون و ئاراستەی خۆپێشاندانەکانیان بەلاڕێدا بردووە.  بڕیارە رۆژی یەکشەممەی داهاتوو بە فەرمی دەوامی زانکۆکانی سنووری سلێمانی و هەڵەبجە و گەرمیان و راپەڕین دەستپێبکەنەوە.