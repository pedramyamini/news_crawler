رێبوار بابکەیی، سەرۆكی لیژنەی پەیوەندییەکان و رەوەندی کوردستان لەوبارەوە بە تۆڕی میدیایی رووداوی راگەیاند: "بۆ ئاگاداربوون لە دۆخی کۆچبەران و گفتوگۆ لەگەڵ لایەنە پەیوەندیدارەکانی حکومەتی پۆڵەندا، بە فەرمی داوامانکرد رێگەمان پێبدرێت سەردانی ئەو وڵاتە بکەین و بچینە سەر سنوور، بەڵام وادیارە حکومەتی پۆڵەندا پێیخۆش نییە".  سەرۆكی لیژنەی پەیوەندییەکان و رەوەندی کوردستان جەختیکردەوە کە  وەک ئەندامانی شاندەکە ئامادەن و ئەجێندا و بەرنامەیان دیارە و دەڵێت: "لە رێگەی کۆنسوڵخانەی پۆڵەنداوە نووسراوێکمان ئاراستەی وەزارەتی دەرەوەی ئەو وڵاتەکرد، ئامانجمان لە سەردانەکە دیاریکرد، داوامانکرد لەگەڵ وەزیری دەرەوە و وەزیری ناوخۆ تاوتوێی بابەتەکە بکەین. ئەو شوێنانەشمان دیاریکرد کە مەبەستمانە سەردانی کۆچبەران بکەین لە کەمپەکان و سنووری پۆڵەندا لەگەڵ بێلاڕووس. بەڵام تاوەکو ئێستا نە بە ئەرێنی نە بە نەرێنی وەڵاممان نەدراوەتەوە".  رێبوار بابەکەیی ئەم درەنگ کەوتنە لە وەڵامدانەوەمان نیشانەی ئەوەیە کە وەزارەتی دەرەوەی پۆڵەندا لەگەڵ ئەوە نییە کە ئێمە سەردانی ئەو وڵاتە بکەین. لە هەمانکاتیشدا نایەوێت بە ئاشکرا پێمان بڵێت کە رێگە نادەین. ئەوان لە هەندێ شوێن باری لەناکاویان راگەیاندووە و رێگە بە میدیاکانیش نادەن رووماڵی بکەن لە چوارچێوەی ئەو سیاسەتە نایەوێت ئێمەش سەردانی ئەو وڵاتە بکەین.  لەبارەی ئەوەی بۆچی هەوڵنادەن لە بێلاڕووسەوە بڕۆن، رێبوار بابکەیی گوتی: "نە حکومەتی هەرێمی کوردستان و نە حکومەتی عێراق نوێنەرایەتییان لە بێلاڕووس نییە. ئەوان هەرگیز رێگەنادەن ئێمە بچێن سەردانی سنوورەکانیان بکەین. رێگە بە هیچ رێکخراوێکیش نادەن سەردانی ئەوێ بکات تەنانەت بە نوێنەری یەکێتیی ئەوروپاش".  سەرۆكی لیژنەی پەیوەندییەکان و رەوەندی کوردستان باسی لەوەکرد کە نەبوونی ڤیزا نەبووەتە هۆی ئەوەی ئەوان دەستەوسان بن و هەوڵەکانیان بەردەوام بووە بۆ گەڕاندنەوەی کۆچبەران و لە پەیوەندیدان لەگەڵ وەزارەتی دەرەوەی عێراق و نوێنەرایەتیی حکومەتی هەرێمی کوردستان لە مۆسکۆ.  سەبارەت بە ئاماری ئەو کۆچبەرانەی گەڕاونەتەوە و ئەوانەی هێشتا لەوێن، رێبوار بابەکەیی گوتی: "بەپێی دوایین ئامارەکانی ئێمە نزیکەی ١٢٠٠ کۆچبەر گەڕاونەتەوە و هێشتا زیاتر لە ١٠٠٠ کەسیش لەوێ ماونەتەوە و زۆربەیان گەیشتوونەتە ئەو بڕوایەی بگەڕێنەوە و نائومێد بوون لەوەی بتوانن لەو سنوورەوە بگەنە ئەوروپا".   سەرۆكی لیژنەی پەیوەندییەکان و رەوەندی کوردستان هەروەها ئاشکرایکرد کە "پێشتر هەموو هەوڵەکان بۆ ئەوەبوو کە بە دیپۆرتی بە کۆمەڵ بگەڕێندرێنەوە و حکومەتی بێلاڕووس رێگەی نەدەدا بە تاک بگەڕێنەوە، بەڵام ئێستا هەوڵەکانمان گەیشتوونەتە ئەنجام و ئەو کۆچبەرانە بەپەلە دەیانەوێت بگەڕێنەوە و بلیتیان هەیە ئێستا بەشێوەی ترانزێت دەتوانن بگەڕێنەوە".