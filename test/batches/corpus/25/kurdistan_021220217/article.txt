بەڕێوەبەرایەتی ئاوی هەولێر لەبارەی هاتنەوەی پارەی زۆر بۆ هاوبەشەکانی ئاو روونکردنەوەیەکی بڵاوکردووەتەوە و ئاماژە بەوەدەکات، "هەر هاووڵاتییەك كاتێك هەست دەكات هەڵەیەك لە پسوولەی کرێی ئاو یان خوێندنەوەی پێوەرەكەی هەیە، پێویستە سەردانی بەڕێوەبەرایەتیی ئاو بكات و روونكردنەوەی پێویستی پێدەدرێت و كێشەكەشی بۆ چارەسەر دەكرێت، هیچ هاوبەشێكی ئاو پارەی زیادەی لێ وەرناگیرێت. "  ئاری ئەحمەد، بەڕێوەبەری گشتی ئاو و ئاوەڕۆکانی هەرێمی کوردستان، بە رادیۆی رووداوی راگەیاند، هەندێک هاونیشتمانی گلەییان لە هاتنەوەی پارەی ئاو هەبووە، بۆ ئەو مەبەستەش بەڕێوەبەرایەتی ئاوی هەولێر روونکردنەوەیەکی بڵاوکردووەتەوە، لە پسوولەی ئاودا هەموو شتێک روونکراوەتەوە، ئەوەی هەڵە لە پسوولەکەی هەبێت چاکدەکرێت، زیاترین پارە بۆ ئەوانەی پێوەریان بەستووە نابێت لە ٤٥ هەزار زیاتر بێتەوە. ئەگەر لە ٤٥ هەزار زیاتر بێتەوە دیارە هەڵەیەک هەیە و ئێمە چاکی دەکەین و دەتوانن سەردانی فەرمانگەکانی ئێمە بکەن، پێویست ناکات هاونیشتمانی لە تۆڕە کۆمەلایەتییەکان بڵاوی بکاتەوە.  ئاری ئەحمەد گوتی: " بەستنی پێوەری ئاو لە هەرێمی کوردستان دا بەشی چوار زۆن کراوە، هەولێر، سلێمانی، دهۆک، هەڵەبجە و  هەردوو ئیدارەی گەرمیان و راپەڕین، لەو جوار زۆنەدا زیاتر لە ٩٩٨ هەزار هاوبەشی ئاومان هەن، ٣٤ % پێوەری ئاویان نەبەستووە، زیاتری ئەوانەی نەیانبەستووە لە سنووری زۆنی هەڵەبجە و راپەڕین و گەرمیانن".  بەڕێوەبەری گشتی ئاو و ئاوەڕۆکانی هەرێمی کوردستان لەبارەی ئەو هاوبەشانەی ئاو کە پیوەریان نەبەستووە گوتی: " لەگەڵ لیژنەی شارەوانی لەپەرلەمانی کوردستان لە گفتوگۆداین بۆ ئەوەی رێگەیەکی گونجاو بدۆزینەوە و هەموو هاونیشتمانیان پێوەری ئاو ببەستن، ئێمە بۆ ئەو مەبەستە چەند سیناریۆیەکمان ئامادە کردووە، یەکێک لەوانەش ماوەیەک دیاریبکرێت، کە هاونیشتمانی لەو ماوەیەدا ئەو پارەیەی لەسەریەتی بیدات و پێوەر ببەستێت".  لەبارەی داهاتی ئەمساڵی بەڕێوەبەرایەتی گشتی ئاو و ئاوەڕۆکانی هەرێمی کوردستان ئاری قادر گوتی: " ئەمساڵ ٣٤ ملیار و نیو داهاتی بەڕێوەبەرایەتی ئاو و ئاوەڕۆکانی هەرێمی کوردستان بووە، بەشێک لەو داهاتە تەرخاندەکرێت بۆ پێداویستییەکانی خۆمان و ئەوەی دیکەشی دەگەڕێتەوە بۆ وەزارەتی دارایی".