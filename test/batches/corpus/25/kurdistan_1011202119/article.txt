میدیا لۆکاڵییەکانی بۆکان بڵاویانکردەوە، ئەمڕۆ چوارشەممە ژمارەیەک لە هێزەکانی ئیتلاعاتی ورمێ چوونەتە باڵەخانەی شارەوانیی بۆکان و چوار کەس لە فەرمانبەران و پۆلیسی شارەوانییان دەستبەسەرکردووە.  چەند مانگە باسی گەندەڵی و دروستکردنی خانوو بە نایاسایی لەنێو شاری بۆکان دەکرێت. پێشتر بابەک رۆستەمپوور، سەرۆکی پێشووی شارەوانیی بۆکان رایگەیاند، دروستکردنی خانوو بە نایاسایی بووەتە کێشەیەکی گەورە لەو شارە و سەرەڕای ئەوەی ساڵی رابردوو بڕیاری رووخاندنی ٢٠٠ خانوو دراوە، هیچ کارێک بۆ جێبەجێکردنی بڕیارەکە نەکراوە.  میدیاکان دەڵێن، لە ساڵی رابردووەوە لانیکەم ٣ هەزار خانوو بە نایاسایی و زێدەڕۆ لە شاری بۆکان دروستکراون، کە بۆ دروستکردنی هەرکامیان لانیکەم ٢٠ ملیۆن تمەن وەکو بەرتیل دراوە بە فەرمانبەرانی شارەوانی.