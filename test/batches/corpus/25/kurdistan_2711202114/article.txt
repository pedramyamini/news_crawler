رۆژی شەممە ٢٧ی تشرینی دووەمی ٢٠٢١، مەسرور بارزانی، سەرۆکی حکومەتی هەرێمی کوردستان، پێشوازیی لە بارۆنێس ئێما نیکلسن، سەرۆکی ئەنجوومەنی بازرگانیی بەریتانی - عێراقی IBBC و شاندێکی یاوەری کرد.  مەسرور بارزانی، سەرۆکی حکومەتی هەرێمی کوردستان، باسی لە چاکسازییەکانی کابینەی نۆیەمی حکومەت و کارکردن بە ئاراستەی هەمەجۆرکردنی ئابووری و سەرچاوەکانی داهات کردووە. سەرۆکی حکومەتی هەرێمی کوردستان رایگەیاند "ئامانجمان ئەوەیە هەرێمی کوردستان، ببێتە سەنتەرێکی بازرگانیی گرنگ لە ناوچەکەدا".  لە دیدارەکەدا بارۆنێس نیکلسن، سەرۆکی ئەنجوومەنی بازرگانیی بەریتانی - عێراقی کورتەیەکی دەربارەی کار و چالاکییەکانی ئەنجوومەنەکەیان خستەڕوو بەتایبەتی دوا کۆنفرانسیان کە لە شاری دوبەی ئەنجامدرا، کە تایبەت بوو بە پەرەپێدانی ئاڵوگۆڕی بازرگانی و وەبەرهێنان لە نێوان بەریتانیا لەگەڵ عێراق و هەرێمی کوردستان.