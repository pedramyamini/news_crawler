د. رێواز فایەق، سەرۆکی پەرلەمانی کوردستان، لە کۆنفرانسی یەکسانیی جێندەری و ستراتیژیی هێزی ژنان گوتارێکی پێشکەشکرد و لە بەشێک لە قسەکانیدا پێیوابوو بەڕێوەچوونی چالاکیی گەورە و فراوانەکان لەلایەن دامەزراوە فەرمییەکانی دەوڵەت و کۆمەڵە و رێکخراوە ناحکومییەکانی تایبەت بە داکۆکیکردن لە مافەکانی ژنان لە هەرێمی کوردستان "تا راددەیەک کاریگەری لە بەرزکردنەوەی ئاستی وشیاری و تێگەیشتنی تاک بۆ پرسی ژنان هەبووە".  سەرۆکی پەرلەمانی کوردستان تیشکی خستە سەر رۆڵی میدیا و میدکاران لە ئاراستەکردنی کۆمەڵگە و گوتی، "میدیا و میدکاران هەوڵی لێبڕاوانەی خۆیانیان داوە لە ئاراستەکردنی کۆمەڵگە، لێکەوت و دەرئەنجامەکانی ئەو هەوڵە دڵسۆزانە و هەمەلایەنانەش بەشێوەیەکی باش و بەرچاو رەنگدانەوە ئەرێنییەکانی دەرکەوتوون".  د. رێواز فایەق پێیوایە ئەو کۆنفرانسە دەتوانێت "رۆڵی میحوەری و کاریگەر بگێڕێت لەوەی کە تێکڕای پرۆژە و پێشنیار و راسپاردەکانی کۆنفرانس لە قۆناخی خوێندنەوەی وتاری سەنگینەوە بچێتە قۆناخی کردارەکی و جێبەجێکردنەوە. ئەویش لە رێگەی بەهەند وەرگرتنی راسپارەدەکان و ئەنجامدانی لێکۆڵینەوە و توێژینەوەی زانستی لەبارەیانەوە و بەکارهێنانیان لە داڕشتنی یاسا و رێساکان و ئاراستەکردنی سیاسەتی گشتیدا".  د. رێواز فایەق پێشیوایە پێشکەوتنی تەکنەلۆژیا بە دیوێکدا بووەتە ئامرازێکی کاریگەر لە ئەنجامدانی تووندوتیژیدا و دەڵێت: "وەک دەزانین شێوازەکانی تووندوتیژیی دژ بە ژنان راگەیێندراو و رانەگەیێندراو، ئاشکراکراو و ئاشکرانەکراو، لەسەر ئاستی تاک و خێزان و کۆمەڵگە و شەقام و شوێنکار بە شێوەیەکی بەرچاو بەدیدەکرێت، ئامارەکانی تووندوتیژیش لە ماوەی ٥ ساڵی رابردوودا مایەی نیگەرانین لە ساڵێکەوە بۆ ساڵێکی دیکە هەرچەندە هەڵکشان و داکشانیش بەخۆیەوە دەبینن، بەڵام لەم ساڵانەی دواییدا شێوازی تووندوتیژییەکان گۆڕان، پێشکەوتنی تەکنەلۆژیا و زیادبوونی ژمارەی بەکارهێنەرانی ئەگەر بە دیوێکیدا دەروازەیەک بێت بۆ کرانەوە بە رووی جیهاندا بە دیوێکی دیکەدا بووەتە ئامرازێکی کاریگەر لە ئەنجامدانی تووندوتیژیدا".  بە گوتەی سەرۆکی پەرلەمانی کوردستان و بە پشتبەستن بە ئامارەکانی دامەزراوە فەرمییەکان، "زیاتر لە ٥٠ % ی شێوازەکانی تووندوتیژی بە ئامێرەکانی پەیوەندی و لە رێگەی تەکنەلۆژیاوە ئەنجام دەدرێت".  د. رێواز فایەق پێیوایە یەکێک لە هۆکارەکانی هەڵکشانی تووندوتیژی یان کۆنترۆڵنەکردنی تووندوتیژی، "بوونی هەندێک کەموکوڕی و کەلێنە لە یاسای ژمارە ٨ی ساڵی ٢٠١١ " و بە پێویستی دەزانێت کەلێنەکانی ئەو یاسایە پڕ بکرێتەوە و دەڵێت: "لە ئەنجامی جێبەجێکردنی ئەو یاسایە دەرکەوتووە کە پێویستی بە هەموارکردن هەیە. بۆ ئەو مەبەستەش پەرلەمانی کوردستان رۆژی ٢٣ - ١١ - ٢٠٢١، خوێندنەوەی یەکەمی بۆ پێشنیازە یاسایەکی نوێ کردووە کە بە هاوئاهەنگی لەگەڵ وەزارەتی ناوخۆ ئامادەکراوە".