لەتیف کەوگار، بەڕێوەبەری قوتابخانەکە دەڵێت، "ئەمساڵ نزیکەی ٢ تۆن هەنارمان فرۆشتووە، بە داهاتەکەی کە نزیکەی ٦٠٠ بۆ ٧٠٠ هەزار دینار بووە، توانیومانە کەموکوڕییەکانی قوتابخانەمان، پێداویستییەکان، هۆکارەکانی فێرکردن و پەڕاوگە بۆ قوتابخانەکەمان دابین بکەین. ئێمە لەم رووەشەوە کاریگەریمان هەبووە لەسەر قوتابخانەکانی دیکەش بۆ ئەوەی ئەوانیش وەکو هاندانێک، دەستبکەن بەوەی کە گرنگیی بە ژینگەی قوتابخانەکانیان بدەن، ئاو و هەوایەکی پاک و ژینگەیەکی جوان دروستبکەن".  نزیکەی ٨٠ % ـی رووبەری قوتابخانەکە بە ٣٠٠ درەختی جیاواز چێندراوە، لە نێویاندا زەیتوون، قۆخ، ترێ و هەنار هەن.   ستافی قوتابخانەکە وایانکردووە قوتابیان راستەوخۆ لەگەڵ ژینگە پەیوەندییان هەبێت و بۆ وانەی پراکتیکی، بە تایبەتی وانەی زانستەکان، سوود لە ژینگەی باخەکەیان وەردەگرن.   وەزیر عەلی، مامۆستای زانستەکان دەڵێت، "یاریدەدەرێکی باشە بۆ وانەکان، بەتایبەتی مامۆستای زانست کە خۆم مامۆستای زانستم. ئەمڕۆ وانەیەکمان هەبوو لەسەر گرنگیی ژینگە، پاراستنی و هەروەها هەوڵدان بۆ چاککردنی زیاتر. ئەم قوتابخانەیە، خۆشبەختانە هاوکارییەکی زۆری کردووین بۆ تێگەیاندنی قوتابیان بە شێوازێک کە من وانەکان دەڵێمەوە، دێمە ناو واقیعەکە و بەشێوەیەکی کردەیی وانەکەیان پێدەڵێم. "   دینە محەممەد، قوتابییەک دەڵێت، "ئێمە بەتایبەتی زانست، زانست لەناو کتێبەکەدا ئەو رووەکانەمان پێشاندەدات کە لە ناو باخەکەدا هەن. دێینە ناو باخەکەوە، هەمان رووەک دەبینین. هەر هەمان رووەک".  هەناری دەڤەری شارەزوور کە سنووری هەردوو پارێزگای هەڵەبجە و سلێمانی دەگرێتەوە بەنێوبانگە، لە نێوخۆ و دەرەوەی کوردستان خواستێکی زۆری لەسەرە. هاوکات ٢٦ جۆری جیاوازی هەنار لە ناوچەکەدا هەن کە (سازان، باوە کۆچەک، عەبابەیلێ و ساڵەخانی) لە بەنێوبانگترینیانن.  بە گوتەی بەڕێوەبەرایەتیی کشتوکاڵی هەڵەبجە، ساڵانی رابردوو، نزیکەی ٣٥ هەزار تۆن هەنار بەرهەمدەهات کە داهاتەکەی بە نزیکەی ١٠ ملیار دینار دەخەمڵێندرا، بەڵام ئەمساڵ کەمبارانی ئەو ژمارەیەی بۆ کەمتر لە ٢٥ هەزار تۆن دابەزاندووە.