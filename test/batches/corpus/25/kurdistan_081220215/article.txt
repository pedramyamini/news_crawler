سەرچاوەیەک لە بنکەی پۆلیسی ئازادی شاری کەرکووک، بە تۆڕی میدیایی رووداوی راگەیاند، "ھێزەکانمان ئاگادارکرانەوە  لە بوونی ئاڵایەکی داعش کە لەسەر ھەیکەلی قوتابخانەیەکی تەواونەکراو لە نێوان گەڕەکانی لەتیف ئاوا و رەشید ئاوا لە سەنتەری شاری کەرکووک ھەڵکراوە، ئێمەش لایەنەکانی دیکەمان ئاگادارکردەوە و سەرقاڵی لێکۆلینەوەن".  ئەو سەرچاوەیە دەشڵێت، "ئاڵاکی داعش چاپکراو نییە و بەدەست دروستکراوە و ئامانج لێی ترساندنی خەڵکە و ئێستا ھێزەکانی ھەواڵگریی کەرکووک و لیوای تایبەتی ٦١ لە شوێنی رووداوەکەن و لێکۆلینەوە دەکەن".  هەڵکردنی ئەو ئاڵایە لە کاتێکدایە نزیکەی دوو هەفتەیە چەکدارانی داعش هێرشەکانیان زیادیان کردووە بە تایبەت بۆ سەر هێزەکانی پێشمەرگە کە بەهۆیەوە لەو ماوەدا ٢٢ پێشمەرگە و سێ هاونیشتمانی شەهید بوون.