نەبەز عەبدولحەمید لە کاتی بەشداریکردن لە بوولتەنی کاژێر ١٣: ٠٠ ـی تەلەڤزیۆنی رووداو ئاماژە بەوە دا، قوربانییەکان کەسانی بیانیشیان تێدایە کە یەکێکیان خەڵکی تورکیا و کەسێکی دیکەش خەڵکی فیلیپینە.  بە گوتەی نەبەز عەبدولحەمید، قوربانییەکان ژن، پیاو و منداڵی تێدایە و تیمەکانی بەرگریی شارستانی و لایەنە پەیوەندیدارەکان سەرقاڵی دۆزینەوەیانن.  لە بەشێکی دیکەی قسەکانیدا ئاماژەی بەوە دا، زۆرترین زیان و قوربانی لە سنووری ناحیەی دارەتوو و قوشتەپە بووە، ئەوەش بەهۆی ئەوەی کە لەو ناوچانە بارانی زیاتر باریوە.  وەزیری شارەوانی، پارێزگار و قایمقامی هەولێر سەردانی چەند گەڕەکێکیان کردووە، نەبەز عەبدولحەمید لەو بارەوە دەڵێت، لە سنووری ناحیەی شەمامک، گردجووتیار، بەحرکە و کورانی نوێ لافاو هەبوو، بەڵام زیانی زۆر نەبووە.  دوایین جار کە لافاوی هەولێر زیانی گیانی لێکەوتەوە لە ساڵی ٢٠١٨ بوو، ئەو کات منداڵێک لە گەڕەکی نەورۆز گیانی لەدەستدا.  شەوی رابردوو بەهۆی زۆریی بارانبارینەوە لە بەشێک لە گەڕەک و ناحیەکانی سەر بە پارێزگای هەولێر لافاو دروستبوو، بە گوتەی نەبەز عەبدولحەمید، قایمقامی هەولێر، بەهۆی لافاوەکەوە ١١ کەس گیانیان لەدەستداوە.  فازڵ ئیبراهیم، بەڕێوەبەری كەشناسیی هەرێمی كوردستان لە کاتی بەشداریکردن لە بوولتەنی کاژێر ١٣: ٠٠ ـی تەلەڤزیۆنی رووداو رایگەیاند، "ئێمە لە قۆناخی سەرەتای شەپۆڵی بارانبارینداین، رۆژی دووشەممە قۆناخی دووەمی شەپۆلەكە دەستپێدەكاتەوە و تا پێنجشەممە بەردەوام دەبێت".   هەروەها بەڕێوەبەری ناحیەی قوشتەپە بە تۆڕی میدیایی رووداوی راگەیاند، بەهۆی لافاوەوە لە ناحیەکە ٢٠٠ ئۆتۆمبێل، ١٠٠ ماڵ و ٦٠ دووکان زیانیان بەرکەوتووە.