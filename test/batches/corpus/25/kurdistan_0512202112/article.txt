دەستەی سەرۆکایەتیی پەرلەمانی کوردستان بانگهێشتنامەیەکی ئاراستەی پەرلەمانتاران کردووە و نووسیویەتی: "به‌پێی حوكمی مادده‌ی (٥) و بڕگه‌ی (یه‌كه‌م) له مادده‌ی (١٦) و بڕگه‌ی (سێیه‌م) له مادده‌ی (١٨) و بڕگه‌كانی (یه‌كه‌م و دووه‌م و سێیه‌م و چواره‌م و پێنجه‌م) له مادده‌ی (٢٠) و مادده‌كانی (٤٧، ٤٨) و بڕگەی (یەكەم) لە ماددەی (٥٢) و ماددەكانی (٥٤، ٥٥، ٥٦، ٥٧) له په‌یڕه‌وی ناوخۆی په‌رله‌مانی كوردستان - عێراق، ده‌سته‌ی سه‌رۆكایه‌تیی په‌رله‌مان بڕیاریدا به‌رنامه‌ی كاری دانیشتنی ژماره (١٠)ی ئاسایی خولی پاییزەی ساڵی سێیەم له خولی پێنجه‌می هه‌ڵبژاردنی په‌رله‌مان، له كاژێر ١٢: ٠٠ی پێشنیوه‌ڕۆی رۆژی سێشەممە رێكکه‌وتی ٠٧ - ١٢ - ٢٠٢١ به‌مشێوه‌یه بێت:  یەكەم: بەبۆنەی یادی ١٠ ساڵەی كۆچیدوایی دۆستی كورد، خاتوو دانیال میتران، بڕگەی یەكەمی بەرنامەی كار بەم شێوەیەی خوارەوە دەبێت.  ١ - بەخێرهێنان و وتەی سەرۆكی پەرلەمان. بەبۆنەی ئامادەبوونی (جیلبەرت میتران)، كوڕی دۆستی كورد (دانیال میتران).  ٢ - وتەی (جیلبەرت میتران).  دووەم: خوێندنه‌وه‌ی دووه‌م بۆ پڕۆژەیاسای (سەرپەرشتیكردنی پڕۆژەكانی كشتوكاڵی لە هەرێمی كوردستان - عێڕاق)، به‌پێی حوكمی مادده‌كانی (٨٧، ٨٨، ٨٩) له په‌یڕه‌وی ناوخۆی په‌رله‌مانی كوردستان.  سێیەم: دەستلەكاركێشانەوەی ئەندامی پەرلەمان بەڕێز (سیروان فه‌ره‌ج محه‌مه‌د) لە ئەندامیەتیی (لیژنەی پەیوندییەكان و رەوەندی كوردستانی)، بەپێی حوكمی ماددەی (٢٨) لە پەیڕەوی ناوخۆی پەرلەمانی كوردستان.  چوارەم: خستنەڕووی بەدواداچوون و راسپاردەی هەردوو لیژنەی (كاروباری پێشمەرگە) و لیژنەی (ناوچە كوردستانییەكانی دەرەوەی هەرێم)، سەبارەت بە هێرشەكانی رێکخراوى تیرۆریستیى دەوڵەتى ئیسلامى لە عێراق و شام، ناسراو بە (داعش) بۆ سەر سەنگەرەكانی پێشمەرگە.  پێنجەم: خوێندنه‌وه‌ی دووه‌م بۆ پڕۆژەیاسای (هەمواری یاسای وەزارەتی دارایی و ئابووری لە هەرێمی كوردستان - عێراق)، به‌پێی حوكمی مادده‌كانی (٨٧، ٨٨، ٨٩) له په‌یڕه‌وی ناوخۆی په‌رله‌مانی كوردستان.  شەشەم: خستنەڕووی بەدواداچوونی لیژنەی (دارایی و كاروباری ئابووری)، سەبارەت بە داهاتەكانی هەرێمی كوردستان.  بەهمەن کاکە عەبدوڵڵا، پەرلەمانتاری فراکسیۆنی پارتی بە رووداوی راگەیاند، میوانداریکردنی جیلبەرت میتران، وەکو رێز و پێزانینێکی پەرلەمانی کوردستانە، بۆ ئەو هەموو خزمەتەی کە دایک و باوکی و فەرەنسا لە ٣٠ ساڵی رابردوودا پێشکێشی گەلی کوردستانیان کردووە.