بە گوێرەی راگەیێندراوێکی فەرمی کە لە هەژماری سەرۆکایەتی فەرمانگەی بەرەنگاربوونەوەی تیرۆری سەر بە بەڕێوەبەرایەتیی گشتیی ئاسایشی تورکیا لە تۆڕە کۆمەڵایەتییەکان بڵاوکراوەتەوە، هەدەپە کاژێر ١١: ٠٠ی رۆژی ١٢ - ١٢ - ٢٠٢١ لە ناوچەی کوچوکچەکمەجەی ئیستەنبووڵ چوارەمین کۆنگرەی ئاسایی رێکخستنەکانی ئەنجامداوە.   لە کاژێر ٠٨: ٠٠ی بەیانییەوە تیمەکانی سەر بە بەڕێوەبەرایەتیی گشتیی ئاسایشی ئیستەنبووڵ بۆ پاراستنی ئاسایشی کۆنگرەکە رێوشوێنی پێویستیان گرتووەتەبەر.   لە راگەیێندراوەکەدا ئاماژە بەوەدراوە، دوای دەستنیشانکردنی ئەوەی کە لە نێو هۆڵی کۆنگرەکەدا درووشم بۆ ئۆجەلان و سروودی رێکخراوەیی گوتراوەتەوە، لە داواکاری گشتیی سکاڵایان دژی هەدەپە تۆمارکردووە و لەو چوارچێوەیەدا لێکۆڵینەوە لە کۆنگرەی ئیستەنبووڵی هەدەپە دەستیپێکردووە.  ئیستەنبووڵ گەورەترین شاری تورکیایە و بە ناوەندی ئابووریی ئەو وڵاتە هەژمار دەکرێت.   نزیکەی پێنج ملیۆن کورد لە ئیستەنبووڵ دەژین. لەو ژمارەیە زیاتر لە دوو ملیۆن کەس مافی دەنگدانیان هەیە کە بەشی هەرە زۆریان دەنگ بە هەدەپە دەدەن. لە ٣١ی ئاداری ٢٠١٩ و دوای ٢٥ ساڵ لە بەڕێوەبردنی لەلایەن ئاکپارتی، بە پاڵپشتی دەنگی کورد، بەڕێوەبردنی شارەکە کەوتە دەست جەهەپە.