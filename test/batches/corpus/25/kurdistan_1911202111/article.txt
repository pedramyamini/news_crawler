بەپێی راگەیێندراوێکی فەرمانگەی میدیا و زانیاریی حکومەتی هەرێمی کوردستان کە ئەمڕۆ هەینی ١٩ - ١١ - ٢٠٢١ بڵاوکراوەتەوە، پڕۆژەکە لە دووبەش پێکدێت.  وه‌رگری سه‌ره‌كیی ئاو كه ئه‌مانه‌ی خواره‌وه له‌خۆ ده‌گرێت:  - حه‌وزێكی هەزار و ٥٠٠ مەتر چوارگۆشە.  - ژوورێكی تایبه‌ت به ماتۆڕ.  - هێڵێكی گواستنه‌وه له نێوان هه‌ردوو به‌ش به تیره‌ی ٢٠ ئینج و درێژی دوو هەزار و ٣٠٠ مەتر، کە بەكاردێت بۆ گواستنه‌وه‌ی ئاو له وه‌رگره‌وه بۆ به‌شی پاككه‌ره‌وه.  به‌شی پاككه‌ره‌وه‌ی ئاو کە به‌مشێوه‌یه كارده‌كات:  - دوای ئه‌وه‌ی ئاوه‌كه به رێگه‌ی بۆڕیی گواستنه‌وه وه‌رده‌گیرێت، ده‌چێته حه‌وزێكی تایبه‌ت كه به مه‌به‌ستی نیشتاندنی هەزار مەتری چوارگۆشه ئاو دروستكراوه، ئینجا ده‌چێته ژووری ماتۆڕ و به هێڵێكی ٥٠ سانتیمەتری ده‌به‌سترێته‌وه به یه‌كه‌ی سه‌ره‌كیی پاككردنه‌وه‌ی ئاوه‌كه.  - یه‌كه‌ی سه‌ره‌كیی پاككردنه‌وه‌ی ئاوه‌كەش له دوو به‌ش پێكدێت:  - به‌شێكی سانت فیلته‌رە کە پاشماوه و خڵته و لیكی ئاوه‌كه كه‌مده‌كاته‌وە.  - به‌شه‌كه‌ی دیکەش كاربۆن فیلته‌رە، كه بۆن و تام و رەنگی ئاوه‌كه ناهێڵێت و پاكی ده‌كاته‌وه.  هەر لە پڕۆژەکەدا به‌رله‌وه‌ی ئاوە پاككراوه‌کە بدرێته هاونیشتمانییان، پێویستە به ژووری تایبه‌ت به پشكنینی كیمیایی تێپه‌ڕێت و دوای پشكنینه‌كه دەکرێتە حه‌وزێكی دوو هەزار مەتر چوارگۆشەوە و له‌وێشه‌وه ده‌درێته هاونیشتمانییان.  لە سنووری قەزای دەربەندیخان لە پارێزگای سلێمانی، ١٢ هەزار هاوبەشی ئاو هەن. ماوەی چەند ساڵێکە کێشە لە ئاوی خواردنەوەی قەزاکەدا هەیە.  ئەمڕۆ هەینی ١٩ - ١١ - ٢٠٢١، ئاری ئەحمەد، بەڕێوەبەری گشتیی ئاو و ئاوەڕۆی هەرێمی کوردستان بە تۆڕی میدیایی رووداوی گوت، نەخشەی دارایی بۆ پڕۆژەکە دیاریکراوە و بڕی ئەو پارەیەی بۆی تەرخانکراوە ١.٣ ملیۆن دۆلار و ملیار و نیوێک دینارە، کە بەپێی کارەکە بەشبەش خەرج دەکرێت.  سەبارەت بەوەی کەی دەستبەکارکردن دەکرێتەوە لە پڕۆژەکەدا، ئاری ئەحمەد گوتی، بەڵێندەر ئاگادارکراوەتەوە، ئەویش ستافێکی لەگەڵدایە کە لە دەرەوەی وڵاتن و چاوەڕانی گەڕانەوەی ئەوان دەکات و گوتی: "بەدڵنیاییەوە لە ماوەیەکی نزیکدا دەستبەکارەکە دەکرێتەوە و کێشەی ئاوی دەربەندیخان چارەسەردەکرێت".