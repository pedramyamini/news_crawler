رێباز ئەحمەد، خاوەنی دووکانی جوانکارییە لە قەیسەریی کەرکووک، بە تۆڕی میدیایی رووداوی راگەیاند، "چەند چەکدارێک بەناوی کۆمپانیای ئەمنی ماوەی چەند مانگێکە لە قەیسەریی کەرکووک پارە لە دووکاندارەکان وەردەگرن و پێمان دەڵێن ئێمە رێگرین لە دزی و سووتانی دووکانەکان و رێگە پێدانی فەرماندەی ئۆپەراسیۆنە هاوبەشەکانمان هەیە. "   رووداو پەیوەندی بە ئۆپەراسیۆنە هاوبەشەکانەوە کرد بۆ زانیاریی زیاتر لەسەر ئەو کۆمپانیایە کە ئایا رێگەپێدانی ئەوانیان هەیە، بەڵام بەردەست نەبوون بۆ لێدوان.  قەیسەریی کەرکووک کە نزیکەی ١٢٠ دووکانی تێدایە، دەکەوێتە چەقی شاری کەرکووک و لە سنووری بنکەی پۆلیسی ئازادییە، بەردەوام هێزی پۆلیس لەو سنوورە بە دووکاندارەکانیان گوتووە "ئێمە کارمان بە پاراستنی قەیسەری نییە. "  خاوەنی کۆمپانیاکە لە پێکهاتەی عەرەبە و رەتیکردەوە قسە بۆ رووداو بکات، تەنیا گوتی "ئێمە مۆڵەتی راکان سەعید، پارێزگاری کەرکووک بە وەکالەتمان هەیە. "  ئەنجام سادق، دووکانی زێڕینگەری لە بازاڕی قەیسەری هەیە، بە گوتەی ئەو دووکاندارە "ئەو بەناو کۆمپانیایە پشتی بە لایەنێکی چەکدار بەستووە، چوار پاسەوانی لە قەیسەری بەسەرماندا سەپاندووە کە دەبێ کاژێر ٠٨: ٠٠ ـی ئێوارە دووکان دابخەین و کاژێر حەوتی بەیانی قەیسەری بکەینەوە، داوا دەکەین دەستەی دەستپاکی کەرکووک و لایەنە سیاسییەکان لەسەر ئەم بابەتە بێن بە دەنگمانەوە. "