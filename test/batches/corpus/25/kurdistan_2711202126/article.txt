رۆژی شەممە ٢٧ - ١١ - ٢٠٢١ دەرباز کۆسرەت رەسوول، کارگێڕی مەکتەبی سیاسیی یەکێتیی نیشتمانیی کوردستان لە کۆیە بەشداری لە پرسەی عەمید موراد کانی کوردەیی کرد.   بەپێی راگەیێنراوێکی نووسینگەی دەرباز کۆسرەت رەسوول لە کاتی بەشدارییکردن لە پرسەکەدا دەرباز کۆسرەت رەسوول پرسە و سەرەخۆشی خۆی ئاراستەی خانەوادەی موراد کانی کوردەیی کرد.  سەبارەت بە تێبینی و سەرنجەکانی سەر رووداوەکە دەرباز کۆسرەت رەسوول رایگەیاند "بۆ لابردنی تەموومژ لەسەر رووداوەکە و دەرکەوتنی راستییەکان، هیواخوازین لیژنەیەکی لێکۆڵینەوەی تایبەتمەند پێکبهێنرێت و رێکارە یاساییەکان بگیرێتە بەر. "  ئێوارەی رۆژی پێنجشەممە ٢٥ی نۆڤێمبەری ٢٠٢١ موراد عەبدولڕەحمان عەوڵا، ناسراو بە موراد کانی کوردەیی و دوو لە پاسەوانەکانی بە ناوەکانی خۆشناو وەیسی و هاوکار نازم، لە نێو سەنتەری شاری رانیەوە لەلایەن هێزێکەوە تەقەیان لێکرا و بە هۆیەوە گیانیان لەدەستدا.  رۆژی هەینی تەرمی موراد کانی کوردەیی لە گۆڕستانی شەهیدان لە کۆیە بەخاکسپێردرا و بنەماڵەکەشی راگەیێندراوێکیان لە بارەی رووداوەکە بڵاوکردەوە.  لە راگەیێندراوی بنەماڵەکەیدا هاتووە: "عەمید (موراد عەبدولڕەحمان عەوڵا) ناسراو بە (موراد کانی کوردەیی) و دوو لە پاسەوانەکانی بە ناوەکانی (خۆشناو وەیسی و هاوکار نازم) لە کردەوەیەکی تیرۆریستی و ترسنۆکانەدا و بە پیلانێکی هاوبەش و نەخشە بۆ داڕێژراوی دوو دەزگای ئەمنی یەکێتیی نیشتیمانیی کوردستان، بەشێوەیەکی زۆر نامرۆڤانە شەهیدکران و پاسەوانێکیشی بەناوی (سەرکار فاخیر) بریندارکراوە. یەکێک لە هاوڕێکانیشی بەناوی (فرسەت قادر ئەحمەد) فرێندراوە و تائێستا چارەنووسی نادیارە".  ئەنجوومەنی ئاسایشی هەرێمی کوردستان روونکردنەوەیەکی لەبارەی رووبەڕووبوونەوەی هێزە ئەمنییەکان و موراد کانی کوردەیی بڵاوکردەوە و دەڵێت، لەکاتی جێبەجێکردنی بڕیاری دەستگیرکردنی، موراد کانی کوردەیی و پاسەوانەکانی رووبەڕووی هێزێکی ئەمنیی "فەرمی" دەبنەوە. بەهۆیەوە کارمەندێک دەکوژن و سێ کەسیش بریندار دەکەن. هاوکات خۆی و دوو پاسەوانی "دەکوژرێن. "