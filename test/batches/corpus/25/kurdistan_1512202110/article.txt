پێشڕەو کەمال، جێگری بەڕێوەبەری گشتیی ئاوەدانکردنەوە و نیشتەجێکردنی سلێمانی بە رادیۆی رووداوی راگەیاند، "زۆر گرنگ بوو کە سندووقی نیشتەجێبوون دروستبکرایە. بەو شێوەیە دەتوانرا بەشی زۆری کێشەی کرێنشینان چارەسەر بکرێت. کاتێک یەکەکانی نیشتەجێبوون تەواو دەبن، حکومەت بڕێکی کەم کرێ لە خەڵک وەردەگرێت کە تێچووی پرۆژەکەیە".  بە گوتەی جێگری بەڕێوەبەری گشتیی ئاوەدانکردنەوە و نیشتەجێکردنی سلێمانی، مانگانە ئەو پارەیەی لە کرێنشینانی ناو یەکەکان وەردەگیرێت دەچێتە سندووقی نیشتەجێبوونەوە، بەو پارەیە دەتوانرێت کێشە و گرفتی ئەو یەکانەی نیشتەجێبوونی پێ تەواو بکرێت، کەچی سندووقەکە دروست نەکرا.  بەرهەم سەردار، سەرۆکی کۆمەڵەی کرێنشینانی کوردستانیش گوتی، "ئێستایش دەست بە دروستکردنی سندووقی نیشتەجێبوون بکرێت هێشتا درەنگ نییە، زۆربەی کێشەکانی کرێنشینان چارەسەر دەکات".  سەرۆکی کۆمەڵەی کرێنشینانی کوردستان ئاماژەی بەوەش دا، "وەبەرهێنەری وا هەیە ئامادەیە بە دوو دەفتەر دۆلار شوقەی ١٠٠ مەتری بە هەموو خزمەتگوزارییەکەوە بۆ کرێنشینان دروست بکات، بەڵام شوێنی بۆ دابین ناکرێت. تاوەکو کلیلەکەش رادەست دەکات پێنج هەزار دۆلار وەردەگرێت، ئیدی ماوەکەی بە قیستی مانگانەی ١٠٠ دۆلار وەردەگرێت. دوو ساڵە بە هەموو بەرپرسانی گوتووە، کەس ئاوڕیان لێ ناداتەوە".  ساڵی ٢٠٠٨ لە پەرلەمانی کوردستان یاسای ژمارە حەوت بۆ کرێنشینان دەرچوو، بۆئەوەی پرسی کرێنشینان رێکبخرێت و کێشەکەیان چارەسەر بکرێت.  پێشڕەو کەمال باسی لەوەش کرد، "ئەم یاسایە زۆر باشە و لە خزمەتی خەڵکی هەرێمی کوردستاندایە. بەو شێوەیەش دەرکراوە کە لەگەڵ گیرفان و گوزەرانی خەڵکدا بگونجێت. کێشەکە لەوێوە دەستیپێکرد کە وەزارەتە پەیوەندیدارەکان، بەتایبەت وەزارەتی شارەوانی، وەکو پێویست بۆ جێبەجێکردنی نەهاتنە پێشەوە بۆئەوەی شوێنێکی گونجاو تەرخان بکەن".  بەرهەم سەردار ئەوەی خستەڕوو، "لە هەرێمی کوردستاندا ١٧ ملیار دۆلار لە بواری نیشتەجێبووندا خەج کراوە کە ١١ ملیاری لە هەولێر، سێ ملیاری لە سلێمانی و دوو ملیاری لە دهۆک بووە، کەچی نەتوانراوە قەیرانی کرێنشینان چارەسەر بکرێت. زەویی زۆر باش بە وەبەرهێنان دەدرێت کە بەرپرسیان لەپشتە، بەڵام زەویی خراپ بۆ کرێنشینان تەرخان دەکرێت".  لە ساڵی ٢٠١١ وە تاوەکو ساڵی ٢٠١٤ لە سلێمانی، بە کۆی گشتی ٥٩٠٤ یەکە خراونەتە بواری جێبەجێکردنەوە. لەو ژمارەیەش هەزار و ١٨ یەکەیان تەواوبوون. ساڵی ٢٠١٢ بڕی ١٠٧ ملیار دینار بۆ دروستکردنی ٢١٤٨ یەکە لە سلێمانی تەرخانکرا. پرۆژە هەیە لە پێنجوێن ٩٨ % ی تەواو بووە.  پێشڕەو کەمال، جێگری بەڕێوەبەری گشتیی ئاوەدانکردنەوە و نیشتەجێکردنی سلێمانی گوتی، "بە بۆچوونی من، ئەوەی وەبەرهێنان لەم چەند ساڵەدا کردوویەتی، تەنیا بەڵێندەرایەتیی کردووە. پارەیەکی زۆری خستووەتە سەر ئەو پارانەی کە بەڵێندەر و وەبەرهێنەکان هەیانە و هەڵیتۆقاندوون. هیچ سوودێکی بە خەڵکی کەمدەرامەت نەگەیاندووە".  بەپێی ئاماری کۆمەڵەی کرێنشینانی کوردستان، لە هەرێمی کوردستاندا نزیکەی ٢٠٠ هەزار کرێنشین هەن. کە ٣٤ هەزار کرێنشینیان لە سلێمانین.