بژار مستەفا، بەڕێوەبەری نووسینگەی بەرەنگاربوونەوەی تووندوتیژی دژی ئافرەتان لە سۆران بە تۆڕی میدیایی رووداوی راگەیاند: "کاژێر ٠٩: ٠٠ی شەوی هەینی ١٧ - ١٢ - ٢٠٢١ لە لایەن نەخۆشخانەی فریاکەوتنی سۆران ئاگادارکراونەتەوە کە تەرمی کچێک گەیێندراوەتە نەخۆشخانە".  بژار مستەفا گوتی: "دوای گەیشتنی تیمەکانمان و لێکۆڵینەوە لە رووداوەکە دەرکەوت کچەکە تەمەنی ١٧ ساڵانە و ناوی (ھ. م. ص)ە. دانیشتووی گەڕەکی ٢٦ی گوڵان بووە. شوێنەواری گوللەیەکی دەمانچە بە جەستەیەوە بووە".  سەبارەت بەوەی، کە کچەکە خۆی کوشتووە یان کوژراوە. بژار مستەفا گوتی: "بە گوتەی کەسوکاری و لێکۆڵینەوە سەرەتاییەکانی پۆلیس کچەکە لە هەورەبانی ماڵەکەیاندا، بە دەمانچە خۆی کوشتتوە، بەڵام بۆ دڵنیایی زیاتر تەرمی کچە رەوانەی پزیشکی دادی هەولێر کراوە".  بەپێی ئاماری بەڕێوبەرایەتیی گشتیی بەرەنگاربوونەوەی تووندوتیژیی دژی ژنان، لە ١٠ مانگی یەکەمی ئەمساڵدا لە هەرێمی کوردستان ١٨ ژن کوژراون و ٥١ی ژنیش خۆیان کوشتووە.