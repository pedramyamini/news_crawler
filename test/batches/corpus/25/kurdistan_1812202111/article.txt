ئەفسەرێکی بەرگریی شارستانیی هەولێر بە رووداوی راگەیاند، یەکێک لە ژوورەکانی ئەنجوومەنی دادوەریی هەرێمی کوردستان ئاگری گرتووە و دوای ئاگادارکردنەوەیان چوونەتە شوێنی رووداوەکە و توانیویانە بە ماوەیەکی کەم کۆنترۆڵی بکەن، ژوورەکەش ئۆفیسی یەکێک لە دادوەرەکان بووە.  بە گوتەی ئەو ئەفسەرە لە بەرگریی شارستانیی هەولێر، بە نزیکەیی نیوەی ئۆفیسەکە سووتاوە و هێشتا هۆکاری ئاگرکەوتنەوەکە نازانن و دەست بە لێکۆڵینەوە دەکەن. هەروەها ئاماژەی بەوەش کرد کە ژوورەکانی دیکەی ئەنجوومەنی دادوەری هیچ زیانێکیان بەرنەکەوتووە و ئاگرەکە تەنیا لە ئۆفیسی ئەو دادوەرە بووە.  بڕیارە لیژنەیەک بۆ لێکۆڵینەوە لە هۆکاری ئاگرەکە پێکبهێندرێت بۆئەوەی بزانرێت رووداوەکە چۆن روویداوە و زەرەر و زیانەکان چی بوون.