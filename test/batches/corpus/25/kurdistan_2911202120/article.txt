شەوی شەممە ٢٠٢١/١١/٢٧ چەکدارانی داعش لە ناوچەی تەپی تەڵان لە سنووری کوڵەجۆ هێرشیانکردە سەر هێزەکانی پێشمەرگە، لەکاتی بەهاناوەچوونی پێشمەرگەکانیش، بۆمبێکی چێندراو بە ئۆتۆمبێلێکی پێشمەرگەدا تەقییەوە و بەهۆیەوە پێنج پێشمەرگە شەهیدبوون و پێنجی دیکەش برینداربوون.   جەبار یاوەر، ئەمینداری گشتیی وەزارەتی پێشمەرگە بە رادیۆی رووداوی راگەیاند: "دەتوانم بڵێم هەموو جارێک کە داعش دێن پەلاماری هێزەکانی پێشمەرگە دەدەن، لەژێر دەسەڵاتی هێزەکانی سوپای عێراقەوە دێن. دوای ئەوەی کارەکەیشیان دەکەن هەر بۆ ئەو ناوچانەی ژێر دەسەڵاتی سوپای عێراق دەگەڕێنەوە، چونکە هێزەکانی سوپای عێراق تەنیا ئەو ناوچانە دەپارێزن کە تێیاندا جێگیرن. "  پێشتر مەحموود سەنگاوی، فەرماندەی میحوەری گەرمەسێری پێشمەرگە بە تۆڕی میدیایی رووداوی راگەیاند، هۆکاری هێرشەکە "کەمتەرخەمیی ئێمەیە. مانگێکە ئاگادارمان کردوونەتەوە کە هێرش دەکرێتە سەریان. "  جەبار یاوەر گوتی: "ئەم پێشمەرگانە لەبەر دڵسۆزیی خۆیان، بۆ ئەوەی بچن بە هانای بریندارەکانەوە و گوێیان نەداوە بەوەی کە ئەو رێگەیەی دەچێت بۆ رەبیەکەی برادەرەکانیان خۆڵە و دەکرێت مینی تێدا دانرابێتەوە بۆیان. دەبوو بە پێ بڕۆیشتنایە یان بە ئامێری دۆزەرەوەی مین رێگەکەیان بپشکنیایە. ئەو کەمتەرخەمییەی کە دەگوترێت زیاتر ئەوە بووە. "  ئەمینداری گشتیی هێزەکانی پێشمەرگە ئاماژەی بەوە دا، پێش پەلاماری سوپای عێراق بۆ سەر هێزەکانی پێشمەرگە لە سەردەمی عەبادیدا، ئەو ناوچانە لەژێر دەسەڵاتی هێزەکانی پێشمەرگەدا بوون و هیچ تیرۆریستێک نەیاندەتوانی بێتە ئەو ناوچانە. دوای ئەوەی پێشمەرگە لەو ناوچانە نەما و کەوتنە ژێر دەسەڵاتی سوپای عێراق، بۆشاییەکی زۆر گەورە دروست بوو کە لە هەندێک شوێن پانتاییەکەی ٤٠ کیلۆمەتر دەبێت کە ئەو چەکدارانە دەتوان چەک و تەقەمەنییەکانیان بشارنەوە و مەشق بکەن. هۆکارێکی دیکەیش ئەوەیە کە هێزەکانی سوپای عێراق نەیانتوانیوە بە تەواوی ئەو ناوچانە کۆنترۆڵ بکەن کە لەژێر دەسەڵاتی خۆیاندان.  جەباریاوەر ئاشکرای کرد، لەبەر ئەوەی ئەو ناوچانە پێشتر لەژێر دەسەڵاتی داعشدا بوون ئێستایش پاشماوەی هەڵگری هزری داعش لەو شوێنانە ماون.   بڕیار وابوو مانگی حەوتی ئەمساڵ لیوا هاوبەشەکانی نێوان سوپای عێراق و پێشمەرگە دروست بکرێن بۆ ئەوەی بۆشاییەکانی نێوان پێشمەرگە و سوپای عێراق کۆنترۆڵ بکرێن.  جەبار یاوەر گوتی: "بەهۆی ئەوەی لەلایەن حکومەتی فیدراڵەوە فەرمانەکەیان دەرنەچووبوو و پێداویستییەکانیان لە مووچە و بودجە و چەک و تەقەمەنی دابین نەکرابوو، تاوەکو نزیکی مانگی ١١ دواکەوت. دوای ئەوەی کە فەرمانەکەیان دەرچوو، ئەو لیوایەی بەر هێزی پێشمەرگە دەکەوێت بە فەرمانێک گوازرایەوە سەر وەزارەتی بەرگریی عێراق. ئێستا لەناو بنکەکانی پێشمەرگەدا خەریکی مەشقکردنن و بڕیارە مانگی ١٢ بڕۆن لەگەڵ لیوایەکی سوپای عێراقدا تێکەڵ ببن و دیسانەوە مەشقیان پێبکرێت، ئینجا لە دوای مانگی یەکەوە بەسەر ئەو ناوچانەدا دابەش بکرێن کە رێککەوتنیان لەسەر کراوە. "