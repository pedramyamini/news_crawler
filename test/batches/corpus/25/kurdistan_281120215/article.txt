نێچیرڤان بارزانی، سەرۆکی هەرێمی کوردستان هیوای زوو چاکبوونەوەی بۆ پێشمەرگە بریندارەکانیش خواستووە کە پێنج کەسن.     وردەکاریی هێرشەکە و ناوی پێشمەرگە شەهید و بریندارەکان    سەرۆکی هەرێمی کوردستان لە پەیامەکەیدا رایگەیاندووە، "فراوانبوون و بەردەوامیی پەلامار و هێرشەكانی داعش، پەیامی جیددیی ترسناكن و هەڕەشە و مەترسییەكی راستەقینە لە ناوچەكە دەهێننە ئاراوە. بۆیە هاریكاری و هاوئاهەنگیی زیاتری نێوان پێشمەرگە و سوپای عێراق بە پشتیوانیی هێزەكانی هاوپەیمانیی نێودەوڵەتی، پێویستییەكی بەپەلەی هەنووكەیی و لەپێشینەیە. "    پەیامنێری رووداو لە گەرمیان لەبارەی هێرشەکە ئاماژەی بەوە کرد، سەرەتا داعش هێرشی کردووەتە سەر سەنگەری پێشمەرگە لە ناوچەی تەپی تەڵان لە سنووری کوڵەجۆ و چەند پێشمەرگەیەک برینداربوون. دواتریش لەکاتی بەهاناوەچوونی ئەو پێشمەرگانە، بۆمبێکی چێندراو بە ئۆتۆمبێلێکی پێشمەرگەدا دەتەقێتەوە کە شەش پێشمەرگەی لەنێودا بوو و پێنجیان شەهیدبوون. یەکێکیشیان بە برینداری رزگاری بووە.     سەرۆکی هەرێمی کوردستان لە پەیامەکەیدا داوای کردووە کە "میكانیزمی ئەو هاوئاهەنگییەی لەنێوان لایەنە پەیوەندیدارەكانی هەرێمی كوردستان و حكومەتی فیدراڵیی عێراقدا بە هاوبەشی و پشتیوانیی هێزەكانی هاوپەیمانیی نێودەوڵەتی كاراتر و فراوانتر بكرێت و پێكەوە بە هەموو هێز و توانایەكەوە بەرەنگاری تیرۆریستانی داعش و هەڕەشە و مەترسییەكانی ببینەوە. "  دەقی پەیامەکەی سەرۆکی هەرێمی کوردستان:   سەرەخۆشی و هاوخەمیی قووڵم پێشكەش بە خانەوادەی ئەو شەهیدە قارەمانانەی شەوی رابردوو دەكەم كە لە كاتی بەهانەوەچوونی هاوسەنگەرانی پێشمەرگەیاندا لە سنووری كوڵەجۆ، شەهید بوون و گیانیان بەخشی.  لە خوای مەزن داواكارم گیانیان بە بەزەیی و میهرەبانیی خۆی شاد بكات و سەبووری و ئارامی بە خانەوادە و كەسوكاری سەربەرزیان ببەخشێت. هیوای زووچاكبوونەوە بۆ پێشمەرگە بریندارەكان دەخوازم.  فراوانبوون و بەردەوامیی پەلامار و هێرشەكانی داعش، پەیامی جددیی ترسناكن و هەڕەشە و مەترسییەكی ڕاستەقینە لە ناوچەكە دەهێنێتەوە ئاراوە. بۆیە هاریكاری و هەماهەنگیی زیاتری نێوان پێشمەرگە و سوپای عێراق بە پشتیوانیی هێزەكانی هاوپەیمانیی نێودەوڵەتی، پێویستییەكی بەپەلەی هەنووكەیی و لەپێشینەیە.  داوا دەكەین میكانیزمی ئەو هەماهەنگییە لەنێوان لایەنە پەیوەندارەكانی هەرێمی كوردستان و حكوومەتی فیدراڵی عێراقدا بە هاوبەشی و پشتیوانیی هێزەكانی هاوپەیمانیی نێودەوڵەتی كاراتر و فراونتر بكرێت و پێكەوە بە هەموو هێز و توانایەكەوە بەرەنگاری تیرۆرستانی داعش و هەڕەشە و مەترسییەكانی ببینەوە.