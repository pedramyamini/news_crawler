مام دەروێش، دانیشتووی گوندی لهێبان بە رووداوی راگەیاند "وتیان راوەستن تا کاژێر ٢ رێککەوتن کراوە و لە کۆبوونەوەن و بڕیارە هێز بێت، هەر چاوەڕێ بووین هەتا مەغریب، بەڵام کەس نەهات. کاژێر ٤: ٣٠ تەلەفۆنیان کردو گوتیان وەڵا کاکە دیسان ٣٥ داعش لە چیا هاتنە خوارەوە نازانم هەر نەگەڕابوونەوە یان چ! "  عەلی مام دەروێش، دانیشتووی گوند دەڵێت "گەلێک هاوارمان کرد حکومەتی هەرێمی کوردستان بگاتە فریامان و پێشمەرگە بنێرێت هەتا کار لە کار نەترازایە و چۆڵی نەکەین. گوتمان هەتا ئێوارە نەیێن چۆڵی دەکەی ئێستاش چۆڵمان کرد و پڕی داعش بووە.  زووتریش گوتمان دەبێتە هێلانەی داعش و تا پێشمەرگە نەگەڕێتەوە کەس ناوێرێت بگەڕێتەوە گوند. "  ٦٥ بنەماڵە لە گوندی لهێبان دادەنیشن کە هەموویان بەهۆی هێرشی داعش گوندەکەیان چۆڵ کرد و زۆربەیان هاتوونەتە هەولێر و دیبەگە، دانیشتوانی گوندەکە دەڵێن، لە کاتی شەڕەکە داعش نەهاتووەتە ئەم گوندە، بەڵام ئێستا بە هۆی ئەو بۆشاییە ئەمنییە کە هەیە لە ماوەی دوو مانگدا ئەمە سێیەم جارە داعش هێرش دەکاتە سەر ئەم ناوچەیە.  شەوی شەممە تا بەرە بەیانی رۆژی یەکشەممە زیاتر لە شەش کاژێر شەڕ و پێکدادان لە نێوان خەڵکی گوندەکە و چەکدارانی داعش روویدا  و بەرگریان لە گوندەکە کرد، بەڵام بەهۆی تەواوبوونی چەک و تەقەمەنی و هاتنی چەکداری زیاتر، خەڵکی لهێبان ناچاربوون گوندە چۆڵ بکەن، بەڵام هێشتاش بەشێکیان بە تەواوی دڵیان لە گوندەکەیان نەبووەتەوە و چاودێری دەکەن.  یەکێک لە دانیشتووانی گوندەکە دەڵێت " ئێستا من بەرامبەر گوندەکەی خۆم ئاخ هەڵدەکێشم و باوکم و برایەکانم گوتیان بەس وەرە بەڵام من گوتم ئیلا دەبێت لەو گوندە شەهید بم، بمرم باشرە نەک ئەوەی غەدرم لێبکرێت. "  لهێبان دەکەوێتە بۆشایی ئەمنی نێوان پێشمەرگە و سوپای عێراق لە دامێنی چیای قەرەچووخ بە ئاراستەی سەرگەڕانی کەرکووک. لهێبان بووە حەوتەمین گوندی ناوچەکە کە بەهۆی ئەو بۆشاییە ئەمنییەوە بە تەواوی چۆڵکراون.