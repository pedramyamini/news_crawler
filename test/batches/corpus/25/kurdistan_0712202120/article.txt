بیلال عەباس، خاوەنی نووسینگەی ئاوێسەر بۆ کڕین و فرۆشتنی خانوو و زەوی لە پارێزگای هەڵەبجە بە رادیۆی رووداوی راگەیاند، "قەیرانی دارایی، شەڕی داعش، کۆرۆنا، زیادبوونی نرخی دۆلار بەرامبەر دینار و نەبوونی خزمەتگوزاری هۆکارن بۆ دابەزینی نرخی خانووبەرە لە هەڵەبجە. لەدوای ساڵی ٢٠١٤ وە ساڵ بە ساڵ نرخی خانووبەرە دابەزیوە و کڕین و فرۆشتنیش کەمبووەتەوە. ئێستا نرخ گەیشتووەتە کەمترین ئاست، ئەگەر ساڵی ٢٠١٤ خانوویەک بە ٤٠ هەزار دۆلار بووبێت، ئێستا ١٠ هەزار دۆلار ناکات".  عەلی بانیشاری، رۆژنامەڤان لە هەڵەبجە باسی لە کۆمەڵێک هۆکار کرد کە بازاڕی کەرتی خانووبەرەیان لە هەڵەبجە سست کردووە. ئەو دابەزینەی نرخی خانووبەرە لە هەڵەبجە هەیە لە هیچ پارێزگایەکی دیکە نییە. قەیرانی دارایی کاریگەریی لەسەر دابەزینی نرخی خانووبەرە هەبووە، بەڵام هەڵەبجە بە جۆرێک لە جۆرەکان لە شارەکانی دیکە جیاوازە. لە کەرتی ٥ی هەڵەبجە خانوو هەبووە کە پێشتر نرخەکەی ٢٥ هەزار دۆلار بووە، بەڵام ئێستا بە ٩٦٠٠ دۆلار فرۆشراوە.  ئەو رۆژنامەڤانە باسی لەوە کرد، نەبوونی هەلی کار هۆکارە بۆ ئەوەی خەڵک لە هەڵەبجە خانووەکانیان بە نرخی هەرزان بفرۆشن، دەشڵێت "لەگەڵ خاوەنی نووسینگەیەک قسەم کردووە و دەڵێت، ٥٠ خانوو بۆ فرۆشتن لەلای دانراون، بەڵام رۆژانە دوو - سێ کەس دەچن بۆ کڕین سەیری خانوو بکەن. ئەو دابەزینی نرخەی لە خانووبەرەی ناوەندی پارێزگای هەڵەبجەدا هەیە، لە ناحیەکانی دەوروبەری نییە. بۆ نموونە لە ناحیەی خورماڵ لەبەرئەوەی ناوچەیەکی گەشتیارییە و رێگەی هەورامانی لەسەرە، نرخەکەی لە هەڵەبجە گرانترە".  زانیار حەمەنووری، بەڕێوەبەری گشتیی وەبەرهێنانی هەڵەبجە ئاماژەی بەوە کرد، "کەمتەرخەمیی حکومەت لە بووژاندنەوەی هەڵەبجەدا هۆکارە بۆئەوەی نرخی خانووبەرە داببەزێت. ئەوەی دەگوترێت خزمەت هەر قسە و بەڵێنە، کە دەبێتە کردار کەس هاوکاری ئەم شارە نییە. تاوەکو ئێستا هەڵەبجە لە بودجەی گشتیی هەرێمی کوردستان بەشێکی بۆ جیا نەکراوەتەوە".  باس لەوە دەکرێت کە لە پارێزگای هەڵەبجە بەشێک لە خەڵک خانووەکانیان دەفرۆشن و دەچن لە شار و پارێزگاکانی دیکە نیشتەجێ دەبن. کوێستان ئەکرەم، سەرۆکی شارەوانیی ھەڵەبجە لەوبارەوە گوتی، "سەرەتای بەپارێزگابوونی هەڵەبجە خەڵک لە شارەکانی دیکەوە دەگەڕایەوە، بەڵام ئێستا بەشێکی دانیشتووانەکەی شارەکە جێدەهێڵن و دەچنە هەولێر، سلێمانی و کەلار. لەبەرئەوەی لەو شوێنانە هەلی کار و خزمەتگوزاری هەیە".  سەرۆکی شارەوانیی ھەڵەبجە ئاماژەی بەوە دا، خەڵکی هەڵەبجە لەو گلەییانەی دەیکەن هەقیانە، "راستە قەیرانی دارایی هەبوو، بەڵام خۆ ئێستا دۆخەکە زۆر باشە. لەدوای ئەوەی حکومەتی هەرێمی کوردستان دروستکرا، دەبوو حسابێکی تایبەتی بۆ هەڵەبجە بکردایە. بە ئێستایشەوە، ئەگەر ئەو حسابە تایبەتە بۆ هەڵەبجە نەکرێت، ئێمە لەڕووی ئاوەدانییەوە هەر لە دواوە دەبین و بەپ ارێزگاکانی دیکەدا ناگەین و ١٠ - ١٥ ساڵی دیکەیش هەر وا دەبین".  نەبوونی هەلی کار لە هەڵەبجەدا وایکردووە گەنج و دەرچووانی زانکۆ و پەیمانگەکان هەڵەبجە جێبهێڵن و رووبکەنە پارێزگاکانی دیکە. عەلی بانیشاری ئاماژە بەوە دەکات، "هەڵەبجە کۆمپانیا و کارگەیەکی وای تێدا نییە کە ژمارەیەکی زۆر هەلی کار بڕەخسێنێت. لە هەڵەبجە کارگەی زەیتی زەیتوون و دۆشاوی تەماتە هەن، بەڵام ئەوانە توانیویانە هەلی کار بۆ کەمتر لە ٥٠ کەس بڕەخسێنن. شوێنێکیش هەلی کاری تێدا نەبێت، بە کەڵکی ژیان نایەت".  بە گوتەی ئەو رۆژنامەڤانە، ئەگەر دەروازە سنوورییە نافەرمییەکانی شۆشمێ و سازان بکرێنە نێودەوڵەتی و پردی تووەقوت دروستبکرێت کە هەڵەبجە بە گەرمیانەوە دەبەستێتەوە و چەند کارگەیەکی تێدا دروستبکرێت و گرنگی بەو ناوچە گەشتیارییانە بدرێت کە لەوێ هەن، شارەکە دەبووژێتەوە.  سەرۆکی شارەوانیی ھەڵەبجە دەڵێت، "لە سنووری شارەوانییەکەی مندا نزیکەی ١١ پرۆژەی وەستاو هەن کە ئێستا چواریان وەگەڕ کەوتوون. زۆربەی ئەو کۆمپانیایانە لەسەر ئەو پرۆژانە قەرزار بوون و پارەیان بۆ خەرج نەکراوە. ئەو چوار پرۆژەیەش کە وەگەڕ کەوتوونەتەوە سولفەیەکی ٣٠٠ ملیۆن دینارییان بە پێنج قیست دەدەنێ.  لەڕووی کارگێڕی و رۆتینیاتەوە ئەوەندە عەزێتمان دەدەن کە بە تەواوەتی کارە کارگێڕییەکانمان وازلێهێناون. بۆ نموونە سولفەم بۆ کەسێک کردووە کە ٦٠ هەزار دۆلاری خەرج کردووە، چووەتە بانک پێیان گوتووە پارە نییە. ئەمانەیش هەمووی بێزارییە بۆ ئێمە".  پارێزگای هەڵەبجە پرۆژەکانی وەبەرهێنان تێیدا کەمە و تەنیا یەک پرۆژەی وەبەرهێنانی خانووبەرەی تێدایە کە زیاد لە ١٠ ساڵە هەمووی تەواو نەکراوە.  کوێستان ئەکرەم باسی لەوە کرد، "زەوی بۆ وەبەرهێنەران دابین دەکەم، بەڵام ئەو دێت سەیری لایەنی ئابوورییەکەی خۆی دەکات و دەڵێت، ئەگەر ئەو پرۆژەیە بکەم زیان دەکەم. بۆیە ئامادە نییە بێت لە هەڵەبجەدا پرۆژە دروستبکات. سێ ساڵە سێ زەویی باشم بۆ سێ وەبەرهێنەر دابین کردووە، لەبەرئەوەی کاریان نەکرد پێرێ گرێبەستەکانیانم هەڵوەشاندەوە. زۆربەی ئەوانەیشی دێن داوای زەوی دەکەن بۆ پێشانگەی ئۆتۆمبێلیانە. دەی من پێشانگەی ئۆتۆمبێلم بۆ چییە؟ من مۆڵێکی گەورەی هاوچەرخی جوانم دەوێت".  زانیار حەمەنووری، بەڕێوەبەری گشتیی وەبەرهێنانی هەڵەبجەش گوتی، "وەبەرهێن کەسێکە پارەکەی دەخاتە پرۆژەیەکەوە بۆئەوەی لە داهاتوودا پارەیەکی دەستبکەوێت و روو لە شوێنێک دەکات کە ئەو قازانجە بکات. نەبوونی خزمەتگوزاری و نەبووژانەوەی ژێرخانی ئابووریی هەڵەبجە وایکردووە وەبەرهێن نەوێرێت بێتە ئەم شارەوە. دەزانێت ئەگەر ئەو پرۆژەیە لە هەر شارێکی دیکەدا بکات، داهات و قازانجەکەی زۆر لەوە زیاتر دەبێت کە لێرە بیکات".