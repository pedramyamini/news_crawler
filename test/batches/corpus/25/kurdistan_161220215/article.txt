فەردین ئولفەتی، سەرۆکی بەڕێوەبەرایەتیی ژیانی ئاژەڵانی ژینگەی کرماشان دەڵێت: "ئەو پڵینگە شەوی ١٥ - ١٢ - ٢٠٢١ لە ناوچەکانی نزیک شاری سەحنە خۆی لە ئۆتۆمبێڵی خەڵک نزیک کردووەتەوە و دوای ئەوە بۆ سرووشت گەڕاوەتەوە، ئەمە یەکەمجارە لە ناوچەی رۆژهەڵاتی پارێزگای کرماشاندا پڵینگ دەردەکەوێت. "  ڤیدیۆیەک لە تۆڕە کۆمەڵایەتییەکان بڵاوبووەتەوە دەردەکەوێت پڵینگەکە دەچێتە سەر ئۆتۆمبێلێک و سەرنشینی ئۆتۆمبێلەکەش وێنەی گرتووە.  لەماوەی سێ هەفتەی رابردووشدا دوو چالاکوانی بواری ژینگە کە خەڵکی شاری مەلەکشان لە پارێزگەی ئیلام، وێنەی دوو پڵینگیان لە ناوچە شاخاوییەکانی مەلەکشای بڵاوکردەوە.  محەممەد مامی ژینگەپارێز رۆژی ٢٠ - ١١ - ٢٠٢١ لە ئینستاگرامی خۆیدا، بە ئاماژە بە پێنج ساڵ هەوڵدان بۆ تۆمارکردنی پڵینگ لە ئیلام گوتی، بۆ سرووشتی پارێزگای ئیلام ئەمڕۆ رۆژێکی مێژووییە، چونکە دوای ساڵانێکی زۆر توانیویانە وێنەی پڵینگ تۆماربکەن و بڵاوی بکەنەوە.  ئەو ژینگەپارێزە ئیلامییانە، سەرەتای ئەم هەفتەیە وێنەی سێیەمین پڵینگیشیان بڵاوکردەوە. ئەو جۆرە پڵینگەی لە ئیلام و کرماشاندا بینراون، گەورەترین جۆری پڵینگن و لە ریزی ئەو گیاندارانەدان کە مەترسیی لەنێوچوونیان لەسەرە.  فەرەیدوون یاوەری، بەڕێوەبەری ژینگەی کرماشان دەڵێت: "پڵینگەکان لەو شوێنانەدا دەژین کە ئاسک و جۆرەکانی دیکەی نێچیریان تێدا هەن. "  لە پارێزگای کرماشاندا بۆ یەکەمجار ساڵی ٢٠١٨ لە ناوچەی بوزین و مەڕەخێڵ پڵینگ بینرا، ئەوەش کاتێک بوو کە هێرشی کردبووە سەر رانە مەڕێک.