ئەمڕۆ سێشەممە ٠٧ - ١٢ - ٢٠٢١ وەزارەتی پێشمەرگە رایگەیاند، "بۆ رێکخستنەوەی کاری میدیایی سەربازی و نەهێشتنی ئەو پەرتەوازییە میدیاییەی کە زیان بە هێزەکانی پێشمەرگە دەگەینێت"، بڕیاریان داوە رووماڵی بەرەکانی جەنگ قەدەخە بکەن.  لە بەشێکی دیکەی راگەیێندراوەکەدا هاتووە، هیچ فەرماندە و پلەدار و پێشمەرگەیەک، رێگەی پێنادرێت، روونکردنەوە و چاوپێکەوتن، بەبێ گەڕانەوە بۆ بەڕێوەبەرایەتیی گشتیی راگەیاندن و هۆشیاری نیشتمانیی وەزارەتی پێشمەرگە ئەنجامبدات.  دوێنێ پێشەوا هەورامانی، گوتەبێژی فراکسیۆنی پارتی و ئەندامی لیژنەی رۆشنبیری لە پەرلەمانی کوردستان سەردانی محەممەد حەمەسەعید، وەزیری رۆشنیری کرد و گفتوگۆیان لەبارەی دۆزینەوەی چارەسەر بۆ چۆنێتیی رووماڵکردنی شەڕ کرد.  پێشەوا هەورامانی لەبارەی کۆبوونەوەکەیان بە رووداوی راگەیاند، داوایان کردووە "رووماڵی راستەوخۆ لەناو سەنگەر و لە بەرەکانی پێشەوەی جەنگ بە هەموو جۆرێک قەدەخە بکرێت و وەزارەت لەوبارەیەوە بڕیارێک بدات".  هەروەها پێشتریش وەزارەتی رۆشنبیری رۆژی دووشەممە ٠٦ - ١٢ - ٢٠٢١ راگەیێندراوێکی بڵاوکردەوە و تێیدا هۆشداریی دایە میدیاکان و کە "بڵاوکردنەوەی ئەو وێنە و ڤیدیۆیانەی داعش بەرهەمیان دەهێنێت، قەدەخەیە".