مەناف حەسەن، بەرپرسی مەکتەبی هەڵبژاردنی لقی ١٤ی موسڵی پارتی دیموکراتی کوردستان بە (رووداو)ی راگەیاند: "دوای تەواوبوونی هەڵبژاردنەکان کۆمیسیۆن بەدواداچوونی لەسەر ئەو ناوەندانە کرد کە کێشەیان لەسەر بوو، یەکێک لەوانە هەشت وێستگەی وانکێ بوون لە پارێزگای مووسڵ، ئەو سندووقانە بردرانە بەغدا بۆ ئەوەی بەدەست بژمێردرێنەوە، دوای ئەوەی ژمێردرانەوە وەک یەک بوون و هیچ کێشەیەکیان نەبوو، بەڵام دواتر بەهۆکارێکی سیاسی دوو کورسی ئێمە لە نەینەوا و هەولێر بردران".  بەرپرسی مەکتەبی هەڵبژاردنی لقی ١٤ی موسڵی پارتی دیموکراتی کوردستان، گوتیشی: "کورسییەک و دوو کورسی هیچ کاریگەری لەسەر پارتی نابێت، بەڵام وەک رێزگرتن لەدەنگی دەنگدەرانمان رێکاری پێویست دەگرینەبەر، چونکە رەنگە ئەمە ببێتە کولتوور لایەنی دیکەش کە لە بەغدا دەسەڵاتیان هەبێت کورسی پارتی ببەن".  مەناف حەسەن ئاماژەی بەوەدا دوای ئەوەی سێجار دەنگەکانی بنکەی وانکێ ژمێردرانەوە دەنگەکان هەر وەک یەک بوون: "بەڵام جاری سێیەم دادوەر عومەر کە یەکێکە لە ئەندامانی باڵای کۆمیسیۆن هاتە نێو هۆڵەکە  و دەستوەردانی زۆری دەکرد، ئێمە پێمانوابوو ئەمە پێشێلکارییەکی ئاشکرابوو، چونکە ئەو دادوەرە مافی ئەوەی نەبوو بێتە ئەوێ، بەتایبەت کە لیژنەیەک پێکهاتبوو".  هەروەها ئەو بەرپرسەی هەڵبژاردنی پارتی لە نەینەوا گوتی: "باوەڕێکی زۆرمان بە کۆمیسیۆن هەبوو، چونکە کۆمیسیۆن سەرەتا کارێکی زۆرباشی کرد، تا ئەو کاتەی دەنگەکان لەبەغدا بەدەست ژمێردرانەوە، ئینجا لە یەک بنکە سێجار دەنگەکان ژمێردرانەوە و هەموو جارێک وەک یەک بوو، بەڵام دوای ئەوە کورسییەکەی پارتی بردرا و ئەنجامەکان گۆڕان".  مەناف حەسەن ئاماژە بەوەدەکات، کە کۆمیسیۆن خۆشی دان بەوەدادەنێت کە ئەو ئەنجامەی ئەوان و دەستەی دادوەری جیاوازن و وەک یەک نین، لە راگەیێندراوەکە دەڵێت بەپێی بڕیارێکی دەستەی دادوەری ئەو کورسییە گۆڕاوە، ئەمەش بەڵگەیەکە کە دەستکاری ئەنجامەکان کراوە و جیاوازن لەگەڵ ئەوەی کۆمیسیۆن رایگەیاندووە.  رۆژی سێشەممە ٣٠ - ١١ - ٢٠٢١ جەلیل عەدنان خەلەف، سەرۆکی کۆمسیۆنی باڵای سەربەخۆی هەڵبژاردنەکانی عێراق لە کۆنگرەیەکی رۆژنامەڤانیدا ئەنجامی کۆتایی هەڵبژاردنی پێشوەختەی عێراقی راگەیاند.  بەپێی ئەنجامەکان لە پارێزگای نەینەوا گۆڕانکاری بەسەر یەک کورسیدا هات، لە بازنەی دووی نەینەوا رۆنزی زیاد سیدۆ، بەربژێری یەکێتی نیشتمانیی کوردستان لە بری عەبدولسەلام شەعبان محەممەد بەرزنجی، بەربژێری پارتی دیموکراتی کوردستان سەرکەوت و کورسییەکی پەرلەمانی بەدەستهێنا.