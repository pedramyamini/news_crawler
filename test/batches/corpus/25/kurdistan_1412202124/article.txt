ئامادەکارانی راپۆرتەکە ١١ - ٠٤ - ٢٠٢١ دەستیان بە کارەکانیان کردووە و تێیدا هەندێک ئاماری پەیوەندیدار بە پارەیان خستووەتەوەڕوو و دەڵێن، نازانن چۆن خەرجکراوە، ناڕوونە و تێبینییان لەبارەی هەیە.  لە راپۆرتەکەدا هاتووە، "بڕی ٣١٦ ملیار و ٧٨١ ملیۆن و ٩٩٤ هەزار دینار لەسەر بودجەی ئاسایی لە ساڵی ٢٠٢٠ بۆ دەسەڵاتی بەڕێوەبەری گشتیی تەندروستیی سلێمانی خەرجکراوە بۆ سەرجەم (فەسڵ و ماددەکان)، بەڵام تەنیا بڕی ٩ ملیار و ٣٠٠ ملیۆن و ٩٦٠ هەزار دینار) خەرجکراوە بۆ بەرەنگاربوونەوەی ڤایرۆسی کۆرۆنا؛ ٣٥٩ ئۆتۆمبێلی تەندروستی هەن، بەڵام ٦ ئۆتۆمبێلی جیاواز بەکرێگیراون؛ داهاتی بنکە تەندروستییەکانی عەلی ناجی، دەروازەی باشماخ و نەخۆشخانەی شەهید تاهر عەلی بەگ بریتی بووە لە ٤,٧٩٩,١٧٩,٥٠٠ دینار؛ خەرجیی هەر سێ بنکەکە بریتی بووە لە ٣,٤٤٥,١١١,٠٠٠ دینار. بڕی یەک ملیۆن دۆلار لە هاوسەرۆکی یەکێتیی نیشتمانیی کوردستان وەرگیراوە و نەخراوەتە بەردەستی چاودێریی دارایی؛ ٨٧ ملیۆن و ٤١١ هەزار دینار خەرجکراوە بۆ کڕینی دەرمانی بێهۆشکاری. چاودێریی دارایی دەڵێن بێهۆشکاری هیچ پەیوەندیی بە کۆرۆناوە نییە. هەروەها هاتووە، بڕی یەک ملیار و ٤٤ ملیۆن دینار ئۆکسجینی شل کڕدراوە بەبێ تەندەر".  ئەندامێکی لیژنەی دەستپاکی لە پەرلەمانی کوردستان بە رووداوی گوت، لیژنەیان پێکهێناوە بۆ بەدواداچوونی دۆسیەکە و سەردانی سلێمانی دەکەن.  لەیلا عەبدولجەبار، ئەندامێکی لیژنەی دەستپاکی لە پەرلەمان ئاماژە بەوە دەکات، "یەکێک لە کەموکورتییەکان پەیوەست نەبوونە بە رێنوێنییەکانی وەزارەتی دارایی؛ زۆر جیاوازی هەیە لەسەر ئەو پارانەی تەرخانکراون، بۆ کرێی هۆتێل و خواردن و هتد. "  د. سەباح هەورامی، بەڕێوەبەری تەندروستیی سلێمانی سەبارەت بە راپۆرتەکە بە تۆڕی میدیایی رووداوی گوت، لیژنەی دارایی تەنیا تێبینیی نووسیوە و بۆچوونی ئەوانی وەرنەگرتووە، گوتیشی، "ئۆتۆمبێلەکان بەکرێگیراون، بۆ گواستنەوەی ئۆکسجین بووە".  بەڕێوەبەری تەندروستی سلێمانی ئەوەی خستووەتەڕوو، "یەک کۆمپانیا هەیە بۆ غازی شل؛ ئەوانەی هاتوون بەدواداچوونیان نەکردووە. خۆمان راستەوخۆ پارەمان لە کەس وەرنەگرتووە و هەر کەس هاتبێت پارەی پێشکێش کردبێت، خۆی بەرپرسیارە".  لە راپۆرتەکەدا نووسراوە، لیژنەیەکی لێکۆڵینەوە پێکبهێندرێت بە مەبەستی لێکۆڵینەوە لە سەرجەم ئەو بڕگانەی لە بەشی تێبینییەکانی بودجەی ئاسایی و بودجەی راوێژکاریی ئێواران، تایبەت بە کۆرۆنا، تۆمارکراون.