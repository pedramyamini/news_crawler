لە هەڤپەیڤینێکدا لەگەڵ میدیای رووسی، پووتین بە نابەدڵی دان بەوەدا دەنێت کە شەوانە بە نهێنی و بە ئۆتۆمبێلێکی تایبەت کاری تاکسی کردووە. گوتی، "وەکو هەموو کەسێکی دیکە و منیش وەکو هەموو خەڵکانی دیکە دەژیام، بەڵام هەندێ کات دەبوو کاری شۆفێریی تاکسی بکەم، نامەوێ ئەوە بڵێم بەڵام شەوان بە نهێنی و لەنێو ئۆتۆمبێلێکی تایبەت دەمکرد. حەزم نەدەکرد ئەوە بڵێم و بەداخەوە کە ناچاربووین بیکەین. "  هەڤپەیڤینی پووتین لەگەڵ تەلەڤزیۆنی رووسیا ١ بوو، ڤلادیمیر پووتین وەڵامی ئەو پرسیارەی دایەوە ئاخۆ چی لە جیهان روویدەدا ئەگەر لە سەدەی رابردوودا رووسیا هاوشێوەی یوگسلاڤیا دووچاری داڕووخان بووبایەتەوە؟ پووتین لە وەڵامدا گوتی، "بۆچی دەبێت سەیری جیهان بکەین؟ دەبێت سەیری خۆمان بکەین. بیر لە خۆمان بکەینەوە. بێگومان دەگوترێت دۆخمان زۆر خراپدەبوو، دەبوو شەڕی مانەوەمان لە ژیاندا بکردایە، نەک بەدوای زیادکردنی رێژەی دانیشتوواندا گەڕاباین. نموونە تراژیدییەکەی یوگسلاڤیا ئەوە پێشاندەدات ئەگەر ئێمە بە دۆخی یوگسلاڤیا تێپەڕبووباین، دۆخی رووسیا بەو پێیەی عەقڵییەتی خەڵکی رووسیا، ئینجا نەک تەنیا رووسییەکان، بەڵکو هەموو ئەو نەتەوانەی لە رووسیا دەژین بەمشێوەیە، رووبەڕووبوونەوەکە زۆر قورستر و خوێناویتر دەبوو لە داڕووخانەکەی یوگسلاڤیا. "  پووتین باسی لەو کاتەش کرد کە بەڕێوەبەری ئاژانسی خزمەتگوزاریی ئەمنیی فیدراڵی بوو، دەڵێت، "بە چاوی خۆم بینیم کە چۆن وڵاتانی رۆژئاوا هەوڵی داڕووخانی رووسیایان دەدا، راستەوخۆ پاڵپشتیان لە جووداخوازەکان و تیرۆریستان دەکرد، ئەو لایەنانەی کە درێغییان نە دەکرد لە هەژاندنی رووسیا. "  لەبارەی پێشکەوتنی پیشەسازیی دروستکردنی چەک، پووتین گوتی، "رووسیا یەکەمە لە جیهاندا، رۆژئاوا هەر چەکێک بەدەستبهێنێت، رووسیا دەتوانێت بە چەکە پێشکەوتووەکانی وەڵامیان بداتەوە و بۆیان بکاتە سوپرایز. "  پووتین دەڵێت: "لەگەڵ ئەمریکا تاڕادەیەک هاوتاین لە ئۆتۆمبێلی گەیاندن و کڵاوەی ئەتۆمی، بەڵام ئەوەی پەیوەندی بە دیزاینە پێشکەوتووەکانەوە هەیە، ئەوا بە روونی ئێمە لە پێشەوەین. ئەمە خاڵی یەکەمە. ئەو توانایانەی ئێمە بە نەریتیی لە سوپادا هەمانە تەنیا نوێ نەکراونەتەوە، ئێمە سیستمی نوێ پێشکەش دەکەین، بەم واتایە دەتوانین بە متمانەوە بڵێین کە ئێمە ژمارە یەکین لە جیهان، بەگوێرەی ئەم نیشاندەرە. "  پووتین ئەو نهێنییەشی درکاند کە ئێستا رووسیا نەک تەنیا چەکی دەنگبڕی هەیە، بەڵکو لە جیهاندا لە تەکنەلۆژیای مووشەکی دەنگبڕ لە پێشەنگدایە.  سەرۆکی رووسیا ئاماژەی بەوەشکرد، ئەو هەمیشە گوتوویەتی و "ئێستاش دووپاتی دەکەمەوە، زلهێزە سەربازییەکانی جیهان بە دڵنیاییەوە هەمان ئەو چەکانەیان دەبێت کە رووسیا ئەمڕۆ هەیەتی، مەبەستم چەکە دەنگبڕەکانە، بەڵام تاوەکو ئێستا لە ٢٠١٨ ـەوە کەس ئەم چەکانەی نەبووە، دەردەکەون، بەڵام پێموایە دەتوانین بە خۆشحاڵییەوە هاوبەشەکانمان سەرسام بکەین بەو راستییەی کە کاتێک ئەو چەکانەیان دەبێت، بە ئەگەرێکی زۆرەوە ئێمە ئەو ئامرازانەمان دەبن بۆ رووبەڕووبوونەوەیان. "