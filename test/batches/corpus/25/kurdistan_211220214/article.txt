یەحیا زائبی، راوێژکاری زانکۆی پزیشکی کرماشان، رایگەیاند: "کەشوهەوای شارەکانی قەسری شیرین و سەرپێڵ زەهاو بەهۆی خۆڵبارینەوە لە ئاستی ناتەندروست و هۆشدار دایە، بۆیە خەڵکی ئەو شارانە لە ماڵەوە بمێننەوە و ئەگەریش بۆ ئیش و کار دەچنە دەرەوە، ماسک ببەستن".  زائبی داوای لە خەڵکی نەخۆش، بەساڵاچوو، دایکانی دووگیان و منداڵان کردووە، لە ماڵەوە بمێننەوە.  بەپێی راپۆرتی کەشناسیی قەسری شیرین، مەودای ستوونی بینین لەم شارەدا هەزار مەترە، ئەمەش واتە هەوا زۆر پیسە، لە حاڵەتی ئاساییدا دەبێت مەودای ستوونی بینین ١٠ هەزار مەتر بێت.  ئەمیر پەرویز نەجەفی، بەڕێوەبەری کەشناسی قەسری شیرین رایگەیاند: "ئەم بارودۆخە تاوەکوو رۆژی پێنجشەممە بەردەوام دەبێت".   بەگوتەی نەجەفی، لە ٩ مانگی رابردوودا ٤٩ رۆژ هەوای شاری قەسری شیرین تۆز و خۆڵی لێباریوە و پیس بووە.  ئەو تۆزو خۆڵبارینەی ناوچە سنوورییەکانی پارێزگای کرماشانی گرتووەتەوە، لە ناوچە بیابانییەکانی عێراقەوە بەرزبووەتەوە و دوای ماوەیەک پارێزگای کرماشانی گرتووەتەوە.