رووداوەکە نزیک کاژێر ٣: ٠٠ی رۆژی دووشەممە ٢٩ - ١١ - ٢٠٢١ روویداوە. بەڕێوەبەرایەتیی گشتیی تەندروستیی سلێمانی دەڵێت "لە رووداوێکی نەخوازراودا لە ئامادەییەکی  کچان لە گەڕەکی ئیبراهیم ئەحمەدی شاری سلێمانی خوێندکارێک کۆتایی بە ژیانی خۆی هێنا. "  سامان نادر، لێپرسراوی سەنتەری فریاکەوتنی خێرای ١٢٢ بە تۆڕی میدیایی رووداوی راگەیاند "خوێندکارەکە ناوی (ئـ. س)ـە و تەمەنی ١٧ ساڵە و بە گوللە کۆتایی بە ژیانی خۆی هێناوە. "  لێپرسراوی سەنتەری فریاکەوتنی خێرای ١٢٢ گوتیشی، تیمەکانی سەنتەری فریاکەوتنی خێرای ١٢٢ و بەڵگەی تاوان بۆ لێکۆڵینەوە لە روودانی رووداوەکە سەرقاڵی لێکۆڵینەوەی سەرەتایین.  سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند، قوتابییەکە لەکاتی خوێندنی وانەی کۆمپیوتەردا نەچووەتە هۆڵی خوێندن و بە هاوڕێکانی گوتووە خۆی دەکوژێت.  سەرکەوت ئەحمەد گوتی: "خوێندکارەکە دەمانچەیەکی لەنێو جانتاکەی دەرهێناوە و دوو هاوڕێی کە لەگەڵیدا بوون، لە ترسا هەڵاتوون، ئەویش گوللەیەکی لەسەری خۆی داوە و دەستبەجێ گیانی لەدەستداوە".