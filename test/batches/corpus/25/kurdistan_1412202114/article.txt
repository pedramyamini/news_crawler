ئەمڕۆ سێشەممە ١٤ - ١٢ - ٢٠٢١ عەدنان موفتی، ئەندامی ئەنجوومەنی باڵای سیاسی و بەرژەوەندی یەکێتیی نیشتمانیی کوردستان بە تۆڕی میدیایی رووداوی راگەیاند: "نە یەکێتی نە هیچ لایەنێک داوایان لێنەکردووم خۆم بۆ پۆستی سەرۆککۆماری عێراق بەربژێر بکەم".  عەدنان موفتی ئاماژەی بەوەدا ئەوە یەکەمجار نییە کە بەربژێرکردنی ئەو بۆ پۆستی سەرۆککۆماری عێراق باس دەکرێت و دەڵێت: "پێشتریش جارێکی دیکە لە دوای مردنی مام جەلال بابەتێکی لەو شێوەیە پێشنیازکرا، بەڵام من هیچ ویستێکم بۆ وەرگرتنی پۆستی سەرۆک کۆمار نییە و حەزی پێناکەم".  بەنگین ڕێکانی، وەزیری پێشووی ئاوەدانکردنەوە و نیشتەجێکردنی عێراق لە کاتی بەشداریکردنی لە بەرنامەیەکی تەلەفزیۆنیدا لە یەکێک لە کەناڵە عێراقییەکان گوتی: "بەڕێز عەدنان موفتی لەناو ئەو دوو بۆ سێ کەسایەتییەی یەکێتی کە باسیان لێوەدەکرێت بۆ وەرگرتنی پۆستەکە لە هەموویان دیارترە".  رێکانی گوتیشی: "لێکتێگەیشتنەکانی نێوان یەکێتی و پارتی دەبێتە هۆی هەڵبژاردنی کەسێکی نوێ بۆ پۆستی سەرۆککۆمار، پێویستە ئەوە کەسەش قبوڵکراو بێت لەلایەن پارتی و سەرۆک بارزانییەوە، چونکە پۆستەکە نوێنەرایەتی هەموو کورد دەکات. "