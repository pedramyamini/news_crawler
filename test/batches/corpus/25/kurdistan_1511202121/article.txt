ئەمڕۆ دووشەممە ١٥ - ١١ - ٢٠٢١ تەرمی دوو کۆچبەری کورد کە لە بێلاڕووس گیانیان لەدەستدا بوو لە هەرێمی کوردستان بە خاکسپێردران.  شلێر مەحموود، دایکی گەیلان لە کاتی بەخاکسپاردنی تەرمی کوڕەکەی لە گۆڕستانی پیرەش گوتی، برا و خوشکەکەی لەگەڵی چوو بوون تاوەکو لە رێگە ئاگاداری بن، لەسەر سنەور لێکدابڕان و گەیلان خۆی نەخۆشبوو و شەکرەی هەبوو، بەهۆی سەختیی رێگە و نەبوونی دەرزی گیانی لەدەستدا.  دلێر ئیسماعیل، باوکی گەیلان دەڵێت، "داوا دەکەم هیچ کەسێک خۆی لەو رێگەیە نەدات، رێگەکە زۆر مەترسیدارە".  تەرمی کوردۆ خالید لە کەسنەزان نێژرا، کوردۆ لەگەڵ بیلالی برا بچووکی کۆچیان کردبوو.  بیلال خالید، برای کوردۆ دەڵێت، "براکەم بۆیە لەگەڵم هاتبوو، چونکە دایک و باوکم دڵیان لەلام بوو، بڕیار بوو کە من گەیشتم ئەو بگەڕێتەوە، بەڵام قەدەر رێگەی نەدا و تەرمەکەیمان هێنایەوە، سەفەرەکەی ئێمە هەمووی چاولێکەری بوو".  حکومەتی هەرێمی کوردستان لەسەر ئەرکی خۆی تەرمی ئەو دوو کۆچبەرەی هێنایەوە کوردستان، بەپێی ئامارەکانی دەزگای لووتکەش بۆ کاروباری پەنابەران لە ساڵی ٢٠١٥ تاوەکو ئێستا نزیکەی ٦٣٥ هەزار کەس لە عێراقەوە بۆ وڵاتانی ئەوروپا کۆچیان کردووە و لەو ژمارەیە ٤٤٩ کەس لە رێگەی کۆچ گیانیان لە دەستداوە.