یوسف مووسا، پەیامنێری رووداو لە زاخۆ رایگەیاند: بەڕێوەبەرایەتیی ئاسایشی زاخۆ لەگەڵ بەڕێوەبەرایەتیی پاراستنی زاخۆ بە هاوئاهەنگی لەگەڵ بەڕێوەبەرایەتیی پۆلیس توانیویانە باندێکی ٧ کەسی دەستگیر بکەن، کە ٣ کەسیان بازرگانن و ٤ کەسەکەی دیکەی بەکارهێنەری ماددە هۆشبەرەکانن.  جگە لە دەستبەسەرداگرتنی بڕێک لە ماددەی هۆشبەر لە جۆرەکانی (شیشە، تلیاک و هێرۆین) دەستبەسەر چەندین جۆر چەک و تەقەمەنیدا گیراوە، وەکو ١٠ جۆری جیای دەمانچە و چەند جۆرە نانجۆرکێک و دەیان فیشەک و چەقۆ و چەند چەکێکی مام ناوەند.  عەلی عوسمان، ئەفسەری لێکۆڵینەوە لە ئاسایشی زاخۆ، لەبارەی شێوازی دەستگیرکردنی ئەو باندە، قسەی بۆ پەیامنێری رووداو کرد و رایگەیاند، ئەو باندەی دەستگیراوە "خەڵکی زاخۆن"، لەکاتی دەستگیرکردنیشیان "دەستبەسەر چەندین جۆری چەک و تەقەمەنیدا گیراوە".  لە سەرەتای ئەمساڵەوە تەنیا لەلایەن ئاسایشی زاخۆ هۆبەی نەهێشتنی ماددە هۆشبەرەکان، نزیکەی ١٠٠ کەس بە تۆمەتی بەکارهێنان و بازرگانیکردن بە ماددە هۆشبەرەکان دەستگیرکراون، هەر لە ماوەی ئەمساڵدا ئەمە دووەم باندە دەستگیر دەکرێن.