رۆژی دووشەممە ١٥ - ١١ - ٢٠٢١، عەقید کاروان مەجید میرخان، بەڕێوەبەری هاتووچۆی کۆیە بە تۆڕی میدیایی رووداوی راگەیاند، "ئەمڕۆ خۆم چووم و کۆتاییم بە کێشەی نێوان دادوەرێک و پۆلیسێکمان هێنا".  سەبارەت بە کێشەی نێوانیان و هۆکاری سکاڵاکە، عەقید کاروان گوتی، "ئەو دادوەرە و پۆلیسەکەی ئێمە پێشتر یەکیان ناسیوە و کێشەیەکی کۆنیشیان هەبووە، لە چەند رۆژی رابردوودا لە بازگەی تۆپزاوای سەر بە بەڕێوەبەرایەتیمان لە کاتی دانانی بازگە و لێپرسینەوە لە شۆفێران، لە کاتی قسەکردن و گفتوگۆکردنی کارمەندی رێگەپێدراوی ھاتووچۆ، محەممەد عەبدولڕەحمان، لێكتێنەگەیشتن لە نێوانیان دروستبووە، بەھۆیەوە بۆ ماوەی ٢٤ کاژێر کارمەندەکە رادەگیرێت و ئەمڕۆ دووشەممە ئازادکرا".  بەڕێوەبەری هاتووچۆی کۆیە گوتیشی، "دادوەرەکە بە پۆلیسەکەی گوتووە کە دادوەرە، بەڵام پۆلیسەکە گوتوویەتی باشت دەناسم و دەستی لێ راوەشاندووە".  بە گوتەی عەقید کاروان مەجید میرخان، هەردوو لایەنی دۆسیەکە لە داواکانیان کشاونەتەوە و "هیچ کێشەیەکیان نەماوە".