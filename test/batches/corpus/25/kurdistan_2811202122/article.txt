شەوی رابردوو [شەممە ٢٧ - ١١ - ٢٠٢١] چەکدارانی داعش لە ناوچەی تەپی تەڵان لە سنووری کوڵەجۆ هێرشیانکردە سەر هێزەکانی پێشمەرگە، لەکاتی بەهاناوەچوونی پێشمەرگەکانیش، بۆمبێکی چێندراو بە ئۆتۆمبێلێکی پێشمەرگەدا تەقییەوە و بەهۆیەوە پێنج پێشمەرگە شەهیدبوون و پێنجی دیکەش برینداربوون.   سەرۆک بارزانی رۆژی یەکشەممە ٢٨ - ١١ - ٢٠٢١ پەیامێکی لەبارەی هێرشەکە بڵاوکردەوە و رایگەیاند "زۆر بە داخەوە كە شەوی رابردوودا لە ئەنجامی كردەوەیەكی تیرۆریستیی تیرۆریستانی داعش، لە سنووری كۆڵەجۆ ژمارەیەك پێشمەرگەی قارەمان لە كاتی ئەركی پیرۆزی خۆیاندا شەهید و بریندار بوون. "  لە بەشێکی دیکەی پەیامەکەدا سەرۆک بارزانی پرسە و سەرەخۆشی خۆی ئاراستەی کەسوکاری پێشمەرگە شەهیدەکان دەکات و هیوای زوو چاکبوونەوەش بۆ بریندارەکان دەخوازێت.    هەر لە پەیامەکەدا سەرۆک بارزانی ئاماژە بەوە دەدات "شەهیدبوون و قوربانیدان لەپێناو پاراستنی خاك و نیشتماندا ئەوپەڕی شانازی و سەربەرزییە. هەزاران سڵاو لە گیانی پاكی شەهیدانی شەڕی دژی داعش و هەموو شەهیدانی رێگەی ئازادیی كوردستان. "  ناوی شەهید و بریندارەکانی پێشمەرگە و شوێنی نیشتەجێبوونیان:   * ئیسماعیل محەممەد - سەیدسادق  * هێمن رۆستەم محەممەد - سەیدسادق  * جەمال کەریم محەممەد - هەڵەبجەی تازە   * عەفان خالید حەمە عەلی - خورماڵ  داعش لە ماوەکانی رابردوودا زیاتر لە سێ جار لەو سنوورە هێرشیکردووەتە سەر پێشمەرگە. هێرشەکانیش بەجۆرێکن سەرەتا تەقە لە سەنگەرەکانی پێشمەرگە دەکەن و هەر لە نزیکی شوێنەکەش بۆمبی چێندراو دادەنێن.  دەقی پەیامەکەی سەرۆک بارزانی  بەناوی خودای مەزن و دلۆڤان  زۆر بە داخەوە كە لە شەوی ڕابردوودا لە ئەنجامی كردەوەیەكی تیرۆریستیی تیرۆریستانی داعش، لە سنووری كۆلەجۆ ژمارەیەك پێشمەرگەی قارەمان لە كاتی ئەركی پیرۆزی خۆیاندا شەهید و بریندار بوون. پرسە و سەرخۆشی خۆم ئاراستەی خانەوادە و كەسوكاری شەهیدەكانمان دەكەم و خۆم بە هاوبەشی خەمیان دەزانم. لە خودای گەورە داواكارم گیانی ئەو شەهیدانە بە بەهەشتی خۆی شاد بكات و سەبر و ئارامیش بە خانەوادە و كەسوكاریان ببەخشێت و، هیوای چاكبوونەوەش بۆ بریندارن دەخوازم.  شەهیدبوون و قوربانیدان لەپێناو پاراستنی خاك و نیشتیماندا ئەوپەڕی شانازی و سەربەرزییە. هەزاران سڵاو لە گیانی پاكی شەهیدانی شەڕی دژی داعش و هەموو شەهیدانی ڕێگەی ئازادیی كوردستان.