رۆژی شەممە ١١ - ١٢ - ٢٠٢١ بەڕێوەبەرایەتیی گشتیی پرۆگرامەکانی وەزارەتی پەروەردە ئاماژەی بەوە کرد کە ئەو بابەتە کۆنە و ماوەی ١٤ ساڵە لەو کتێبەدا هەیە. وەزارەتی پەروەردەش دەڵێت، ئەوان سەرقاڵی پێداچوونەوەن بە هەموو پرۆگرامەکانی خوێندن کە "بەشێوەیەکی زانستی و پلەبەندی دەکرێت، وەزارەتی زیاتر لە ١٣٠٠ ناونیشانی کتێبی خوێندنی هەیە کە کاتی پێویستە بۆ پێداچوونەوە بە هەموو بابەتەکان. "     ئەو دەستەواژەیەی کە بووەتە جێگەی رەخنە لە دەروێشی عەڤدی کە داستانێکی کوردییە و لە رێگەی گۆرانییەوە تاوەکو ئێستا پارێزراوە دەڵێت، "حاشا دکەم ل دینێ (موحەمەدی) ساف ئەز (ئێزدی) مە. "    وەزارەتی پەروەردە دەشڵێت، ئەوان رێز لە پێکەوەژیانی ئاشتیانەی هەموو پێکهاتەکان دەگرن و کاری جیددی بۆ دەکەن. دەشڵێت، "هەندێک جار ئەو بابەتانە بۆ مەبەستی سیاسی و بەئامانجگرتن لە کاتێکی دیاریکراودا دەوروژێندرێن. "     بە بڕیاری د. ئالان حەمە سەعید، وەزیری پەروەردەش بۆ ئەمساڵی خوێندن ئەو دەستەواژەیە "لە بەرنامەی خوێندن لادەبرێت" و لە پۆلی (١٠)ـی ئامادەیی ناخوێندرێت و بۆ ساڵی داهاتووش لە چاپی نوێی کتێبەکە بوونی نابێت و فەرمانی وەزاریش بەم بابەتە دەردەچوێندرێت.    لە راگەیێندراوەکەی وەزارەتی پەروەردەدا هاتووە، "حکومەتی هەرێمی کوردستان و وەزارەتی پەروەردە زیاتر لە هەموو کەس و لایەنێک پارێزگاری لە پیرۆزییە ئایینییەکان دەکات و رێگە بە بێڕێزیکردن بە هیچ ئایین و ئایینزایەک نادات، ئەو هەڵانەی کە هەبوون بەردەوام خەریکین چارەسەریان بکەین. "