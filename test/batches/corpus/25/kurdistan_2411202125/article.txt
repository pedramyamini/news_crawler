شایەتحاڵێک لە شوێنی رووداوەکە بە تۆڕی میدیایی رووداوی راگەیاند: "ئەو کەسە لەنێو ئۆتۆمبێلەکەی خۆی گیانی لەدەستداوە و پۆلیس تەرمەکەیان هەڵگرتەوە و ئۆتۆمبێلەکەشیان برد".  ئەو شایەتحاڵە گوتیشی "کاژێر ٩ی شەوی ٢٤ - ١١ - ٢٠٢١ ئەو ئۆتۆمبێلە لەپێش منەوە دەڕۆیشت و دوای ماوەیەک راوەستا و دواتر پۆلیس هاتن و دەرکەوت کەسێکی تێدایە بەمردوویی، کە لەوە دەچێت بەهۆی نەخۆشییەوە گیانی لەدەستدابێت".  بەڕێوەبەرایەتیی پۆلیسی پارێزگای ھەولێر لەو بارەیەوە روونکردنەوەیەکی بڵاوکردەوە و رایگەیاند دوای ئەوەی ھێزەکانیان ئاگادارکرانەوەکە کەسێک لە شەقامی کۆرنیش لە نێو ئۆتۆمبێلی جۆری کیا بارھەڵگر گیانی لەدەستداوە، دەستبەجێ ھێزەکانیان لە بەڕێوەبەرایەتیی پۆلیسی پارێزگای ھەولێر گەیشتنە شوێنی مەبەست و دەستیان بە لێکۆڵینەوە کرد".  لە روونکردنەوەکەی پۆلیسدا هاتووە: "لەدەرئەنجامدا دەرکەوت، کە ئەو کەسە ناوی (دلشاد قەرەنی عزيز)ە و تەمەنی ٥٨ ساڵە. تەرمەکەی رەوانەی پزیشکی دادی کرا". بە گوێرەی روونکردنەوەی پۆلیس  ھۆکارەکەشی گیانلەدەستدان ئەو کەسە، جەڵتە بووە.