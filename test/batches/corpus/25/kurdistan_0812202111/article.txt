لەناو ئەندامانی شاندەکەدا خاوەن کار، نووسەر و سیاسەتمەدار هەبوون. حه‌سه‌ن وه‌زۆ، ئه‌ندامێكی شاندەکە بوو، ئاماژەی بەوە کرد کە باوک و باپیرانیان باسی "لالشی نوورانی"یان زۆر بۆ کردوون "کە حەجی ئێمەیە"، ئەو باسی لەوەش کرد کە یەکەم جاریەتی بچێتە لالش و بە "شتێکی زۆر جوانی مێژوویی" ناوی دەبات و دەشڵێت "مرۆڤ لێرە رۆحی باب و باپیرانی دەبینێت".  بەپێی خەمڵاندنەکانی ئەوان، ژمارەی کورد لە وڵاتانی یەکێتیی سۆڤیەتی جاران لەنێوان ٣٠٠ بۆ ٤٠٠ هەزار کەسدان، هەندێکیان لە سەردەمی جەنگی جیهانیی یەکەم بوونەتە پەنابەر و هەندێکی دیکەشیان پێشتر چوونەتە ئەو وڵاتانە.  عەزیز ئەزیوڤ، سەرۆکی کۆمەڵەی بەربانگ لە کازاخستان ئاماژەی بەوە کرد، "ئێمە هاتووین سەردانی ئێرە بکەین. هەریەکە و لە دڵی خۆیدا شتێک داوا دەکات و ئاوی زەمزەم دەخواتەوە، گرنگ نییە لە هەر کوێیەکەوە هاتبێت. ئەوە شتێکی زۆر باشە. من لێرەوە سڵاو لە هەموو کوردێک دەکەم، ئەمەش شوێنی سەردانیکردنی کوردانە".  لالش پەرستگەی سەرەکیی کوردانی ئێزدییە، کە بەپێی ئامارەکانی بەڕێوەبەرایەتیی گشتیی کاروباری ئێزدییەکان، ژمارەیان لە جیهاندا نزیکەی یەک ملیۆن کەسە.