رووداو چوەتە ناو فەرمانگەکان کە هەموویان لەناو بینای کتێبخانەی گشتی پیرەمەگروون دان، فەرمانگەی کارتی نیشتمانی و کتێبخانە و بەڕێوەبەرایەتی ناحیەی پیرەمەگروون لەگەڵ فەرمانگەی هاتووچۆ، فەرمانگەی چالاکییەکانی منداڵان و فەرمانگەی دارایی سووتێنراون و بەشێکی زۆر لە بەڵگەنامەکانیان لەنێوچوون.  بەڕێوەبەری کارتی نیشتمانیی سلێمانی لە سلێمانییەوە چووەتە پیرەمەگروون و شوێنەواری ئەو زیانانەم نیشان دەدات کە بەهۆی خۆپیشاندانەکەی رۆژی چوارشەممە بەر فەرمانگەی کارتی نیشتیمانی ناحیەکە کەوتوە.  لە % ٩٥ی کەرەستەکانی فەرمانگەکەی سووتان و لەناوچون یان براون.  شێرکۆ ئەحمەد، بەڕێوەبەری کاروباری کارتی نیشتمانی سلێمانی بە رووداوی راگەیاند: "ژوری سەرۆکی فەرمانگەکە ١٠٠ % ی سووتاوە، لەم ژوورەش کۆمەڵێک ئامێری گەرمکەرەوە و ساردکەرەوە هەروەها کۆمەڵێک ئامێری ئەلیکترۆنی تۆمارکردن و هەڵگرتنی داتاکان سووتاون، لە هۆڵی کارکردنی کارمەندەکانیش، پێنج کۆمپیتەرمان شکاوە و پاشان براون و ئامێرەکانی پەنجەمۆر و تۆماری پشکنینی چاو شکێنراون و زیانەکانمان بە نزیکەی ٣٠ هەزار دۆلار دەخەمڵێنرێت".  هێشتا دوکەڵی ئاگرەکە بەردەوامە، کتێبخانەی گشتی ناحیەی پیرەمەگروون بە جۆرێک سووتێندراوە تاکە کتێبێکی دەرنەچووە کە ١٦ ساڵ بوو سەرقاڵی پڕکردنەوەی بوون.  فاتم محەممەد، بەڕێوەبەری کتێبخانەی گشتیی پیرەمەگروون باسی لەوەکرد: "لەکاتی رووداوەکە من لێرەبووم کە بینیم ناخۆشترین هەستم هەبوو، ئەگەر ماڵەکە خۆم بسووتایە هەر ئەوەندە پێم ناخۆش دەبوو، زیانەکانمان زۆرن هۆڵێکی کتێبخانەکەمان کە نزیکەی دوو هەزار گۆڤار و رۆژنامە لەگەڵ ٥٠٠ کتێب سووتاون و لەگەڵ کۆمەڵێک ئامێر و پێداویستی زیانەکانیشمان بە نزیکەیی ٢٠ هەزار دۆلار زیانما پێگەشتووە".  جگە لەم دوو فەرمانگەیە بەڕێوەبەرایەتی ناحیەی پیرەمەگروون لەگەڵ فەرمانگەی هاتووچۆ، فەرمانگەی چالاکییەکانی منداڵان و فەرمانگەی دارایی سووتێنراون هەموو ئەو فەرمانگانە لە نێو باڵەخانەی کتێبخانەی شارۆچکەکەدان.  کاروان ئەحمەد، کارمەندی سەنتەری منداڵانی پیرەمەگروون ئاماژەی بەوەکرد: "زیانەکانی فەرمانگەکەی ئێمە نزیکەی ٥ هەزار دۆلار دەبێت و شوشەی پەنجەرەکان شکاون و دیوارەکانمان هەمووی رەش بووە و ناتوانین دەوامی تێدا بکەین".  لە  هەر شەش فەرمانگەکە کارکردن پەکی کەتووە و زیاتر لە مانگێک پێویستە بۆ ئەوەی نۆژەن بکرێنەوە و بکەونەوە کار.