هەرچەندە بەراورد بە ساڵی رابردوو بەفربارینی ئەمساڵ ٨ رۆژ دواكەوتووە و کەمتریش باریوە، بەڵام بەپێی پێشبینییەكانی كەشناسی ئەمساڵ رێژەیەكی زیاتر بەفر لەسنوورەكە دەبارێت و سەرمای ئەمساڵ سەختتر دەبێت. ساڵی رابردوو لە ٣ - ١١ بەفر بارین دەستیپێکرد و ١٥ سانتیمەتر بەفر باری.  بەفربارین لەسەنتەری شارۆچكەی حاجی ئۆمەران و لەسەر چیاكانی سنوورەكەش دەبارێت و لەبەیانیی رۆژی هەینییەوە ئاستەنگی هاتووچۆ لەسەر رێگای هامڵتۆن كە رێگایەكی بازرگانییە دروستبووە بەڵام هاتووچۆ پەكی نەكەوتووە.  گوندی شیوەڕەش كە دوورترین گوندی سنوورەكەیە و دەكەوێتە نزیك دەروازەی نێودەوڵەتیی حاجی ئۆمەران، زۆرترین بەفری لێ باریوە و تاوەکو بەرەو قوڵایی رۆژهەڵاتی کوردستان بڕۆی رێژەی بەفربارینەكە زیاتر دەبێت.  بەفر لەسەنتەری قەزای چۆمان نەباریوە، بەڵام لەدەوروپشتی قەزاكە و چیاكانی سنوورەكە بەفر باریوە و تاوەکو نیوەڕۆی هەینی بەردەوام بووە. پلەكانی گەرماش لەناوچەكە بۆ دووپلەی ژێر سفری سیلیزی دابەزیون.  حكومەتی هەرێمی كوردستان بۆ هەرخێزانێك بڕی ٢٠٠ لیتر نەوتی سپی دابەشكردووە، بەڵام هاونیشتمانییەکانی سنوورەكە لەرێگەی تۆڕی میدیایی رووداوەوە داوا دەكەن نەوتی زیاتر بگەیێنرێتە ناوچەكە، چونكە ئەو بڕە نەوتە بەشی سەرمای ئەم زستانەیان ناكات و داوا دەكەن بۆ هەرخێزانێك لانیکەم ٥٠٠ لیتر نەوتی سپی دابەشبكرێت.