سەرچاوەیەکی بەرپرس لە ئاسایشی دەروازە سنوورییەکانی هەرێمی کوردستان، ئەمڕۆ چوارشەممە ٨ - ١٢ - ٢٠٢١، بە تۆڕی میدیایی رووداوی راگەیاند: "ئەمڕۆ بەڕێوەبەرایەتی ئاسایشی دەروازەی ئیبراهیم خەلیل دەستی گرت بەسەر ١٠٦ کیلوگرام کەلوپەلی پزیشکی، کە پێکهاتبوو لە هەزار پاکەت حەب و ٧ هەزار دانە دەرزی کە کەسێک دەیویست بە رێگای نایاسایی هاوردەی هەرێمی کوردستان بکات".  رۆژی ٦ - ١٢ - ٢٠٢١ یش لە دەروازەی ئیبراهیم خەلیل دوو کەسی بە رەگەز تورک دەستگیرکران، کە ٢٥٦ کیلۆگرام دەرمانییان پێبووە و ویستوویانە بەنایاسایی بیهێننە هەرێمی کوردستانەوە.  د. شێروان سادق، بەڕێوەبەری کۆنتڕۆڵی جۆریی دەرمان، لەبارەی دەرمانی قاچاخەوە بە تۆڕی میدیایی رووداوی گوت پرسی دەرمانی قاچاخ هێشتا بەتەواوەتی کۆنتڕۆڵ نەکراوە، بەڵام بەشێوەیەکی زۆر بەرچاوە کەمیکردووە.  د. شێروان سادق گوتیشی: "رێژەی هێنانی دەرمانی قاچاخ زۆر کەمبووەتەوە لەچاو ساڵانی رابردوو، چونکە ئێمە لە رۆژی ٥ - ٥ - ٢٠٢١ ەوە کردوومانەتە مەرج هەر دەرمانێک بهێندرێتە هەرێمی کوردستان دەبیت ستیکەری وەزارەتی تەندروستیی هەرێمی کوردستانی پێوەبێت، بەڵام بەهۆی ئەوەی هێشتا دەرمان لە کۆگاکان ماوە، ئەم هەنگاوە بەتەواوەتی جێبەجێنەکراوە و لەماوەیەکی نزیکدا هیچ دەرمانێکی بێ ستیکەر نابێت کڕین و فرۆشتنی پێوەبکرێت".