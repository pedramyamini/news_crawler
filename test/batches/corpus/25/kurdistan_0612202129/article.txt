ئەوەی لە سەرەتای ڤیدیۆکەدا دەردەکەوێت دیمەنی کۆگەی سەربڕخانەی دهۆکە، یەکەی چارەسەرکردنی ئاو کە بۆ چەقۆکان بەکاردەهێنرێت، کارناکات. هەروەها شوێنی وشککردنەوەی خوێن کارناکات. بەشێک لە رێنوێنییە تەندروستییەکانیش کە پێشتر رێککەوتنی لەسەر کراوە جێبەجێناکرێن.  پێهەل میەسەر، بەڕێوەبەری سەربڕخانەی دهۆک دەڵێت، کێشەی تەکنیکی هەیە، لەلایەک کێشەی سووتەمەنی و لەلایەکی دیکە کێشەی چارەسەرکردنی ئاو، بەڵام خەڵک دڵنیا دەکەنەوە کە لە رووی تەندروستییەوە هیچ کێشەیەک لە گۆشتەکان نییە.  سدقی کێستەیی، گۆشتفرۆشێک دەڵێت، گۆشت چەند خاوێن بێت ئەوان دەیانەوێت خاوێنتر بێت و، نایانەوێت کەموکوڕی تێدا بێت، ئەوان لە زاخۆ و دهۆکەوە گۆشتیان بۆ دەچێت و دەیانەوێت هەردووکیان وەکو یەکدی پاکوخاوێن بن.  ئاراس زەکی، گۆشتفرۆشێکی دیکەیە و دەڵێت، ئەوەی لە سەربڕخانەکانەوە دەیهێنن خاوێن نین، خۆیان جارێکی دیکە خاوێنی دەکەنەوە، پاشان دەیدەنە کڕیارەکانیان.  لیژنەیەکی تایبەتی ئەنجوومەنی پارێزگای دهۆک بەدواداچوونێکی ئەو کێشەیان کردووە، هەموو دیمەنەکانی سەربڕخانەکەیان لە ئەنجوومەنی پارێزگاکە بە ڤیدیۆ پێشانی ئەندامانی ئەنجوومەنەکە دا، دوای دوو جار کۆبوونەوە لەبارەی ئەو بابەتە، ئەنجوومەنەکە بڕیاریدا کە سەربڕخانەکە دابخرێت. هەروەها لایەنی پەیوەندیدار لە بەڕێوەبەرایەتیی ڤێتێرنەری و تەندروستی دهۆک سزا بدرێن.  سەباح بابیری، ئەندامێکی ئەنجوومەنی پارێزگای دهۆک دەڵێت، بڕیار دراوە کارکردن لەو سەربڕخانە بوەستێت، تاوەکو ئەو کاتەی کە رێگەیەکی باشتر دەدۆزنەوە.  لە ساڵی ٢٠٠٦ ـەە سەربڕخانەی دهۆکی هاوچەرخ دامەزراوە، تاوەکو ساڵی ٢٠١١ سەر بە کەرتی گشتی بوو، پاشان کەوتە دەست کەرتی تایبەت، مانگی هەشتی ئەمساڵ گرێبەستی ئەو کۆمپانیایە تەواو بوو و، کارگێڕی پارێزگاکە بۆ ماوەی دوو ساڵ گرێبەستەکەی نوێ کردەوە.