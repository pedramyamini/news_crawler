سەرلەبەیانی رۆژی یەكشەممە ١٢ - ١٢ - ٢٠٢١ ئاوات جەناب نووری، وەزیری دارایی و ئابووریی هەرێمی کوردستان و یاسین واحید، بەڕێوەبەری گشتیی دیوانی وەزارەت لەگەڵ بازرگانانی سنووری ئیدارەی گەرمیان كۆبووەوە. وەزیری دارایی و ئابووری لەو کۆبوونەوەیەدا باسی لە گرنگیی رۆڵی بازرگان كرد لە بووژاندنەوەی ئابووریی هەرێمی كوردستان بەگشتی و سنووری ئیدارەی گەرمیان بەتایبەت.  لە راگەیێندراوی وەزارەتی دارایی و ئابووریدا هاتووە، بازرگانانی سنووری ئیدارەی گەرمیان چەندین داواكارییان لە وەزارەتەکە هەبوو، بۆئەوەی بتوانن بە شێوەیەكی ئابوورییانە خزمەت بكەن و جووڵەی بازرگانی لە ناوچەكە پەرەپێبدەن.  ئاوات جەناب نووری، وەزیری دارایی و ئابووریی هەرێمی کوردستان رایگەیاندووە، بەڵێنی ئەوە بە بازرگانان دەدات کە ئەوەی لە چوارچێوەی یاسا و رێنوێنییەكانی وەزارەتی دارایی و ئابووری بێت، "درێخی ناكەن بۆ كارئاسانیكردنی بازرگانان"، ئەوەشی دووپاتكردەوە کە بە هەموو شێوەیەك "بۆ بووژاندنەوەی هەرێمی كوردستان پاڵپشتیی بازرگانانن".