عەلی حوسێن، ئەندامی سەرکردایەتیی پارتی دیموکراتی کوردستان بە رادیۆی رووداوی راگەیاند: "ئێمە دەمانەوێت حکومەتێکی دەزگایی لە عێراق هەبێت کە حکومەتی هاووڵاتی بێت. دەزگاکانی یاسادانان، جێبەجێکردن و بڕیاردان هەریەکەیان کاری خۆیان بکەن. عێراق دەوڵەتێکی فیدراڵییە، رووحی دەوڵەتی فیدراڵی لە عێراقدا رەنگی نەداوەتەوە. ئەوانەی حوکمڕانن و پێگەیان بەهێزە ئێستایش باوەڕیان بەم دەستوورە نییە و نایانەوێت جێبەجێی بکەن. "  عەلی حوسێن ئاماژەی بەوە دا کە ئەزموونی حکومەتەکانی رابردوو پەیامێکە بۆ حکومەتەکانی داهاتوو. دەبێت سوود لە ئەزموونی رابردوو وەربگیردرێت کە ئەزموونێکی سەرکەوتووانە نەبووە. سەیری ناوەڕاست و باشووری عێراق بکەن کە چی لێهاتووە. دەبێت ئەوە پەندێک بێت بۆ هەموویان بۆ ئەوەی پێداچوونەوە بەوەدا بکەن کە لە رابردوودا روویداوە.   دوای هەڵبژاردنی پێشوەختەی عێراق کە پارتی لەسەر ئاستی باشووری کوردستان زۆرترین کورسیی بەدەستهێنا، شاندیان سەردانی لایەنە سیاسییەکانی هەرێمی کوردستانی کرد و لەگەڵیاندا کۆبووەوە.  ئەندامەکەی سەرکردایەتیی پارتی گوتی: "دوای هەڵبژاردن لە یەکەم کۆبوونەوەی مەکتەبی سیاسییدا بە ئامادەبوونی سەرۆک بارزانی بڕیار درا کە شاندێکی پارتی بۆ راوێژ و راگۆڕینەوە سەردانی لایەنە سیاسییەکانی هەرێمی کوردستان بکات. بۆ ئەوەی بتوانین بیروڕا جۆراوجۆرەکان لەبارەی ئایندەی هەرێمی کوردستان و دیدگەمان بۆ عێراق کۆبکەینەوە. "  عەلی حوسێن پێیوایە، هاوئاهەنگیی نێوان پارتی و یەکێتی بۆ پرۆسەی سیاسیی هەرێمی کوردستان و عێراق گرنگە. دەبێت هەموو لایەنە سیاسییە کوردییەکان بۆچوونیان کۆبکەنەوە بۆ ئەوەی بتوانن وەک هەرێمی کوردستان لەگەڵ بەغدا گفتوگۆ بکەن.   لەسەر ئاستی عێراقیش دوای هەڵبژاردن شاندی پارتی و یەکێتی بە جیا چوونە بەغدا و لەگەڵ چەند لایەنێکی عێراقیدا کۆبوونەوە. ئەوەیش ئەو قسانەی بەدوای خۆیدا هێنا کە دەبوو شاندی کورد بە هاوبەشی بچوونایەتە بەغدا نەک دوو حیزب و بە جیایش.  عەلی حوسێن گوتی: "پێویستمان بەوەیە کە بزانین دیدگای ئەو حیزبە عێراقییانەی کورسییان بەدەستهێناوە لە شیعە و سوننە چۆنە. ئەو شاندەمان کە چووە بۆ بەغدا تەنیا بۆ بەرچاوڕوونی و راگۆڕینەوە بووە. ئاساییە هەر لایەنێکی سیاسی پرۆژە و بۆچوونی خۆی بۆ بەغدا و ناوخۆی هەرێمی کوردستان هەبێت. سەردانی هەر لایەنێکی کوردی بۆ بەغدا زیاتر راوێژکاری بووە. بۆ هەر رێککەوتنێک پێویستە ئێمە لەناو خۆمان لە هەرێمی کوردستان پرۆژەکانمان یەک بخەین. "  هەرێمی کوردستان گرفتی لەگەڵ بەغدا زۆرە هەر لە جێبەجێنەکردنی دەستوور و ئەو رێککەوتنانەی لەگەڵ حکومەتە یەک لەدوای یەکەکاندا کراون.   ئەندامەکەی سەرکردایەتیی پارتی باسی لەوە کرد: "گرفتی سەرەکیی ئێمە لەگەڵ بەغدا پۆست نییە، ئێمە گرفتی زۆر گەورەمان هەیە. پۆستەکان ئامرازێکن بۆ ئەوەی بتوانین لە رێگەیانەوە گرفتەکانمان لەگەڵ بەغدا چارەسەر بکەین. ئێمە کۆمەڵێک تێبینیمان هەیە لەسەر ئەوەی کە لە ساڵانی رابردوو ئەو پۆستانە لە ئاستە جیاجیاکان چ هۆکارێک بوون بۆ ئەوەی گرفتەکانمان چارەسەر بکەن و ئەو کەسایەتییانە چ کاریگەرییەکیان هەبووە. ئەمە پیویستی بە گفتوگۆیە لەگەڵ لایەنەکاندا. "   عەلی حوسێن جەختی لەوە کردەوە کە گرنگ نییە لە بەغدا پۆست لای پارتی بێت یان لایەنێکی دیکە، بەڵکو ئەوەی لەوێیە چ کاریگەرییەکی هەیە گرنگە.   لەبارەی پۆستی سەرۆککۆمارەوە عەلی حوسێن گوتی: "ئەگەر ژمارەی کورسیی پەرلەمان بکرێتە پێوەری پۆست، ئەوە ئێمە لە هەرێمی کوردستان زۆرترین کورسیمان هەیە و دەبێت سەرۆککۆمار بۆ پارتی بێت و لە پۆستە گرنگەکانی بەغدا لەپێشەوە بێت. بەڵام ئێمە لە کابینەکانی پێشووتریش بەو چاوەوە سەیرمان نەکردووە، بەڵکو سەیری مافەکانی کوردمان کردووە. "