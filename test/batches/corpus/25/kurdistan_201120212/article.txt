بەڵێندەری پرۆژەکە کەمتەرخەمییەکە دەخاتە ئەستۆی حکومەتی هەرێمی کوردستان کە پارەی پێنادات بۆ تەواوبوونی. حکومەتیش دەڵێت، بەپێی مەرجەکان دروستی نەکردووە.  سەلیم شێخە، دووکاندارێکە و دەڵێت، "من نۆ ساڵە ماڵم هاتووەتە نزیک ئەم نەخۆشخانەیە، ئەگەر هاتم ئەو نەخۆشخانەیە هەیکەل بوو ئێستاش هەر وایە و بووەتە شوێنی کۆتر و مەڕ و بزن و هەمووی تێکچووە".  گوژمەی تەرخانکراو بۆ دروستکردنی پرۆژەکە ١٠٧ ملیۆن دۆلار بووە، چەندین جار حکومەت لە ئاستی باڵاوە سەردانی پرۆژەکەیان کردووە و بەڵێنی تەواوکردنیان داوە، تاوەکو ئێستا سێ جار لیژنە بۆ بەدواداچوونی هۆکارەکانی تەواونەبوونی باڵەخانەکە دروستکراوە.  دکتۆر دیار ئیبراهیم، بەڕێوەبەری گشتیی تەندروستیی راپەڕین دەڵێت، "ئەم لیژنەیە پێویستی بە رێکخستنەوە دەبێت دووبارە دەرخستەی بۆ بکرێتەوە وەک پرۆژەیێکی نوێ قسەمان لە گەڵ ئەنجوومەنی وەزیران کردووە کە بە رێکار و بڕیارێکی نوێ بۆ ئەم پرۆژەیە دەرچێت و بتوانین خزمەتی دەڤەرەکەی پێبکەین".  ژمارەی دانیشتووانی راپەڕین نزیکەی ٥٠٠ هەزار کەسە، لە سنوورەکە ١١٦ نەخۆشخانە، بنکە و مەڵبەندی تەندروستی هەن، بەشی زۆری باڵەخانەکان کۆن و بچووکن و ژمارەیەک بنکەی تەندروستیش لە کابینەدا دەوام دەکەن.