چەخماخە لە بەردەم شاڵاوێکی نوێی تەعریبدایە خەریکە دەست بەسەر تەواوی زەوی و زارەکانیدا دەگیرێت، عومەر شاسوار، موختاری گوندی چەخماخە دەڵێت، "هەتا ئێستا زیاتر لە ٣٠٠ دۆنم زەوی داگیرکراوە، ئێستاش هەوڵی ئەوە دەدەن بێن بە بڕیاری دادگە چەندین دۆنمی دیکە داگیربکەن، تازە دوێنێ و پێرێ هاتوون یەخەیان گرتووین، بڕیارێکی دادگەیان هێناوە، منیش سەیری بڕیارەکەم کرد، گومانم لێی هەبوو".  راکان جبوری، پارێزگاری بە وەکالەتی کەرکووک پشتیوانیی سەرەکیی گەڕاندنەوەی هاوردەکان بۆ ناوچەکە، کوردانی رەسەنی چەخماخەش بێ پشت و پەنا ماونەتەوە تەنیا چەکی پاڵپشتیان ئیرادە و باوەڕیان بە خاوەندارێتیی زەوییەکانیانە.  غازی نەجم، جووتیارێکی گوندەکە دەڵێت، "عەرەبی سوننەی سنوورەکە ١٠٠ % بەپشتیوانیی راکان جبووری دێن، با لیژنەیەک پێکبهێنن لە سەرکردایەتیی کورد بە پارتی و یەکێتی بێن بەدەنگمانەوە".  جووتیارەکان تاپۆی زەوییەکانیان پێیە کە خۆیان پێی دەڵێن "قۆچانی رەش"، ئەوە بەڵگەی حاشاهەڵنەگری خاوەندارێتیی زەوییەکانە بۆ کورد، کەچی دادگەکان و فەرمانگەی کشتوکاڵ چاوی لێناکەن و بۆ تازەکردنەوەی گرێبەستی هاوردەکان پشت بەو گرێباستانەی سەردەمی ئەنجوومەنی باڵای شۆڕشی بەعس دەبەستن و ماف بە هاوردەکان دەدەن.  زوهێر عەلی، بەڕێوەبەری کشتوکاڵی کەرکووک دەڵێت، "ئەگەر بڕیاری دابەشکردنیان هەبێ و بەهۆی راگواستنەوە پووچەڵکرابێتەوە، لە چوارچێوەی رێکارەکانی ماددەی ١٤٠ و هیچ گرێبەستێکی لەسەر ناکرێ".  لە کۆی زیاتر لە ٢٥ گوندی کوردی لە رۆژهەڵاتی قەزای دوبز، زۆربەیان ئێستا یان چۆڵکراون یان کوردی تێدانەماوە و عەرەبی هاوردە دەستیان بەسەر زەوی و زارەکاندا گرتووە، تەنیا چوار گوندیش کوردی تێدا دەژین، بەڵام لە چەشنی چەخماخە کە تا پێش هێرشەکانی ١٦ ـی ئۆکتۆبەر زیاتر لە ١٠٠ ماڵی تێدابوو ئێستا هەشت ماڵ ماونەتەوە.