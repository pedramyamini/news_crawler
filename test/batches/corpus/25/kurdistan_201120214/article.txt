بەپێی راگەیێندراوێکی بارەگای بارزانی، ئەمڕۆ شەممە ٢٠ - ١١ - ٢٠٢١ لە سەڵاحەددین سەرۆک مەسعود بارزانی، پێشوازی لە ماری پارێت، سەرۆکی نووسینگەی هاوئاهەنگیی یەکێتیی ئەوروپا لە ھەرێمی کوردستان کرد.  لە دیدارەکەدا بارودۆخی سیاسیی عێراق و قۆناخی دوای ھەڵبژاردنی ئەنجوومەنی نوێنەرانی عێراق و، ھاوکێشە سیاسییە نوێیەکانی گۆڕەپانی سیاسی عێراق تاوتوێکران.  بە گوێرەی راگەیێندراوەکە، ھەر لەو کۆبوونەوەیەدا سەرۆکی نووسینگەی ھاوئاهەنگی یەکێتیی ئەوروپا لە ھەرێمی کوردستان، ھەڵبژاردنی ئەنجوومەنی نوێنەرانی عێراقی بە "نموونەیی" وەسفکردووە و پەیوەست بەم بابەتە سەرۆک بارزانی پێزانینی بۆ رۆڵی رێکخراوی نەتەوە یەکگرتووکان و یەکێتیی ئەوروپا ھەبوو لە پرۆسەی یارمەتیدان و چاودێریی بەڕێوەچوونی ھەڵبژاردن. ھەڕەشەی تیرۆر و بارودۆخی سووریا تەوەری دیکەی ئەو دیدارە بوون.