عەرەبی هاوردە دوو رۆژە دەچنە سەر دوو ماڵی کورد لە گوندی پەلکانە و پێیان گوتوون دەبێ بڕۆن، پارەی ١٨ ساڵیش بە ئێمە بدەن کە لە نێو خانووەکانمان بوون. کورد لە سنووری سەرگەڕان گیریان خواردووە لەلایەکەوە داعش و لە لایەکی دیکەوە راکان جبووری، پارێزگاری بە وەکالەتی کەرکووک و عەرەبی هاوردە.  هێزە سەربازی و ئەمنییەکان لە پەلکانە سەرژمێری ئەمنییان بۆ خانوو و ماڵەکان کردووە و ئەو خانووانەی کورد کە لە دوای هێرشەکانی شانزەی ئۆکتۆبەرەوە خاوەنەکانیان نەیانتوانیوە بگەڕێنەوە بە "بەتاڵ" تۆمارکراون.  زیاتر لە ٤٠ خانووی کورد لەسەر دیوارەکانی نیشانەیان لێدراوە بەوەی ماڵیان تێدا نییە و بێ خاوەنن.  لەولاشەوە راکان جبوری لە ماوەی ٢٠ رۆژدا دوو نووسراوی بۆ پۆلیس و ناحیەی سەرگەڕان و قەزای دوبز کردووە بۆ ئەوەی ١٥ خانوو بدرێتەوە فەرحان غەزال و کەسوکارەکەی کە سەرجەمیان هاوردەن و بەپێی بەڵگەنامەیەک دوای ٢٠٠٣ کە رۆیشتوون قەرەبووی ماددەی ١٤٠ یشیان وەرگرتووە.  محەممەد ئیسماعیل، نوێنەری جووتیارانی سەرگەڕان دەڵێت، "راکان سەعید نووسراوێکی دیکەی کردووە دەڵێ، ' دەبێ زیاتر لە ١٠ خانوو لە پەلکانە، سەربەشاخ و شەناغە بدرێنە عەرەبی هاوردە، من بە بەڵگە پێمە ئەوانە پارەی خانوو زەوییەکەشیان وەرگرتووە، دواتر من داوا لە ناحیە و پۆلیسی سەرگەڕان دەکەم، چۆن نووسراوێکیان بۆ دێت کە نایاساییە، با وەڵام بدەنەوە و بڵێن ئەمە نایاساییە".  عەرەبی هاوردە لە دوو رۆژی رابردوو چوونەتە سەر دوو ماڵی کورد لە گوندی پەلکانە و پێیان گوتوون جگە لە دەرکردنیان لەو خانووانە دەبێ قەرەبووی ١٨ ساڵی رابردوویان پێبدەن کە لەنێو خانووەکان بوون.  کوردانی پەلکانە دەڵێن، "دوای ئەوەی هەموو هەوڵێکی تەعریب شکستی هێنا ئێستا بە ناوی داعش و گرووپی چەکدارییەوە گوشار لە گوندە کوردییەکان دەکەن تا چۆڵی بکەن".  دلێر عەبدوڵڵا، خەڵکی گوندی پەلکانە دەڵێت، "ئەو هاوردانە دەستیان لەگەڵ گرووپی چەکداری تووندڕەو تێکەڵکردووە، تا گەر بەتەعریب پێیان نەکرا، بە هێزی شەو بیکەن".  قایمقامی بەوەکالەتی دوبز کە هاوکات ئەندامی هاوپەمانی عەرەبییە و دوای ١٦ ئۆکتۆبەر لەو پۆستەدایە، دروستکردنی لیژنەیەک بۆ چارەسەری کێشەی سنووری سەرگەڕان بەپێویست دەزانێت.  حەسەن نسەیق، قایمقامی بەوەکالەتی دوبز دەڵێت، "زۆر دۆسیە هەن لە راستیدا پێویستیان بە وردبینی و لیژنە هەیە، تایبەت بەنیشتەجێبوون دوولایەنەیە یان ئەوەی پێویستی بەقەرەبووە، یان لایەنێکی دیکەی پێدانی زەوییە".  لە سنووری گوندی شەناغەی سەر بە سەرگەڕانیش دوای ئەوەی عەرەبی هاوردە ویستیان نیشتەجێبن و لەلایەن هێزە ئەمنییەکان دەستوەردان کرا.  لەوکاتەوە هێزەکان رێگری لە کارکردنی جووتیاران دەکەن، رێگە نادەن هیچ کارێک لەسەر زەوییەکانیان بکەن.