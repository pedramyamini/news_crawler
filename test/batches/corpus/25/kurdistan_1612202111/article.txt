رۆژی چوارشەممە ١٦ - ١٢ - ٢٠٢١ دەفتەری سیاسیی حیزبی دیموکراتی کوردستان (حدک) راگەیێنراوێکی لەبارەی رادەستکردنی "دوو سیخور" سەبارەت بە مووشەکبارانکردنی قەڵای دیموکرات لە کۆیە بڵاوکردەوە و رایگەیاند "هەردوو کەسەکە دەستگیرکراون و دراونەتە دادگە. "  حیزبی دیموکراتی کوردستان (حدک) ناوی ئەو دوو کەسەی بڵاوکردەوە کە "دانیان بە کارە سیخوڕییەکەیان ناوە" و دەشڵێت " ئەو دوو کەسە ناویان " (کەیوان (سۆران) فەیزی) و (فەراز سەڵەواتی) کە خەڵکی سنەن. "  ئەمڕۆ پێنجشەممە ماڵباتی بەشێک لە شەهیدانی قەڵای دیموکرات لە راگەیێنراوێکدا نیگەرانیی خۆیان لە رادەستکردنی ئەو دوو کەسە دەربڕی و دەڵێن "ئاگادارکراوین کە لەنێو حیزبدا بڵاوکراوەتەوە کە بنەماڵەی شەهیدان ئاگاداری ئەو بڕیارە بوونە و ناڕەزایەتییان دەرنەبڕیوە. بۆ ئاگاداریتان، رۆژی دووشەممە ٦ - ١٢ - ٢٠٢١ بەشێک لە بنەماڵەی شەهیدانی ١٧ خەرمانان بانگهێشت کراونەتە سکرتاریای حیزب و لەوێ ئەو بابەتەیان لەگەڵ باسکراوە. تێکڕا دژی بڕیارەکە وەستاونەتەوە و داویانکردووە بگۆڕدرێت، بەهۆی ئەو تێبینییانەی لەسەر پاساوەکانی دەفتەری سیاسیی حیزب بۆ رادەستکردنیان هەبووە. "  بنەماڵەی ئەو شەهیدانە نیگەرانیی خۆیان دەردەبڕن و ئاماژە بەوەش دەدەن کە لە کۆتایی کۆبوونەوەکەیان "هیچ بڕیارێک نەدراوە و چاوەڕوان بووین گۆڕینی بڕیارەکەمان پێ رابگەیێندرێت. ئێمە لەگەڵ ئەو بڕیارەدا نەبووین کە جێبەجێکراوە و بەرپرسیارێتییە سیاسی و ئەخلاقییەکەی دەکەوێتە ئەستۆی ئەندامانی دەفتەری سیاسیی حیزبی دیموکراتی کوردستان و دەبێت خۆیان وەڵامدەری بن. "  کاژێر ١٠: ٤٥ خولەکی رۆژی ٨ - ٩ - ٢٠١٨، کۆبوونەوەی کۆمیتەی ناوەندی حیزبی دیموکراتی کوردستانی لە کۆیە لەلایەن ئێران مووشەکباران کرا و بەهۆیەوە ١٦ کەس کە ٦ کەسیان ئەندامی سەرکردایەتیی حدک بوون گیانیان لەدەستدا.  دەقی روونکردنەوەی بنەماڵەی بەشێک لە شەهیدانی ١٧ی خەرمانانی قەڵای دیموکرات   دوای بڵاوکردنەوەی هەواڵی رادەستکردنی دوو تاوانبار و سیخوڕی کۆماری ئیسلامی لەلایەن دەفتەری سیاسی حیزبی دێموکراتی کوردستانەوە بە هەرێمی کوردستان کە چاوساغییان بۆ مووشەکبارانی کۆبوونەوەی کۆمیتەی ناوەندی حیزب کردبوو، شەپۆلێکی ناڕەزایەتی و نیگەرانی روو بەو بڕیارە نادرووستە سەریهەڵداوە. ئاگادارکراوین کە لەنێو حیزبدا بڵاوکراوەتەوە کە بنەماڵەی شەهیدان ئاگاداری ئەو بڕیارە بوونە و ناڕەزایەتییان دەرنەبڕیوە.  بۆ ئاگاداریتان، رۆژی دووشەممە ١٥ی سەرماوەز بەشێک لە بنەماڵەی شەهیدانی ١٧ خەرمانان بانگهێشت کراونەتە سکرتاریای حیزب و لەوێ ئەو بابەتەیان لەگەڵ باسکراوە. تێکڕا دژی بڕیارەکە وەستاونەتەوە و داویانکردووە بگۆڕدرێت، بەهۆی ئەو تێبینییانەی لەسەر پاساوەکانی دەفتەری سیاسیی حیزب بۆ رادەستکردنیان هەبووە.  لە کۆتایی کۆبوونەوەکەش دا هیچ بڕیارێک نەدراوە و چاوەڕوان بووین گۆڕینی بڕیارەکەمان پێ رابگەیێندرێت. ئێمە لەگەڵ ئەو بڕیارەدا نەبووین کە جێبەجێ کراوە و بەرپرسیارێتییە سیاسی و ئەخلاقییەکەی دەکەوێتە ئەستۆی ئەندامانی دەفتەری سیاسیی حیزبی دێموکڕاتی کوردستان و دەبێت خۆیان وەڵامدەری بن.  بنەماڵەی بەشێک لە شەهیدانی ١٧ی خەرمانان