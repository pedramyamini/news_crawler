ئاری ئەحمەد، بەڕێوەبەری گشتیی ئاوی هەولێر بە رادیۆی رووداوی راگەیاند، "تاوەکو ئێستا بەهۆی لافاوەوە هیچ کێشەیەکی شێلووبوونی ئاومان نییە. زیادبوونی شێلووایەتییش بە شێوەیەکی رێژەیی بووە و نەگەیشتووەتە ئەو رێژەیەی کە وێستگەکانی دابەشکردنی ئاو دابخەین".  لە کاتی شێلووبوونی ئاودا ئەگەری ئەوە هەیە کە وێستگەکانی دابەشکردنی ئاو بۆ چەند کاژێرێک رابگیردرێن.  پرۆژەکانی ئیفرازی ١، ٢ و ٣ کە ئاوی خواردنەوەی هەولێر دابین دەکەن، لەسەر ئاوی زێی گەورەن، کە زۆرجار لە کاتی بارانی زۆردا ئەگەری شێلووبوونی زێیەکە و راگیرانی پرۆژەکان بۆ ماوەیەکی کاتی هەیە.  بەڕێوەبەری گشتیی ئاوی هەولێر ئاماژەی بەوەش کرد، "رێژەی شێلووایەتی بگاتە نزیکەی ٣٠٠٠، ئەگەری راگیرانی وێستگەکان هەیە، بەڵام جار هەیە تاوەکو نزیکەی ٦٠٠٠ یش کاریان پێدەکەین کە لەو دۆخانەدا دەرمانی تایبەت بەکاردەهێنین و دەتوانین بەگەڕیان بخەین".  بڕیارە لە هەولێر پرۆژەی ئاوی ئیفراز ٤ دروستبکرێت، کە پرۆژەیەکی گەورەیە و دەگوترێت کێشەی ئاوی هەولێر چارەسەر دەکات.  ئاری ئەحمەد دەڵێت، "پرۆژەی ئاوی ئیفراز ٤ لە ساڵی ٢٠١٥ وە گرێبەستی بۆ کراوە لەگەڵ کۆمپانیایەکی بەریتانیدا و تەنیا ٩٥ % ـی دیزاینەکەی تەواو بووە. کۆمپانیاکە لە ١٦ - ٠٣ - ٢٠٢١ ـەوە چووەتەوە بۆ بەریتانیا و بەهۆی رێکارەکانی کۆرۆناوە تاوەکو ئێستا ئامادە نەبوون بگەڕێنەوە".  بە گوتەی ئاری ئەحمەد، پرۆژەی ئیفراز ٤ هێندەی هەرسێ پرۆژەکەی دیکە و هەزار بیرەکە ئاو دابین دەکات. هەموو ئەو شوێنانە دەگرێتەوە کە لە دەرەوەی شەقامی ١٢٠ مەتریی هەولێرەوەن یان بە بیر ئاویان بۆ دابین دەکرێت.  بەڕێوەبەری ئاوی هەولێر ئاماژەی بەوەش دا کە بە تەواوبوونی پرۆژەی ئاوی ئیفراز ٤، دەکرێت بەشی زۆری بیرەکان دابخرێن بۆئەوەی ئاوی ژێر زەوی بپارێزرێت.