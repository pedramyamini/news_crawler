عەمید روکن عادل جەبار زەنگەنە، نوێنەری وەزارەتی پێشمەرگە لە فەرماندەیی ئۆپەراسیۆنە هاوبەشەکانی عێراق بە تۆڕی میدیایی رووداوی راگەیاند، بۆ پڕکردنەوەی بۆشاییە ئەمنیەکان، بەغدا بانگهێشتی شاندێکی وەزارەتی پێشمەرگەی کردووە و ئەمڕۆ سێشەممە شاندەکە گەیشتە بەغدا و گوتیشی "بەمزووانە ئۆپەراسیۆنی هاوبەشی پێشمەرگە و هێزە عێراقییەکان دەستپێدەکات و هاوپەیمانانیش لە ئاسمانەوە پاڵپشتی ئۆپەراسیۆنەکان دەکەن".  عەمید روکن عادل جەبار زەنگەنە گوتی: "بۆشاییەکی ئەمنی هەیە و هیچ هێزێکی عێراقی و پێشمەرگەشی تێدا نییە، دوای ئۆپەراسیۆنەکان، دوای تەواوکردنی مەشقەکانیان، دوو لیوا هاوبەشەکە لەو شوێنانە جێگیر دەکرێن".  نوێنەری وەزارەتی پێشمەرگە لە فەرماندەیی ئۆپەراسیۆنە هاوبەشەکانی عێراق ئاماژەی بەوەشکرد، پێشمەرگە بە هاوئاهەنگی لەگەڵ سوپای عێراق، پلان و شێوازی شەڕکردن و ئۆپەراسیۆنی گۆڕیوە، ئەم هێرشە پارتیزانیانەی داعشیش مانای ئەوە نییە کە بەهێزبووەتەوە، ئەمەی ئێستا داعش دەیکات وەکو خۆکوژی وایە.  عەمید روکن عادل جەبار زەنگەنە زیاتر گوتی "پێشتر بەهۆی نەبوونی هاوئاهەنگی چەکدارانی داعش لە سنووری سوپای عێراقەوە دزەیان دەکردە سنووری پێشمەرگە و بەپێچەوانەشەوە، بەڵام ئێستا بەهۆی دروستبوونی هاوئاهەنگی و پەیوەندیی بەردەوامی فەرماندە سەربازییەکانی هەردوولا، ئەوە نەماوە".  ئەمڕۆ سێشەممە ٠٧ - ١٢ - ٢٠٢١ وەزارەتی پێشمەرگە لە راگەیێندراوێکدا ئاماژەی بەوەکرد، بە مەبەستی دوو کۆبوونەوەی جیای سەربازی و هەواڵگری، شاندێکی باڵای وەزارەتی پێشمەرگە، بە سەرۆکایەتی فەریق جەبار یاوەر، ئەمینداری گشتیی وەزارەت، بەرەو بەغدا بەرێکەوت.  بەپێی راگەیێندراوەکە، بڕیارە دوو کۆبوونەوەی جیا لە نێوان هەواڵگریی سەربازی وەزارەتی پێشمەرگە و هەواڵگریی بەرگریی عێراق لە  فەرماندەیی ئۆپەراسێۆنە هاوبەشەکان بەڕێوەبچێت.  هەر بەپێی راگەیێندراوەکە  بڕیارە لە نێو باڵەخانەی وەزارەتی بەرگری کۆبوونەوەیەک لەنێوان ئەمینداری گشتیی وەزارەت و ئەمینداریێتی گشتیی بەرگریی بەغدا بکرێت، لە کۆبوونەوەکەدا گفتوگۆ لەسەر دۆخی ئێستای ناوچەکە و مەترسییەکانی داعش، هەنگاوەکان لەبارەی چارەکردنی کێشەکانی نێوان سوپای عێراق و هێزی پێشمەرگە، بۆ بەیەکەوە رۆڵ بینین لە راوەدوونان و تێکشکاندنی داعشدا دەکرێت.  وەزارەتی پێشمەرگە ئاماژەی بەوەشکردووە، کۆبوونەوەکانی نێوان پێشمەرگە و بەرگریی بەردەوامە و هەردوولا بە ئامانجی بنبڕکردنی تیرۆریستان و پڕکردنەوەی ئەو ناوچانەی بۆشایی ئەمنی هەیە، لەگفتوگۆدان. هاوکات تاوتوێکردن و بەکردەیی کردنی ئەنجامدانی ئۆپەڕاسیۆنی هاوبەشی نێوان پێشمەرگە سوپا لەئەولەویەتی گفتوگۆکاندایە.  لە ماوەی ئەم هەفتەیەدا ئەوە دووەمجارە شاندی وەزارەتی پێشمەرگە سەردانی بەغدا دەکات. رۆژی شەممە ٤ - ١٢ - ٢٠٢١ فەرماندەکانی وەزارەتی پێشمەرگە و سوپای عێراق لە بەغدا کۆبوونەوە.  جەبار یاوەر، ئەمنیداری گشتیی وەزارەتی پێشمەرگە، کە سەرۆکایەتیی شاندەکەی وەزارەتی پێشمەرگەی دەکرد، بە تۆڕی میدیایی رووداوی گوت، فەرماندەی هەردوولا لە کەرکووک و دیالە کۆبوونەوەکان دەستپێدەکەنەوە بۆ دەستکردن بە ئۆپەراسیۆنی هاوبەش و راوەدوونانی داعش.  لە ماوەی هەفتەیەکدا داعش لە سنوورەکانی گەرمیان و پردێ و  مەخموور پێنج جار هێرشی کردووەتە سەر سەنگەرەکانی پێشمەرگە. بۆ رێگریکردن لە هێرشی هاوشێوە، لە سنووری گەرمیان پێشمەرگە سەنگەرەکانی بەهێزکردووە. هەروەها لە گوندی خدرجیجە و لهێبان لە مەخموور هێزی پێشمەرگە جێگیرکراون.  بەرپرسانی پێشمەرگە زیاتربوونی هێرشەکانی داعش دەگەڕێننەوە بۆ ئەو بۆشاییە ئەمنییانەی لە دوای رووداوەکانی ١٦ی ئۆکتۆبەری ٢٠١٧ ـەوە دروستبوون.  بۆ پڕکردنەوەی بۆشاییە ئەمنییەکان لیوایەک لە هەرێمی کورستان و لیوایەک لە عێراق پێکهێنراون. بەگوتەی جەبار یاوەر ئەمینداری گشتی وەزارەتی پێشمەرگە، هەردوو لیواکە لە مەشقدان و بڕیارە لەم مانگەدا مەشقی تێکەڵ لەلایەن حکومەتی عێراقەوە وەربگرن و دواتر دابەشی ئەو شوێنانە بکرێن کە بۆشایی ئەمنییان تێدایە.