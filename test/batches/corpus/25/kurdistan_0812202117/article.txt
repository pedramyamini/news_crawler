هێمن نادر یەکێک لە برا نەخۆشەکان لەبارەی نەخۆشییەکەیەوە بە رووداوی گوت: "هەستیاریی و ئیلتیهابی خوێنم هەیە ٢٤ کاژێر لەشم دەخورێ، بەردەوام لە گیانی خۆم بێزارم، دەستم ناوەستێ بەردەوام لەشم دەخورێ گەر نەیخورێنم بارودۆخم تێکدەچێ کە دەیخورێنم هەر بارودۆخم تێکدەچێت، برینەکانم هەمووی بەخوێن دێت هەمووی کە شوێنێک خورا دەبێتە برین دەست بدەمە شوێنێکی دیکە ئەویش وایلێدێ دەست بدەمە شوێنی ساخ ئەویش دەبێتە برین".   شوکر نادر یەکێکی دیکە لە برا نەخۆشەکان بە رووداوی گوت؛ ژیانمان زۆر زەحمەتە بەو دەرمانانە ماوین ئەگەرنا دەرمان بەکارنەهێنم ژیانم کۆتایی پێدێت.  مام نادر کە باوکی هێمن و شوکرە خاوەنی ٥ کوڕ و ٢ کچە، کوڕێکیشی هەر بەم نەخۆشییە چەند ساڵ لەمەوبەر کۆچی دوایی کردووە.   شاکری برا گەورەی هێمن و شوکر، خێزاندارە و پێشمەرگەیە، باسی ئەوەی بۆ رووداو کرد کە نازانێت بە موچەی پێشمەرگایەتی ماڵ و منداڵی خۆی بەخێوبکات یان چارەسەری دوو برا نەخۆشەکەی پێبکات.  مام نادری باوکیشیان فەرمانبەری شوێنێکی تایبەتە و مووچەکەی ٣٥٠ هەزار دینارە. هاوژینەکەشی ساڵی رابردوو کۆچی دوایی کردووە ئێستا جیا لە خراپی باری دارایی، ئەرکی ئاگاداربوون و چاودێریکردنی دوو کوڕە نەخۆشەکەشی هاتووەتەسەر.  نادر عەزیز، باوکی دوو برا نەخۆشەکە چوارەمین ساڵە قەمسەڵەیەکی لەبەردایە بیفرۆشێت و بیداتە دەرمان بۆ منداڵەکانی بۆ ئەوەی وەک خۆی دەڵێت، دەرزیەکیان بۆ پێ لێدا.  شاکر نادر، برای نەخۆشەکان لەبارەی چارەسەریان دەڵێت: "چەند دکتۆرێکمان پێکرد گوتیان کاکە ئەوە لەدەرەوەی وڵات چارەسەریان هەیە منیش چەندجارێک راپۆرتم نارد بۆ ئەڵمانیا و چەند وڵاتێکی دیکە، لەوێ پیشانی دکتۆریان دا و گوتی گرێیەک لەسەری هێمن هەیە کە تێچووی نەشتەرگەرییەکەی و پارەی نەخۆشخانە نزیکەی ٦٠ هەزار دۆلار دەبێ جگە لە پارەی دەرمان، ئێمەش بەڕاستی لە توانامان نەبوو بیبەین چارەسەری بکەین".  بە گوتەی پزیشکان نەخۆشیی پێستی ئەم دوو برایە جیناتە و چارەسەریشی نییە، بەڵام پێویستە بەردەوام دەرمان و رێنمایی پزیشکی وەربگرن بۆ ئەوەی حاڵیان خراپتر نەبێت. کڕینی دەرمانەکانیش بۆ ئەم خانەوادەیە بەهۆی خراپی باری داراییان ئێستا زۆر زەحمەت بووە و هێمن و شوکریش رۆژبەرۆژ حاڵ و تەندروستییان خراپتر دەبێت.