ئەمشەو لە هەندێک لە تۆڕە کۆمەڵایەتییەکان وا بڵاوکرایەوە، کە چەکدارانی داعش لە سنووری قەزای مەخموور پەلاماری هێزەکانی پێشمەرگەیان داوە، بەڵام فەرماندەیەکی باڵای هێزەکانی پێشمەرگە لە مەخموور، کە نەیویست ناوی ئاشکرا بکرێت، بە تەلەفۆن بە تۆڕی میدیایی رووداوی گوت هیچ هێرشێکی چەکدارانی داعش بۆ هیچ گوندێک لەو گوندانەی لەژێر کۆنتڕۆڵی هێزەکانی پێشمەرگەن لەقەزای مەخموور رووینەداوە.  ئەو فەرماندەیە دەڵێت ئەمشەو دووشەمممە باسی ئەوە کراوە گوایە چەکدارانی داعش هێرشیان کردبێتە سەر هێزەکانی پێشمەرگە لە سنووری گوندی ساقیە، بەڵام گوتی: "ئەو هەواڵانە سەرلەبەریان ناڕاستن و ئەمشەو پێشمەرگە نە هێرشی کراوەتە سەر و نە فیشەکێکیشی تەقاندووە، باشترە جۆرە هەواڵێک بڵاونەکرێتەوە کە هیچ بنەمایەکی راستییان تێدا نییە".  ئەو فەرماندەیەی پێشمەرگە داوای کرد پەیجەکانی فەیسبووک وردبن لە بڵاوکردنەوەی هەواڵ و گوتی: "بەداخەوە بۆ بڵاوکردنەوەی ئەو جۆرە هەواڵانە کە هیچ بنەمایەکیان نییە و راست نین".  دوایین هێرشی داعش بۆ سەر سەنگەرەکانی پێشمەرگە، شەوی رابردوو بوو لە گوندی قەرەسالم لە سنووری ناحیەی پردێ، کە بووە هۆی شەهیدبوونی چوار پێشمەرگە و برینداربوونی دوو پێشمەرگەی دیکە.