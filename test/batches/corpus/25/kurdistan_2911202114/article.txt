ئازاد نووری، بەڕێوەبەری بەشی هونەری لە دەستەی پاراستن و چاککردنی ژینگە بە رادیۆی رووداوی راگەیاند، "ئێمە بەدواداچوون بۆ پرۆژەکان دەکەین. ئەگەر پرۆژەیەک دیزاینەکەی گۆڕدرابوو یان ستانداردەکانی گۆڕیبوو، ئەوە سزا دەدرێت. ئەو پرۆژە پیشەسازی و کارگانەی کەوتوونەتە ناو شار، دەبێت شوێنیان بۆ تەرخان بکرێت بۆئەوەی ببرێنە دەرەوەی شار".  بەڕێوەبەری بەشی هونەری لە دەستەی پاراستن و چاککردنی ژینگە ئاماژەی بەوەش دا کە ئەوان پرۆژەکانیان بۆ "ا، ب، ج" پۆلێن کردوون. بەپێی ئەو پۆلێنکردنە کاریان لەسەر دەکەن. ئەو پرۆژانەی لە "ا" و "ب"دان پێویستیان بە راپۆرتی هەڵسەنگاندنی ژینگەیی دەبێت.  ئازاد نووری ئەوەی خستەڕوو، ئەوان وەکو دەستەی ژینگە بۆ پرۆژەکانی وەبەرهێنان هەندێک دەسەڵاتیان بۆ فەرمانگەکانی ژینگە شۆڕ کردوونەتەوە. ئەوەیش ئاسانکارییە بۆ هاووڵاتییان و، فەرمانگەکانی ژینگە دەتوانن کارەکانیان بۆ رابپەڕێنن.  بە گوتەی ئەو بەڕێوەبەرە، پرۆژەکانی جۆری "ا" ژمارەیان کەمە، چونکە پرۆژەی زەبەلاحن، بەڵام ژمارەی پرۆژەکانی جۆری "ب" زۆرن. زۆرترین پرۆژە لە هەولێر بووە. تاوەکو ناوەڕاستی ئەمساڵ ٢٤ پرۆژەی جۆری "ا" هەبوون. پرۆژەکانی جۆری "ب"یش نزیکەی ٧٠ دانە بوون.  ئازاد نووری گوتی، "ئێمە وەکو دەستەی پاراستن و چاککردنی ژینگە خەریکی هەموارکردنەوەی رێنوێنیی ژمارە ١ ـی ساڵی ٢٠١٣ ین. دەزانین کەموکوڕییەکانی لە کوێدان و چاکی دەکەین".  دەستەی پاراستن و چاککردنی ژینگە پێوەخت لەڕووی ژینگەییەوە پشکنین بۆ شوێنی پرۆژەکان دەکەن بۆئەوەی بزانن شوێنەکەی گونجاوە یاخود نا. ئەگەر گونجاو نەبوو، پەسندەی بۆ ناکەن.