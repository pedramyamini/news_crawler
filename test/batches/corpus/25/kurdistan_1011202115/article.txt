سامی هادی، لێپرسراوی  ناوەندی رۆشنگەریی چاودێر، بە تۆڕی میدیایی رووداوی گوت: "بەپێی زانیارییەکانمان پزیشکەکان بە کاک مەلا بەختیاریان گوتووە لە قۆناخی مەترسی دەرچووی و ئێستا دەتوانی بگەڕێیتەوە، بۆیە بڕیارە بێتەوە، ئەوەش دوای ئەوە هات پشکنینی پێویستی بۆ کراوە و هەموو شت باش دەبێت، وەکو ژمارەیەک هاوڕێ و دۆستی مەلا بەختیار رۆژە شەممە لە پێشوازیدا دەبین لە فڕۆکەخانەی سلێمانی".  رۆژی ٤ - ١١ - ٢٠٢١ پزیشکە تایبەتەکەی مەلا بەختیار لە هەڤپەیڤینێکدا لەگەڵ ئاڵا شاڵی، پەیامنێری رووداو گوتی سێ ماددەی جیاواز لە جەستەیدا بووە ئێستا لە دوایین هەفتەی پاککردنەوەی خوێن و وەرگرتنی چارەسەر و تەندروستیی بەرەو باشبوون دەچێت، دەتوانێت هەفتەیەکی دیکە نەخۆشخانە جێبهێڵێت.  دکتۆر زوها داژدلن، پسپۆری هەناو و گورچیلە لەبارەی تەندروستیی مەلا بەختیار، بە تۆڕی میدیایی رووداوی راگەیاند، ناتوانن دیاری بکەن کەی مەلا بەختیار ژەهرخواردکراوە، بەڵام رەنگە ماوەی ٣ مانگ بە بەردەوامی ژەهری پێدرابێت.  دوای پشکنینەکان چەند جۆرە ژەهرێک لە جەستەی مەلا بەختیار بەدی کراوە، دکتۆر داژدلن لەوبارەوە دەڵێت، ٣ جۆرە ماددەی ژەهراوی لە خوێنی مەلا بەختیاردا هەن کە جیوە، ئەنتیمۆن و مسن.   ئەو پزیشکە ئەڵمانییە گوتی، چارەسەری پاککردنەوەی خوێنیان بۆ مەلا بەختیار کردووە و، پرۆسەی پاککردنەوەکە بە "گرنگ" دەزانێت، چونکە رێژەیەکی زۆر جیوە لە جەستەی مەلا بەختیاردا هەبووە و لە چەند رۆژی داهاتوودا پرۆسەکە کۆتاییدێت. هەروەها گوتیشی "باوەڕناکەم کاریگەریی درێژخایەنی لەسەر جەستەی هەبێت".  بە گوتەی داژدلن، لە سەرەتای چوونی مەلا بەختیار بۆ نەخۆشخانەکە تەندروستیی باش نەبووە و نیشانەکانی کێشەی گەدە، ریخۆڵە و قژڕووتانەوەی هەبووە و، دۆخی تەندروستیی مەلا بەختیار پێش چارەسەر و دوای چارەسەر دەکەنە راپۆرت.  رۆژی ٣٠ - ١٠ - ٢٠٢١ سەرچاوەیەکی نزیک لە مەلا بەختیار رایگەیاند، بەڵگە سەرەتاییەكانی بەردەستی مەلا بەختیار کە بۆ بافڵ تاڵەبانی و دکتۆر خەسرەو گوڵ محەممەد و بەرپرسی ئێستای دەزگای زانیاری نێردراوە دەیسەلمێنێت کە ژەهراویکردنی مەلا بەختیار دەمێكە کراوە؛ كاری دوو مانگ و سێ مانگ نییە.   کەسێکی نزیکی مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان پێشتر بە رووداوی راگەیاندبوو لە ئوردن و بەرلین پشکنینی وردیان کردووە و بە بەڵگەی زانستی سەلمێندراوە کە مەلا بەختیار بە ژەهری جیوە ژەهرخواردکراوە.  رۆژی ١ - ١١ - ٢٠٢١، مەلا بەختیار، کە ماوەیەک پێش ئێستا بەهۆی تێکچوونی دۆخی تەندروستییەوە چووە ئەڵمانیا، لە وتارێکدا، کە لە فەیسبووکی خۆی بڵاویکردەوە باسی لە هەوڵەکانی کوشتن و ژەهرخواردکردنی کردبوو، هەروەها تیشکی خستبووە سەر گۆڕانکارییەکانی نێوخۆی حیزبەکەی دوای کۆنگرەی چوارەم.   وتارەکە لەژێر ناونیشانی "بەراوردێک لەنێوان ژەهرخواردکردنم و هەوڵی تیرۆرکردنم ٢٥/١٠/٢٠٠٥ " بڵاوکراوەتەوە کە وەکو خۆی باسی دەکات، لە ساڵی ٢٠٠٥ "ترسناکترین هەوڵی تیرۆرکردنم" جێبەجێ کراوە، بەڵام بەهۆی وەرگرتنی چارەسەرەوە نەیتوانیوە بەراوردێک لە نێوان ئەو رووداوە و وەک خۆی نووسیبووی "ژەهرخواردکردنم لەسەر دەستی (هەڤاڵان!!!) بکەم".