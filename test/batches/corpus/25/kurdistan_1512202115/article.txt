عه‌بدولستار مه‌جید، سه‌رۆكی فراكسیۆنی كۆمه‌ڵی دادگەریی له پەرله‌مانی كوردستان بە رووداوی راگەیاند، هەردوو مامۆستایان بەدەل عەبدولباقی بەرواری و جەمال خەلیل، سەرەڕای ئەوەی بە بڕیاری دادگا ئازادکران، بەڵام بە بڕیارێکی وەزارەتی پەروەردە (فەسڵ) دەرکراون.  عەبدولستار مەجید گوتی: "لە رێگەی یاداشتێكه‌وه داوامانکردووە کە سەرۆکی پەرلەمان، وەزارەتی پەروەردە لە لابردنی ئەو ستەمە ئاگاداربکاتەوە".  بەڵام بەدەل بەرواری رەتیکردەوە لەگەڵ مامۆستا جەمال، کە ئەویش یەكێک بوو لە گیراوانی بادینان فەسڵ کرابێت و بە (رووداو)ی راگەیاند: "فەسڵ نەکراوم، تەنانەت ئەو مانگەش مووچەی بنەڕەتیم وەرگرت".  بەدەل بەرواری گوتی: "ئێمە دوو هەفتە دوای ئازادبوونمان سەردانی پەروەردەمان کرد، لەوێ گوتیان ئێوە بەهۆی ئەوەی گیرابوون، لە وەزیفە راگیراون، داوایان کرد کە داواکارییەک پێشکەش بکەین بۆ گەڕانەوە، ئێمەش داواکاریمان پێشکەشکرد، داواکارییەکە نێردراوە بۆ ئەنجوومەنی وەزیران، چاوەڕێی وەڵامی ئەنجوومەنی وەزیران دەکەین، کە ئایا دەستبەکارببینەوە یاخود فەسڵ بکرێین".  سەرچاوەیەک لە وەزارەتی پەروەردەی حکومەتی هەرێمی کوردستان لەوبارەوە بە رووداوی راگەیاند، ئەو بڕیارە هیچ پەیوەندییەکی بە مامۆستاکانەوە نییە، ئەوەی کراوە تەنیا رێکارێکی یاساییە و هەر مامۆستایەک مانگێک نەچێتە سەر کار، فەسڵ دەکرێت.  لەبارەی ئەگەری پێداچوونەوە بە بڕیارەکەدا ئەو سەرچاوەیە گوتی: "ئەگەر داوای گەڕاندنەوە لە وەزارەتی پەروەردە بکەن، وەزارەتیش هۆکارەکەی بۆ ئەنجوومەنی وەزیران دەنێرێت و داوای گەڕانەوەیان دەکات".  رۆژی ١٥ی ئایاری ٢٠٢٠ واتە رۆژێک پێش گردبوونەوەی ژمارەیەک مامۆستای دهۆک لە پارکی ئازادی لە دژی دواکەوتنی مووچەکانیان، مامۆستا بەدەل بەروارى، کە یەکێک بوو لە رێکخەرانى سەرەکیى گردبوونەوەکە، لەلایەن پۆلیسى دهۆکەوە دەستگیرکرا.  دۆسیەی مامۆستا بەدەل بەرواری، گواسترایەوە شاری هەولێر، رۆژی ١٩ - ١٠ - ٢٠٢١ لە دادگای کەتنی دووی هەولێر، دادگایی کرا و  بە یەک ساڵ بەندکردن سزادرا، بەڵام بەهۆی ئەوەی ئەو ماوەیەی کە بۆ سزادانی دیاریکرا راگیرابوو، ئازادکرا.