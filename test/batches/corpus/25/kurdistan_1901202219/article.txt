ستار قادر، پارێزەرە و سەرپەرشتی دروستکردنی باڵەخانەی مزگەوتەکەی کردووە، رۆژی چوارشەممە ١٩ - ١ - ٢٠٢٢، بە تۆڕی میدیایی رووداوی راگەیاند، رووبەری باڵەخانەکە ١٤٠ مەترە، تەنیا بۆ شوێنی مزگەوت و نوێژکردن بوو، کاری ئیداریی زۆریان پێکردوون و دواتریش رووخاندویانە.  ستار قادر گوتی: "هەر دەسەڵاتی ئەم شارە هاوکارییان کردین بۆ دروستکردنی، ڤێلا لە تەنیشتماندا کراوە بۆ نایڕووخێنن؟. نووسراومان هەیە کە جووتیارەکانی سنوورەکەش داوایان کردووە، چونکە لەم سنوورەدا نە شوێنی نوێژ هەیە و نە سەرئاوێک".  نەخشان ساڵح، کچی خاوەنی زەوییەکەیە، دەڵێت لە دوێنێوە ئەو باڵەخانەیان روخاندووە دایکیشی تەندروستی تێکچووە.  نەخشان ساڵح بە تۆڕی میدیایی رووداوی گوت: "یەک ساڵ خەریکبووین، مۆڵەتمان وەرگرت، تاوەکو مۆڵەتمان وەرگرت ئیشەکەشمان زۆر دواکەوت؛ هیچ فەرمانگەیەک لاری نەبوو، ئێستاش هاتوون روخاندوویانە".  لە بەرامبەردا قایمقامی کەلار رەتیدەکاتەوە مزگەوتیان رووخاندبێت. شەهاب ئەحمەد، قایمقامی کەلار، بە تۆڕی میدیایی روودای راگەیاند، شوێنەکە مزگەوت نەبووە و لە دەرەوەی شوێنی نیشتەجێبوون بووە.   شەهاب ئەحمەد دەڵێت: "کەسێک سەردانیکردین و گوتی دەیەوێت مزگەوت دروستبکات، من گوتم زەوییەکە زەویی کشتوکاڵییە و سەردانی بەڕێوەبەرایەتی کشتوکاڵ بکە، کشتوکاڵ مۆڵەتیان نەداوە، هەروەها ئەوقاف گوتویانە دەبێت بچیتە هەولێر و لە وەزارەتی ئەوقاف مۆڵەتی فەرمی وەربگریت و مزگەوتەکە بخرێتە سەر ئەوقاف".  بە گوتەی قایمقامی کەلار، بەبێ رەزامەندی فەرمی بیناکە دروستکراوە و ویستوویانە سەرەوەی بکەنە مزگەوت و خوارەوەی بکەنە مارکێت.  شەهاب ئەحمەد جەخت لەوەدەکاتەوە، کە ئەوان مزگەوتیان "نەڕوخاندووە" و تەنیا هەیکەلێک بووە. دەشڵێت، "شوێنەکە ئاوەدان نییە، دوورە لە گوندی سەید خەلیل و نیشتەجێبوونەوە، گوندەکە خۆی مزگەوتی تێدایە، مزگەوت دەبێت لە شوێنێکدا بێت کە ئاوەدانبێت، رەنگە دوای ئەو باڵەخانەیە بە ناوی مزگەتەوە، خانووشیان دروستبکردایە بە ناوی شوێنی مامۆستای ئاینییەوە. ویستوویانە قاتی سەرەوە بکەنە مزگەوت و خوارەوە بکەنە مارکێت".  نەخشان ساڵح و پارێزەرەکەیان رەتیانکردەوە خانوو و مارکێت دروستبکەن و دەڵێن، "لەو شوێنە چۆڵەدا مارکێت بۆچی دابنێین".  نەخشان ساڵح، رایگەیاند، نزیکەی سێ هەفتە پێش ئێستا سەرەتا لیژنەکانی قایمقامیەت قاتی سەرەوەیان رووخاندووە و بەڵێنیانداوە دەستکاری خوارەوە نەکەن، بەڵام دوێنێ جارێکیتر چوون و خوارەوەشیان رووخاندووە.  ئاماژەی بەوەشکرد، زەوییەکە راستە زەوی کشتوکاڵییە، بەڵام زەوی خۆیانە و تەنیا ئامانجیان کاری "خێرخوازییە".  نەخشان ساڵح و ستار قادر جەختیانکردەوە، "پێش رووخاندن و ئێستاش دەیڵێینەوە، ئێمە ئامادەین لە دادگە بەڵێننامە بدەینە لایەنە فەرمییەکانی کەلار، کە نە ئێستا و نە هیچ کاتێکی دیکە، شوێنی بازرگانی و خانووی نیشتەجێبوون دروست نەکەین".  لەلایەکی دیکەوە، لە راگەیێندراوێکی هاوبەشدا قایمقامیەت، بەڕێوەبەرایەتییەکانی کشتوکاڵ و ئەوقافی گەرمیان رایانگەیاند، شوێنەکە زێدەڕۆ بووە بۆیە روخێندراوە و دەشڵێن، لە ساڵی رابردوودا ١٢ مزگه‌وت له سنووری ئیداره‌ی گه‌رمیان دروستكراون، کە حەوتیان له سنووری کەلاردایە. راشیانگەیاندووە، هەر کەسێک بیەوێت مزگەوت دروستبکات هاوکاری دەکەن.