هیوا رەحمان، راوێژکاری یاسایی لە بەڕێوەبەرایەتیی گشتیی چاودێریی کۆمەڵایەتیی سلێمانی بە رادیۆی رووداوی راگەیاند: "کەسانێکی نەفسنزم بە ناوی ئێمە، وەزارەتی کار و هەندێک رێکخراوەوە تەلەفۆن بۆ کەمئەندامان دەکەن و بانگەشەی ئەوە دەکەن کە پارە یان زەوییان بۆ دەرچووە و لە بەرامبەردا دەبێت یەکەی مۆبایل یان پارەیان بۆ بنێردرێت. خەڵکی ئێمەیش لەبەر ئەوەی بە گشتیی رۆشنبیریی یاساییان نییە یەکە و پارەیان بۆ دەنێرن و دوایی ئەوانیش مۆبایلەکە دادەخەن. "  راوێژکاری یاسایی لە بەڕێوەبەرایەتیی گشتیی چاودێریی کۆمەڵایەتیی سلێمانی گوتی: "کەمئەندام هاتووە بۆ لامان کە بایی ملیۆنێک دینار کارتی مۆبایلی کڕیوە و بۆ ئەو ژمارەیەی ناردووە کە پەیوەندیی پێوە کردووە. پێمانگوت: ' بۆچی بۆت کڕیوە؟' گوتی: ' گوتوویەتی: ' زەویت بۆ دەرچووە.' ' "  لە چەند رۆژی رابردوودا لە سلێمانی بە ناوی مامەڵە و هاوکاری بۆ خاوەن پێداویستییە تایبەتەکان پارە لە هاونیشتمانییان وەرگیراوە. بەڕێوەبەرایەتیی گشتیی چاودێری و گەشەپیدانی کۆمەڵایەتیی سلێمانییش هاووڵاتییان ئاگادار دەکاتەوە پارە بە کەس نەدەن.  هیوا رەحمان گوتی: "تکامان لە کەمئەندامان ئەوەیە کە ئەگەر لەو مۆبایلانەوە تەلەفۆنیان بۆ کرا و داوای پارە و کارتی مۆبایلیان لێکرا بە هیچ شێوەیەک بڕوایان پێمەکەن. ئێمە لە رووی یاساییەوە لای پۆلیس و ئاسایشی سلێمانی سکاڵامان لەسەر ئەو ژمارانە تۆمار کردووە. هیوادارین ئەوژمارانەمان بۆ بدۆزنەوە و رووبەڕووی یاسایان بکەینەوە. "  راوێژکاری یاسایی لە بەڕێوەبەرایەتیی گشتیی چاودێریی کۆمەڵایەتیی سلێمانی ئاماژەی بەوە دا کە ئەو ژمارانەی پەیوەندییان بە بەشێک لە خاوەنی پێداویستییە تایبەتەکانەوە کردووە نزیکەی ٣٠ دانەن و هەر ئەو رۆژەی پارەکەیان بۆ دەچێت دادەخرێن.   ئەو کەسانەی بەو ژمارانە تەلەفۆنیان کردووە به ناوی مامه‌ڵه و ته‌رخانكردنی مووچه و هاوكاری بۆ كه‌مئه‌ندامان و چاودێریی خێزان، سوودیان له دۆخی خراپی دارایی خه‌ڵک و ساده‌یی هەندێک له هاووڵاتییان وه‌گرتووه و به به‌ڵێنی پێدانی پارە و خانوویان پێداون.  هیوا رەحمان گوتی: "ئەوەی زۆر ناخۆشە ئەوەیە کە ئەو کەسانەی بەو ژمارانە تەلەفۆن دەکەن ناوی کارمەندەکانی فەرمانگەکەی ئێمە دەبەن کە لای کەمئەندامان ناسراون. هیچ دەزگایەکی حکومی ناتوانێت ٢٥٠ دینار لە هیچ کەسێک وەربگرێت ئەگەر پسووڵە نەدات. "  بەڕێوەبەرایەتییەکە هاوڵاتییان ئاگادار دەکاتەوە، بۆ ده‌ستكه‌وتنی زانیاری یان راییكردنی هه‌ر جۆره مامه‌ڵه‌یه‌ک، به هیچ جۆرێک فریوی كه‌س نه‌خۆن و راسته‌وخۆ په‌یوه‌ندی به فه‌رمانگه‌كانیانه‌وه بكه‌ن و له راستی و دروستیی هه‌ر بابەتێک بكۆڵنه‌وه.  چاودێری و گەشەپێدانی کۆمەڵایەتیی سلێمانی جەختی لەوە کردووەتەوە کە به هیچ جۆرێک له هیچ رێگه‌یه‌كه‌وه هیچ جۆره مووچه و هاوكارییه‌كی كۆمه‌ڵایه‌تی به ناوی چاودێریی خێزان یان كه‌مئه‌ندامانه‌وه هەشت ساڵه بۆ هیچ كه‌س نه‌كراوه و به‌هۆی قه‌یرانی داراییه‌وه هه‌موو جۆره ته‌رخانكردنێک له‌لایه‌ن وه‌زاره‌تی داراییه‌وه راگیراوه.