ناوەندی هاوکاری لە راگەیێندراوێکدا دەڵێت، لە ئێوارەی پێنجشەممەوە ٢٨ کەس کە چالاکڤانانی مەدەنی کورد، کە زۆربەیان لەبواری کولتووری و ژینگەپارێزیدا چالاکی دەکەن، لەلایەن هێزەکانی ئیتلاعاتی پارێزگای سنە لە شارەکانی بانە، مەریوان و سەقز دەستبەسەرکراون و  گواستراونەتەوە بەڕێوەبەرایەتی ئیتلاعاتی سنە.  ئەو ناوەندە، کە لە دوو لایەنی حیزبی دیموکرات و کۆمەڵەی زەحمەتکێشان و کۆمەڵەی شۆڕشگێڕ پێکهاتووە، دەڵێت، دەستبەسەرکردنی ئەو کەسانە دوای هاتنەسەرکاری کابینەی ئیبراهیم رەئیسی و هاوکاتە لەگەڵ گۆڕینی بەرپرسانی ئەمنیی لە رۆژهەڵاتی کوردستان.  ناوەندی هاوکاریی حیزبەکانی کوردستانی ئێران داوا لە خەڵکی رۆژهەڵاتی کوردستان و هەروەها کۆمەڵگای نێودەوڵەتی دەکات، لە بەرانبەر دەستبەسەرکردنی ئەو کەسانە و چارەنووسیان بێ هەڵوێست نەبن و کاردانەوەیان هەبێت.   هەروەها بەرەی یەکگرتووی کورد لەبارەی دەستبەسەرکردنی چالاکڤانان و ژینگەپارێزانی کوردستان راگەیێندراوێکی بڵاوکردەوە و دەڵێت، دەستبەسەرکردنی چالاکڤانان نابێتەهۆی چارەسەر بوونی کێشەکان و دۆخەکە لەوەی هەیە، خراپتر دەکات.  بەرەی یەکگرتووی کورد، کە تاکە رێکخراوی سیاسی ئاشکرای نێوخۆی رۆژهەڵاتی کوردستانە لە راگەیێندراوەکەیدا دەڵێت، لە دۆخێکدا کە رەوشی ئابووریی خەڵک هەروا خراپتر دەبێت و زیانە کۆمەڵایەتییەکان و کێشە ئابوورییەکان هەروا زیاتر دەبن، دەسەڵات دەستی بە دەستبەسەرکردنی بەکۆمەڵی گەنجانی کورد کردووە کە زۆربەیان لە بواری کولتووری و ژینگەییدا چالاکن.   بەرەکە ئاماژەی بەوەشداوە، دەستبەسەرکردنی ئەو کەسانە دۆخەکە لەوەی هەیە خراپتر دەکات و نائەمنی زیاتر دەکات و کاریگەری ئەرێنی لەسەر پەیوەندیی خەڵک و حکومەت نابێت و نابێتەهۆی چارەسەربوونی هیچکام لە کێشەکانی نێوخۆ و دەرەوە.   بەرەی یەکگرتوو داوای ئازادکردنی ئەو کەسانە و هێورکردنەوەی دۆخەکە دەکات و داوا لە دەزگا ئەمنییەکان دەکات، رێز لە ئازادییەکانی خەڵک بگرن.  بەپێی زانیارییەکانی رووداو، لە سێ رۆژی رابردوودا لە بانە ١٩ کەس، لە سەقز ٢ کەس و لە مەریوان شەش کەس لەلایەن هێزە ئەمنییەکانی ئێرانەوە دەستبەسەرکراون.