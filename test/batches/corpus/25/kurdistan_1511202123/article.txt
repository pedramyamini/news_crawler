پێشانگەیێکی کڕین و فرۆشتنی ئۆتۆمبێل لە سۆران بە ١٠ کەسەوە بەڕێوەدەبرێت و نزیکەی بیست کەسی دیکەش مامەڵەی کڕین و فرۆشتنی تێدا دەکەن. مستەفا حەسەن، خاوەنی پێشانگەکە دەڵێت، هیچ کات وەک ئەم چەند مانگە بێ بازاڕی رووی لە پێشانگەکان نەکردووە.  مستەفا حەسەن دواکەوتنی مووچە و باجی زۆر بە هۆکاری بێ بازاڕی دەزانێت و دەڵێت، ئەوانە چاکبکرێن بازاڕ دەست پێدەکاتەوە، "ئەگەرنا دەبێت دایخەین، مانگانە نزیکەی ١٠٠ گرێبەست هەبوو، ئێستا کەمتر لە ٣٠ گرێبەست دەکەین. "  هەر پێشانگەیێک جگە لە شەریکە بەش و مامەڵەکارانی ئۆتۆمبێل، نزیکەی ١٠ کارمەند و خزمەتگوزاریشیان لایە، ساڵانە نزیکەی ١٥ ملیۆن دینار وەک باج و رسومات دەدەنە حکومەت.  ئەشقی مستەفا، خاوەن پێشانگەی ئۆتۆمبێلە ئەو باس لەوە دەکات کە ئەم مانگە ٣٥ گرێبەستیان هەبووە، ئەو پارەیەشی لەو گرێبەستانە دەستیان دەکەوێت بەشی چایچی، نووسەر و پاسەوان ناکات. هەروەها دەشڵێت، هەموویان قەرزار بوون و، ١٠ دەفتەری هێناوەتە ناو پێشانگەکە و ٥٠ هەزاری قازانج کردووە.  لە پێشانگەکاندا فرۆشیار زۆر و کڕیار کەمن، بەردەوامیش نرخی ئۆتۆمبێل لە دابەزیندایە.  لە ئیدارەی سۆران ٣١ پێشانگەی ئۆتۆمبێل هەن، شەش لەو پێشانگەیانە کاریان شەوانەیە و کڕین و فرۆشتن بە ئۆتۆمبێلی بێ تابلۆ و ساڵانەوە دەکەن. بێ بازاڕی لە ماوەی یەک مانگی رابردوودا سێ پێشانگەی داخستوون.