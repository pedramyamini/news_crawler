ئەمڕۆ سێشەممە ٠٧ - ١٢ - ٢٠٢١ زرار محەممەد مستەفا، هونەرمەند و دامەزرێنەری تیپی میوزیکی پاشای گەورە، لە تەمەنی ٨٤ ساڵیدا کۆچی دواییکرد.  نێچیرڤان بارزانی، سەرۆکی هەرێمی کوردستان لە پەیامێکدا هاوخەمیی خۆی بۆ کۆچی دوایی زرار محەممەد دەربڕی و ئاماژەی بەوە کرد، "بەداخەوە هەواڵی کۆچی دوایی مامۆستای پێشەنگ و هونەرمەندی ناسراو ' زرار محەممەد رواندزی ' ـم پێگەیشت کە هەموو ژیانی بۆ خزمەتی هونەر و پێگەیاندن و فێرکردنی هونەرمەندانی لاوی کوردستان تەرخانکرد".  هەروەها لە پەیامەکەدا ئەوەش هاتووە، "پرسە و سەرەخۆشی لە کەسوکار و بنەماڵە بەڕێزەکەی و تەواوی هونەرمەندانی کوردستان دەکەم و هاوبەشی خەمیانم. لە خوای مەزن داواکارم گيانى خوالێخۆشبوو به بەزەیی و میهرەبانیی خۆی شاد بكات و ئارامی و دڵنه‌وايى بە هەموو لایەک ببەخشێت".  زرار محەممەد کاژێر ٣ ـی بەربەیانی ئەمڕۆ لە رواندز لە سەربانی ماڵەکەی کەوتە خوارەوە، دواتر گەیێندرایە هەولێر بۆ ئەوەی لە نەخۆشخانە چارەسەر وەربگرێت، بەڵام دوای دوو کاژێر گیانی لەدەستدا.  زرار محەممەد مستەفا، لە ئەیلوولی ١٩٣٧ لە رواندز لەدایکبووە، لە ناوەڕاستی پەنجاکانی سەدەی رابردوو تێکەڵ بە کاری سیاسی و حیزبایەتی بوو، لە ١٩٥٦ چووە ریزەکانی یەکێتیی قوتابیانی کوردستان، لە ١٩٥٧ لە بووە ئەندام لە پارتی دیموکراتی کوردستان.  لە ١٩٦٠ بووە پێشمەرگە و بەشداری لە شۆڕشی ئەیلوولدا کردووە، لە ئایاری ١٩٦٥ سێ مانگ لە گرتووخانەی هەولێر بەندکرا.  لە ١٩٧١ لەگەڵ چەند هاوڕێیەکی دیکە یەکەمین تیپی میوزیکیان لە شاری رواندز دامەزراند. پاشان لە ١٩٧٧ تیپی میوزیکی پاشای گەورەی لە رواندز دامەزراند و بووە بەرپرسی لقی رواندزی کۆمەڵەی هونەر و وێژەی کوردی.   لە ١٩٨١ بە شێوەیەکی نهێنی بووە ئەندامی یەکێتیی هونەرمەندانی کوردستان، لە ١٩٨٦ تیپی شانۆی شەهید شلێری دامەزراند، لە ١٩٨٧ لەسەر داوای خۆی خانەنشینکراوە، لە ١٩٩٤ بووە مامۆستا و تا ٢٠٠٥ جارێکی دیکە خانەنشینکراوە.  لە ٢٠٠٥ لە رێوڕەسمێکدا، بە بۆنەی ٤٠ ساڵەی خەباتی هونەری، پەیکەرێکی بۆ دروستکرا و پەردەی لەسەر لادرا، یەکەمین هونەرمەندی کورد بوو کە لە ژیاندابێت و پەیکەری بۆ دروست بکرێت.