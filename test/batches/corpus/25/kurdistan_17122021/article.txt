ئومێد خۆشناو، پارێزگاری هەولێر لە کاتی بەشداریکردن لە بوولتەنی کاژێر ٠٨: ٠٠ ـی تەلەڤزیۆنی رووداو لەبارەی ئەو کەسانەی کە بەهۆی لافاوەوە گیانیان لەدەستداوە رایگەیاند، لە خێزانێكی دانیشتووی دارەتوو سێ کەس گیانیان لەدەستداوە، لە دەرەوەی دارەتووش دوو کەس، لە ناحیەی قوشتەپە منداڵێک گیانی لەدەستداوە و لە ناحیەی شەمامەش کەسێك بە هەورەبرووسکە گیانی لەدەستداوە.  لە بەشێکی دیکەی قسەکانیدا پارێزگاری هەولێر ئاماژەی بەوە داوە، "دەتوانین بڵێین لە دوای کاژێر ٠٧: ٠٠ ـی ئەم بەیانییە مەترسییەکە نەماوە".  پێشتر پارێزگاری هەولێر لە پەیامێکدا ئاماژەی بەوە دا، "به‌داخه‌وه له نزیک کاژێر ٠٤: ٠٠ی بەیانییەوە لافاو له شوێنه‌کانی سنووری پارێزگای هه‌ولێر زۆره و ئه‌و شوێنانه‌ی کاریگه‌ریی لافاویان لەسەرە رێگه‌ی هاتووچۆی تیمه‌کانیش تێیاندا ئاسان نییه".  بە گوتەی پارێزگاری هەولێر، بەهۆی کەوتنەوەی لافاوەوە "جگه له زیانی ماددی، زیانی گیانیش هه‌یه"، دەشڵێت، "هه‌موو تیمه‌کان له کاردان، به‌ڵام پێویسته خه‌ڵکیش هاوکاربێت".  بەشێک لە هاونیشتمانیانی شاری هەولێر بەهۆی کەوتنەوەی لافاو لە گەڕەکەکانیان داوای بەهاناوەچوون لە لایەنە پەیوەندیدارەکان دەکەن.  بەپێی ئەو تۆمارە ڤیدیۆییانەی بۆ تۆڕی میدیایی رووداو نێردراون، دەردەکەوێت کە بەهۆی کەوتنەوەی لافاو زیان بەر بەشێک لە ماڵەکان کەوتووە. لە یەکێک لە ڤیدیۆکاندا هاونیشتمانیان تەقە بە ئاسماندا دەکەن بۆئەوەی بەهانایانەوە بچن.