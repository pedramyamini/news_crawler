رۆژی یەکشەممە ١٢ - ١٢ - ٢٠٢١، ئاریان ئەحمەد، گوتەبێژی وەزارەتی کار و کاروباری کۆمەڵایەتی بە تۆڕی میدیایی رووداوی راگەیاند، "لە چەند رۆژی رابردوودا لە سنووری دەروازەی راپەڕین کەسێک پەیوەندیی بە خاوەن پێداویستییەکی تایبەتەوە کردووە و داوای ناردنی باڵانسی مۆبایلی لێ کردووە، دواتر داوای لێکردووە سەردانیان بکات لە گەڕەکی چوارباخ، کە گوایە مووچەی فەوتاوی بۆ دەگێڕێتەوە، لە کاتێکدا ئێمە وەکو وەزارەت هیچ بنکەیەکی خاوەن پێداویستیی تایبەتمان لەو شوێنە نییە".  گوتەبێژی وەزارەتی کار و کاروباری کۆمەڵایەتی ئاماژەی بەوەش کرد، "لایەنی پەیوەندیدارمان ئاگادار کردووەتەوە، ئەو ژمارە مۆبایلانەی پەیوەندییان بە خەڵکەوە کردووە رادەستمان کردوون بۆئەوەی بدۆزرێنەوە، بەڵام ئەو کەسەی پەیوەندی دەکات زوو زوو ژمارەکانی دەگۆڕێت".  ئاریان ئەحمەد ئەوەشی خستەڕوو، "لە زۆربەی شارەکان ئەم کێشەیە هەیە و تاوەکو ئێستا چەند حاڵەتێک تۆمارکراون، رەنگە خەڵکانێک هەبن فێڵیان لێ کرابێت، بەڵام نەتوانن قسە بکەن، داوا لە هاونیشتمانیان دەکەین هەر حاڵەتێکی لەو جۆرە هەبوو ئاگادارمان بکەنەوە، بۆئەوەی بەدواداچوونی بۆ بکەین".  وەزارەتی کار و کاروباری کۆمەڵایەتی داوا لە هەموو خاوەن پێداویستییە تایبەتەکان دەکات هۆشیاربن، "چونکە هیچ دامودەزگایەکی حکومەتی هەرێمی کوردستان لە رێگەی هێڵی تەلەفۆنەوە داوای هیچ مامەڵەیەک ناکات؛ تەنیا لە رێگەی پەیجی فەرمیی وەزارەتەوە یاخود، پەیجی بەڕێوەبەرایەتییەکان، کە بە شێوازی ئاگاداری بڵاودەکرێتەوە، داوای زانیاری لە هاونیشتمانیان دەکرێت".