چاپەمەنیی مانگ یەکێک لەو ناوەندانەیە کە تایبەت لەسەر بواری منداڵان کار دەکات و کتێبەکانی پەروەردەیی، چیرۆکی کوردی و شیعرن.  ناوەندەکانی چاپ و بڵاوکردنەوەی رۆژهەڵاتی کوردستان دەڵێن، بەشدارییان لێرە تەنیا بۆ ئەوەیە بتوانن درێژە بە چالاکییان بدەن. کەمبوونەوەی ژمارەی خوێنەری کتێب کێشەیەکی سەرەکیی ئەوانە.  لە رۆژهەڵاتی کوردستان هەڵاوسان، گرانبوونی چەند قاتی پێداویستییەکانی چاپی کتێب و  دابەزینی بەهای تمەن، بازاڕی کتێبی لەگەڵ داتەپین رووبەڕوو کردووە. چاوەڕوان دەکرا جیاوازیی نێوان بەهای تمەن و دراوەکانی دیکە بە قازانجی ناوەندەکانی چاپ و بڵاوکردنەوەی کتێبی رۆژهەڵاتی کوردستان بێت و بازاڕیان لە باشووری کوردستان باش بێت، بەڵام خۆیان دەڵێن پێچەوانەیە.  لەسەر ئاستی ئێرانیش چوار ناوەندی چاپ و بڵاوکردنەوەی کتێب بەشدارییان لە پێشانگەکەدا کردووە و ناڕازییش نین.  مینا نۆسوحی، بەرپرسی ژووری کتێبە فارسییەکان دەڵێت، "بازاڕ باش بووە. لەچاو ئەوەی چاوەڕوانیمان دەکرد، زۆر باشتر بووە. ئامانجیشمان لە بەشداری لەم پێشانگەیەدا ئەوەیە کە لە بازاڕی کتێبی کوردستاندا جێگەیەک بۆ  کتێبە فارسییەکان بکەینەوە. پێم وایە بازاڕێکی باشی هەیە. ئێمە دەستمان پێکردووە و ئینشائەڵڵا داهاتوویەکی باشی دەبێت".  ناوەندەکانی چاپ و بڵاوکردنەوەی رۆژهەڵاتی کوردستان دەڵێن، تێچووی بەشداری لەم پێشانگەیەدا بۆ ئەوان گران دەکەوێت و بەرپرسانیش رەچاوی دۆخی ئەوانیان نەکردووە. بابەتێک کە بەرپرسانی پێشانگە پشتڕاستی ناکەنەوە. کرێی بەشداری لە پێشانگە، تێچووی هاتن، مانەوە و گەڕانەوەیان دۆخێکی بۆ وەشانخانەکانی رۆژهەڵاتی کوردستان خولقاندووە کە دەڵێن دەرفەتەکە بۆیان بووەتە زەرەر.