ئەیوب تەمەنی ٤٤ ساڵە، دانیشتووی گوندی حەسەن نوورانی شنۆیە، دوو مانگە ژیانی هاوبەشی پێکهێناوە. هاوژینەکەشی خاوەن پێداویستیی تایبەتە، بەڵام توانای راپەڕاندنی کاروباری نێوماڵی هەیە.  ئەیوب ناتوانێت هیچ کارێک بکات؛ لە فەرمانگەی خۆشبژێوی شنۆ ناوی وەکو خاوەن پێداویستیی تایبەت تۆمار کراوە و مانگانە هاوکارییەکی کەم دەکرێت. ئەو هیوادارە، ئاستی هاوکارییە حکومییەکە بگاتە ئاستێک کە چیدی پێویستی بە هاوکاریکردنی خەڵک نەمێنێت.  کێشەکانی کەسانی خاوەن پێداویستیی تایبەت لە رۆژهەڵاتی کوردستان یەک و دوو نین. حکومەت یاسای دامەزراندنیان جێبەجێ ناکات. هاوکاریی مانگانەیان زۆر نییە و کەرەستە تایبەتەکانیان بۆ دابین ناکرێت. لەنێو شارەکان، خزمەتگوزاریی تایبەتیان بۆ دابین ناکرێت. بەشێکیشیان وەکو خاوەن پێداویستیی تایبەت تۆمار ناکرێن؛ فەرهاد مەولوودی یەکێک لەوانە.  بەپێی یاسا، دەبێت ٣ % ی ئەو کەسانەی لە دامودەزگا حکومییەکان و کەرتی تایبەت دادەمەزرێندرێن، تایبەت بکرێت بە کەسانی خاوەن پێداویستیی تایبەت، بەڵام ئەو یاسایە جێبەجێ ناکرێت؛ زۆریان ناچارن کاری دیکە بکەن.  خاوەن پێداویستییە تایبەتەکان چاوەڕوانییان لە خەڵکیش هەیە وەکو کەسانی بێ توانا و جێگەی بەزەیی سەیریان نەکەن، بێڕێزییان پێ نەکەن و رێز لە دۆخە تایبەتەکەیان بگرن.