بەگوێرەی راگەیێندراوەکەی کەشناسی هەرێمی کوردستان، کە رۆژی سێشەممە ٢١ - ١٢ - ٢٠٢١ بڵاوکراوەتەوە، زۆرترین رێژەی بارانبارین لە گوندی یاخسەمەر بووە، کە سەر بە قەزای دوکانە لە سنووری پارێزگای سلێمانی و ٤٠.٢ میللیمەتر بووە. هەروەها لە قەزای مێرگەسۆریش لە پارێزگای هەولێر ٤٠ میللیمەتر باران باریوە.   ئەمڕۆ سێشەممە، ئاسۆ کەمال، بەڕێوەبەری کەشناسی سلێمانی، بە تۆڕی میدیایی رووداوی راگەیاند، تاوەکو رۆژی سێشممە ٢١ - ١٢ - ٢٠٢١، لە سلێمانی ٨١.٧ میللمەتر باران باریوە، لە کاتێکدا ساڵی رابردوو تاوەکو هەمان کات، ٢١٩.٣ مللیمەتر بارانباریوە.  ئاسۆ کەمال گوتیشی، "بارانبارین هێشتا کاتی ماوە و جێگەی مەترسیی نییە ئەگەر تاوەکو ئەم کاتە رێژەی پێویستی باران نەباریبێت".  رۆژی دووشەممە، ٢١ - ١٢ - ٢٠٢١، ئازاد هەڵەبجەیی، کە بە جووتیاری نموونەیی ناسراوە، بە تۆڕی میدیایی رووداوی گوت، جووتیاران دەتوانن تۆو بکەن و گوتیشی، "لە بەشێک لە شوێنەکان پەڵەی داوە و ئەوەشی پەڵەی نەداوە شیاوە بۆ تۆوکردن و جووتیاران نابێت بووەستن و دەبێت تۆوەکانیان بکەن".  بەگوێرەی راگەیێندراوی کەشناسی رێژەی بارانبارین لە پارێزگاکانی هەرێمی کوردستان لە ٢٤ کاژێری رابردوودا بەمشێوەیە بووە:  سەنتەری هەولێر: ٧.٥ مللیمەتر  حاجی ئۆمەران: ١٢.٢ مللیمەتر  سەنتەری سلێمانی: ١٠.٥ مللیمەتر  دەربەندیخان: ٢٧.٦ مللیمەتر  سەنتەری دهۆک: ٥.٩ مللیمەتر  سەنتەری هەڵەبجە: ١٣ مللیمەتر