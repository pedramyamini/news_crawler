پێشەوا هەورامانی، گوتەبێژی فراکسیۆنی پارتی لە پەرلەمانی کوردستان بە تۆڕی میدیایی رووداوی راگەیاند، حیزبەکەی "پێداگرە کە لە وادەی خۆیدا هەڵبژاردنی پەرلەمانی کوردستان ئەنجامبدرێت، لایەنی دیکەش هەن کە بە هیچ جۆرێک لەگەڵ هەڵبژاردن نین لە کاتی خۆیدا، بەڵام بە شێوەی راستەوخۆ ئەمە ناڵێن".  بە گوتەی گوتەبێژی فراکسیۆنی پارتی لە پەرلەمانی کوردستان، ئەو لایەنانە "بە رێگەی دیکە هەوڵی دواخستنی [هەڵبژاردن] دەدەن، لە رێگەی تەگەرە خستنە بەردەم دروستکردنەوەی کۆمیسیۆن و وروژاندنی پرسی شێوازی هەڵبژاردنەکە".  ئەمەش لە کاتێکدایە، ئەگەر هەڵبژاردنی پەرلەمانی کوردستان لە کاتی خۆیدا بکرێت، ئەوا دەبێت لە مانگی ئەیلوولی ساڵی ٢٠٢٢ دا پرۆسەکە بەڕێوەبچێت.