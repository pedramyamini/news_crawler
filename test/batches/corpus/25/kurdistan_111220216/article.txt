ئەمڕۆ شەممە ١١ - ١٢ - ٢٠٢١ وەزارەتی پێشمەرگە راگەیێندراوێکی لەبارەی کۆبوونەوەی شۆڕش ئیسماعیل، وەزیری پێشمەرگە لەگەڵ شاندێکی باڵای سەربازیی هەنگاریا بڵاوکردەوە. شاندە هەنگارییەکە پێکهاتبوون لە فه‌ریق رۆمه‌لۆس روسیزن، سوپاسالاری هه‌نگاریا، ئاتێلا تار، باڵیۆزی هه‌نگاریا له عێراق، تۆس، كۆنسوڵی گشتی هه‌نگاریا له هەولێر، كۆلۆنێل پیته‌ر، فه‌رمانده‌ی هێزه‌كانی هه‌نگاریا له هەرێمی کوردستان، كۆلۆنێل هادی، به‌رپرسی تیمی هاوئاهه‌نگی هه‌نگاریا له كۆنسوڵخانه‌ی گشتی.  بەپێی راگەیێندراوی وەزارەتی پێشمەرگە لە کۆبوونەوەکەدا هه‌ردوولا به گرنگییه‌وه تاوتوێی په‌یوه‌ندییه‌كانی ئێستای هێزی پێشمه‌رگه و سوپای عێراق و هاوپه‌یمانانیان كردووه.   وه‌زیری پێشمه‌رگه، رۆڵی هه‌نگاریا و هێزه‌كانی ئه‌و وڵاته‌ی به‌رز نرخاندووە كه له ماوه‌ی شەڕی داعش هاوكار و یامه‌تیده‌ری هێزی پێشمه‌رگه‌ی كوردستان بوون. بەپێی راگەیێندراوەکە، شۆڕش ئیسماعیل باسی ئه‌و ئاڵنگارییه‌ی کردووە كه ئێستا هاتوونەته پێشه‌وه بۆ راگرتن و له‌ناوبردنی هه‌ڕه‌شه‌كانی تیرۆر، هەروەها ئاماژەی بەوە داوە، "پێویستیمان به هاوكاری و یارمه‌تی هه‌مووان هه‌یه".  لەلایەکی دیکەوە، بەپێی راگەیێندراوەکە، شاندەکەی هه‌نگاریا جه‌ختیان له به‌رده‌وامیدان به پشتگیری و پاڵپشتییه‌كانیان بۆ وه‌زاره‌تی پێشمه‌رگه، له به‌رامبه‌ر بنبڕكردن و تێكشكانی داعش کردووەتەوە.  فه‌ریق جه‌مال محەممەد، سه‌رۆكی ئه‌ركان، لیوا قاره‌مان و لیوا روكن هۆشمه‌ند حه‌یده‌ر، جێگرانی سه‌رۆكی ئه‌ركان، لیوا روكن به‌ختیار محەممەد و عه‌مید روكن هه‌ژار عومه‌ر، راوێژكارانی وه‌زاره‌تی پێشمەرگە، عه‌مید روكن محەممەد سه‌عید، به‌ڕێوه‌به‌ری هاوئاهه‌نگی و په‌یوه‌ندییه‌كان و عه‌قید لوقمان كه‌ریم، راوێژکاری وەزارەتی پێشمەرگە ئامادەی کۆبوونەوەکە بوون.