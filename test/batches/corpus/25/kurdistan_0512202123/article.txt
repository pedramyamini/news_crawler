لهێبان دەکەوێتە بۆشایی ئەمنی نێوان پێشمەرگە و سوپای عێراق لە دامێنی چیای قەرەچووخ بە ئاراستەی سەرگەڕان، هەربۆیە لەکاتی شەڕەکەدا نەپێشمەرگە و نە سوپای عێراق بەهانای خەڵکەکەوە نەهاتن.  ئەم هێرشەی داعش لەماوەی مانگێکدا سێیەم هێرشیانە بۆسەر لهێبان کە دوایین پەلامارییان لەلایەن ٢٥ چەکدارەوە ئەنجامدرا.  حەسەن محەممەد، خەڵکی گوندی لهێبان بە تۆڕی میدیایی رووداوی راگەیاند "تا کاژێر ٣ شەڕمان کرد، لەدوای کاژێر ٣ هەڵاتن و تەقە نەما، کامێرای چاودێری کە زۆر هاوکارمانبوو گوتییان هەڵاتن. "  خەڵکی ناوچەکە کاتێک بێهیوان لەوەی هیچ هێزێک بەهانایانەوە نایە، خۆیان چەکیان هەڵگرتووە و شەوانە تا بەیانی پاسەوانی دەکەن.  کوردانی لهێبان گومان دەکەن هاوردەکان کە چاوی تەماحیان بڕیووەتە زەوی و زاریان، دەستیان لەگەڵ گرووپە چەکدارییەکان تێکەڵکردووە لەو هێرشانەدا.  ئەیوب عەبدوڵڵا، خەڵکی گوندی لهێبان بە تۆڕی میدیایی رووداوی راگەیاند "ئەوانەی نیوەی داعش و نیوەی عەرەبی هاوردەن، عەرەبی هاوردە دەیەوێت گوندەکە تێکبچێت و بێتە ئێرە، داعشیش دەیەوێ من بگرێ و پارەم لێوەربگرێت، هەردوولایان هەماهەنگیان هەیە و سوپای عێراقی لێرە بەنێوان سەنگەرەکانی ئەواندا دێن. "  جگە لە لهێبان شەش گوندی دیکەی سنوورەکە کە لە بۆشایی ئەمنی نێوان پێشمەرگە و سوپای عێراقن و لەژێر هەڕەشەدا بەتەواوی چۆڵکراون.  گوندی لهێبان تا پێش یەکەم هێرشی سەریان ٦٠ ماڵی تێدابوو، ئێستا تەنیا ١٢ ماڵ ماون، لەدوای ئەم هێرشەوە ئەوانەی کە ماون بار و بارگەیان دەپێچنەوە و دووبارە ئاوارە دەبنەوە.  یادگار کەریم، دانیشتوی گوندی لهێبان دەڵێت "دۆخمان زۆر خراپە داوا لەسەرکردایەتی کورد دەکەین بەهانامانەوەبێن، ئەو گوندە وا ماڵی تێدا نەما. "  بۆچارەسەری هەنوکەیی تا دوو لیوا هاوبەشەکەی سوپا و پێشمەرگە دێنە ئەو بۆشاییە ئەمنییانە، لەدوایین کۆبوونەوەی فەرماندەکانی پێشمەرگە و سوپای عێراق بڕیار لە رێگەچارەیەک دراوە.  لیوا عەبدلخالق، ئەفسەری هەماهەنگی نێوان وەزارەتی پێشمەرگە و فەرماندەیی ئۆپەراسیۆنەکانی عێراق بە رووداوی راگەیاند "لە رێککەوتنی دوێنێی نێوان وەزارەتی پێشمەرگە و فەرماندەی ئۆپەراسیۆنە هاوبەشەکان فەرمانکرا بەهەماهەنگی و هاوکاری لەنێوان فەرماندە سەربازییەکان و فەرماندەکانی پێشمەرگەی هەرێمی کوردستان لەو ناوچانە بە ئامانجی گۆڕینەوەی هەماهەنگی. "  سنوری گوندەکان رۆژئاوای سەرگەڕان بەئاڕاستەی قەرەچووخ جیا لەوەی دەشتاییەکی بەپیتی کشتوکاڵین، هاوکات دەوڵەمەندن بە سامانی نەوتی کە تەنیا لە سنووری لهێبان ٢٤ بیرە نەوت هەن.  ئێوارەی ئەمڕۆ یەکشەممە ٥ - ١٢ - ٢٠٢١ گوندی لهێبان لە سنووری سەرگەڕانی کەرکووک، بەهۆی هەڕەشەی داعشەوە بەتەواویی چۆڵکرا و دانیشتوویەکی گوندەکەش بە رووداوی راگەیاند، ئێستا داعش لەنێو گوندەکەیە و بەشێکی ماڵەکانی سووتاندووە.