جەهوەر عەلی، قایمقامی دهۆک بە رادیۆی رووداوی راگەیاند، "لە وەرزی هاویندا رۆژانە حەوت تانکەر غازمان بۆ دەهات کە هەریەکێکیان ٢٠ تۆن بوو، ئێستا هەشت تانکەر دێن، بەڵام لەبەر زۆریی ژمارەی ئاوارەکان لە پارێزگاکەدا بەشی دانیشتووانی دهۆک ناکات. داوامان لە وەزارەتی سامانە سرووشتییەکان کردووە کە بەشی پارێزگای دهۆک زیاد بکەن".  لە پارێزگای دهۆکدا زیاد لە ٢٧٥ هەزار خێزانی خۆیی و زیاد لە ١٠٠ هەزار خێزانی ئاوارە هەن. ئەو کەسانەی غازیان دەوێت دەبێت سەرە بگرن و جاری وا هەیە ١٠ رۆژی پێدەچێت تاوەکو وەریدەگرن.  قایمقامی دهۆک ئاماژە بەوە دەکات، "نازانین بۆچی غاز بۆ بازرگانی هەیە، بەڵام بۆ ماڵان نییە! بە بەشداریی وەزارەتە پەیوەندیدارەکان کۆبوونەوەیەک کرا و بڕیاردرا وەزارەتی سامانە سرووشتییەکان غاز بە نرخێکی پاڵپشتیکراو بۆ سەمونخانە و نانەواخانەکان دابین بکات، بەڵام تاوەکو ئێستا ئەو بڕیارە جێبەجێ نەکراوە".  غازی حکومی بە ٨٥٠٠ دینار دەفرۆشرێت. ئێستا باس لەوە دەکرێت کە بەشێک لەو کارگەی غازانەی غازی حکومی دابەشدەکەن، بە شێوازی بازرگانی دەیفرۆشن کە نرخەکەی لە بازاڕدا گرانترە و نزیکەی ١٢ هەزار دینارە.  جەهوەر عەلی ئەوەی خستەڕوو، "ئێمە لای خۆمانەوە بەدواداچوونمان بۆ ئەو بابەتە کردووە و تاوەکو ئێستا هیچ کارگەیەک نەبووە کە غاز بە نرخی بازرگانی بفرۆشێت".  حکومەتی هەرێمی کوردستان بڕیاریداوە ئەمساڵ ١٠٠ ملیۆن لیتر نەوت دابەش بکات و تاوەکو ئێستایش زیاتر لە ١٣ ملیۆن لیتری دابەش کردووە.  کەریم عەلی، سەرۆکی لیژنەی سووتەمەنی لە ئەنجوومەنی پارێزگای سلێمانی بە رووداوی راگەیاند، "بۆئەوەی هەر ماڵێک بەرمیلێک نەوتی پێبدرێت، هەرێمی کوردستان پێویستی بە نزیکەی ٢٥٠ ملیۆن لیترە و لە سنووری پارێزگای سلێمانییش پێویستیان بە زیاتر لە ١١٠ ملیۆن لیترە".  قایمقامی دهۆکیش دەڵێت، "نەوتی سپیمان بەسەر ناحیەکانی زاوێتە و مانگێشکێدا دابەش کردووە. چاوەڕێی ئەوەین لە ناوەندی پارێزگای دهۆکیش دەست بە دابەشکردنی نەوت بکەین. ئەمساڵ تاوەکو ئێستا ٧٠ هەزار خێزان نەوتیان وەرگرتووە".  لە ١٥ - ٠٩ - ٢٠٢١ ـەوە عێراق بڕێک بەنزین بۆ هەرێمی کوردستان دەنێرێت کە لە بازاڕدا بە ٦٩٠ دینار دەفرۆشرێت.  لەبارەی بەنزینیشەوە جەهوەر عەلی ئاماژەی بەوە کرد، "پارێزگای دهۆک رۆژانە پێویستی بە زیاتر لە ملیۆنێک لیتر بەنزینە. دوو هەفتە جارێک ئەو بەنزینخانانە دەگۆڕین کە بەنزینی ٦٩٠ دیناری دەفرۆشن. ئەوە هەفتەیەکیشە نەهاتووە".