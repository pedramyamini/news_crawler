پارتی دیموکراتی کوردستان و یەکێتیی نیشتمانیی کوردستان شاندیان ناردە بەغدا و دەڵێن، بۆ بەرچاوڕوونی بووە. جەعفەر ئیمنکی، ئەندامی مەکتەبی سیاسیی پارتی بە رووداوی راگەیاند، لە سەردانەکانیان بۆ بەغدا داوایانکردووە ناکۆکیی نێوان لایەنە شیعەکان زوو چارەسەر بێت و گوتیشی، "کێشەکانی نێو شیعە لەسەر دەسەڵاتە و پێموایە لە کۆتاییدا هەر پێکدێن".  بە بڕوای ئیمنکی، رەوتی سەدر مافی ئەوەی هەیە کەسێک بۆ پۆستی سەرۆکوەزیرانی عێراق دیاریبکات بەو پێیەی زۆرترین کورسی بەدەستهێناوە.  جەعفەر ئیمنکی گوتی، یەکێتی بۆ ئەوان زۆر گرنگە و مەبەستیانە لەگەڵ ئەو حیزبەش پێکەوە بچنە گفتوگۆکانی تایبەت بە پێکهێنانی حکومەتی نوێی عێراق. هەروەها باسی لە مافی کورد لە پۆستەکانی حکومەتی عێراق کرد.  ئەو ئەندامەی مەکتەبی سیاسیی پارتی گوتیشی، "تەماشای دەنگی لایەنە کوردستانییەکان بکەین نزیک بە ١٩.٥ % ـە. سەیری پۆستەکان بکەین ناگاتە ١٥ % و ١٦ % ش، دەبێت ئەمە راستبکرێتەوە؛ ئێمە دەمانەوێت لانیکەم لایەنە کوردستانییەکان پێنج وەزارەتیان هەبێت".  هەروەها رابیحە حەمەد، ئەندامی سەرکردایەتیی یەکێتیی نیشتمانیی کوردستان گوتی، ئەگەر ناکۆکیی نێو شیعەکان بەردەوامیی هەبێت، گرفتێکی گەورە لە عێراقدا سەرهەڵدەدات. گوتیشی، ئەوانەی حەشدی شەعبییان بەدەستەوەیە ترسی ئەوەیان هەیە لە داهاتوودا هێزەکە هەڵبوەشێتەوە.  رابیحە حەمەد باسی لەوەش کرد، پێشنیازێک هەیە حکومەتێک بۆ ماوەی دوو ساڵ پێکبهێندرێت و لەو ماوەیەدا یاسای هەڵبژاردن هەمواربکرێتەوە و دواتر هەڵبژاردن بکرێت.  ئەو ئەندامەی سەرکردایەتیی یەکێتی سەبارەت بە بەرنامەی حیزبەکەی بۆ گفتوگۆکان دەڵێت، بریتییە لە پارێزگاریکردن لە قەوارەی هەرێمی کوردستان و پاراستنی مافی کورد لە ناوچە کوردستانییەکانی دەرەوەی ئیدارەی هەرێمی کوردستان.  رابیحە حەمەد ئەوەشی خستووەتەڕوو، "بودجەی پێشمەرگەیە، ناوچە جێناکۆکانە، دەشتی نەینەوا، کەرکووک، جەلەولا و خانەقینە، هێزی هاوبەشە بۆ پارێزگاری لەو ناوچانە و خاڵە سنوورییەکان". هیوایش خواست "بۆ پۆستی سەرۆککۆمار وەکو ساڵی ٢٠١٨ نەبێت و بە یەک بەربژێری هاوبەش بچینە بەغدا".  یەکێتی پۆستی سەرۆککۆمار بە مافی خۆی دەزانێت و پارتیش دەڵێت، گفتوگۆی لەسەر دەکەن و لای ئەوان پۆست ئامانجی یەکەم نییە.