تۆمەتبارەکە دەستگیرکراوە، هۆگر عەزیز، گوتەبێژی پۆلیسی هەولێر رایگەیاند، بەشی پۆلیسی قەزای دەشتی هەولێر، بنکەی پۆلیسی شاوێس، دوای ئەوەی ئاگادارکرانەوە کەوا تۆمەتبارێک لەگەڵ دایکێک و دوو کوڕ بە ناوەکانی (ز. ش. ش)، (م. ی. م) و (س. ی. م) بووەتە دەمەقاڵێیان، تۆمەتبارەکە هەرسێکیانی بە چەقۆ زامدار کردووە.  بە گوتەی گوتەبێژی پۆلیسی هەولێر یەکێک لە کوڕەکان بە ناوی (س. ی. م) چەقۆ بەر سەری کەوتووە و گیانی لەدەستداوە.  دوای رووداوەکە دەست بە لێکۆڵینەوە کراوە، هۆگر عەزیز دەڵێت، بە هەماهەنگی لەگەڵ بنکەی ئاسایشی شاوێس توانیویانە لە ماوەی کەمتر لە ١٥ کاژێردا تۆمەتبارەکە لە شارۆچکەی رانیەوە ببەنەوە شاری هەولێر و دەستگیری بکەن.  پەڕاوی لێکۆڵینەوە بۆ رووداوەکە کراوەتەوە و تۆمەتبارەکەش بە بڕیاری دادوەر و بەپێی ماددە ٤١٣ لە یاسای سزادان، راگیرا.