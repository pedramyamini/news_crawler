عەدنان مەنسوور، سەرۆکی نووسینگەی ماددەی ١٤٠ لە خانەقین بە رادیۆی راگەیاند: "ئەمساڵ رەگەزنامەی زیاتر لە دوو هەزار خێزانی عەرەبمان لە خانەقینەوە بۆ شوێنی خۆیان گواستەوە و ئێستا لەناو فایلەکانی فەرمانگەی رەگەزنامەی خانەقیندا یەک ماڵی عەرەبی سەردەمی بەعەرەبکردن نەماوە و ئێمە توانیمان بیانگەڕێنینەوە بۆ شوێنی خۆیان. ئەوانە ئەو عەرەبانەن کە لە دوای ساڵی ١٩٧٥ ـەوە هاتبوونە خانەقین. "  سەرۆکی نووسینگەی ماددەی ١٤٠ لە خانەقین ئاماژەی بەوە دا، لە دوای رووخانی رژێمی بەعسەوە لە خانەقین بەعەرەبکردن بەردەوامە. ئەوەی سەدام نەیتوانی بوو بیکات، لە دوای ١٦ی ئۆکتۆبەرەوە بەعەرەبکردن لە ناوچە دابڕێنراوەکاندا زۆر زیاتر بوو.   عەدنان مەنسوور گوتی، "هەموو ئەو ئاستەنگانەی هاتوونەتە پێشمان تاوانەکەی لە ئەستۆی سەرکردایەتیی کوردە، بە تایبەت حکومەتی هەرێمی کوردستان، لەبەر ئەوەی دوای ٢٠٠٣ ناوچە دابڕێنراوەکان کەوتبوونە دەستی خۆمان، بەڵام لەلایەن حکومەتی هەرێمی کوردستانەوە زۆر پشتگوێخرا و بەرامبەر ئەو ناوچانە زۆر کەمتەرخەم بوو. ئەگەر زۆر گرنگی بەو ناوچانە بدرایە ئاوا بەئاسانی هەل نەدەڕەخسا کە ئەمڕۆ زیاتر بە عەرەب بکرێن. "  لایەنە سیاسییە کوردەکان بۆ چارەسەرکردنی کێشەی ناوچە دابڕێنراوەکان داوا دەکەن ماددەی ١٤٠ ـی دەستوور جێبەجێ بکرێت بۆ ئەوەی پرسی ئەو ناوچانە یەکلایی ببێتەوە.  سەرۆکی نووسینگەی ماددەی ١٤٠ لە خانەقین گوتی، "دەتوانین بڵێین ئێستا ماددەی ١٤٠ لە چوارچێوەی دەستووریی خۆی دەرچووە. ئێستا ئەگەر بمانەوێت ناوچە دابڕێنراوەکان بە یاسا بگەڕێنینەوە شتێکی ئەستەمە. لایەنی بەرامبەر لە بەغدا هیچ کاتێک پابەندی یاسا و دەستوور نییە. دەستوور بە هیچ نازانێت و پێشێلی دەکات. "  لە دوای راگەیاندنی کۆتاییهێنان بە خەلافەتی داعش، ئەو رێکخراوە لە ناوچە دابڕێنراوەکان لەو شوێنانەی بۆشایی تەناهی هەیە ناوەناوە پەلاماری هیزەکانی پێشمەرگە و سوپای عێراق دەدات.  عەدنان مەنسوور گوتی: "پرسی سەرگەڕان و لهێبان و ئەو شوێنانەی داعش هێرشیان دەکاتە سەر پرسێکی سیاسییە و تەنانەت دەتوانین بڵێین وڵاتانی هەرێمایەتیش دەستیان تێیدایە. ئێمە لە ٢٠١٧ وە داوا دەکەین ئەو بۆشاییە ئەمنییە بە هێزەکانی پێشمەرگە و سوپای عێراق پڕ بکرێت، کەچی هەر ئەمڕۆ - سبەی کراوە و ناهێڵن ئەو بۆشاییە ئەمنییە پڕ بکرێتەوە".  عەدنان مەنسوور جەختی لەوە کردەوە کە نابێت پێشمەرگە و سەرکردایەتیی سیاسیی کورد چاوەڕێی ئەوە بکەن تا بزانن حکومەتی عێراق ساڵێک و دوو ساڵی دیکە رەزامەندی دەنوێنێت بۆشایی ئەمنی پڕ بکرێتەوە یان نا.   سەرۆکی نووسینگەی ماددەی ١٤٠ لە خانەقین زیاتر روونی کردەوە: "سوپای تورکیا بۆ پاراستنی ئاسایشی نیشتمانیی خۆی دێتە خاکی هەرێمی کوردستانەوە و هێرش دەکاتە سەر پەکەکە، ئەی بۆچی حکومەتی هەرێمی کوردستان بەبێ رەزامەندیی حکومەتی عێراق ناتوانێت هێرش بکاتە سەر ئەو ناوچانەی بۆشایی ئەمنییان تێدایە؟ چ پێویست دەکات چاوەڕێی فەرمانی حکومەتی عێراق بن؟ "  عەدنان مەنسوور گوتی: "ئێستا لە خانەقین حکومەتی عێراق باڵادەست نییە، بەڵکو حەشدی شەعبی باڵادەستە کە سەر بە وڵاتێکی دراوسێن و خۆیان رێگە بەوە دەدەن کە داعش جموجووڵی زیاتر ببێت و ناوچەکەیان بۆ پشتگوێ خستوون. ئامانجەکەیش ئەوەیە کە گوندە کوردەکان چۆڵی بکەن و ناوچەکە بکرێتە عەرەبنشین. "  سەرۆکی نووسینگەی ماددەی ١٤٠ لە خانەقین ئەوەی خستەڕوو کە پێش ١٦ی ئۆکتۆبەر رێژەی کورد لە خانەقین لە سەرووی ٩٠ % ەوە بوو، بەڵام ئێستا رێژەکە بۆ نزیکەی ٧٠ % کەم بووەتەوە، ئەوەی دیکەیشی عەرەب و تورکمانە.   لەسەر پرسی خوێندنی کوردی و عەرەبییش عەدنان مەنسوور ئاماژەی بەوە دا کە لە دوای ساڵی ٢٠٠٣ ـوە خوێندن گەیشتە ئاستێک کە لە خانەقین و گوڵاڵە و قەرەتەپە و سنووری ماددەی ١٤٠ زۆربەی قوتابخانەکان بوونە کوردی و تەنیا دوو قوتابخانەی عەرەبی لە خانەقین هەبوون، ئێستا لە هەموو خانەقین دوو قوتابخانەی کوردی هەیە؛ دیسانەوە هەمووی بووەتەوە بە عەرەبی.