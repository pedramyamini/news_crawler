عەلی حەمەساڵح، سەرۆکی لیژنەی دارایی لە پەرلەمانی کوردستان دەڵێت، "داهاتی ناوخۆ مانگی شووبات ٣٧٤ ملیار دینار بووە بۆ تەمویلی مووچە، مانگی پێشوو بووەتە ١٦٤ ملیار دینار، ئەم مانگە ئەوەش نەهاتووە تاوەکو ئێستا، سفر هاتووە تاوەکو ئێستا، سفر، کێ باوەڕ بەمە دەکات؟ داهاتی سلێمانی لە ١٦١ ملیار دیناری مانگی رابردوو ٧٠ ملیار و ٥٢٠ ملیۆنی بۆ تەمویلی مووچە بووە، داهاتی هەولێر لە ١٨٦ ملیار دینارەوە، ٩٣ ملیار ٤٣٠ ملیۆنی بۆ تەمویلی مووچە بووە، واتە نزیکەی ٩٣ ملیار دینار کەمیکردووە، ئەمەش کەمیکردووە خۆ بۆ پرۆژە نییە، ئەوە پرۆژەکانی سلێمانییە هەموویان وەستاون".  هێڤیدار ئەحمەد، جێگری سەرۆکی لیژنەی دارایی و پەرلەمانتاری پارتی لە پەرلەمانی کوردستان، لەبارەی داهاتی سلێمانییەوە دەڵێت، "داهاتەکە ناگەڕێندرێتەوە بۆ خەزێنەی حکومەت".  هێڤیدار ئەحمەد، جێگری سەرۆکی لیژنەی دارایی و پەرلەمانتاری پارتی لە پەرلەمانی کوردستان گوتی، "لەسەر داهاتی سلێمانی بەڕێز وەزیری دارایی خۆی گلەیی هەبوو، دەیگوت لە سلێمانی تەقریبەن بە قسەی بەڕێزیان فەوزا هەیە لە کۆکردنەوەی داهات، ناڕێکی هەیە، ئێمە مۆڵەتمان داوە لە سلێمانی، پارەی خەڵکی سلێمانی کۆبکرێتەوە و دوای یەک مانگ ئەگەر هاتوو ئەو پارەیە کۆنەکرێتەوە ئێمە ئیجرائات وەردەگرین".  سەمیر هەورامی، گوتەبێژی قوباد تاڵەبانی، جێگری سەرۆکوەزیرانی هەرێمی کوردستان روونکردنەوەیەکی لەبارەی لێدوانەکەی هێڤیدار ئەحمەد و داهاتی سلێمانی بڵاوکردەوە و دەڵێت، "كۆی گشتیی پارەی داھاتی ناوخۆ كە بۆ مووچە تەرخانكراوە، لە ھەموو پارێزگاكانی ھەرێمی كوردستان بریتییە لە: دوو تریلیۆن و ٥٥٩ ملیار دینار تاوەكو ٣٠ - ١١ - ٢٠٢١ و لەو بڕە پارەیە، بڕی یەک تریلیۆن و ١٠٢ ملیار دیناری پارێزگای سلێمانی دابینی كردووە لە داھاتی ناوخۆیی سلێمانی".  سەمیر هەورامی دەشڵێت، "جگە لەوەش، پەرلەمانی كوردستان كە لە ھەولێرە بەشێكی بودجە تەشغیلییەكەی لە داھاتی كۆكراوەی سلێمانی دابیندەكرێت".  دوای بڵاوکردنەوەی ژمارە و داتاکان، پەرلەمانتارەکەی پارتی، وەڵامی سەمیر هەورامی و پەرلەمانتارانی یەکێتیی دایەوە.  هێڤیدار ئەحمەد رایگەیاند، "من موسڵمانم، خودا شاهید بێت، بە قورئان، بە قورئان، بە قورئان، لە دوێنێوە هەندێک داتا بڵاوکراونەتەوە دوای ئەو چاوپێکەوتنەی من کردوومە، خوا شاهیدە راست نین، راست نین، راست نین".