ئەمڕۆ چوارشەممە ٠١ - ١٢ - ٢٠٢١، دڵشاد شەهاب، راوێژکاری سەرۆکی هەرێمی کوردستان بە یاوەری شاندێک پرسەی ئەو شەهیدانەی بەسەرکردەوە کە لە چەند رۆژی رابردوو لە شەڕی داعش لە سنووری کوڵەجۆ شەهید ببوون.  دوای بەشداریکردنی لە پرسەی یەکێک لە شەهیدەکان لە سنووری ئیدارەی گەرمیان، دڵشاد شەهاب، راوێژکاری سەرۆکی هەرێمی کوردستان لە لێدوانێکدا بۆ تۆڕی میدیایی رووداو، ئامانجی سەردانەکە و پەیامی نێچیرڤان بارزانی، سەرۆکی هەرێمی کوردستانی ئاشکرا کرد و گوتی: "جەنابیان زۆر نیگەران بوون بە بیستنی هەواڵی شەهیدبوونی ئەو پۆلە پێشمەرگە قارەمانە، هەرزووش جەنابیان پەیامی بڵاوکردەوە، بەڵام ئێمەی راسپارد لەگەڵ برادەرانی نووسینگەی سەربازیی و برادەران لە لیوای ٥ی پیادەی سەر بە وەزارەتی پێشمەرگە بۆ ئەوەی بە ناوی جەنابیان و سەرۆکایەتی هەرێمی کوردستانەوە بێینە خزمەت کەسوکاری سەربەرزی ئەو شەهیدانە".  سەبارەت هەوڵەکانی حکومەت و سەرۆکایەتیی هەرێمی کوردستان و لایەنە پەیوەندیدارەکان لەگەڵ حکومەتی فیدراڵ بۆ پڕکردنەوەی ئەو بۆشاییە ئەمنییەی لەنێوان سەنگەرەکانی پێشمەرگە و سوپای عێراقدا هەیە، راوێژکاری سەرۆکی هەرێمی کوردستان گوتی: "هەبوونی ئەو بۆشاییە ئەمنییە جێگەی داخە، ئێستا هەوڵێکی زۆر جیددی هەیە لەلایەن حکومەتی هەرێمی کوردستانەوە بە هاوئاهەنگی لەگەڵ دامەرزاوەکانی حکومەتی فیدراڵیی بۆ ئەوەی هێزی هاوبەش و ئۆپەراسیۆنی هاوبەش رێکبخرێت، ئەو شوێنانەی کە دوژمن تێیدا دزە دەکات چارەسەر بکرێن".  دڵشاد شەهاب گوتیشی: "هەوڵی جیددی هەن، لەلایەن خۆشمانەوە برادەران لە سەرۆکایەتی هەرێم و سەرۆکایەتی ئەنجوومەنی وەزیران و وەزارەتی پێشمەرگە خەریکی پێداچوونەوە و هەڵسەنگاندنێکی دروستی ئەو دۆخەن بۆ ئەوەی لە ئاییندەدا هەوڵ بدرێت ئەوەی لە توانادایە بۆ بەهێزکردنی سەنگەرەکانی پێشمەرگە ئەنجام بدرێت، کەمکردنەوەی ئەو بۆشاییە بۆ ئەوەی چیتر ئەو قوربانییانە بەردەوام نەبن".