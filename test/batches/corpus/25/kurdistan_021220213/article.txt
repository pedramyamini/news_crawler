محەممەد ئەشرەف، زەرەرمەندی پرۆژەی دەشتی بەهەشت بە رووداوی راگەیاند "من دوو شوقە و ڤێلایەکم کڕیوە، ٣٩ دەفتەر دۆلارم داوە، بۆ ئەوەی راستگۆبم لەگەڵتدا تەنها ١٨٠٠ تا ٢٠٠٠ دۆلارم ماوە نەمداوە، هەموو گرێبەست و بەڵگەنامەکانمان ماوە، ئەمە یەکێکیان کە تایبەتە بەو پارانەی داومانە، ئێمە تەنها داوای مافی خۆمان دەکەین، شتی دیکەمان ناوێت و لەپێناو ئاسایشەکەی هاتین بۆ هەولێر. "  ئیلهام عەزیز یەکێکی دیکەیە لە زەرەرمەندەکانی دەشتی بەهەشت و دەڵێت "نەهامەتیمان بینی و ١٠ ساڵە چاوەڕوانین، تاکەی چاوەڕوان بیین؟ با یەکێک لە بەرپرسان بێن یان ئەو کەسانەی بەرپرسن بێت و بڵێت باوکم ئێوە مافتان لەلای ئێمەیە دوای ئەوەندە ساڵە، تەنانەت بڵێت دوای پێنج ساڵیش دێن و شوێن و شوقەکانتان بە تەواوکراوی وەردەگرنەوە دەڵێین مەمنوونین و سەرسەرمان و باش و هەر ساخ بیت، بەڵام بەمشێوەیە پەراوێزخراوین و کەس قسە ناکات و کەس نایەت بۆ لامان و کەس پێمان ناڵێت ئێوە چیتان دەوێت، تەنانەت کەس ئومێدێکی باشیشی پێنەداوین، هیچ نییە، هەموویان پەراوێزیان خستووین و هیچ گرنگییەک بە پرسەکە نادەن. "  ئەوکاتەی کە کارکردن لە پرۆژەکە وەستا بەشێکی خانوو و شوقە و ڤێلاکان تەواوبوون و بەشێکیشی هەر دروستنەکرابوون، ئەوانەی کە تەواویشبوون دوای ئەم ١١ ساڵە سیمایان زۆر شێواوە و دیوارەکانیان رووخاون یان درزیان بردووە.  جیا لەوەی لەدوای ١٦ ئۆکتۆبەرەوە ئاوەرەکانی کەرکووک لە هەولێر لەوێ نیشتەجێبوونە و ئێستا چۆڵکردنیان و نیشتەجێکردنی ئەوان لە  شوێنێکی دیکە ئاستەنگییەکی دیکەی بەردەم حکومەتە.    دکتۆر محەممەد شوکری، سەرۆکی دەستەی وەبەرهێنان بە رووداوی راگەیاند "هەڵبژاردنێکمان هەیە کە بەتەواوی تێکبدرێت لەهەمانکاتیش گرانە هەمووی تێکبدەی و سەرلەنوێ دیزاینێکی دابنێی چونکە خەڵک لەسەر رووبەرێکی دیاریکراو لەسەر شوێنێکی دیاریکراو پارەی داوە، بۆیە هەندێک گرانە ئەمە جێبەجێبکرێت، ئەوەی لە پێشینەیە و ئێمە بتوانین کاری لەسەر بکەین ئەوەیە کە ئەو پرۆژەی جاران لەسەر شێوازی خۆی و لەگەڵ هەندێک گۆڕانکاری بچووک جێبەجێی بکەین. "   پرۆژەی دەشتی بەهەشت  لە رۆژهەڵاتی هەولێرە و پێكهاتووە لە ٤٢٧ ڤێلا و هەزار و ١٢٢ شوقە، گوژمەی پرۆژەکە ٢٠٠ ملیۆن دۆلاربوو و لە ساڵی ٢٠١٠ مۆڵەتدرایە پرۆژەکە و دەبوایە لە ساڵی ٢٠١٣ تەواو بكرایە، بەڵام وەبەرهێنەرەکەی  کە خاوەنی گرووپی كۆمپانیاكانی عادل موتەحیدە بوو كاره‌كەی تەواو نەكرد و جێیهێشت.