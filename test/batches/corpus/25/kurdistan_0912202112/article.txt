د. هەڵاڵە، ئەو پزیشکەی نەشتەرگەریی بۆ هاوژینی شەهید نەهرۆ کرد، خۆشی لە چاوەکانی دەبینرا، چونکە خۆی کچی شەهیدە و  نەشتەرگەری بۆ هێنانە دونیای کچە شەهیدێکی وەکو خۆی کرد.  رەیانی هاوژینی شەهید نەهرۆ برایە ژووری نەشتەرگەری؛ دایک و باوک و براکانی شەهید نەهرۆش لەگەڵ خزمانی دیکەی لەبەردەم ژووری نەشتەرگەری نزیکەی کاژێرێک چاوەڕێیان کرد. دوای ئەو ماوەیە و چوار رۆژ لە شەهیدبوونی نەهرۆ، د. هەڵاڵە بە هەواڵی سەلامەتیی هاوژین و منداڵەکەی شەهید نەهرۆ کۆتایی بەو چاوەڕوانیە هێنا و فرمێسکی خەم و خۆشی ئاوێزانی یەکدی بوون.  هەڵاڵە عوزێر، پزیشک گوتی، "نەشتەرگەریی رەیان خان، خێزانی شەهیدی بەڕێز نەهرۆ، بە سەرکەوتوویی ئەنجامدراوە، پەپوولەش [منداڵەکە] زۆر باشە و خۆشی سوپاس بۆ خوا زۆر باشە".  نەهرۆی تەمەن ٢٧ ساڵ نزیکەی سێ ساڵە ژیانی هاوژینیی لەگەڵ رەیانی تەمەن ٢١ ساڵ پێکهێناوە، نیو کاژێر پێش شەهیدبوونی لەگەڵ باوک و هاوژینەکەی لەسەر لەدایکبوونی کچەکەیان قسەیان کردبوو، بڕیاری دابوو ناوی کچەکەی بنێت "نیلان".  ناجی مستەفا، باوکی شەهید نەهرۆ گوتی، "ئینشائەڵڵا ئازارەکانم کەمدەکاتەوە، چونکە رۆژانە لە باوەشی خۆمی دەکەم و بۆنی دەکەم. رۆحی نەهرۆ شادبێت، ئەو نەماوە، بەڵام من وەکو نەهرۆ پەروەردەی دەکەم پشتیوان بە خوا، ئێمە بە ئاڵای کوردستان هێنامانە دەرەوە، چونکە نەهرۆ لەسەر خاکی کوردستان رۆشتووە، سەربەرزین پێی".  بەفرین مەجید، دایکی شەهید نەهرۆ باسی لەوە کرد، "هەفتەیەک پێشتر نەهرۆ لە ماڵەوە هەندێک شتی دەکرد، دەمگوت نەهرۆ بۆ وادەکەیت؟ دەیگو، دایە چیم کردووە؟ بە نەوت، بە لەیلوک (بێشکە) و بە جلوبەرگ کڕین هەفتەیەک بوو ئەو کوڕە لە ماڵەوە دانەدەنیشت. دەمگوت کوڕم هێشتا ماوە بۆ وادەکەیت؟ دەیگوت، دایە نابێت شتێک دانێم، نابێت کە چوومە دەوام، ئەگەر نەهاتمەوە".  نەهرۆ ٩ ساڵ پێشمەرگە بووە لە فەوجی سێ لە لیوای ١٢٦ی کۆیە، شەوی ٠٥ - ١٢ - ٢٠٢١ لە کاتی رووبەڕووبوونەوەیان لەگەڵ داعش لە کەلی قەرەسالم لە ناوچەی شێخ بزێنی سنووری کەرکووک شەهیدکرا.