رۆژی هەینی ٣ی کانوونی یەکەمی ٢٠٢١ لە یەکەمین دادگەی سزا قورسەکانی سێرت، چوارەمین دانیشتنی دادگە لە دۆسیەی ئیپەک ئەر بەڕێوەچوو کە دوای دەستدرێژیکردنەسەری لەلایەن ئەفسەرێكی دوورخراوەی تورکەوە هەوڵی خۆکوشتنی دا و دواتر گیانی لەدەستدا.  خێزانی ئیپەک ئەر و پارێزەرەکانی هەردوولا ئامادەی دانیشتنی دادگە بوون، بەڵام موسا ئۆرهان کە وەکو تۆمەتبار لەو دۆسیەیەدا دادگایی دەکرێت و نەخراوەتە زیندانەوە، لە رێگەی سیستەمی دەنگ و رەنگ بەشدار بوو.  دادگەی سزا قورسەکانی سێرت سزای ١٠ ساڵ زیندانیکردنی بۆ موسا ئۆرهان بڕییەوە.  ئیپەک ئەری تەمەن ١٨ ساڵ کچە کوردێکی خەڵکی پارێزگای ئیلێهی باکووری کوردستان بوو. بەهۆی ئەوەی ئەفسەرێكی تورک بە ناوی موسا ئۆرهان دەستدرێژیی کردبووە سەر، رۆژی ١٦ی تەممووزی ٢٠٢٠ نامەیەکی لەدوای خۆی جێهێشت و هەوڵی خۆکوشتنی دا؛ دوای ئەوەی ٣٤ رۆژ لە نەخۆشخانە مایەوە، رۆژی ١٨ی ئابی ٢٠٢٠ لە بەشی چاودێریی چڕی نەخۆشخانەی ئێلیهـ گیانی لەدەستدا.  ئیپەک ئەر لە نامەکەیدا کە لە میدیاکاندا بڵاوبووەوە ئاماژەی بەوە دابوو، موسا ئۆرهان بەزۆر ماددەی هۆشبەر و کحولی پێداوە.  عائیشە ئاجار باشاران، گوتەبێژی ئەنجوومەنی ژنانی هەدەپە دوای گیانلەدەستدانی ئیپەک ئەر، لە کۆنگرەیەکی رۆژنامەڤانیدا لە ئەنقەر رایگەیاند، "موسا ئۆرهان دەستدرێژیی کردووەتە سەر کچێکی گەنجی تەمەن ١٨ ساڵ و بە درێژایی ٢٠ رۆژ دەستبەسەری کرد. ئەو کچە گەنجە چەندینجار سەردانی دامەزراوە پەیوەندیدارەکانی کرد، هەوڵیدا دەنگی خۆی بگەیێنێت، بەڵام نەیتوانی دەنگی بە هیچ لایەک بگەیێنێت".  دوای ئاشکرابوونی رووداوەکە لە ١٦ی تەممووزی ٢٠٢٠، موسا ئۆرهان دەستبەسەرکرا و لەلایەن وەزارەتی ناوخۆی تورکیاوە دوورخرایەوە، بەڵام وێڕای راپۆرتی پزیشکی داد کە دەیسەلماند دەستدرێژی کراوەتە سەر ئیپەک ئەر، موسا ئۆرهان رۆژی دواتر لە ١٧ی تەممووزی ٢٠٢٠ بە مەرج ئازاد کرا.  بارۆی سێرت تانەی لە بڕیارەکە دا و داواکاری گشتیی سێرت جارێکی دیکە بڕیاری دەستگیرکردنی بۆ موسا ئۆرهان دەرکرد.  داواکاری گشتیی سێرت لە نووسراوێکدا کە رۆژی چوارشەممە ١٩ی ئابی ٢٠٢٠ دەریکردووە، ئاماژەی بەوە دابوو، لە ٢٧ - ٠٧ - ٢٠٢٠ بڕیاری دەستگیرکردنیان بۆ موسا ئۆرهان دەرکردووە.  موسا ئۆرهان رۆژی چوارشەممە ١٩ی ئابی ٢٠٢٠ دوای وەرگرتنی گوتەکانی لەلایەن دادگای ئێشکگرەوە، خرایە زیندانەوە. یەکەمین دانیشتنی دادگە لەسەر ئەو کەیسە رۆژی ١٦ی تشرینی یەکەمی ٢٠٢٠ لە یەکەمین دادگەی سزا قورسەکانی سێرت بەڕێوەچوو.