موقەدەم كاروان محەممەد سدیق، گوتەبێژی پۆلسی هاتووچۆی سلێمانی، لەکاتی بەشداریکردنی لە بوولتەنی هەواڵەکانی کاژێر ١٠: ٠٠ی کەناڵی رووداو، لەبارەی هۆکارە سەرەکییەکانی رووداوەکانی هاتووچۆ لە هەرێمی کوردستان رایگەیاند: "هۆکاری خراپی رێگاوبانەکان لەلای ئێمە هۆکارێکی بەهێزترە لە شوێنێکی پێشکەوتووتر و ئەو وڵاتانەی کە تۆڕی رێگاوبانەکانیان باشتر و چاکترن".  بە گوتەی موقەدەم كاروان هۆکارە سەرەکییەکە: "پابەندنەبوونی شۆفێرانە بە یاساو رێنماییەکانی هاتووچۆ، لەنێویشیدا تیژڕەوی و پابەندنەبوون بە خێرایی دیاریکراو، بە تایبەتیش لە رێگاوبانەکانی دەرەوە".  گوتەبێژی پۆلسی هاتووچۆی سلێمانی ئاماژە بەوە دەدات بەشێکی قوربانییەکانی هاتووچۆ لە سنووری پارێزگای سلێمانی "لە رێگاوبانەکانی دەرەوەن بەهۆی خراپی رێگاکان و یەک ساید و دوو ئاراستەیی ئەو رێگایانە، وەکو رێگای سلێمانی - ئیدارەی راپەڕین، بەهەمانشێوە رێگای سلێمانی - ئیدارەی گەرمیان".  سەبارەت بە زیادبوونی رووداوەکانی هاتووچۆش، كاروان محەممەد گوتی: "بەراورد بە ساڵی رابردوو، لە کاتێکدا هێشتا مانگێکیش ماوە بۆ کۆتایی ساڵ، ئاماری رووداوەکانی هاتووچۆ لە سنووری پارێزگای سلێمانی بەرزبوونەتەوە، لە ٧٠٠ رووداوەوە بۆ ١٠٩٧ رووداو زیادی کردووە، هەروەها برینداربوون و گیانلەدەستدانیش بەرزبووەتەوە".   بە گوتەی كاروان محەممەد بەشێکی زۆری ئەوانەی گیانلەدەستدەدەن یان بریندار دەبن، شۆفێر و سەرنشینی ماتۆرسیکلەکانن، بە جۆرێک لە کۆی ئەو ٣ هەزار و ٢٨٦ کەسەی ئەمساڵ بە رووداوەکانی هاتووچۆ برینداربوونە، ١٠٥٣ کەسیان شۆفێر یان سەرنشینی ماتۆرسیکیل بوونە، کە دەتوانین بڵێین یەک لەسەر سێی رووداوەکانی هاتووچۆ پێکدەهێنن. هەروەها لە کۆی ئەو ١٩٣ کەسەی بە رووداوەکانی هاتووچۆ گیانیان لەدەستداوە، ٢٨ کەسیان شۆفێر و سەرنشینی ماتۆرسیکلەکان بوونە.