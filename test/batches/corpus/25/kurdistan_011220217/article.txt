ئەمڕۆ چوارشەممە ١ - ١٢ - ٢٠٢١، سامان نادر، بەڕێوەبەری سەنتەری فریاكەوتنی خێرای سلێمانی، بە تۆڕی میدیایی رووداوی راگەیاند، ئێوارەی دوێنێ تەرمی كچێكی تەمەن ١٧ ساڵان لە گەڕەكی كەنەكەوەی شاری سلێمانی گەیێندراوەتە نەخۆشخانەی سلێمانی و گوتی: "ئێمە خۆمان تەرمەکەمان بردووە بۆ پزیشکیی دادی سلێمانی".  سامان نادر روونیکردەوە تەرمەکە لەلایەن خێزانەکەیەوە براوەتە نەخۆشخانە و ئەوەی دەرکەوتووە، "خۆکوژیی بووە و بە گوللە بووە".  ئەمە دووەم رووداوە لەم هەفتەیەدا روودەدات. نزیک کاژێر ١٥: ٠٠ی رۆژی دووشەممە ٢٩ - ١١ - ٢٠٢١، بەڕێوەبەرایەتیی گشتیی تەندروستیی سلێمانی هەواڵی خۆکوشتنی کچە خوێندکارێکی لەنێو قوتابخانەیەک راگەیاند، کە تەمەنی ١٧ ساڵ بووە و لە قوتابخانەکەیدا بە گوللە "خۆی کوشتووە".