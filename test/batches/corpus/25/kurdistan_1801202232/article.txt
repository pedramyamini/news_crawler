حکومەتی هەرێمی کوردستان لە راگەیێندراوێکدا ئاماژەی بەوەکرد، دوا بەدوای فەرمانی مەسرور بارزانی، سەرۆکی حکومەتی ھەرێمی کوردستان لە رۆژی ٢٣ی کانوونی یەکەمی ٢٠٢١ بۆ بە قەزابوونی ھەردوو ناحیەی عەنکاوە و پیرمام لە پارێزگای ھەولێر و ناحیەی بازیان لە پارێزگای سلێمانی، ئەمڕۆ ئەو فەرمانە بەشێوەیەکی فەرمی چووە واری جێبەجێكردنەوە.  رۆژی ٠٤ - ١٠ - ٢٠٢١ مەسرور بارزانی بە یاوەری رێبەر ئەحمەد، وەزیری ناوخۆی هەرێمی کوردستان و ئانۆ جەوهەر، وەزیری گواستنەوە و گەیاندنی هەرێمی کوردستان و ئومێد خۆشناو، پارێزگاری هەولێر، سەردانی ناحیەی عەنکاوەیان لە شاری هەولێر کرد و سەرۆکی حکومەت وەزیری ناوخۆ و پارێزگاری هەولێر و ئەنجوومەنی پارێزگای هەولێر راسپارد بۆ ئەوەی ناحیەی عەنکاوە بکرێتە قەزا.  لە میانی سەردانەکەی بۆ عەنکاوە، سەرۆکوەزیرانی هەرێمی کوردستان رایگەیاند: "شارۆچکە عەنکاوە یەکێکە لەو شارۆچکانەی کە رۆژ بە رۆژ دەبینین پێشڤەچوونێکی زیاتر بەخۆیەوە دەبینێت و گەورەتر دەبێت، ئێمەش بەناوی حکومەتەوە هاتووین بۆ ئەوەی لێرەوە پێتان رابگەیێنم، جەنابی وەزیری ناوخۆ و پارێزگاری هەولێر و ئەنجوومەنی پارێزگای هەولێر رادەسپێرین بۆ ئەوەی ناحیەی عەنکاوە بکرێتە قەزا بۆ ئەوەی بتوانن خزمەتێکی زیاتری دانیشتووانی ئەو قەزایە بکەن".  عەنکاوە دەکەوێتە باکووری رۆژئاوای هەولێر، زۆربەی دانیشتووانی ئەو ناحیەیە کلد و ئاشوورین و وابەستەی کەنیسەی کلدانی کاسۆلیکین.