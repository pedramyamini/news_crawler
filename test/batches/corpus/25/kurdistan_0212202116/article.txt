د. هێرش سەید سەلیم، جێگری بەڕێوەبەری گشتیی تەندروستیی سلێمانی بە تۆڕی میدیایی رووداوی راگەیاند، بەهۆی نەبوونی پارەی نەختینە لە بانکەکانی سنووری سلێمانی، پێشینەی کۆمپانیاکان کە شایستەی دارایی خۆیانە یان دوا کەوتووە، یان بەشێوەیەکی کەم وەریانگرتووە، ناوە ناوە چارەسەردەکرێت، بەڵام چارەسەرەکان یەکجارەکی نین.  جێگری بەڕێوەبەری گشتیی تەندروستیی سلێمانی داوا دەکات کە حکومەت بڕیارێکی یەکلاکەرەوە بدات و  بڵێت نابێت بەهیچ شێوەیەک پارەی پێشینەی پێداویستی پزیشکی دوابکەوێت یان ببڕێت.  د. هێرش سەید سەلیم گوتیشی: "کۆمپانیاکانی دابینکردنی دەرمان هەڕەشەی دابیننەکردنی دەرمان لە نەخۆشخانەکانی سنووری بەڕێوەبەرایەتی تەندروستی سلێمانی دەکەن، بەهۆی دواکەوتن یان نەدانی پێشینەی ئەو کۆمپانیایانە، ئەوانیش ماوەیەکی زۆر چاوەڕوانیان کردووە، ئێستا دەرمانی کۆگاکراوی کۆمپانیاکانی دابینکردنی دەرمان زۆر کەمیکردووە".  جێگری بەڕێوەبەری گشتیی تەندروستیی سلێمانی هۆشداری دا لە نەمانی دەرمان لە نەخۆشخانەکانی سلێمانی و گوتی: "ئەگەر بەو شێوەیە بێت، رەنگە  دەرمان بەشی مانگێکی دیکە نەکات، کۆمپانیاکانیش ئامادەنین ساڵی ئایندە گرێبەست لەگەڵ ئێمە واژۆ بکەن بۆ دابینکردنی دەرمان، ئەگەر واژۆشی بکەن رەنگە داوای نرخێکی زۆرتر بکەن".  لەبارەی رێکارەکانی خۆپارێزی لە ڤایرۆسی کۆڕۆنا و رێژەی تووشبوون، جێگری بەڕێوەبەری گشتی تەندروستی سلێمانی گوتی: "باشترین رێکار بۆ خۆپارێزی لە کۆڕۆنا وەرگرتنی ڤاکسینە، هەموو جیهانیش گەیشتووەتە ئەو بروایە، بەڵام خەڵک وەک پێویست ڤاکسین وەرناگرن، لە هەموو سلێمانی ٤٧٠ هەزار کەس ڤاکسینی وەرگرتووە، نزیکەی ٢٠٠ هەزاریان ژەمی دووەمیان وەرگرتووە، ئێستا رێژەی تووشبوون دابەزیووە، رێژەی ئەوانەی پۆزەتیڤ دەبن گەیشتووەتە خوار ١٠ %، کە جاران سەرووی ٣٥ % بوو".