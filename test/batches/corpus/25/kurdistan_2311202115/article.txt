عومەر گوڵپی، ئەندامی لیژنەی دارایی لە پەرلەمانی کوردستان بە تۆڕی میدیایی رووداوی راگەیاند، ئەمڕۆ سێشەممە، ٢٣ - ١١ - ٢٠٢١، بە واژۆی ٣٦ ئەندامی پەرلەمان، پاڵپشت بە ماددەکانی (٧٨ و ٨٢) لە پەیڕەوی ناوخۆی پەرلەمان، پێشنیازەبڕیاری (خەرجکردنی دەرماڵەی قوتابیانی زانکۆ) پێشکێشی سەرۆکایەتی پەرلەمان کراو پێویستە لە ماوەی ١٥ رۆژدا ببێتە بڕیار.   عومەر گوڵپی گوتی: "پیشنیازەبڕیارەکە لە چوار ماددە پێکهاتووە، بەپێی یەکێک لە ماددەکان، حکومەت پابەند دەبێت بە خەرجکردنی دەرماڵەی قوتابیانی زانکۆ لە داهاتی وەزارەتی خویندنی باڵا و توێژینەوەی زانستی، بەمجۆرە پێویست ناکات پەرلەمان بۆچوونی حکومەت وەربگرێت و راوێژی پێبکات".   ئەو پەرلەمانتارانەی واژۆیان لەسەر پێشنیازە بڕیارەکە کردووە بریتین لە: (عومەر گوڵپی، سەرکۆ ئازاد گەڵاڵی، سەلمە فاتیح، عەلی حەمەساڵح، سیروان بابان، ئیسماعیل سگێری، عوسمان عەلی ئیسماعیل، ئەبوبەکر هەڵەدنی، سەرچنار ئەحمەد، هەورامان گەچێنەیی، هەژان حەسەن کوێستانی، بەدریە ئیسماعیل، رووپاک ئەحمەد، هڵز ئەحمەد محەممەد، موسلیم عەبدوڵڵا رەسوڵ، گوڵستان سەعید، مەم بورهان قانیع، شادی نەوزاد، بەڵێن ئیسماعیل، شیرین یونس، رۆژان حەمەکەریم، مەلا ناسر، زیکری زێباری، راهی رەهبەر، عەباس فەتاح، عوسمان سێدەریی، دابان محەممەد، رزگار محەممەد نەگرەیی، گۆران عومەر عەلی، شایان کاکە ساڵح، شیرین ئەمین، هاوڕێ مەلا ستار، کاروان گەزنەیی، فەیسەڵ عەباس، لوقمان وەردی و یاسین خزر).  ماوەی سێ رۆژە بەشێک لە خوێندکارانی زانکۆ و پەیمانگەکانی کوردستان بە تایبەتی لە سنووری پارێزگای سلێمانی، خۆپێشاندان دەکەن و داوای گەڕاندنەوەی دەرماڵەی قوتابیان و خوێندکاران دەکەن، کە لە ساڵی ٢٠١٤ ەوە بەهۆی قەیرانی دارایی راگیراوە.