سەباح هەشت ساڵە بە ماتۆڕەکەی کاری گەیاندنی خواردنی چێشتخانەکان دەکات، لەو هەشت ساڵە چوار جار تووشی رووداوی هاتووچۆ بووە و دەڵێت "خودا گیانمی بۆ دوو منداڵەکەم پاراستووە. "  سەرباری باسکردنی ئەو مەترسیانەی رۆژانە رووبەڕووی دەبێتەوە لە مۆبایلەکەشی وێنەی هاوکارێکی پیشان دەدات کە چەند ساڵ بەر لە ئێستا لە ئەنجامی رووداوێکی هاتووچۆوە ئێستا رۆژ و شەوی لەسەر جێگەکەی بەڕێدەکات.  سەباح سەڵاح، شۆفێری ماتۆڕسکیلی دیلیڤەری دەڵێت "گەر یەک خواردنم پێبێت بە ئیسراحەتی خۆم دەڕۆم بەس گەر خواردنی زۆرم پێبێت دەبێت پەلە بکەم، چونکە گەر داواکارییەکە رەفز ببێتەوە دەبێت خۆم پارەی خواردنەکە بدەم، دەبێ پەلە بکەم لە ترافیک نابێ بووەستم و دەبێ بڕۆم تەنانەت ئۆتۆمبێلیش لێمبدات لەسەر خۆمە. "  بەرپرسانی هاتووچۆ ماتۆڕەکان بە گشتی بە کێشەیەکی گەورەی شەقامەکان دەزانن لە ناویشیاندا بەتایبەت ئەوانەی کاری دیلیڤەری دەکەن، چونکە زۆربەی ماتۆڕەکان بێ بەڵگەنامەی سەرەتایین و شۆفێرەکانیشیان زۆربەی مەرجی یاساییان نییە.  تەنیا لە ١٠ مانگی ئەمساڵ ٤١٤ رووداوی هاتووچۆی ماتۆڕ لە هەرێمی کوردستان روویداوە.  فازڵ حاجی، گوتەبێژی هاتووچۆی هەولێر بە رووداوی راگەیاند "بێگومان ئێستا لە هەولێر نکۆڵی لەوە ناکرێ کە بەداخەوە جۆرێک لە فەوزا هەیە لە بابەتی ماتۆڕسکیلەکان بەتایبەت ئەوانەی کاری دیلیڤەری دەکەن، چونکە هەموو سنوورێکیان بەزاندووە؛ بۆ نموونە ئەو کەسانەی کە شۆفێری دەکەن بەپێی یاسا نابێ شۆفێری بکەن، چونکە سەرجەمیان عێراقی نین، بەپێی یاسای هاتووچۆ هەر کەسێک ماتۆڕسکیل لێبوخڕێت دەبێ عێراقی بێت. "  شۆفێرانیش زۆربەیان گلەیی لەو سەرکێشیانە دەکەن کە هەندێک لە ماتۆڕسکیلەکانی دیلیڤەری لە شەقامەکان ئەنجامی دەدەن.   سەفین عەزیز، شۆفێر دەڵێت "هەندێکیان باشن بەس وەڵا زیاتر بەلای خراپی دان، دەنگیان زۆردێت. سەرکێشی دەکەن لەبەردەمت تا شتەکەی زوو بگەیەنێت. "  بەهۆی زیادبوونی خواست لەسەر گەیاندن لەلایەن کڕیاران و کڕینی خواردن و پێداویستییەکانیان بە ئۆنڵاین، کاری دیلیڤیەری بۆتە کارێکی زۆر بەربڵاو، بەپێی ئاماری نووسینگەی کاری ئەمریکا لە مانگی یەکی ٢٠١٨ تا مانگی یەکی ٢٠٢٠ ژمارەی ئەو کەسانەی کاری دیلیڤەریان دەکرد لەناو ئەمریکا لە ٦٩٠ هەزارەوە بوو بە ٨٥٠ هەزار کەس بەرزبووەتەوە. لە هەرێمی کوردستانیش شەش کۆمپانیا بە فەرمی کاری دیلیڤەری بە ماتۆڕ و ئۆتۆمبێل دەکەن.