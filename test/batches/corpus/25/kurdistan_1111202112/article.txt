ئەمڕۆ پێنجشەممە ١١.١١.٢٠٢١ سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند،  ئافرەتێك سكاڵای یاسایی لەسەر تۆمەتبارێك تۆماركرد، كە لە تۆڕە كۆمەڵایەتییەكانەوە ناسیویەتی و بەناوی وەرگرتنی ڤیزای ئەوروپاوە بڕی ٢٠ هەزار دۆلاری لێسەندووە و دوای ماوەیەک خۆونکردن، جارێکی دیکە دەرکەوتووەتەوە و داوای ١٠ هەزار دۆلاری دیکەی کردووە و ئافرەتەکە نەیبووە، تۆمەتبارەکە داوای زێڕی لێکردووە.  پۆلیس دەڵێت دوای چاودێری و لێكۆڵینەوەی ورد و وەرگرتنی بڕیاری دادوەر، توانرا تۆمەتبارەكە لەلایەن پۆلیسەوە لە كاتی وەرگرتنی زێڕەکە لە سكاڵاكار، دەستگیربكرێت.  سەرکەوت ئەحمەد گوتی: "لەكاتی لێكۆڵینەوەكاندا تۆمەتبارەكە دانی بە تاوانەكەیدا ناوە و ئاماژەی بەوە كردووە، كە بەو پارەیەی لە ئافرەتەكەی سەندووە، ئوتۆمبێلێكی كڕیوە "دەست بەسەر ئۆتۆمبێلەکەدا گیراوە".  تۆمەتبارەکە ناوی (س، ج، ن) لەدایكبووی ١٩٨٩ یە و دانیشتووی شاری هەولێرە، بە بڕیاری دادوەرو بەپێی ماددەی ٤٥٦ لەیاسای سزادانی عێراقی راگیراوە.  سەرکەوت ئەحمەد ئاماژەی بەوەشکرد، دوای ئەوەی لەلایەن دادگای هەولێرەوە زانیاری گەیشتە پۆلیسی سلێمانی كە ئۆتۆمبێلێك دزراوە و گومان دەكرێت بەرەو شاری سلێمانی هێنرابێت، پۆلیس لێكۆڵینەوە و بەدواداچوونەكانی دەستپێكرد و توانیان ئۆتۆمبێلەكە بدۆزنەوە و دەستی بەسەردا بگرن.