رۆژی چوارشەممە ١٥ - ١٢ - ٢٠٢١، ئومێد خۆشناو، پارێزگاری هەولێر بە ئامادەبوونى هێمن قادر، جێگرى پارێزگار، لە دیوانى پارێزگا کۆبوونەوەیەکى تایبەت بۆ رێکخستنى ئاهەنگى شەوانە لە هۆتێل، رێستۆرانت، باڕ و هۆڵەکان ١٣ بڕیاری دەرکرد. لە راگەیێندراوێکی پارێزگای هەولێردا هاتووە، "لەپێناو بەرژەوەندیى گشتى و بە مەبەستی رێگەگرتن لە دیاردەى ناشیرین و دوور لە ئادابى گشتى و روونەدانى رووداوى نەخوازراو و پاراستنى دابونەریت و رێکخستنى کار و پرۆگرامى ئاهەنگى شەوانەى هوتێل، رێستورانت، باڕ و هۆڵەکان" کۆبوونەوە ئەنجامدرا و گەیشتنە ئەم بڕیارانە:  یەکەم: مۆڵەتى کارکردنى گەشتیارى ئاهەنگگێڕانى شەوانە، تەنها دەدرێت بە هاووڵاتییانى هەرێمى کوردستان.  دووەم: بەکارهێنانى مۆڵەتى کارکردن تەنها لە (هوتێل، رێستورانت، باڕ، هۆڵەکان)ى چوار ئەستێرە و پێنج ئەستێرە دەبێت.  سێیەم: نابێت خاوەن مۆڵەت بەبێ پشتگیرى بەڕێوەبەرایەتیى گشتیی رۆشنبیرى و هونەریى هەولێر و بەڕێوەبەرایەتیى گشتیى گەشتوگوزارى هەولێر) رێگە بە گۆرانیبێژ و هونەرمەندان بدات بۆ گۆرانى گوتن لە ئاهەنگى شەوانە.  چوارەم: دەبێت خاوەن مۆڵەت لە ئاهەنگى شەوانە بە رێژەى ٥٠ % بەشدارى بە هونەرمەند و گۆرانیبێژى کوردستان بکات.  پێنجەم: دەبێت شوێنى ئاهەنگگێڕانى شەوانە رووپۆش کرابێت بە بەربەستى دەنگ (عازل الصوت).  شەشەم: دەبێت خاوەن مۆڵەت گرێبەست لەگەڵ گۆرانیبێژ و هونەرمەند بکات، نابێت گۆرانیبێژ و هونەرمەندیش جگە لەو رێککەوتنەى لەگەڵ خاوەن مۆڵەت کردوویەتى، لە هیچ هۆڵ و شوێنێکى دیکە کار بکات.  حەوتەم:  تەمەنى ئەو کارمەندانەى لەو شوێنانە کار دەکەن دەبێت لە سەرووى ٢٠ ساڵ بێت.  هەشتەم: ئاهەنگى شەوانە تاوەکو کاژێر ٠١: ٠٠ ى شەو رێگەپێدراوە، بە پێچەوانەوە سەرپێچیکار رێکارى یاسایی بەرامبەر دەگیرێتەبەر.  نۆیەم: لەسەر خاوەن مۆڵەت پێویستە بەڵێننامە واژۆ بکات و پابەندى تەواوى ئەو بڕیارانە بێت، بە پێچەوانەوە لە کاتى بوونى هەر سەرپێچییەک سزا دەدرێت بە پێبژاردن و داخستنى هۆڵ و شوێنى ئاهەنگگێڕان و لێسەندنەوە یان هەڵوەشاندنەوەى مۆڵەتى کارکردنەکەى:-  ١ - پارێزگاى هەولێر، لە کاتى هەبوونى هەر بۆنەیەکى ئایینى، رۆژێکى ماتەمینى گشتی و رۆژى تایبەت، بڕیار لەبارەى گۆڕانکارى لە کاتى ئەنجامدانى ئاهەنگ یان هەڵوەشاندنەوەى دەدات.  ٢ - لە کاتى ئاهەنگگێڕان، هەڵدانى پارە، ناوهێنانى کەسایەتییەکان، هەڵسوکەوتى بێزارکەر، بە هەموو شێوەیەک قەدەخەیە و ئەنجامدەرانى و خاوەنى هۆڵ بەرپرسیارن و رێکارى یاساییان لە بەرامبەردا دەگیرێتەبەر.  ٣ - چوونە ژوورەوەى کەسانی خوار تەمەن ١٨ ساڵ بۆ ئاهەنگى شەوانە بە هەموو شێوەیەک قەدەخەیە، جگە لە ئاهەنگى خێزانیى تایبەت نەبێت.  ٤ - خاوەن مۆڵەت بەرپرسە لە کۆنترۆڵى ئەمنیەتى شوێنەکەى و لەسەریەتى رێککەوتن لەگەڵ کۆمپانیا رێگەپێدراوەکانى پاسەوانى بکات.  ٥ - جگە لەو گۆرانیبێژ و هونەرمەندانەى گرێبەستیان لەگەڵ کراوە بۆ گۆرانى گوتن لەگەڵ خاوەنى مۆڵەت، چوونە سەر ستەیج و گۆرانى گوتن بە هەموو شێوەیەک بۆ هەموو کەسێک قەدەخەیە.  ٦ - دەبێت گۆرانیبێژ بۆ گۆرانى گوتن لە ئاهەنگى شەوانە، مۆڵەت لە بەڕێوەبەرایەتیی گشتیی رۆشنبیرى و هونەریى هەولێر وەربگرێت بەپێى ئەو مەرجانەى دیارییان کردووە.  ٧ - سەرجەم ئەو کارمەندانەى لە هۆڵەکانى ئاهەنگگێڕان کار دەکەن، دەبێت کارتى تەندروستیی بەڕێوەبەرایەتیى گشتیی تەندروستیى هەولێریان هەبێت بەپێى ئەو مەرجانەى دیارییان کردوون.  ده‌یه‌م: قومارکردن بە ئامێر، سەرجەم شێوە و شێواز و جۆرەکانیەوە بە هەموو شێوەیەک قەدەخەیە، هەر کەسێک لە هەر شوێنێک بیکات، رێکارى تووندى یاسایی لە بەرامبەر ئەو کەسە و شوێنەکە دەگیرێتەبەر، بۆ ئەو مەبەستەش هێزە ئەمنییەکان دەستکراوە کراون بۆ چاودێریکردن و بەدواداچوون و دەستگیرکردنى ئەو کەسانە و داخستنى ئەو شوێنانە و وەرگرتنى رێکارى پێویست.  یازده‌یەم: خواردنەوەى ماددە کحولییەکان (مەشروب) لەسەر شەقام، باخچە، پارک، ناو ئۆتۆمبێل، شوێنە گشتییەکان، بە هەموو شێوەیەک قەدەخەیە و هەر کەس سەرپێچی بکات، رێکارى تووندى یاسایی لە بەرامبەر دەگیرێتەبەر.  دوازدەیەم: لایەنە پەیوەندیدارەکان و هێزە ئەمنییەکان، لە بەرامبەر تەواوى خاڵەکانى ئەم بڕیارانە، بەرپرسیارن لە (جێبەجێکردن، مۆڵەتدان، بەدواداچوون و گرتنەبەرى رێکارى یاسایی).  سێزدەیەم: سه‌رجه‌م قائیمقام و بەڕێوەبەرى ناحییەكانى سنوورى پارێزگاى هه‌ولێر، بەرپرسیارن لە بەرامبەر جێبەجێکردنى ئه‌و بڕیارانە وه‌كو خۆی، ده‌سه‌ڵاتی تەواویشیان پێده‌درێت ب ۆگرتنەبەرى رێکارەکان.  ئەم بڕیارانە لە ٠١ - ٠١ - ٢٠٢٢ دەچنە بوارى جێبەجێکردنەوە.  هێمن قادر، جێگری پارێزگاری هەولێر بە تۆڕی میدیایی رووداوی راگەیاند، "بۆ رێکخستنەوەی ئاهەنگەکانی شەوانە بڕیارماندا ئەم پرسە لەگەڵ سەری ساڵ رێکبخرێتەوە، چونکە ئەو ئاهەنگانە بەشێکیان ببوونە هۆکاری کێشەی کۆمەڵایەتی و زۆربوونی شەڕ و شەڕە تەقە و کۆمەڵێک سەرئێشە، بۆیە ئەو بڕیارانەمان دا بۆئەوەی لەڕووی دابونەریت و ئادابی گشتی شیاوتر بن و بیانپارێزن، هەروەها لەڕووی کۆمەڵایەتیشەوە کێشەکان کەم ببنەوە و لەڕووی تەندروستی و گەشتیاریشەوە ئەو لایەنە رێکبخەین، سەرباری ئەوەش پرسی هێنانی گۆرانیبێژ و هونەرمەندی بیانی بەو بێسەروبەرییە نەبێت و ئەو بابەتە رێکبخرێتەوە، هەروەها بۆ پارێزگاری زیاتریش لە لایەنی ئەمنی".  جێگری پارێزگاری هەولێر ئاماژەی بەوەش کرد، دوای ژمارەیەک شەڕ و شەڕە تەقە لیژنەیەک بۆ تاوتوێکردنی ئەو ئاهەنگانەی شەوانە پێکهێنرا، پێشتر و لەدوای لێکۆڵینەوەی ورد دەرکەوت بەشێکی ئەو کێشانە ئاهەنگەکانی شەوانەن، بۆیە ئەو بڕیارانە دران.