نێچیرڤان بارزانی، سەرۆکی هەرێمی کوردستان لە گوتارێکیدا لە کۆڕبەندی ئاشتی و ئاسایشی رۆژهەڵاتی نێوەڕاست لە دهۆک باسی دۆخی عێراق دوای هەڵبژاردنەکان، پێکەوژیانی پێکهاتەکان، رۆڵی هەرێمی کوردستان لە ئاسایش و سەقامگیری عێراق و پێشکێشکردنی خزمەتگوزاریی بە هاووڵاتیان و هاونیشتمانیان کرد.   سەرۆکی هەرێمی کوردستان باسی لەوە کرد کاتێک عێراق سەرکەوتوو دەبێت و ئاسایش و سەقامگیریی دەبێت کە هەموو پێکهاتەکان تێیدا بژین و یەکدی قبووڵ بکەن، تاوەکو لە سایەیدا ئارامی و سەقامگیری بۆ هەموو مرۆڤایەتی لە هەموو جیهان بەدەست بێت. گوتی، "جگە لە یەکدی قبووڵکردن و پێکەوەهەڵکردن، چارەسەرێکی دیکەمان نییە. "   لەبارەی هەڵبژاردنی پێشوەختە لە ١٠ - ١٠ سەرۆکی هەرێمی کوردستان گوتی، ئەو هەڵبژاردنە داواکاریی خۆپێشاندەرانی ساڵانی ٢٠١٩ و ٢٠٢٠ بوو. ئێستاش دەبێت سەیری عێراقی پێش داعش و دوای داعش بکرێت کە بزانێت هۆکارەکانی سەرهەڵدانی داعش بنەبڕکراون؟ هەر خۆیشی وەڵامی دایەوە کە "نەخێر. "  سەرۆکی هەرێمی کوردستان ئەوەشی گوت کە لە عێراق داواکاریی دیکە هەن وەکو باشترکردنی بژێویی ژیان، خزمەتگوزاری و هەلی کار، بەشدارییەکی کارای گەنجان لە حکومەت و بنەبڕکردنی گەندەڵی. بۆیە ئێستا "کاتێکی گونجاوە ئاوڕێک لە داوای خەڵک بدرێتەوە، هەر ئەوەش زامنی ئاسایش و ئاشتی و سەقامگیرییە. "  ئەگەر سەیری ئاسایشی رۆژهەڵاتی نێوەڕاست بکەین و سەرنجی هەر یەکە لە وڵاتەکانی: یەمەن، لوبنان، سووریا، سوودان، جەزائیر، تونس و لیبیا بدەین، وەک نێچیرڤان بارزانی رایگەیاند، بە روونی دوو راستیمان بۆ دەردەکەوێت کە بریتین لە::    - هەڕەشەکان دەرەکی نین و لە دەرەوەی وڵاتەکە نەهاتوون    - ئەوەی بووەتە هەڕەشە بۆسەر ئاسایشی هەر یەکە لەو وڵاتانە وڵاتێکی دیکە نییە، بەڵکو پێکهاتە یان لایەنێکە لەنێو خودی وڵاتەکە    سەرۆکی هەرێمی کوردستان راشیگەیاند، ئەگەر سەیرێکی دۆخی ئێران، عێراق، سووریا و تورکیاش سەبارەت بە پرسی کورد بکەین، دووبارە ئەوە پرسێکی ناوخۆیی هەر یەک لەو وڵاتانەیە. پێویستە  هەر یەک لەو وڵاتانە لە چوارچێوەی سنووری خۆیدا چارەسەرکردنی کێشەکە بە ئەهمیەتەوە وەربگرێت.     نێچیرڤان بارزانی رووی لە ئامادەبووانی کۆڕبەندەکە کرد کە لە وڵاتانی دراوسێ و جیهانەوە هاتوون، گوتی، "کورد لەو وڵاتانەدا نابێت جیابکرێتەوە، بەڵکو پێویستە جێیان بکرێتەوە، بەپێی سەنگی خۆی هاوبەش و بەشداریی پێبکرێت و بواری پێبدرێت لە دروستکردنی بڕیاردا هاوبەش و بەشداربێت. " گوتیشی کە نەتەوەکانی کورد و عەرەب و فارس و تورک پێش ئەم دەوڵەتانەی ئێستا هەر هەبوون و پێکەوە مێژوو و جوگرافیای هاوبەشیان هەیە و "بەدڵنیاییشەوە ئەم نەتەوانە وەک دراوسێ دەمێننەوە. "  سەرۆکی هەرێمی کوردستان گوتیشی، ئێستا کە نەتەوەکانی فارس، تورک و عەرەب لەم ناوچەیە خاوەن دەوڵەتن، ئەرکیانە کە مافی کولتووریی، سیاسی و کۆمەڵایەتیی کورد لە چوارچێوەی وڵاتەکانیان بدەن.        نێچیرڤان بارزانی: هەوڵی یەکدی سڕینەوە هەرچەندە تووندبێت و درێژەبکێشێت لەکۆتاییدا هەردەبێت یەکدی بخوێننەوە ئەو راستییەش دەبێت بهێنرێتەوە بیریخۆمان کە کەسمان بڕیارماننەداوە لێرە بڕۆین، کەسمان ناتوێینەوە بۆیە پێکەوەژیان لە چوارچێوەی یەک دەوڵەت رێگەی چارەسەرمانە # meps ٢١ pic. twitter. com / BzfqTCjb ٤ A    - Rudaw (@ Rudawkurdish) November ١٦,٢٠٢١   سەرۆکی هەرێمی کوردستان لە پەیامەکەیدا ئەوەشی راگەیاند، "هەوڵی یەکدی سڕینەوە هەرچەندە تووندبێت و درێژەبکێشێت لەکۆتاییدا هەردەبێت یەکدی بخوێننەوە ئەو راستییەش دەبێت بهێندرێتەوە بیریخۆمان کە کەسمان بڕیارماننەداوە لێرە بڕۆین، کەسمان ناتوێینەوە بۆیە پێکەوەژیان لە چوارچێوەی یەک دەوڵەت رێگەی چارەسەرمانە. "       لە رۆژهەڵاتی نێوەڕاست کێ براوە دەبێت و کێ سەردەکەوێت؟ نێچیرڤان بارزانی دابەشی کردن بەسەر سێ بەشدا بەمشێوەیە:   یەکەم: ئەوانە لێناگەڕێن شەڕێکی نەخوازراو بەرۆکیان بگرێت و هەمیشە وەڵامگۆی داواکاریی هاووڵاتیانی خۆیان دەبن   - ئەوانەی کۆتایی بە شەڕێکی نەخوازراو دەهێنن کە بەرۆکیانی گرتووە، بڕیاری پێکەوەژیان، ئاشتەوایی و لێبووردەیی دەدەن و لەگەڵ ئاشتی و خۆشگوزەرانیی و پێشکەوتنی وڵات و میللەتەکەیان دەمێننەوە.  - ئەوانە براوە دەبن کە لە شەڕێکی نەخوازراو دەربازبوون و رێگەنادەن جارێکی دیکە بگەڕێنەوە دۆخی جەنگ، دەیانەوێت داهاتوو لەسەر بنەمای بەرژەوەندیی هاوبەش و ژیانێکی شایستە بۆ هاووڵاتیانی خۆیان دابین بکەن.   سەرۆکی هەرێمی کوردستان رایگەیاند، با هەموومان لە عێراق و رۆژهەڵاتی نێوەڕاست کار بۆ ئەوە بکەین بەو شێوەیە براوەبین. گوتی "ئێستا هەموومان براوەین، چونکە ئاشتی ئاشتی لە بەرژەوەندیی هەموو لایەکماندایە. ئاشتی ئێستا و داهاتووی وڵات و گەلانی ناوچەکە دەپارێزێت و زەمینەی پێشکەوتنی زیاتر بۆ هەموولایەک دەڕەخسێنێت. هەر لێرەوە دووپاتی دەکەینەوە کە لە هەرێمی کوردستانی عێراق هەمیشە دەستپێشخەری ئاشتی دەبین و هۆکار و فاکتەری سەقامگیری دەمێنینەوە لە ناوچەکەدا. "  سێ قۆناخ دوای رزگاربوون لە جەنگ    سەرۆکی هەرێمی کوردستان رایگەیاند، هەر وڵاتێک کە لە جەنگ رزگاری دەبێت بە سێ قۆناخدا تێدەپەڕێت کە یەکەمیان کۆتاییهێنان بە جەنگ و پاراستنی ئاشتییە. دووەم: بونیاتنانەوەی متمانەیە بە جۆرێک کە لایەنەکان نیازپاکی بەرامبەر یەکدی نیشان بدەن، سێیەمیش: بنەبڕکردنی هۆکارەکانی شەڕ و نەگەڕانەوەیە بۆ دۆخی جەنگ.    عێراق وەکو سەرۆکی هەرێمی کوردستان باسی کرد لە قۆناخی دوای جەنگ و زامنکردنی ئاشتیدایە. "بۆیە هەنگاوی یەکەمی بریتییە لە بنەبڕکردنی هۆکارەکانی ناسەقامگیری و پاراستنی ئاشتی. "    نێچیرڤان بارزانی، سەرۆکی هەرێمی کوردستان ئەوەشی باسکرد، "لە عێراق جەنگێکی نەخوازراومان لە دژی تیرۆریستانی داعش ئەنجام داوە، لەسەر زەوی شتێک بەناوی خەلافەتی ئیسلامیی داعش نەماوە، بەڵام هێشتا ئەرکێکی زۆرمان لەسەرشانە و رێگەیەکی دوورمان لەپێشە بۆ چەسپاندنی ئاسایش بەتایبەتی چارەسەرکردنی هەموو ئەو گرفتانەی کە بواریان بۆ سەرهەڵدان و بەهێزبوون و بەهێزبوونەوەی داعش لەم ناوچەیە رەخساند. "    پێشمەرگە و هێزە عێراقییەکان بە هاوکاریی کۆمەڵگەی نێودەوڵەتی داعشیان تێکشکاند. سەرۆکی هەرێمی کوردستان رایگەیاند، "ئەم سەرکەوتنە پەیامێکمان دەداتێ ئەوەش ئەوەیە کە دەستەبەرکردنی ئاشتی پێویستی بە هەموومانە و لە چەسپاندنی ئاسایش و ئاشتیش، هەموومان سوودمەند و براوە دەبین. " هاوکات ئەو پەیامەش دەدات ئەگەر "پێکهاتەیەکی سەرەکی لە وڵاتەکەدا لە دەسەڵات و بەڕێوەبردندا هاوبەش نەبێت، دەتوانێت سەر بکێشێت بۆ ئاژاوەیەک کە هەڕەشە لە ئاسایشی هەموومان بکات. "    سەرۆکی هەرێمی کوردستان باسی لەوەشکرد کە داعش دووریی نێوان خەڵک و حکومەت و نیگەرانی و ناڕەزایی خەڵکی قۆستەوە و پانتاییەکی زۆری لە خاکی عێراق داگیرکرد. ئەوەش بووە هەڕەشە لەسەر عێراق، وڵاتانی دراوسێ و وڵاتانی نێودەوڵەتی.