مەسرور بارزانی، سەرۆکوەزیرانی هەرێمی کوردستان  کە بە مەبەستی بەشداریکردن لە "دایەلۆگی مەنامە" لە بەحرەینە، وەڵامی رۆژنامەڤانانی دایەوە و لەبارەی کۆڕبەندەکە گوتی، بەشداریی چەندین دیدار، پانێڵ و کۆبوونەوەی دووقۆڵی کردووە و کۆبوونەوەکانیش لەبارەی چۆنێتیی پاراستنی ئەمنییەت و ئاسایش ناوچەکە و رووبەڕووبوونەوەی ئاڵنگارییەکان بووە و شاندی حکومەتی هەرێمی کوردستانیش بۆچوونی خۆیان لەو بارەوە خستووەتەڕوو.  لە بەشێکی دیکەی قسەکانیدا، مەسرور بارزانی ئاماژەی بەوە دا، وڵاتانی جیهان لەوە تێگەیشتوون کە پرسی ئاسایش و تیرۆر پەیوەستە بە تەواوی وڵاتانی ناوچەکە و، کوردستان دەتوانێت ببێتە دەرگەیەک بۆ ئەوەی بارودۆخی عێراق بەرەو باشتر بچێت.  هەروەها سەرۆکوەزیرانی هەرێمی کوردستان رایگەیاند، لە کۆبوونەوە و پانێڵکاندا دەرکەوتووە کە هەرێمی کوردستان رۆڵێكی گرنگی لە ناوچەکەدا هەیە و، وڵاتانی جیهان بایەخ بە ئاسایشی عێراق و هەرێمی کوردستان دەدەن.  شاندی حکومەتی هەرێمی کوردستان بە مەبەستی بەشداریکردن لە ١٧ ـیەم کۆڕبەندی "دایەلۆگی مەنامە" لە بەحرەینە کە ٣٠٠ بەرپرسی نێودەوڵەتی و شاندی زیاتر لە ٤٠ وڵات بەشداری تێدا دەکەن.     ئەمڕۆ شاندەکە لەگەڵ زاکی محەممەد، وەزیری بەرگریی سەنگاپوور کۆبووەوە و، بەپێی راگەیێندراوی سەرۆکایەتیی حکومەت، لە کۆبوونەوەکەدا گفتوگۆ لەبارەی بارودۆخی گشتیی عێراق و گۆڕانکارییەکانی ناوچەکە و پەرەپێدانی پەیوەندییەکانی نێوان هەردوولا کرا، بەتایبەتی لە بواری ئاڵوگۆڕی بازرگانی و سوود وەرگرتن لە ئەزموونی سەرکەوتووی سەنگاپوور لە بواری ئابووری و بەڕێوەبردندا.     هەروەها مەسرور بارزانی لەگەڵ خەلیفە شاهین ئەلمەرەر، وەزیری دەوڵەتی ئیمارات کۆبووەوە، بەپێی راگەیێندراوی سەرۆکایەتیی حوکمەت، لە کۆبوونەوەکەدا دوايين پێشهات و په‌ره‌سه‌ندنه‌كانى ناوچه‌كه به‌گشتى و پەرەپێدانی پەیوەندییەکانی نێوان هەرێمی کوردستان و ئیمارات تاوتوێکراون و جەخت لە گرنگیی برەودان بە هاریکاری و هاوئاهەنگی لە نێوان هەردوولا لە پێناو سەقامگیری ناوچەکە کرا.     یەکێکی دیکە لە کۆبوونەوەکانی شاندی هەرێمی کوردستان لەگەڵ نیکۆس دەندیاس، وەزیری دەرەوەی یۆنان بووە. بەپێی راگەیێندراوی سەرۆکایەتیی حکومەت، چاکسازییەکانی حکومەتی هەرێمی کوردستان و دەرفەتەکانی وەبەرهێنان، رووبەڕووبوونەوەی هەڕەشەکانی داعش، گرنگیی چارەسەرکردنی کێشەکانی نێوان هەرێمی کوردستان و حکومەتی فیدراڵی لەسەر بنەمای دەستوور، بارودۆخی سووریا و ناوچەکە تاوتوێکراون.     دواتریش سەرۆکوەزیرانی هەرێمی کوردستان لەگەڵ عەبدوللەتیف ئەلزەیانی، وەزیری دەرەوەی شانشینی بەحرەین کۆبووەوە و بەپێی راگەیێندراوی سەرۆکایەتیی حکومەت، لە کۆبوونەوەکەدا دوایین گۆڕانکاری و پەرەسەندنەکانی ناوچەکە و گرنگیی فراوانکردنی هاریکاری و هەماهەنگیی بۆ ئەو بابەتانەی جێی بایەخی هاوبەشن تاوتوێکران.