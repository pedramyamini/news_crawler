ئەمڕۆ یەکشەممە ٢٨ - ١١ - ٢٠٢١ مەحموود سەنگاوی، بەرپرسی میحوەری گەرمەسێری پێشمەرگە بە (تۆڕی میدیایی رووداو)ی راگەیاند، رووداوەکەی شەوی رابردوو، هێرش نەبووە و داعش ئەو توانایەی نییە، ئێستاش سنوورەکە بە تەواوی لە ژێر کۆنتڕۆڵی پێشمەرگەدایە و هێزێکی زۆری پێشمەرگەش لە سنوورەکە هەن و دۆخەکە ئاسایی بووەتەوە.  مەحموود سەنگاوی گوتی: "شەهیدبوونی ئەو پێشمەرگانە زیانێکی گەورەبوو، بەڵام سوپاس بۆ خوا تەندروستی بریندارەکان جێگیرە، ئەوانەشی شەهیدبوون، سەرجەمیان لەنێو ئەو هامەرەدابوون کە بۆ پاڵپشیکردنی سەنگەری پێشەوە چووبوون".  بەرپرسی میحوەری گەرمەسێری پێشمەرگە ئاماژەی بەوەشکرد، پێشتر فەرماندەی لیوای پێشمەرگە لە سنوورەکە فەرمانی دەرکردبوو کە هیچ ئۆتۆمبێلێک دەرنەچێت، بەڵام ئەو پێشمەرگانە لەبەر پەرۆشییان بۆ هاوسەنگەرەکانیان فەرمانیان شکاند و تووشی ئەو کارەساتە بوون. هۆکاری هێرشەکە "کەمتەرخەمیی ئێمەیە. مانگێکە ئاگادارمان کردوونەتەوە، کە هێرش دەکرێتە سەریان. "  لەبارەی هاوئاهەنگی نێوان پێشمەرگە و سوپای عێراقی، مەحموود سەنگاوی گوتی: "سوپای عێراقی هیچ هاوئاهەنگییەکی لەگەڵ ئێمەدا نییە و لەو سنوورە زۆر لاوازن، بۆیە ناتوانین بەمجۆرە هیچ پشتیان پێ ببەستین".   شەوی رابردوو چەکدارانی داعش لە ناوچەی تەپی تەڵان لە سنووری کوڵەجۆ هێرشیانکردە سەر هێزەکانی پێشمەرگە، لەکاتی بەهاناوەچوونی پێشمەرگەکانیش، بۆمبێکی چێندراو بە ئۆتۆمبێلێکی پێشمەرگەدا تەقییەوە و بەهۆیەوە پێنج پێشمەرگە شەهیدبوون و چواری دیکەش برینداربوون.  بەپێی زانیارییەکانی رووداو، ئەوانەی بریندارن، داعش بە نیشانشکێن تەقەی لێکردوون و برینداری کردوون. هاوکات پێشمەرگەیەکی دیکەش بە برینداری لەو ئۆتۆمبێلەدا رزگاری بووە، کە بۆمبەکەی پێدا تەقیوەتەوە و گەیێندراوەتە نەخۆشخانە. ئەو پێشمەرگەیەش شۆفێری هەمەرەکە بووە.    لەبارەی ناسنامەی شەهیدەکانیش، پەیامنێری رووداو رایگەیاند، سەرجەمیان خەڵکی سنووری قەزای شارەزوورن.  داعش لە ماوەکانی رابردوودا چەند جارێک لەو سنوورە هێرشیکردووەتە سەر پێشمەرگە. هێرشەکانیش بەجۆرێکن سەرەتا تەقە لە سەنگەرەکانی پێشمەرگە دەکەن و هەر لە نزیکی شوێنەکەش بۆمبی چێندراو دادەنێن.