دایکی ئەو سێ کوڕە شەهیدە بە رووداوی گوت، کوڕەکانی "بە سەربڵندی و لەپێناو کوردستان شەهید بوون. وەکو دایکێکی شەهید داوا لە کاک مەسعود دەکەم بەهانامانەوە بێت".  ئەو سێ کوڕە لە هێرشی چەکدارانی داعش بۆسەر گوندی خدرجیجە لە بناری چیای قەرەچووخ شەهید بوون. نازم ئیسماعیل کوڕە گەورەی ماڵەوە بوو، منداڵەکەی کە تەمەنی ساڵێکی تەواو نەکردبوو بێ باوک مایەوە، هاوژینەکەی نازمیش بەدەم هەنسکەوە بە رووداوی گوت، "بەس دەڵێم، ئۆف.. ئۆف، لە من رۆی.. لە من رۆی. تەنیا ئەوەندە دەڵێم کە لە من رۆی. ئاگر بوو ئاگر لە ماڵی ئێمە بەربوو"، ئەو باسی لەوەش کرد کە نازمی هاوژینی "هەرگیز قسەی ناخۆشی پێ نەگوتووم، هەر خۆشی بوو، هەر لە خۆشیدا بووین. لەنێو ران هاتەوە و گوتی توخوا، توخوا ئەگەر مردم مێرد نەکەیتەوە. تەنیا ئەوەندەی گوت".  هێرشەکەی داعش نزیکی کاژێر ١٠: ٠٠ی شەو بوو، سەرەتا گوندنشینەکان بەرگرییان کردووە تاوەکو پێشمەرگە بەهانایانەوە چووە.  یەکێک لە براکانی سێ شەهیدەکە ئاماژەی بەوە کرد، یەکێک لە براکانی فیشەکی بۆ بردووە، "بەڵام بەداخەوە نەگەیشتە من"، ئاماژەی بەوەش کرد کە ١٠٠ مەترێک لە چەکدارەکانی داعشەوە دوور بوون.  بەپێی راگەیێندراوێکی وەزارەتی پێشمەرگە، لەکاتی هێرشەکەدا ١٥ چەکداری داعش هێرشیان کردووەتە سەر گوندەکە و چەکی قورسیان بەکارهێناوە، لە ئەنجامیشدا جگە لەو سێ برایە، نۆ پێشمەرگە شەهید بوون و چەند پێشمەرگەیەکیش برینداربوون.  لیوا شێخ وەسانی، فەرماندە لە هێزی پێشمەرگەی کوردستان دەڵێت، "هاتین، زوو گەیشتینە گوندەکە، کە هاتین داعش هەر لەناو گوند بوو، بەڵام هاووڵاتییەکانیان شەهید کردبوو، لەگەڵ ئێمەش مقاوەمەیان کرد و ئێمەش لێماندان و دوایانکەوتین و ئەوان بەرەو شاخ رۆشتن".  هێرشی داعش راگیرا، بەڵام شەوی رابردوو خەو نەچووە چاوی گوندنشینەکان، هەر ماڵێک لە ئامادەباشیدا بوو.