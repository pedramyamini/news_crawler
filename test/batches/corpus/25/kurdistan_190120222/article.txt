ئومێد عەبدولعەزیز، خاوەنی ئۆتومبێلە دزراوەکە بە رادیۆی روداوی راگەیاند، "دوایی ئەوەی بەمەبەستی فرۆشتن لە رێگەی ئۆنڵاینەوە وێنەی ئۆتومبێلەکەم بڵاو کردەوە کە لە جۆری بومەیە و مۆدێلی ٢٠١١ یە، کەسێک لە شاری سلێمانییەوە پەیوەندیی پێوەکردم و بەبیانووی نەبوونی کات داوای لێکردم ئۆتۆمبێلەکەی بۆ ببەمە سلێمانی و لەوێ مامەڵەی کڕین و فرۆشتنەکە ئەنجام بدەین دوای پێداگرییەکی زۆر رازی بووم و ئۆتومبێلەکەی بۆ بەرم، بەڵام بەهۆی ئەوەی نەخۆشیی ئینزیلاقم هەیە خۆم نەچووم ئۆتۆمبێلەکەم بە براکەم و شۆفێرێکدا ناردە سلێمانی".  ئومێد دەڵێت، "گومانی ئەوەم نەکرد کە بەنیازی فێڵکردنن من بە براکەمم گوت لە بازاڕی دۆلارەکەی هەولێر چاوەڕێ دەکەم هەرکاتێک پارەکەیان لە رێگەی نووسینگەیەکی ئاڵوگۆڕی دراو بۆ ناردم ئەوکاتە ئۆتۆمبێلەکەیان رادەست بکە، دوای ئەوەی براکەم ئاگاداری کردمەوە لەوەی ئۆتۆمبێلەکەیان بردووە، بەڵام پارەکەی وەرنەگرتووە ئەوکات زانیم کە براکەم بە هەڵە لێم تێگەیشتووە و وایزانیوە پارەکەیان بۆ ناردووم کە زیاتر لە ٤٥ هەزار دۆلار بوو، بۆیە پێمگوت هەرچی زووە بچێت لە بنکەی پۆلیس سکاڵا تۆمار بکات".  نەقیب سەرکەوت ئەحمەد، گوتەبێژی پۆلیسی سلێمانی هەواڵەکەی بۆ رادیۆی رووداو پشتڕاستکردەوە و رایگەیاند، ئەو ئۆتومبێلە لە رێگەی ئۆنڵاین و فەیسبووک و مۆبایلەوە مامەڵەی کڕین و فرۆشتنەکەی کراوە و دواتر ئۆتۆمبێلەکە هێندراوەتە سلێمانی و ئەو کەسانەی کڕیار بوون کەسێکیان لای برای خاوەن ئۆتومبێلەکە بەجێ هێشتووە بۆ دڵنیایی کە دەگەڕێنەوە بۆ لایان، دوایی ئەوەی دەچن لە چێشتخانە نان بخۆن چەند تەلەفۆنێک بۆ ئەو کەسە دێت کە کڕیارەکان وەکو دڵنیایی جێیان هێشتووە، دوای ماوەیەک ئەویش دیار نەماوە ئەوانیش سۆراخیان کردووە، بەڵام نەیاندۆزیونەتەوە، دواتر چوونەتە بنکەی پۆلیسی چوارچرا و سکاڵای یاساییان تۆمار کردووە".  گوتەبێژی پۆلیسی سلێمانی راشیگەیاند، "ئەمە یەکەم رووداوە لە جۆری فێڵکردن و ساختەکاری لە ساڵی ٢٠٢٢ لە سنووری پارێزگای سلێمانی ئەنجامدراوە، هەر لە سەرەتای تۆمارکردنی سکاڵاکەوە پۆلیس دەستی بە لێکۆڵینەوە کردووە لە رووداوەکە و سەرەداوێکمان لەبارەی تۆمەتبارەکان دەستکەوتووە و بەمزووانە دەستگیریان دەکەین".