موقەدەم عەلی قدووری، گوتەبێژی پۆلیسی گەرمیان رۆژی شەممە ١٨ - ١٢ - ٢٠٢١ بە تۆڕی میدیایی رووداوی راگەیاند: "هاونیشتمانییەک لە گوندی مەجید سالار لە سنووری ناحیەی قۆڕەتوو، کە کاری کۆنەفرۆشی ئاسنی دەکرد، مینێکی کۆن دەدۆزێتەوە و دەستکاری دەکات و پێیدا دەتەقێتەوە".  ئەو کەسەی گیانی لەدەستداوە، ناوی سەلام مەحموودە بووە. تەمەنی ٢٢ ساڵ بووە و خێزاندار بووە. ناوبراو دانیشتووی شارۆچکەی کەلاری سنووری ئیدارەی گەرمیان بوو.  گوتەبێژی پۆلیسی گەرمیان دەڵێت: "چەندینجار هاونیشتمانییانمان ئاگادار کردووەتەوە، لە کاتی بینینی هەر جۆرە مین و تەقەمەنییەک دەستکاری نەکەن و لایەنی پەیوەندیداری لێ ئاگاداربکەنەوە".  بەگوتەی موقەدەم عەلی قەدووری، مینەکە کۆن بووە و هی سەردەمی شەڕی عێراق و ئێران بووە، بەهۆی بارانبارینەوە مینەکە سەر زەوی کەوتووە. گوتیشی: "ئەمساڵ یەکەم حاڵەتی تەقینەوەی مینی کۆنە لە سنووری ئیدارەی گەرمیان".