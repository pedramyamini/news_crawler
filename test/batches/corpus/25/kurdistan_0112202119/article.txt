ئەحمەد حەسەن، سەرپەرشتیاری گرووپی "ڤی ئای پی وەنتد" بە رادیۆی روودوای گوت، "ئێمە هەریەکەمان لە چەند گرووپێکی جیاوازدا بووین. دوایی ویستمان ئاستمان باشتر بکەین، بۆیە لە گرووپێکدا یەکمان گرت کە ئێستا نزیکەی دوو مانگ دەبێت دروستبووە و رۆژانە راهێنان دەکەین. خەڵکی یەک شار نیین و لە شاری جیاوازین: هەولێر، سلێمانی، رانیە و گەرمیان. لەڕێگەی ئینتەرنێتەوە یەکدیمان ناسی. تەمەنمان لەنێوان ٢٠ بۆ ٢٤ ساڵدایە کە من بچووکترینیانم".  سەرپەرشتیاری گرووپی "ڤی ئای پی وەنتد" باسی لەوە کرد، ویستوویانە یارییە سپۆرتەکانی پۆبجی بەدەستبهێنن، ئەوە بووە زۆر کاریان لەسەر کردووە و راهێنانیان کردووە تاوەکو پێیان گەیشتوون.  ئەندامانی ئەم گرووپە خوێندکارن. بە گوتەی سەرپەرشتیارەکەیان، ئەم یارییە کاری نەکردووەتە سەر خوێندنیان، چونکە کاتیان بۆ هەردووکیان تەرخان کردووە، ئەوان رۆژانە چوار کاژێر پێکەوە ئەم یارییە دەکەن.  ئەحمەد حەسەن ئاماژەی بەوەش کرد، "ئەم پاڵەوانێتییە لەپێشدا پاڵاوتنی بۆ دەکرێت کە چوار رۆژ دەخایەنێت. لە پاڵاوتنەکەشدا براوەکان بۆ پاڵەوانێتییەکە سەردەکەون. ئێمە لەسەر ئاستی عێراق و هەرێمی کوردستان تاکە تیمین کە بۆ پاڵەوانێتییەکە سەرکەوتین".  سەرپەرشتیاری گرووپەکە ئاماژەی بەوە دا کە تیکت و ڤیزا لەسەر رێکخەرانی پاڵەوانێتییەکەیە. پاڵەوانێتییەکە بە پاڵپشتیی کۆمپانیای رێدبۆڵ دەکرێت و، شوێنی مانەوەیان بۆ دابینکراوە و رۆژی ٠٩ - ١٢ - ٢٠٢١ لە هەرێمی کوردستانەوە بەڕێدەکەون.  گرووپی "ڤی ئای پی وەنتد" لەڕێگەی پاڵاوتنەوە بۆ ئەم پاڵەوانێتییە سەرکەوتوون. پاڵاوتنەکە بە شێوازی هەرێمایەتی و ئۆنلاین بووە. لە عێراق و هەرێمی کوردستان چوار تیم بەشداربوون، تەنیا تیمەکەی هەرێمی کوردستان سەرکەوتوون، بەڵام پاڵەوانێتییەکە لە میسر بە ئۆفلاین دەکرێت.  ئەحمەد حەسەن گوتیشی، "ئێمە پێویستمان بە پشتیوانێکە، بەڵام تاوەکو ئێستا کەس پشتیوانیی خۆیی بۆ دەرنەبڕیوین، بەتایبەت کێشەی ڤیزامان هەبوو، بەڵام هەرچۆنێک بوو چارەسەر کرا".  ماوەی پاڵەوانێتییەکە چوار رۆژ دەخایێنێت و خەڵاتەکەی ١٢ هەزار دۆلار و گەشتێکە بۆ ئەندامانی گرووپەکە.