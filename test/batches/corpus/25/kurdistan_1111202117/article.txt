ئەمە لە پارێزگای ئیلام دیاردەی بەدخۆراکیی لەنێو منداڵاندا پەرەپێداوە. جەمیل سادقی فەر، جێگری زانکۆی پزیشکیی ئیلام دەڵێت، "لەم پارێزگایەدا ٤٥ هەزار و ٧٤٥ منداڵ کێشەی بەدخۆراکییان هەیە، کە ١٣ % ی ئەوان تەمەنیان کەمتر لە ١٣ ساڵە".  بەدخۆراکی لە ناوچە پشتگوێخراوەکاندا زیاترە و پارێزگای ئیلامیش لەوە بەدەر نییە.  کورش جەعفەریان، پسپۆڕی خۆراک دەڵێت، "ناتوانین بڵێین هەموو خەڵک خۆراکی باشیان دەستدەکەوێت. بەداخەوە ئەمە هەندێک لێکەوتەی کورتخایەن، مامناوەندی و درێژخایەنی هەیە. لە کورتماوەدا کاریگەریی لەسەر گرووپە لاوازەکان دادەنێت، بە تایبەت منداڵە ساواکان، دایکی دووگیان، دایکێک کە شیر دەدات، ئەمانە ئەگەر خۆراکیان باش نەبێت، واتە بەگوێرەی پێویست پرۆتین نەخۆن، شیرەمەنی نەخۆن، میوە و سەوزە نەخۆن؛ گەشەی منداڵی ساوا و کۆرپەلە پاش دەکەوێت، ئەمەش هەندێکجار قەرەبوو نابێتەوە. ئەگەر کەسێک لەبەر هەژاریی خۆراک زیان بە مێشک و دەماری بگات، ئیتر لە گەورەساڵیدا قەرەبوو نابێتەوە".  پارێزگای ئیلام رێژەیەکی بەرزی هەڵاوسانی هەیە. بەپێی راپۆرتی ناوەندی ئاماری ئێران زیاتر لە ٥٣ % ـە. عەلی ئەکبەر بەستامی، نوێنەری ئیلام، بەهاری ئەمساڵ گوتی، "رێژەی زۆریی بێکاری، کەمیی داهات، هەڵاوسانی زۆر و گرانیی زۆر لەم پارێزگایەدا تەنگی بە خەڵک هەڵچنیوە".  بە گوتەی زەهرا عەبدوڵڵاهی، بەڕێوەبەری نووسینگەی خۆراکی وەزارەتی تەندروستی، لێکەوتە ئابوورییەکانی کۆرۆنا، گۆڕانکارییەکانی کەشوهەوا، وشکەساڵی و کاریگەرییەکانی لەسەر کشتوکاڵ و کێشەی هاوردە بەهۆی گەمارۆکانەوە، کاریگەری لەسەر ئاسایشی خۆراک هەبووە.  دۆخەکە خەڵکی کەمداهاتی ناچارکردووە هەندێک لە پێداویستییە خۆراکییەکانیان نەکڕن، ئەوەش تەندروستیی خەڵکی خستووەتە مەترسییەوە.  ئیبراهیم رەئیسی، سەرۆککۆماری ئێران رایگەیاندووە، "ئەمە دادپەروەری نییە، خەڵکێک کە لەسەر سەرچاوەکانی نەوت و گازدا دەژین رەوشی بژێوی و داهاتیان لەگەڵ کێشە بەرەوڕوو بێت. ئەمە کاری لەپێشینە دەبێت کە بەشێک لە داهاتی پارێزگا بۆ نەهێشتنی هەژاری و پشتگوێخراوی تەرخان بکرێت".  شارەزایان دابەشکردنی شیر لە قوتابخانەکان و کۆنترۆڵی گرانی، بەتایبەت ماددە خۆراکییە پرۆتیندارەکانی وەکو گۆشت، هێلکە و شیرەمەنی وەکو رێگەیەک بۆ قەرەبووکردنەوەی بەدخۆراکی دەزانن.