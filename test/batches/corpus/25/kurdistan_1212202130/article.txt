جەزا جەمال، شۆفێرێکە لە رێگەی کەلار بە رووداوی گوت، "رێگەکە زۆر خراپە و رۆحی هەموو مرۆڤەکان لەم رێگەیە لە مەترسیدایە، ئەمە جگە لەوەی زیانێکی زۆری ماڵی و گیانی دەکەوێتەوە لە رووداوەکان، ئەوانە واز لێبێنن، بەڵام ئەوەی زۆرترین مەترسیی لەسەرە رۆحی مرۆڤەکانە".  کۆمپانیای جێبەجێکاری پرۆژەکەش بە حکومەتیان راگەیاندووە، ئەگەر بەو جۆرە پارەی بۆ تەرخان بکرێت، تاوەکو حەوت ساڵی دیکە پرۆژەکە تەواو نابێت.  عەدنان خەلیل، بەڕێوەبەری رێگەوبانی گەرمیان بە رووداوی راگەیاند، "بودجە تەرخانکراوەکانی ساڵانە، وەکو پێویست نەبووە، ئێمە ئەمساڵ داوای ٧٠ ملیار دینارمان کردووە کەچی تەنیا ١٠ ملیار دینار بۆ هەموو ساڵەکە تەرخانکراوە، لە کاتی خەرجکردنیشدا، بەهۆی نەبوونی نەختینەوە نەتوانراوە بڕی پێویست خەرج بکرێت".  پرۆژەی رێگەی سلێمانی - چوارقوڕنە کە سلێمانی و هەڵەبجە و ئیدارەی گەرمیان دەبەستێت بە ئیدارەی راپەڕین و هەولێرەوە، تووشی هەمان گرفت بووە.  یەکێک لە شۆفێرەکانی هێڵی سلێمانی - هەولێر کە زیاتر لە ٢٠ ساڵە شۆفێری ئەو هێڵەیە، دەڵێت چەندین هاوڕێمان بەهۆی خراپیی ئەم رێگەیەوە تووشی رووداوی هاتووچۆ بوون و مردن، بەڵام رێگەکە هەر تەواو نەبوو.  مستەفا تۆفیق، شۆفێری تاکسی لە رێگەی سلێمانی - هەولێر بە رووداوی گوت، " ١٠ ساڵ دەبێت ئێمە ئاگادارین کە دەڵێن رێگەی چوارقوڕنە بۆ سلێمانی تەواو دەبێت، بەڵام تەنیا تاوەکو نزیکی سماقووڵی هێناویانە، لەدوای سماقووڵییش بۆ دووکان گوتیان بە ساڵێک تەواو دەبێت، بەڵام هەر نەبوو، دواتریش گوتیان لەوێوە تاوەکو چێشتخانەکانی کانی وەتمان کاری لێدەکرێت و تەواو دەبێت، بەڵام هیچمان نەدی و یەک کیلۆمەتریشی تەواو نەبووە، ئێستا کوا دۆخی شەقامەکان بۆ شەقامی یەک ساید دەبێت، ئۆتۆمبێلەکان زۆر بوون، ئەم شەقامانە بۆ ئێستا نابن".  بەڕێوەبەرایەتیی رێگەوبانی سلێمانیش گلەییان لە حکومەت هەیە کە پارە خەرج ناکات بۆ کۆمپانیای جێبەجێکاری پرۆژەکە.  ساڵح عەبدوڵڵا، جێگری بەڕێوەبەری رێگەوبانی سلێمانی ئاماژەی بەوە دا، "لە سەرەتای کابینەی نۆیەم، وەزیری رێگەوبان و ئاوەدانکردنەوە سەردانی رێگەکەی کرد، هەوڵێکی زۆری دا کە بودجەیەکی پێویستی بۆ تەرخان بکرێت، بودجەکە تەرخانکرا و تەواو بوو، ئێستا پێویستی بە بودجەی دیکەیە، ئێمە داوای ١٥ ملیار دینارمان کردووە، بەڵام تەرخان نەکراوە تاوەکو بتوانین پرۆژەکە بە کۆمپانیا تەواو بکەین".  بەپێی زانیارییەکانی رووداو، بۆ دەستپێکردنەوە بە هەردوو پرۆژەکە، مانگانە پێویستیان بە نزیکەی ٢٢ ملیار دینارە، بەڵام مانگانە یەک لەسەر چواری ئەو بڕەش خەرج ناکرێت.