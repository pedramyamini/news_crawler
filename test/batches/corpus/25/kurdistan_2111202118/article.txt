لەبارەی داواکاری ئەو هاونیشتمانیانە، زانا عەبدولڕەحمان، قایمقامی قەزای پێنجوێن بە رادیۆی رووداوی راگەیاند، بەشی زۆری گەڕەکەکانی پێنجوێن تاوەکو ئێستا خۆڵن، چەندینجاریش نووسراومان بۆ لایەنە پەیوەندیدارەکان کردووە و داوامان کردووە ئەو شەقامانە قیر بکرێن، بەڵام لە دوای ٢٠١٤ و دروستبوونی قەیرانی دارایی هەموو پرۆژەکانی پێنجوێن وەستاون، جگە لە ناوەندی قەزای پێنجوێن ٩٠ % ئەو شەقامانەی بۆ گوندەکان دەچن هەمووی خۆڵن و قیرنەکراون.  قایمقامی پێنجوێن گوتیشی، "بەشێک لە پرۆژەکانی پێنجوێن پیشتر لەسەر پارەی شیرینی نەوت جێبەجێکراون، بەڵام تەواو نەبوونە، ئێستاش دەڵێن پارەی شیرینی نەوت نەماوە و دەبێت وەزارەتی شارەوانی جێبەجێیان بکات".  زانا عەبدولڕەحمان ئاماژەی بەوەش دا، "جگە لە کێشەی شەقامەکان لە هەندێک شوێنی پێنجوێن بە سێ گەڕەک یەک قوتابخانە هەیە، قوتابخانەمان هەیە سێ دەوامی تێدا دەکرێت، لە هەندێک پۆلی قوتابخانەکان شوێن نییە قوتابی تێیدا دابنیشێت، بەتایبەت لە گەڕەکەکانی بوبان و راپەڕین. داوامان کردووە ئەو کێشانەمان چارەسەربکرێن، ئومێدمان هەیە ئەگەر پرۆژەکان دەست پێبکەنەوە بتوانین بەشێک لەو کێشانەمان چارەسەر بکەین".