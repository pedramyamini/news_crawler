لە کاتێکدا هەوڵی تیمەکان بۆ رزگارکردنی ئەو کەسانەی کەوتوونەتە ژێر داروپەردووی باڵەخانەکە بەردەوامە، ئایدن باروش، پارێزگاری مەڵەتی رایگەیاند: "بەپێی بەدواداچوونی ئێمە ١٥ کەس لە نێو باڵەخانەکەدا بوون و تاوەکو ئێستا ١٣ کەس رزگارکراون و گواستراونەتەوە نەخۆشخانە. حەوت کەس کێشەی تەندروستییان نەما و نێردرانەوە ماڵەوە. دوو لەو بریندارانە لە بەشی چاودێریی چڕدان. ئێستا دوو کەس ماون. تیمەکانمان دەڵێن لەگەڵ یەکێکیان قسە دەکەن و دەنگیان دەگاتە یەکدی. هەوڵەکان چڕکراونەتەوە بۆ رزگارکردنی ئەویش".  داواکاری گشتیی مەڵەتی رایگەیاند، لێکۆڵینەوە لە رووداوەکە دەستیپێکردووە و چوار کەس بە تۆمەتی ئەنجامدانی کاری نۆژەنکردنەوە بە شێوەیەکی ناتەندروست، دەستگیرکراون. یەکێک لە دەستگیرکراوان خاوەنی باڵەخانەکە خۆیەتی. بەپێی لێکۆڵینەوەکە ئەو کەسانە راگری باڵەخانەکەیان بڕیوە.  لەبارەی دۆخی باڵەخانەکە پارێزگاری مەڵەتی رایگەیاند، ئەو باڵەخانەیە لە بوومەلەرزەکەی خارپێت لە رۆژی ٢٤ی کانوونی دووەمی ٢٠٢٠ کە کاریگەریی لەسەر مەڵەتیش هەبوو، هیچ زیانێکی بەرنەکەوتووە، بەڵام ئەوکاتەی رووخاوە، کاری نۆژەنکردنەوەی تێدا کراوە کە بە وردی چاودێریی رووداوەکە دەکرێت.  باڵەخانەیەکە لە ناوچەی یەشیل یورتە. ئێوارەی رۆژی سێشەممە ٩ - ١١ - ٢٠٢١ لەناکاو رووخا. باڵەخانەکە شوێنکار و نووسینگەی بازرگانی تێدابوو.