ژیار جەلال، بەڕێوەبەری چاودێریی کۆمەڵایەتیی سلێمانی بە رادیۆی رووداوی راگەیاند: "بەهۆی ئەو سەرماوسۆڵەیەی چەند رۆژێکە رووی لە پارێزگای سلێمانی کردووە، هەوڵەکانمان چڕ کردووەتەوە بۆ گەڕان بەدوای کەسانی بێماڵ و حاڵ و بردنیان بۆ خانەی بێسەرپەرشتان. "  ژیار جەلال ئەوەی خستەڕوو کە شەوانە لیژنەکانیان بەدوای ئەو کەسانەدا دەگەڕێن کە بێماڵ و حاڵن، قسەیان لەگەڵ دەکرێت و داوایان لێدەکرێت ببرێن بۆ خانەی بێسەرپەرشتان.  بە گوتەی ئەو بەڕێوەبەرە، هەندێک لەو کەسە بێلانانە رازی دەبن و لەگەڵیان دەچن و دەمێننەوە، هەندێکیان دەچن و دوای چەند رۆژێکی کەم مانەوە شوێنەکە بەجێدەهێڵن، هەندێکیشیان رازی نابن و لەگەڵیان ناچن، بۆ ئەوانیش بەتانی و کۆمەڵێک پێداویستییان پێدەدەن.  بەڕێوەبەری چاودێریی کۆمەڵایەتیی سلێمانی گوتی: "شەوی رابردوو لە چەمچەماڵ کەسێکی بێلانە دۆزراوەتەوە و راستەوخۆ بردوویانە بۆ نەخۆشخانە و ئەمڕۆ دەبرێت بۆ خانەی بێسەرپەرشتان، ژووری مانەوە و شوێنی خەوتن و جلوبەرگ و خواردنی بۆ دابین دەکەین. "  لەبارەی ئەو کەسانەوەی کە دەیانبەن بۆ خانەی بێسەرپەرشتان ژیار جەلال مستەفا دەڵێت: "زۆر جار ئەو کەسانەی کە رازی دەبن لەگەڵمان بێن، کێشە دروست دەکەن. بۆ نموونە کەس هەبووە خواردنەوە کحولییەکانی لەگەڵ خۆی هێناوە بۆ خانەکە، ئەمەیش لای ئێمە رێگەپێدراو نییە. کەسەکە تووڕە بووە و گوتوویەتی من ناتوانم نەخۆمەوە. دواتر رۆیشتووە. "  بەڕێوەبەری چاودێریی کۆمەڵایەتیی سلێمانی باسی لەوە کرد، ئەو هەڵمەتەی ئێستا جێبەجێی دەکەن درێژەی چالاکییەکانی بەڕێوەبەرایەتیی چاودێریی کۆمەڵایەتییە کە هەمیشە لیژنەکانیان شەو و رۆژ بەدوای کەسانی بێماڵ و حاڵدا دەگەڕێن بۆ ئەوەی شوێنی مانەوەیان بۆ دابین بکەن.  رۆژی سێشەممە ٢٠٢٢/٠١/١٨ لەیلا عومەر، جێگری پارێزگاری سلێمانی رایگەیاند، دوای بەدواداچوونی چەند دڵسۆز و خەمخۆرێکی شارەكە لەسەر ئەو كەسانەی بێلانەن و لەسەر شەقام دەمێننەوە، بە تایبەت لەم کاتی دابەزینە زۆرەی پلەکانی گەرمادا.  لەیلا عومەر ئاماژەی بەوە دابوو کە گفتوگۆیان لەگەڵ بەڕێوەبەری گشتیی کار و چاودێریی کۆمەڵایەتیی سلێمانی کردووە، خێرا بە دەمیانەوە چووە و لە رێگەی لیژنە تایبەتەکانیانەوە دەستیان کردووە بە کاری پێویست.  جێگری پارێزگاری سلێمانی داوای لە خەڵکی شاری سلێمانی کردووە کە لە کاتی بینینی ھەر کەسێکی بێلانەدا لەسەر شەقام، دەستبەجێ پەیوەندی بەم ژمارە مۆبایلەوە بکەن: ٠٧٧٠٠٤٧٢٠٢٠