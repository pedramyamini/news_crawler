ئەمڕۆ هەینی ١٧ - ١٢ - ٢٠٢١ رۆژی ئاڵای کوردستانە، لە ساڵی ٢٠٠٤ بە لەسەر داوای ئەنجوومەنی وەزیران و ئەنجوومەنی نیشتمانیی کوردستانی عێراق رۆژی ١٧ ـی کانوونی یەکەمی هەموو ساڵێک وەکو رۆژی ئاڵا دەستنیشانکرا.     بارەگای بارزانی پەیامی سەرۆک مەسعود بارزانییان لە فەیسبووک بڵاوکردووەتەوە، لە پەیامەکەدا هاتووە، "ئاڵای كوردستان هێمای ئازادیخوازی و قوربانیدان و ئاشتیخوازیی گەلی كوردستانە و لەپێناویدا خوێن و قوربانییەكی زۆر دراوە. ئاڵای كوردستان بەهایەكی هاوبەش و هێمای یەكگرتوویی گەلەكەمانە. "  لە بەشێکی دیکەی پەیامەکەدا ئاماژە بەوە دراوە، "ئەم ئاڵایە موڵكی تاك تاكی هاووڵاتیانی كوردستانە و، وێڕای هەبوونی بیروڕای جیاواز، لەژێر سێبەری ئەو ئاڵایەدا، هەموومان سەربەرزین و، خاوەنی شانازی و ناسنامەین".  لە کۆتاییشدا سەرۆک بارزانی رایگەیاند، "هەزاران سڵاو لە گیانی پاكی ئەو شەهیدانەی كە لە پێناو ئاڵای پیرۆزی كوردستان گیانی خۆیان بەخت كردووە. "