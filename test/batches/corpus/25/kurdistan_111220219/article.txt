زیاتر لە مانگێکە بەفربارین پارێزگای قەرسی گرتووەتەوە. ناوە ناوە لەگەڵ دابەزینی پلەکانی گەرما لەو شارەدا، به‌هۆی سه‌رماوسۆڵه‌وه شه‌قام و كۆڵانه‌كانی شاره‌كه دەیبەستن، تیمه په‌یوه‌ندیداره‌كان به‌رده‌وامن له هه‌وڵه‌كانیان بۆ تواندنه‌وه‌ی شه‌خته و زوقمی سه‌ر رێگەكان.  بەڕێوەبەرایەتیی کەشناسیی ناوچەی ١٢ی تورکیا، کە تایبەتە بە پارێزگاکانی قەرس، ئەردەخان، دێرسم، ئاگری، ئیدیر و ئەرزەڕۆم رایگەیاند، شەوی رابردوو ١٠ی کانوونی یەکەمی ٢٠٢١، پارێزگای قەرس لە باکووری کوردستان، ساردترین پارێزگا بووە لەسەر ئاستی تورکیا و پلەکانی گەرما لەو پارێزگایە ١٥ پلەی ژێر سفری سەدیی تۆمارکردووە.   هەر بە گوێرەی زانیارییەکانی بەڕێوەبەرایەتیی کەشناسی، پلەکانی گەرمای شەوی رابردوو لە ئەردەخان ١٤ -، دێرسم ١١ -، ئاگری ٩ -، ئەرزەڕۆم ٨ -، ئیدیر ٧ - و ئەرزینجان ٤ - پلەی سەدی بووە.   لە ماوەی ٤٨ کاژێری رابردوودا، بەهۆی بەفربارین و رەهێڵەی بەردەوام، رێگای ٦٩ گوند و ناوچەی نیشتەجێبوون لە ئەردەخان و قەرس داخرابوون. ئەمڕۆ شەممە ١١ی کانوونی یەکەمی ٢٠٢١، شارەوانییەکانی هەردوو پارێزگا تەواوی رێگاکانیان کردەوە.