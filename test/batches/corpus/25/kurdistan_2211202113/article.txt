لە راگەیێندراوێکدا سەنتەری میترۆ لەبارەی خۆپێشاندانی خوێندکارانی زانکۆی سلێمانی کە داوای دەرماڵەی خوێندن دەکەن و کەوتنەوەی تووندوتیژیی لە خۆپێشاندانەکەدا گوتی: "سەرهەڵدانەوەی رواڵەتەكانی تووندوتیژی بەرامبەر بە میدیاكاران و خۆپیشاندەران لەلایەن هێزە ئەمنییەكانەوە دەبنە هۆكاری پشێوی، نەك خۆپیشاندانی مەدەنی ئاشتیخوازانەی خوێندكارانی زانكۆ كە داوای لانیكەمی مافەكانیان دەكەن".  لە راگەیێندراوەکەی میترۆدا هاتووە: "ئەمڕۆ دووشەممە ٢٢ی تشرینی دووهەمی ٢٠٢١ لە زۆربەی شارەكانی هەرێمی كوردستان، بەشێك لە خوێندكارانی زانكۆ و پەیمانگەكان، گردبوونەوەی ناڕەزایەتییان ئەنجامدا. لەم چوارچێوەدا لەبەردەم زانكۆی سلێمانی، بەشێك لە خوێندكاران گردبووەنەوەیەكیان رێكخست، شەقامی سەرەكی شاریان داخست و، داوای دەرماڵەكانیان دەكرد كە بڕاوە".  سەنتەری میترۆ لەبارەی رێگریی لە رووداو و چەند کەناڵێکی دیکە بۆ رووماڵی خۆپێشاندانەکە رایگەیاند: "لەكاتێكدا هیچ دڵنیاكردنەوەیەكی رەسمی بۆ ئەو داخوازیانە رانەگەینراوە، هێزە ئەمنییەكان داری كارەبایی و گازی فرمێسكڕێژیان بەرامبەر بە خوێندكاران بەكارهێناوە، بەو هۆیەوە چەند خۆپیشاندەرێك و میدیاكارێك ئازاریان پێگەیشتووە. نوێنەری سەنتەری میترۆ لەنێو خۆپیشاندانەكەوە رایگەیاند لە ئەنجامی بەكارهێنانی گازی فرمێسكڕێژ و دەمانچەی كارەبایی، چەند خۆپیشاندەرێك برینداربوون و تیمی كەناڵەكانی، كوردسات، رووداو، پەیام، ناسنیوز، پۆڵەتیك پرێس، ئازاریان پێگەیشتووە یان رێگریی رووماڵكردنیان لێكراوە".  سەنتەری میترۆ رایدەگەیەنێت "هەموو رواڵەتێكی تووندوتیژی رەتدەكەینەوە و پێمانوایە سەرهەڵدانەوەی رواڵەتەكانی تووندوتیژی بەرامبەر بە میدیاكاران و خۆپیشاندەران لەلایەن هێزە ئەمنییەكانەوە هۆكاری پشێوین، نەك خۆپیشاندانی مەدەنی ئاشتیخوازانەی خوێندكارانی زانكۆ كە داوای لانیكەمی مافەكانیان دەكەن".