کۆساری تەمەن ١٩ ساڵ خوێندکاری کۆلێژی پەرستاری بووە و بەپێی لێکۆڵینەوەی هێزە ئەمنییەکان، بە ٤ فیشەک لە لایەن ئامۆزایەکی و ٨ کەسی دیکەی خێزانەکەیەوە کوژراوە، بەڵام تۆمەتباران هەڵاتوون و تاوەکو ئێستا دەستگیر نەکراون.  رزگار سەعید، باوکی کۆسار لە شوێنی رووداوەکە چیرۆکی ئەو رۆژە بۆ رووداو دەگێڕێتەوە و دەڵێت، "شوانەکەم تەلەفۆنی کرد و گوتی مەڕەکەمان جێهێشتووە و سەگەکە هاتووەتە ناو رانەکەوە، منیش تەلەفۆنم بۆ کۆسار کرد و گوتم، ' لە کوێی؟' گوتی، ' لە ماڵم '، گوتم، ' بە ماتۆڕەکە شوانەکان ببە بۆ لای رانەکە '، کاژێر ٩: ٣٠ خولەک بوو تەلەفۆنم بۆی کرد، کاژێر ٩: ٣٤ خولەک شوانەکە گوتی، ' کوشتیان '، هاتم بینیم لێرە کەوتووە، من و دایکی تەرمەکەمان بار کرد و خزمەکانی تەرجیلیش لە رێگە گەیشتن پێمان، من هێندە خێرا بووم دوو تایەم تەقی. "  پێشتر گوندی قازانبڵاخ تەنیا دوو ماڵی تێدابوو، ئێستا هەم ماڵی بکوژەکان هەڵاتوون و هەم کەسوکاری کوژراوەکەش جێیان هێشتووە.  ئازاری لەدەستدانی کۆسار لەلایەک و دەستگیر نەکردنی تۆمەتباران لەلایەکی دیکە برینێکی ساڕێژ نەبووی دڵی کەس و کارەکەیەتی کۆسار کە خوێندکاری کۆلێژی پەرستاریە کوڕە گەورەی باوک و دایکی بووە.  سەیران ساڵح، دایکی کۆسار دەڵێت، "فیشەکەکانیان نابوو بە سەرییەوە، تاوانی چی بوو ئاخر، تەنیا لەبەر ئەوەی دەیخوێند. "  لە لێکۆڵینەوەی هێزە ئەمنییەکان دەرکەوتووە، شەش فیشەک لە شوێنی رووداوەکە تەقێندراوە و چواری بەر کۆسار کەوتووە.  جگە لە بکوژ، هەشت کەسی دیکە لەم رووداوە تێوەگلاون و ئێستا هەڵاتوون و شوێنیان نادیارە.  محەممەد وەیس، بەڕێوەبەری ناحیەی لەیلان دەڵێت، "فەرمانی گرتنی دەرچووە لای ئێمەوە، بە ماددەی ٤٠٦ لە بڕگەی ئەلیف یەک، بە کوشتنی ئەنقەست، ئێستا بەرەو سنووری سلێمانی رۆیشتووە، ماوەیەک گوتیان لە خاڵۆبازییانەیە، ئێمە پشکنینمان کرد دەرکەوت لەوێبوون و دەرچوون بۆ شوێنی دیکە، ئێستا لای ئێمە شوێنی نادیارە".  بە گوتەی خەڵکی سنوورەکە ئەو سەگەی هۆکاری رووداوەکەیە، پێشتر پەلاماری حەوت کەسی دیکەی داوە و بەردەوام خەڵک سکاڵای لەسەر کردووە.