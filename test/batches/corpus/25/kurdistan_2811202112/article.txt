شەوی رابردوو چەکدارانی داعش لە ناوچەی تەپی تەڵان لە سنووری کوڵەجۆ هێرشیانکردە سەر هێزەکانی پێشمەرگە، لەکاتی بەهاناوەچوونی پێشمەرگەکانیش، بۆمبێکی چێندراو بە ئۆتۆمبێلێکی پێشمەرگەدا تەقییەوە و بەهۆیەوە پێنج پێشمەرگە شەهیدبوون و پێنجی دیکەش برینداربوون.   کۆنسوڵخانەی ئەمریکا لە هەولێر رایگەیاند: "بە توندی سەرکۆنەی پەلاماری تیرۆریستیی ترسنۆکانەی داعش دەکەین کە دوێنێ ئەنجامیاندا بۆ سەر هێزەکانی پێشمەرگە لە ناحیەی کوڵەجۆ لە ناوچەی گەرمیان".   لە پەیامەکەدا کە لە فەیسبووکی خۆیان بڵاویانکردووەتەوە، کۆنسوڵخانەی ئەمریکا رایگەیاندووە "ویلایەتە یەکگرتووەکانی ئەمریکا پێداگرە لە پشتیوانییەکانی بۆ هێزەکانی پێشمەرگە و هێزە ئەمنییە عێراقییەکان و پشتیوانیی لە هەوڵەکانیان بۆ دڵنیاییدان لە بەردەوامیی شکستی داعش".   لە کۆتاییدا کۆنسوڵخانەی ئەمریکا لە هەولێر سەرەخۆشیی لە خانەوادەی پێشمەرگە شەهیدەکان دەکات و رایدەگەیێنێت: "ئەوپەڕی سەرەخۆشی و هاوسۆزیی خۆمان ئاراستەی خانەوادەی ئەو پێشمەرگە ئازایانە دەکەین کە گیانیان سپارد و برینداربوون لە پەلامارەکەدا".