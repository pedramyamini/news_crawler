پڕۆفیسۆر دكتۆر عەلی قەرەداخی، ئەمینداری گشتیی یەكێتیی جیهانیی زانایانی موسڵمان پەیامێکی بڵاوکردووەتەوە و تێیدا سەرکۆنەی "ئەو كردەوە تیرۆرستیانەی داعش" دەکات كە لە كوردستان ئەنجامی دا.  سەبارەت بە هێرشەکانی ئەم دواییەی چەکدارانی داعش کە لە سنووری هەرێمی كوردستان ئەنجامی داون، ئەمینداری گشتیی یەكێتیی جیهانیی زانایانی موسڵمان رایگەیاندووە، "ئەو كردەوە قێزەونە بە هەموو پێوانە و بنەمایەكی ئایینی و نیشتمانی و نەتەوەیی و مرۆڤایەتی سەرکۆنە كراوە".  پڕۆفیسۆر دکتۆر عەلی قەرەداخی ئاماژەی بەوەش کردووە، "تێكدانی ئاسایشی كۆمەڵگە خزمەت بە ئیسلام ناكات، خودای گەورە رەحم بە هاووڵاتییانی سڤیل و پێشمەرگەكانمان بكات".  ئەمینداری گشتیی یەكێتیی جیهانیی زانایانی موسڵمان باسی لەوەش کردووە، "ئێمە شانازی بە ئیسلامەوە دەكەین، هیچ ئازایەتییەكی تێدا نییە بۆ رێكخراوێكی تیرۆریستیی وەكو داعش كە بووەتە داردەست و هۆكاری ئیهانەكردنی موسڵمانان و هاوكاریی دووژمنانی ئیسلام".  ئەمەش لە کاتێکدایە شەوی پێنجشەممە ٠٢ - ١٢ - ٢٠٢١ داعش هێرشی کردە سەر گوندی خدرجیجە لە بناری قەرەچووخ و لە ئەنجامدا ١٠ پێشمەرگە و سێ هاونیشتمانیی شەهیدکرد.