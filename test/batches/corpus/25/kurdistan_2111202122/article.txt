سەرۆکایەتیی حکومەتی هەرێمی کوردستان رایگەیاند، رۆژی یەکشەممە ٢١ - ١١ - ٢٠٢١ مەسرور بارزانی، سەرۆکی حکومەتی هەرێمی کوردستان لەدوای بەشداریکردنی لە کۆڕبەندی (دایەلۆگی مەنامە - ٢٠٢١) کە بە بەشداریی بەشێک لە بەرپرسانی باڵای جیهانی، بۆ ماوەی سێ رۆژ لە مەنامەی پایتەختی شانشینی بەحرەین سازکرابوو، گەڕایەوە هەولێر.  لە رۆژی یەکەمی کۆڕبەندەکەدا، سەرۆکی حکومەت بەشداریی پانێلێکی کرد لەبارەی گۆڕانکاری و پێشهاتەکانی عێراق و ناوچەکە.  لە راگەیێندراوی سەرۆکایەتیی حکومەتی هەرێمی کوردستاندا هاتووە، مەسرور بارزانی زنجیرەیەک دیدار و کۆبوونەوەی لەگەڵ بەرپرسانی باڵای ئەوروپا و ئەمریکا و وڵاتانی عەرەبی ئەنجامدا، لەوانەش پاشای بەحرەین، جێنشین و سەرۆکوەزیرانی بەحرەین، وەزیری دەوڵەتی ئەڵمانیا بۆ کاروباری دەرەوە، جێگری سەرۆکوەزیران و وەزیری دەرەوەی ئوردن، ئەمینداری گشتيی کۆمکاری عەرەبی، وەزیری بەرگریی ئەمریکا و رێکخەری کۆشکی سپی بۆ کاروباری رۆژهەڵاتی ناوەڕاست و باکووری ئەفریقا، وەزیری دەوڵەت بۆ کاروباری بەرگریی سەنگاپوور، وەزیری دەوڵەت بۆ کاروباری دەرەوەی ئیماراتی، وەزیری دەرەوەی یۆنان و وەزیری دەرەوەی بەحرەین.  هەروەها ئەوەش خراوەتەڕوو، لە دیدارەکاندا تاوتوێی پرسەکانی ناوچەکە کران، لەنێویشیاندا دوایین پێشهاتەکانی گۆڕەپانی سیاسیی عێراق لەدوای هەڵبژاردنی ئەنجوومەنی نوێنەران و پەرەپێدانی پەیوەندی و ھەماھەنگی لە سەرجەم بوارەکاندا.