ئەمڕۆ سێشەممە ١٦ - ١١ - ٢٠٢١ مەسرور بارزانی، سەرۆکوەزیرانی هەرێمی کوردستان لە کۆڕبەندی ئاشتی و ئاسایشی رۆژهەڵاتی نێوەڕاست لە زانکۆی ئەمریکی کوردستان لە دهۆک لەبارەی دۆخی کۆچبەرانی کورد لە سنووری بێلاڕووس - پۆڵەندا، پەیوەندییەکانی هەرێمی کوردستان لەگەڵ عێراق و دۆخی سووریا و رۆژئاوای کوردستان قسەی کرد.  مەسرور بارزانی لەبارەی بەشەبودجەی هەرێمی کوردستان رایگەیاند، له ساڵانی ٢٠٢٠ و ٢٠٢١ زیاتر له ١٢ مانگ بەشەبودجه‌ی هه‌رێمی كوردستان له به‌غداوه نه‌هاتووه، "نه‌مانتوانی مووچه بەتەواوی بدەین، به‌ڵام ئێمه مووچه‌مان دابه‌شكرد، به‌پێی ئه‌و پاره‌یه‌ی له‌به‌رده‌ستمان بوو، هه‌موو مانگێك توانیمان بڕێك پاره بده‌ین".  لە ئاداری ٢٠٢٠ پەتای کۆرۆنا گەیشتە هەرێمی کوردستان و وەزارەتی تەندروستییش بۆ خۆپارێزی لە پەتاکە داوای کرد، هاتووچۆ قەدەخە بکرێت و بازاڕەکان دابخرێن، ئەوەش بووە هۆی کەمبوونەوەی هەلی کار و دروستبوونی قەیرانی دارایی لە هەرێمی کوردستان.  مەسرور بارزانی لەبارەی رەخساندنی هەلی کارەوە دەڵێت، "تاوه‌كو ئێستا زیاتر له ١٢٠ هه‌زار هه‌لی كارمان دروستكرووه، له كه‌رتی تایبه‌ت و پڕۆژه جیاوازه‌كان، به‌شێكیان حكومه‌ت دابینی كردووه، به‌شێكی دیكه كه‌رتی تایبەت دابینی كردووه، كه به سپۆنسه‌ری حكومه‌تی هه‌رێمی كوردستان بووه".  هەروەها سەرۆکوەزیرانی هەرێمی کوردستان دەشڵێت، "خه‌ڵك له ئاسیاوه، له فلیپین و چه‌ند شوێنی دیكه هاتوون و له هه‌رێمی كوردستان كار ده‌كه‌ن، خه‌ڵك هه‌یه له لوبنان، ئه‌فریقیا، توركیا، ئێران و له به‌شه‌كانی دیكه‌ی عێراقه‌وه هاتوونه‌ته هه‌رێمی كوردستان و كاریان ده‌ستكه‌وتووه، برایانی عه‌ره‌ب هاتوون و كاریان ده‌ستكه‌وتووه، بۆچی خه‌ڵكی بیانی ده‌توانن له هه‌رێمی كوردستان كاریان ده‌ستبكه‌وێت، به‌ڵام خه‌ڵكی خۆمان نه‌یتوانیوه".   ماوەی نزیکەی حەوت ساڵە کە هەرێمی کوردستان و عێراق نەیانتوانیوە لەسەر بودجە رێکبکەون، مەسرور بارزانی دەڵێت، ئه‌گه‌ر چاكسازی نه‌كرایە، "ئێمه ده‌ڕووخاین و نه‌ده‌ماین. ئێمه هەموو هەوڵێکمان خستەگەڕ بۆ ئه‌وه‌ی ئابوورییه‌كی باشترمان هه‌بێت و ده‌رفه‌تی كاری زیاتر دروستبكه‌ین".  مەسرور بارزانی: هیچ گوشارێک لە کۆچبەران نەکراوە تاوەکو هەرێمی کوردستان جێبهێڵن  سەرۆکوەزیرانی هەرێمی کوردستان لەبارەی کۆچبەرانی کورد لەسەر سنووری پۆڵەندا - بێلاڕووس رایگەیاند، لەلایەن چەند لایەنێکەوە هەڵخەڵەتێندراون و "گوشار لە هیچ کەسێک نەکراوە تاوەکو هەرێمی کوردستان جێبهێڵێت".   مارتن چولوڤ، پێشکێشکاری گفتوگۆکە لە مەسرور بارزانی پرسی، هەزاران کۆچبەر لەسەر سنووری بێلاڕووس - پۆڵەندان کە بەشێکیان گەنجی هەرێمی کوردستانن، هۆکاری کۆچکردنی ئەو کەسانە چییە لە هەرێمی کوردستان و چی دەکەن بۆ گەڕاندنەوەیان؟ مەسرور بارزانی، سەرۆکوەزیرانی هەرێمی کوردستان وەڵامی دایەوە کە "هەمووان نیگەرانین و خودی خۆم نیگەرانی دۆخی تەندروستی و باشیی ئەو کۆچبەرانەم لەسەر سنووری بێلاڕووس - پۆڵەندا گیریان خواردووە".  قسەکانی سەرۆکوەزیرانی هەرێمی کوردستان لە کاتێکدایە نزیکەی ١٠ رۆژە هەزار کۆچبەر کە بەشێكیان خەڵکی هەرێمی کوردستانن بە لێشاو لە بێلاڕووسەوە بەرەو سنووری پۆڵەندا بەڕێکەوتن، بەڵام لە لایەن پۆڵەنداوە رێگرییان لێکرا، ئێستاش لە دۆخێکی سەختدا لەگەڵ سەرما و برسێتی ژیان بەسەر دەبەن.  یەکێتیی ئەوروپا بەردەوامە لە پاڵپشتیکردنی پۆڵەندا بۆ رێگریکردن لە لێشاوی کۆچبەران و داوای ئەوە دەکات کە سزای تووندی ئەو کەسانە بدرێت کە بەڵێنیان پێداون بیانگەیێننە ئەوروپا.  سەرۆکوەزیرانی هەرێمی کوردستانیش لەو بارەوە دەڵێت، "بەداخەوە وادیارە ئەو کەسانە لەلایەن چەند لایەنێکەوە وەکو: نووسینگەکانی گەشتیاری، گرووپەکانی بازرگانی بە مرۆڤ، هەندێک بازرگانی سیاسیی و هەندێک خەڵکی دەرەوە هەڵخەڵەتێندراون. "  ئەو کەسانەی کە کۆچیان کردووە باسی هۆکاری جۆراوجۆر بۆ جێهێشتنی هەرێمی کوردستان دەکەن، بەڵام مەسرور بارزانی ئاماژەی بەوە کرد کە "ئەو کەسانەی ئێرەیان [هەرێمی کوردستانیان] جێهێشتووە، لەژێر هیچ گوشارێکدا نەبوون، یان ئەوەی گەشتیان لێ قەدەخەکرابێت، بۆیە زۆربەی ئەو کەسانە بە ویستی خۆیان و لە رێگەی نووسینگەکانی گەشتیاری و کەناڵە فەرمییەکانی دیکەوە کۆچیان کردووە. "  مەسرور بارزانی گوتی، "کۆچبەرەکان دوای ئەوەی دەگەنە بێلاڕووس، چەند رۆژێک لەوێ دەمێننەوە و پاشان بەرەو سنوور ئاراستە دەکرێن بۆ ئەوەی بچنە وڵاتانی یەکێتیی ئەوروپا.. بەداخەوە دۆخەکە و کەشوهەوای ساردی ئەوێ دۆخێکی زۆر نیگەرانە، چونکە هەندێک کۆچبەر منداڵیان لەگەڵدایە، منداڵی بێتاوان کە باجی شتێک دەدەن کە وادەردەکەوێت کە یارییەکی سیاسی بێت. "  لێشاوی کۆچبەرەکان دوای ئەوە هات کە ناکۆکییەکانی نێوان ئەلێکساندەر لوکاشێنکۆ، سەرۆکی بێلاڕووس و یەکێتیی ئەوروپا بەهۆی ئەنجامی هەڵبژاردنەکانی ساڵی رابردووی سەرۆکایەتیی بێلاڕووسەوە تووندبوونەوە، یەکێتیی ئەوروپا سەرۆکی بێلاڕووس بەوە تۆمەتبار دەکات کە ئاسانکاری بۆ کۆچبەران دەکات و بەرەو سنووری پۆڵەندا هانیان دەدات.  حکومەتی هەرێمی کوردستان لەگەڵ لایەنەکان لە پەیوەندیدایە بۆ ئەوەی کارئاسانی بۆ ئەوانە بکات کە دەیانەوێت بگەڕێنەوە هەرێمی کوردستان. مەسرور بارزانی گوتی، "تاوەکو گەڕاندنەوەیان ئێمە داوا لە هاوبەشەکانمان دەکەین کە رێگە بە رێکخراوەکان بدەن هاوکاریی مرۆییان بکەن. "  سەرۆکوەزیرانی هەرێمی کوردستان ئەوەشی گوت کە "بەداخەوە" زانیاریی هەڵە دەدرێن کە بۆچی ئەو کۆچبەرانە رۆیشتوون و بۆچی لەوێن "بەڵام وەکو گوتم هەموو ئەو کۆچبەرانە بە ئارەزووی خۆیان رۆیشتوون. ئەگەر سەیری کوردستان بکەین، بەرامبەر شوێنەکانی دیکەی ناوچەکە، شوێنێکی زۆر ئارامە. ئێمە نزیکەی یەک ملیۆن ئاوارە و پەنابەرمان لە کوردستان هەیە کە لە وڵاتانی دراوسێ و ناوچەکانی عێراقەوە هاتوون، چونکە لێرە هەست بە ئاسایش دەکەن. بۆیە هیچ مانای نییە ئەگەر بڵێیت ئەوان بەهۆی دۆخی ئەمنییەوە ئێرە جێدەهێڵن. "  لەبارەی گەڕاندنەوەی کۆچبەرانیش، مەسرور بارزانی رایگەیاند، لەگەڵ حکومەتی عێراق کاردەکەین و لە راستیدا ئێستاش هەندێک هەوڵ هەن بۆ گەڕاندنەوەیان.   لە بەشێکی دیکەی قسەکانیدا، مەسرور بارزانی رایگەیاند، بەشێکی ئەوانەی کە رۆیشتوون، هەزاران دۆلاریان داوەتە نووسینگەکانی گەشتیاری و کەسانی دیکە، "ئەگەر ئەوان هەزاران دۆلار بدەنە نووسینگەکانی گەشتیاری، دڵنیام کە ئەگەر بەیەکەوە کاریان بکردایە، بەوپارەیە کاری خۆیان دەبوو. "  مەسرور بارزانی: گرنگە بەڕێوەبەرایەتیی خۆسەر لە پەکەکە دووربکەوێتەوە  مەسرور بارزانی لەبارەی دۆخی رۆژئاوای کوردستان و ئەگەری ئۆپەراسیۆنی تورکیا لەو ناوچەیە دەڵێت، "دەبێت بەڕێوەبەرایەتیی ئەو ناوچەیە لە پەکەکە دووربکەوێتەوە بۆ کەمکردنەوەی ئەو هەستیارییەی کە تورکەکان هەیانە".  سەرۆکوەزیرانی هەرێمی کوردستان ئاماژەی بەوەدا، دوورکەوتنەوەی بەڕێوەبەرایەتیی ئەو ناوچەیە یارمەتیی کوردەکانی دیکەش دەدات، چونکە "هەموو ئەو کوردانەی لە سووریان لە پەکەکەوە نزیک نین".  لە ٢٠١٩ دا ئەنقەرە لەگەڵ رووسیا و ئەمریکا رێککەوت هێرشەکانی بۆ سەر هێزە کوردییەکان رابگرێت بەو مەرجەی یەپەگە لە تەواوی سنوورەکانی بە درێژایی ٣٠ کیلۆمەتر بکشێنەوە، بەڵام ئێستا تورکیا هەردوولا بەوە تۆمەتباردەکات، کە یەپەگەیان بەو بەڵێنانەی پابەند نەهێشتووەتەوە.  مەسرور بارزانی لەبارەی هۆکاری نەگەڕانەوەی ئەو پەنابەرانەی کە لە دوای ٢٠١٩ ـەوە لە هەرێمی کوردستانن دەڵێت، "هۆکاری ئەوەی کە نەگەڕاونەتەوە بریتی نییە لە داعش؛ دەکرێت ئەوان هەڵاتبن بەهۆی داعشەوە، بەڵام ئەو هۆکارەی کە وایکردووە نەگەڕێنەوە بریتی نییە لە داعش، بەڵکو بەهۆی ئەو سیستمەوەیە کە هەیە نزیکە لە پەکەکەوە و هەروەها بەهۆی سیاسەتی چەوسێنەری سیستمەکەوەیە و هەروەها بەهۆی نەبوونی دڵنیایی لەبارەی داهاتووی ئەو وڵاتە".  لە سەرەتاکانی ئەم مانگە بەرپرسێکی باڵای ئەمنیی تورکیا کە نەیویستووە ناوی ئاشکرابکرێت بە ئاژانسی هەواڵیی رۆیتەرزی گوت، حکومەتی وڵاتەکەی ئامادەکاری بۆ هێرشکردنە سەر ناوچەکانی ژێر دەسەڵاتی بەڕێوەبەرایەتیی خۆسەر دەکات، "کاتێک هەموو ئامادەکارییەکان تەواو بوون، ئۆپەراسیۆنەکە دەستپێدەکات".  مەسرور بارزانی لەبارەی ئەگەری ئۆپەراسیۆنی تورکیا لە رۆژئاوای کوردستان دەڵێت، "ئێمە پشتگیری لە کۆکردنەوەی هێز یان لەشکرکێشی زیاتر یان داگیرکاری زیاتر ناکەین لە هیچ شوێنێکی ئەم ناوچەیە. بەڵام دەبێت رێگە هەبن بۆ چارەسەر لەنێوان هەموو هێزەکاندا، نەوەک تەنیا لەنێوان سووریا و تورکیا یان ئەو ناوچەیەی سووریا لەگەڵ تورکیا، بەڵکو لە هەموو ناوچەکە بەگشتی. ئێمە پاڵپشتی لە دیالۆگی کۆنکرێتی و ئەرێنی دەکەین لەنێوان هەموو لایەنەکاندا. فەرامۆشکردنی کێشەکان هیچ کات چارەسەر ناهێنێت".  سەرۆکوەزیرانی هەرێمی کوردستان دیالۆگی کوردی - کوردی بە "باشترین رێگە" چارەسەری دۆخی رۆژئاوای کوردستان دەزانێت، هەروەها پێشتریش لە سەرەتای ئەمساڵ باڵیۆزخانەی ئەمریکا لە سووریا لە راگەیێندراوێکدا پاڵپشتیی وڵاتەکەی بۆ دیالۆگی کوردی - کوردی دەربڕیبوو.  مەسرور بارزانی: ئەگەر دەرفەتێک بۆ باشترکردنی دۆخی سووریا بڕەخسێت، ئامادەین سەردانی دیمەشق بکەین  مەسرور بارزانی لەبارەی ئەوەی کە ئایا ئامادەیە سەردانی سووریا بکات یان سەرۆکی وڵاتەکە بانگهێشتی هەولێر بکات و لەگەڵ بەشار ئەسەد کۆببێتەوە دەڵێت، "ئێمە هەمیشە دیالۆگی ئاشتییمان لەگەڵ هێز و وڵاتانی ناوچەکە بەلاوە باشترە. ئێمە هیچکات کێشەی کەسیمان لەگەڵ سەرکردەکانی ناوچەکە نەبووە. هەربۆیە ئەگەر دەرفەتەکە بۆ باشترکردنی ئاشتی و سەقامگیری بێت، ئەوا هەمیشە پێشوازییان لێدەکەین".   سووریا یەکێک بوو لەو وڵاتانەی کە لە بەهاری عەرەبی تووشی شەڕی ناوخۆیی بوو، حکومەتی وڵاتەکە بەردەوام بوو لە بەرگری لەخۆکردن، ئەوەش وڵاتەکەی پەلکێشی شەڕێکی درێژخایەن کرد و چەندین وڵاتی دیکە چوونە نێو هاوکێشەکانەوە لەوانەش ئەمریکا، رووسیا، تورکیا، ئێران.  مەسرور بارزانی پێیوایە بۆ چەسپاندنی سەقامگیری لە سووریا دەبێت ئەو وڵاتانە بگەنە جۆرە رێککەوتنێک. هەروەها دەشڵێت، "ئەوەی ئێمە هیوای بۆ دەخوازین ئەوەیە کە ئەوە چارەسەرە لەسەر حسابی هیچ کۆمەڵگەیەکی سووریا نەبێت".   مەسرور بارزانی لەبارەی دۆخی سووریاوە دەڵێت، "ئەوەی ئێستا دەیبینین واقیعێکی نوێیە لە سووریا.. بەدڵنیاییەوە، وەک دراوسێی سووریا، دەمانەوێت ئاشتی هەبێت؛ دەمانەوێت سەقامگیریی هەبێت، چونکە ئەوە بە جۆرێک لە جۆرەکان کاریگەریی لەسەر عێراقیش دەبێت".