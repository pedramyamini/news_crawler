بەپێی راگەیێندراوێکی وەزارەتی دادی حکومەتی هەرێمی کوردستان، رۆژی پێنجشەممە ١٨ - ١١ - ٢٠٢١، فرسەت ئەحمەد، وەزیری دادی هەرێمی کوردستان سەردانی دادوەر عەبدولجەبار عەزیز حەسەن، سەرۆکی ئەنجوومەنی دادوەری کردووە.  وەزیری داد لەو سەردانەیدا، کە پێشتریش بە نووسراوی فەرمی ئاڕاستەی ئەنجوومەنی دادوەری کردبوو، باسی لە دامەزراندنی دادگەیەکی ئابووری یان بازرگانی کردووە. لەبەرامبەردا سەرۆکی ئەنجوومەنی دادوەریی هەرێمی کوردستان پێیباشبووە ناوی دادگەکە "دادگەی ئابووری" بێت، تاوەکو هەموو چالاکییە ئابوورییەکانی وەکو بازرگانی و وەبەرهێنان و کاری کۆمپانیا جیاجیاکان بگرێتەوە.   سەرۆکی ئەنجومەنی دادوەریی هەرێمی کوردستان، لەو کۆبوونەوەدا باسی لە چاکسازییەکان کردووە و وەک لە راگەیێنراوەکەدا هاتووە، گوتوویەتی: "لە ئەنجوومەنی دادوەری دەستمان بە چاکسازییەکان کردووە و بەردەوامیش دەبین".  هەروەها داواشی لە وەزیری داد کردووە، کە چەند مەرجێکی نوێ و پێویست بخرێتە سەر مەرجەکانی وەرگرتنی قوتابیان لە پەیمانگەی دادوەری، لەوبارەوە گوتی کە "ئەو قوتابیانەی لە پەیمانگەی دادوەری وەردەگیرێن پێویستە بە وردیی تێستی توانست و شیاندنیان بۆ بکرێت".   هەروەها  شیلان عارف، بریکاری وەزارەتی داد و دادوەر عەبدولڕەحمان حەمەکەریم، بەڕێوبەری گشتیی داد، لە سەردانەکەدا لەگەڵ وەزیری داد بوون.  بریکاری وەزارەتی داد داوای زیادکردنی ژمارەی لێکۆڵەرانی دادیی کردووە، هەروەها بەڕێوبەری گشتیی دادیش، داوای بەستنی کۆنگرەیەکی دادی کردووە و پێی باشبووە، کە دەسەڵاتی دادی بکرێتەوە بەشێكی وەزارەتی داد بۆ ئەوەی قورسایی کارگێڕیی لەسەر لابچێت و هەموو هێز و تواناکانی قەزا بۆ دادگاکان بێت.