دوای گوتەی بەخێرهاتن و باسکردن لە رۆڵی دانیال میتەران لەلایەن سەرۆکی پەرلەمانی کوردستانەوە. جیلبەرت میتران گوتی، پەرلەمانی کوردستان، ساڵی ١٩٩٢ بە ئامادەبوونی دایکی دامەزرا، دواتریش ساڵی ٢٠٠٢ جارێکی دیکە پێشوازیی لێکرا و ساڵی ٢٠٠٩ دەرفەتی پێدرا گوتارێک پێشکێشی پەرلەمانتارە سەرکەوتووەکان بکات.  جیلبەرت میتران، کوڕی دانیال میتران گوتی، "وەکو ئێوە دەزانن دانیال سۆزێکی زۆری هەبوو بۆ گەلەکەتان، کوردستانی وەکو نیشتمانی دووەمی خۆی هەژمار دەکرد، دانیال هاوشانی ئێوە بوو بۆ شەرمەزارکردنی ئۆپەراسیۆنەکانی ئەنفال، کۆمەڵکوژیی هەڵەبجە و ناساندنی دۆزی گەلی کورد لە جیهاندا، هەروەها هاوشانی ئێوە بوو بۆ بڕیاری ٦٨٨ لە نەتەوە یەکگرتووەکان، کە هەلومەرجی ئۆتۆنۆمی بۆ کورد رەخساند".  لە کۆبوونەوەکەدا باڵیۆز و کۆنسوڵی فەرەنسا لە عێراق و هەرێمی کوردستان، مستەفا سەید قادر، جێگری سەرۆکی هەرێمی کوردستان و سەفین دزەیی، بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان ئامادە بوون.  کوڕەکەی دانیال میتران ئاماژەی بەوە کرد، "دەزگای دانیال میتران بەردەوامی داوە بە کاری پاڵپشتی دایکم بۆ گەلەکەتان، ئەگەر لە باکوور بێت، لە باشوور، یان لە رۆژهەڵات یان لە رۆژئاوا بۆ شەرمەزارکردنی هەر دەستدرێژییەک".  لە بەردەوامیی قسەکانیدا جیلبەرت میتران گوتی، "ئێوە بوونە نمونەیەک بۆ پێشوازیی و میواندۆستی، کە پێشوازیتان لە دوو ملیۆن ئاوارە کرد لە ناوچەکی شەش ملیۆن کەسیدا".  جیلبەرت میتران ئاماژەی بەوەش دا، "خۆزگەی هەرەگەورەی دانیال میتەران ئەوەبوو، کە ئەم خێزانە گەورەیەی کورد کە بە هەموو جیاوازییەکانیەوە یەکڕیز و لە ئاشتیدا بێت. دانیال ساتە هەرە ناخۆشەکانی بینی لە ساڵانی نەوەدەکاندا لە شەڕی ناوخۆ. هیچ شتێک هێندە ئازاری نادات کە جارێکی دیکە سیناریۆیەکی دیکەی لەم جۆرە دووبارەببێتەوە".   ١٠ ساڵ بەسەر کۆچی دوایی دانیال میتران، هاوژینی فرانسوا میتران، سەرۆکی پێشووتری فەرەنسادا تێدەپەڕێت.