نازناز محەممەد، یەکێک لە دامەزرێنەرانی گرووپی ئاشتی ئاماژەی بەوە کرد، "ئەم گرووپە ١٠ ساڵ پێش هاتە ئاراوە، کاتێک دامەزرا کە کیانی هەرێمی کوردستان لەژێر هەڕەشەدا بوو، بۆیە گرینگیی ئەم دیدارانە ئەوەیە جارێکی دیکە بیری خەڵک بهێنینەوە، بیری حیزبەکان و ژنانی دیکە کە لە هەلومەرجی بڕیاردانن بهێنینەوە کە چەندە گرینگە ژنانی سیاسی، سەرکردە و بڕیارساز بتوانن لە دەوری یەک کۆببنەوە و کوردستان بەرەوە ئاشتی و ئارامی ببەن".  پانێلکی یەکەمی لووتکەکە لەسەر زیادکردنی رێژەی ژن لە ناوەندی بڕیار لە حکومەتی هەرێمی کوردستان بوو، بەشداربووان داوای وەگەڕخستنەوەی پرۆژەیاسای دەستەبەرکردنی نوێنەرایەتیی ئافرەتانی لە دامەزراوەکانی هەرێمی کوردستان کرد.  مونا قاوەچی، جێگری سەرۆکی پەرلەمانی کوردستان رایگەیاند، "ئەو پرۆژە یاسایە کە باس کرا لە خولی رابردووی پەرلەمانی کوردستان کە خوێندنەوەی یەکەمی بۆ نەکرا، بەڵام هەر لە لیژنەی تایبەتمەند کە لە لیژنەی یاسایی گفتوگۆی لەسەر کرا بووە هۆی ئەوەی دووبارە ئەم بابەتە باس بکرێت، ناچارین لە لیژنەی تایبەتمەندەوە ئەم پرۆژە گەڵاڵە بکرێت و ژمارەی یاسایی خۆی تەواو بکات".  گفتوگۆی پانێلی دووەم لەسەر رۆڵی ژن لە چەسپاندنی ئاشتی و سەقامگیریی هەرێمی کوردستان بوو.  گولستان سەعید، سەرۆکی فراکسیونی گۆڕان باسی لەوە کرد، "ژن دەتوانێت ئاشتی بنەماڵەکەی خۆی راگرێت، خێزان خانەی یەکەمی کۆمەڵگەیە و دواتر ئەم خانەیە گەورەتر دەبێت، بۆیە ژن دەتوانێت رۆڵی کارا ببینێت و ئاشتی بۆ تەواوی کۆمەڵگە دەستەبەر دەکات".  رۆڵی ژنان ساڵ بە ساڵ لە هەرێمی کوردستان بەرەوپێشچوونی بەخۆوە بینیوە، لە کابینەی هەشتەمی حکومەت ٥٤ ژن بەشداربوون، ئێستا ٧٢ ژن بەشدارن جگە لەوەی کە بۆ یەکەمجارە لە مێژووی هەرێمی کوردستان سەرۆکی پەرلەمان و سکرتێری سەرۆکی پەرلەمان ژن دەبن و لە ١١١ پەرلەمانتار ٣٣ یان ژنن.  لە مێژووی شارستانیەتی کورد دا، ژن سەرکردە، داهێنەر و ئیلاهەیەکی پیرۆز بووە. هەرچەندە تێپەڕبوونی کات، باڵادەستیی ئایین و کولتوورەکانی دەوروبەر، رۆڵ و پێگەی ژنیان لە کۆمەڵگەی کوردی بەرتەسک کرد، بەڵام ئێستاش هەرێمی کوردستان تاکە وڵاتی ناوچەکەیە کە ژن سەرکردایەتیی یەکێک لە سێ سەرۆکایەتییەکانی دەکات؛ بەڵام ژنانی کورد بەوەندە رازی نین و دەیانەوێت پێگەیان لە ناوەندەکانی بڕیاردان بەهێزتر و کاراتر بێت.