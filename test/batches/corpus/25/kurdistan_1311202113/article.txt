ئیلهام محەممەد ناوی ژنەکەیە و تەمەنی ٣٢ ساڵە و رۆژی ٣١ - ١٠ - ٢٠٢١ دوای تووشبوونی بە کۆرۆنا براوەتە نەخۆشخانەی قەڵا، ئەو ژنە دووگیان بووە و دواتر هەر لەوێ منداڵی بوو.   عەدنان محەممەد، سەرپەرشتیاری نەخۆشخانەی قەڵا بە تۆڕی میدیایی رووداوی راگەیاند، کاژێر ١٠: ٠٠ی بەیانی ئەمڕۆ شەممە ١٣ - ١١ - ٢٠٢١ ژنەکە بەهۆی دابەزینی ئاستی ئۆکسجین کۆچی دوایی کرد.   سەرپەرشتیاری نەخۆشخانەی قەڵا دەشڵێت، نەخۆشەکە تاوەکو درەنگانی شەوی رابردوو تەندروستیی باش بووە.  دایکێکی تەمەن ٣٠ ساڵان کە هەفتەیەک بوو تووشی کۆرۆنا ببوو، رۆژی ٩ - ١١ لە نەخۆشخانەی قەڵا منداڵێکی بوو. بەڕێوەبەری نەخۆشخانەی گشتیی کەلار ئەوکات گوتی "تەندروستیی دایکەکە و منداڵەکە جێگیرە".  د. حارس محەممەد، بەڕێوەبەری گشتیی نەخۆشخانەی کەلار بە تۆڕی میدیایی رووداوی راگەیاند بوو "کاژێر ٢: ٠٠ی بەیانی رۆژی سێشەممە ٠٩ - ١١ - ٢٠٢١ دایکێکی تەمەن ٣٠ ساڵان، کە هەفتەیەکە تووشی کۆرۆنا ببوو و خەوێندراوە، لە نەخۆشخانە منداڵێکی بووە و تەندروستیی هەردووکیان جێگیرە و منداڵەکەش رەوانەی نەخۆشخانەیەکی سلێمانی کراوە. "  د. حارس گوتی: "منداڵەکە تەمەنی ٣١ هەفتە بووە و دوای ئەوەی دایکەکە تووشی خوێنبەربوون بووە و ژانی گرتووە، لیژنەیەکی بەپەلەمان پێکهێنا و منداڵەکەی بەشێوەیەکی سرووشتی لە دایکبوو، منداڵەکەش کوڕە".  لەبارەی ناردنی منداڵەکە بۆ نەخۆشخانەیەکی سلێمانی د. حارس ئاماژەی بەوەکرد، لەبەرئەوەی دایکەکە تووشی کۆرۆنا بووە، باشتر وابوو منداڵەکەی بنێرنە نەخۆشخانەیەکی تایبەتی منداڵان، تاوەکو ئەو کاتەی دایکەکە چاکدەبێتەوە لەژێر چاودێریدا بێت.