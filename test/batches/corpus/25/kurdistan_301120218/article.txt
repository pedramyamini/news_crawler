لیوا مەردان چاوشین، بەرپرسی میحوەری دووی قەرەتەپە - حەمرینی پێشمەرگە لە میانی بەشداریکردن لە بەرنامەی رووداوی ئەمڕۆ کە بێستوون عوسمان پێشکێشی دەکات ئاماژەی بەوە کردووە، "ئەو هێزە توانیویانە خۆیان لە کەرکووک، سەلاحەدین و دیالە بڵاوەپێبکەن و لە داهاتوودا مەترسییەکی گەورە لە ناوچەکە دروستبکەن. "  سەبارەت بە جموجوڵەکانی داعش لە ناوچەکە کە ماوەیەکە زیادبوون و لە ٧٢ کاژێردا بەهۆی دوو هێرشی چەکدارەکان لە سنووری کوڵەجۆ و کفری، هەشت پێشمەرگە شەهیدبوو و شەشی دیکەش برینداربوون. بەرپرسی میحوەری دووی قەرەتەپە - حەمرین رایگەیاند، داعش لە قۆناخی خۆکۆکردنەوەدایە و نەیشاردەوە کە پێی وایە "هاوکاریی دارایی و لۆجیستی لە دەرەوە بەدەستدەهێنن. هاوکات ئاماژەی بەوە دا کە زانیاریی هەیە ئەو رێکخراوە مووچە نەک تەنیا بە چەکدارەکانیان بەڵکو بە کەسوکاری کوژراوەکانیشیان دەدەن. "  فەرماندەکەی پێشمەرگە ئاماژەی بەوەشکرد، ئەو بۆشاییەی ئەمنییەی لەنێوان سوپای عێراق و هێزی پێشمەرگەی کوردستاندا هەیە، "بووەتە هۆی زیادبوونی هێرشەکانی داعش. " لە سنووری زنجیرە چیای حەمرین و نزیک ناوچەکانی پەلکانە و نەوجوول، بۆشاییەکی ئەمنیی زۆر هەن لەو ناوچانە وا گومان دەکرێت داعش مۆڵگەکانی دانابێت و گۆڕەپانی راهێنانی هەبێت.   لیوا مەردان روونیکردەوە کە نەبوونی هێزێکی پێویستی سوپای عێراق و هاوئاهەنگی لەگەڵ پێشمەرگە لەنێوان شێخ باوە و قەرەتەپە بووەتە هۆکارێک بۆئەوەی داعش کە خۆیان لە ناوچەکە بەهێز بکەن بۆ هێرشکردنە سەر پێشمەرگە و سوپای عێراق.  مەردان چاوشین راشیگەیاند، مەترسییەکانی داعش گەیشتوونەتە ئاستێکی زۆر بەرز، بە تایبەتی دوای گەیشتنی ئەو ٢٠٠ چەکدارەی لە سووریاوە هاتوون. هەروەها گوتیشی ئەگەری ١٠٠ % ـی هەیە لە ماوی داهاتوودا داعش دووبارە هێرش بکەنەوە سەر هێزکانی پێشمەرگە و سوپای عێراق.  شەوی شەممە ٢٧ - ١١ - ٢٠٢١ چەکدارانی داعش لە ناوچەی تەپی تەڵان لە سنووری کوڵەجۆ هێرشیانکردە سەر هێزەکانی پێشمەرگە، لەکاتی بەهاناوەچوونی پێشمەرگەکانیش، بۆمبێکی چێندراو بە ئۆتۆمبێلێکی پێشمەرگەدا تەقییەوە و بەهۆیەوە پێنج پێشمەرگە شەهیدبوون و پێنجی دیکەش برینداربوون. رۆژی دووشەممەش یەکێک لە پێشمەرگە بریندارەکان شەهیدبوو.   هەر شەوی دووشەممە لە نزیک قەزای کفری، چەکداری داعش هێرشیان کردە سەر پێشمەرگە و بەهۆیەوە دوو پێشمەرگە شەهیدبوون و دووانی دیکەش بریندار.