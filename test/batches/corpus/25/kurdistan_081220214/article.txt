عارف حیتۆ، بەڕێوەبەری گشتیی کار و دەستەبەریی کۆمەڵایەتی بە رادیۆی رووداوی راگەیاند: "بەپێی یاسای ژمارە ٣٩ی ساڵی ١٩٧١ کە بە یاسای ژمارە ٤ی ساڵی ٢٠١٢ هەموار کراوە، هەموو ئەو کرێکارانەی کە لە کەرتی تایبەت کار دەکەن پێویستە دەستەبەرییان بۆ بکرێت. ئەو خاوەنکارەی خۆی لە دەستەبەری دەدزێتەوە بۆی دەبێتە سەرپێچیی یاسایی. "  بەپێی یاسای دەستەبەریی کۆمەڵایەتی، ئەگەر کرێکار دەستەبەریی بۆ کرابێت، هەموو ماف و هەڤیازییەکانی کارمەندی کەرتی گشتیی هەیە، وەک قەرەبوو، خانەنشینی، پێکان لەسەر کار، پاداشتی کۆتایی خزمەت و... هتد.   بەڕێوەبەری گشتیی کار و دەستەبەریی کۆمەڵایەتی گوتی: "بەهۆی نەبوونی هۆشیارییەوە لەناو کرێکاراندا، ئەوان وادەزانن ئەو دەستەبەرییە باجە. بۆ دەستەبەریی کۆمەڵایەتیی ٥ % لە مووچەی کرێکار دەبڕدرێت و خاوەنکاریش ١٢ % ی بۆ کرێکارەکە لێدەسەنرێت و، پێکەوە دەخرێنە سندووقی دەستەبەریی کۆمەڵایەتی. "  لە یاسای دەستەبەریی کۆمەڵایەتیدا هاتووە: هەر کرێکارێکی ئافرەت ٢٠ ساڵ کاری کردبێت، دەستەبەریی بۆ کرابێت و تەمەنی گەیشتبێتە ٥٥ ساڵ و، هەر کرێکارێکی پیاو ٢٥ ساڵ کاری کردبێت، دەستەبەریی بۆ کرابێت و تەمەنی گەیشتبێتە ٦٠ ساڵ وەکو هەر فەرمانبەرێکی حکومەت خۆبەخۆ خانەنشین دەبن.   عارف حیتۆ گوتی: "حکومەت فەرمانێکی بۆ هەموو وەزارەتەکان گشتاند کە پێویستە مامەڵەی کۆمپانیایەک رایی نەکرێت ئەگەر ئەستۆپاکیی دەستەبەریی کۆمەڵایەتی نەهێنێت. "   بەپێی ئامارەکانی بەڕێوەبەرایەتیی گشتیی کار و دەستەبەریی کۆمەڵایەتی، زیاتر ١٢٠ هەزار کرێکار لای ئەوان بۆ دەستەبەری ناویان تۆمار کراوە.   بەڕێوەبەرایەتیی گشتیی کار و دەستەبەریی کۆمەڵایەتی ژمارە " ٥٥٠٠ "ی بۆ سکاڵا تایبەت کردووە کە کرێکاران دەتوانن لە رێگەیەوە پەیوەندییان پێوە بکەن و سکاڵاکانیان پێ بگەیەنن.  لە یاسای دەستەبەریی کۆمەڵایەتیدا هاتووە:  هەر خاوەن کارێک لە هەشت کاژێر زیاتر کار بە کرێکارەکانی بکات، دەبێت پارەی ئەو کاتە زیادەیەیان بداتێ؛ پارەکە بۆ شەو و رۆژ جیاوازە.   ئەگەر کرێکار کاتی زیادە کاری پێکرا و پارەی ئەو زیادەکارەی نەدرایێ، دەتوانێت لە دادگەی کار سکاڵا لە خاوەن کارەکەی  بکات.