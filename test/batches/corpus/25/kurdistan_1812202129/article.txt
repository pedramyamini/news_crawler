ئەمڕۆ شەممە ١٨ - ١٢ - ٢٠٢١ لیژنەیەک بە سەرۆکایەتیی هێمن قادر، جێگری پارێزگاری هەولێر بۆ لێکۆڵینەوە و دۆزینەوەی چارەسەرێک بۆ رێگرتن لە رووداوی لافاو لە هەولێر پێکهێنرا.  پێکهێنانی ئەو لیژنەیە لە کاتێکدایەکە کە دوێنێ بەهۆی زۆریی بارانبارینەوە لە چەند گەڕەكێکی هەولێر لافاو دروستبوو و زیانێكی گیانی و ماددی زۆری لێکەوتەوە.  وەکو پارێزگای هەولێر بڵاویکردووەتەوە، ١٢ کەس بەهۆی لافاوەکەوە گیانیان لەدەستداوە.  دوێنێ مەسرور بارزانی لە کۆنگرەیەکی رۆژنامەڤانیدا ئاماژەی بەوەدا، لیژنەیەکیان راسپاردووە بۆ ئەوەی لێکۆڵینەوە بکەن لەوەی لایەنی کەمتەرخەم هەبووبێت، گوتیشی، "ئەوەی پێویست بووبێت، دەیکەین. "  بڕیارە ئەو لیژنەیەی کە پێکهێنراوە بە زووترین کات راپۆرت و دەرئەنجامی لیژنەکەیان ئامادە بکەن و بۆ سەرۆکایەتیی دیوانی ئەنجوومەنی وەزیرانی بەرزی بکەنەوە.  نووسراوی دیوانی سەرۆکایەتیی حکومەتی هەرێمی کوردستان