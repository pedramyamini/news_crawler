یەکینەکانی پاراستنی سڤیل (یەپەسە) کە ئەرکی رێکخستنەکانی ناوشاریان پێدراوە و سەر بە پەکەکەن، ئەمڕۆ دووشەممە ٦ - ١٢ - ٢٠٢١ رایانگەیاند هێرشەکەی ٤ - ١٢ - ٢٠٢١ بۆ سەر تاهیر گوڤەن، سەرۆکی هۆزی مەمان و براکەی جیهان گوڤەن، سەرۆکی پێشووی لقی ئاکپارتی لە جزیر لەلایەن ئەوانەوە کراوە.  هێرشەکە رۆژی ٤ی ئەم مانگە و کاتی دەمەوئێوارە کرایە سەر تاهیر گوڤەن، کە سەرۆک هۆزێکی کوردە و لەو کاتەدا بە ئۆتۆمبیلەکەی خۆی دەگەڕایەوە ماڵەوە. لە شەقامی مەرجان لەلایەن گرووپێکی نەناسراوەوە دەستڕێژی گوللەی لێکرا. تاهیر گوڤەن هەر لە شوێنی رووداوەکەدا گیانی لەدەستدا.    یەکینەکانی پاراستنی سڤیل (یەپەسە) لە راگەیێنراوەکەیدا رەخنەی تووندی لە ئاکپارتی و مەهەپە گرتووە و تۆمەتباریکردوون بە ستەم و چەوساندنەوەی خەڵک، هەروەها لە بەشێکی راگەیێنراوەکەدا هاتووە: "بەتایبەتی گەلی کورد ساڵانێکە دووچاری هێرشی چڕی ئەم فاشیزمە بووەتە. گەلی کورد یان ناچارە ببێتە کۆیلەی فاشیزمی تورک، یان نابێ بژیت. ئەگەر دەنگیشی لێوە بێت، ئەوکات لە گرتووخانەکاندا خۆی دەبینێتەوە".  هەروەها لەبارەی هێرش بۆ سەر تاهیر گوڤەن لە راگەیێنراوەکەدا ئاماژەکراوە: " ٤ی کانوونی دووەم تاهیر گوڤەن لەلایەن تیمی تۆڵەسەندنەوەی شەهید دەمهات سپێرتی سزادرا. ئەو کەسە هەر لە کۆنەوە هەموو هاوئاهەنگییەکی لەگەڵ دەوڵەت و دوژمنان کردووە بۆ ئەوەی دژایەتیی خەباتی ئازادیی گەلی کورد بکات. ئەو وەکو کوردێکی خائین پشتگیریی لە فاشیزمی کۆماری تورکیا کردووە. ئەو سیخوڕە پێچەوانە هەڵکەوتووە، بە ئاشکرا هێرشی دەکردە سەر دەستکەوتەکانی گەلی کورد، ئەو چالاکییانەی بە ئاشکرا دەکرد و لە پلاتفۆرمە دیجیتاڵییەکاندا بە ئاشکرا هێرشی دەکرد".  تاوەکو ئێستا وەڵامی ئەم راگەیێنراوەی یەکینەکانی پاراستنی سڤیل (یەپەسە) لەلایەن ئاکپارتییەوە بە فەرمی نەدراوەتەوە.