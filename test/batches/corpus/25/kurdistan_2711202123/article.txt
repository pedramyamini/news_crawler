رۆژی شەممە ٢٧ - ١١ - ٢٠٢١، ئاری جەلال، سەرۆکی دەزگای لووتکە بۆ کاروباری ئاوارە و پەنابەران بە تۆڕی میدیایی رووداوی راگەیاند، هێشتا زووە بۆ ئەنجامی کۆتایی "بەپێی زانیاری و ئامارە سەرەتاییەکان، لەنێو ئەو کەسانەی لە رووداوەکەدا گیانیان لەدەستداوە، ١٠ بۆ ١١ کورد هەن. "  ئاری جەلال گوتیشی، تەرمەکان گواستراونەتەوە نەخۆشخانەیەکی دیکە و رێکاری یاسایی، پشکنینی ' دی ئێن ئەی ' یان بۆ دەکرێت و دواتر بە فەرمی ناسنامە و ژمارەیان بڵاودەکرێتەوە.  رۆژی هەینی تۆڕی میدیایی رووداو ناسنامەی دوو لە خنکاوانی نێو بەلەمەکەی ئاشکرا کرد کە یەکێکیان ناوی باران نووری بوو و ئەوی دیکەیشیان ناوی مەهاباد بوو. باران نووری سەرەتای ئەم مانگە بە مەبەستی گەیشتن بە دەستگیرانەکەی بەرەو بەریتانیا بەڕێکەوتبوو.   بەو شێوەیەی کە محەممەد نووری، برای باران بۆ رووداوی باسکرد، باران ڤیزەی ئیتاڵیای هەبووە، لە ٠٢ - ١١ - ٢٠٢١ لە تورکیا چووەتە رۆما، دواتر چووەتە ئەڵمانیا، بۆ ماوەی شەش رۆژ لە ئەڵمانیا ماوەتەوە، دواتر چووەتە فەرەنسا لەوێشەوە ویستوویەتی بچێتە بەریتانیا.   لەبارەی ناسنامەی ئەو کۆچبەرانە، کرمانج عیزەت، قایمقامی پێشووی قەزای سۆران رۆژی هەینی بە رووداوی گوت، "پیاوێک کە وڵاتینامەی بەریتانیای هەیە، هاوژینەکەی لە فەرەنساوە بە قاچاخ ناردووە بۆ بەریتانیا؛ ئەو ژنە لەگەڵ باران پێکەوە بوون؛ رۆژی چوارشەممە هاوژینەکەی خۆی و بارانی بەڕێکردووە و خۆی چووە لە بەریتانیا چاوەڕێی کردوون، بەڵام دواتر کە دەبینێت نەگەیشتوون، چووە سۆراخی کردوون و تەماشای تەرمەکانی کردووە، بەداخەوە مەهاباد و باران لەنێو خنکاوەکاندا بوون. "  بەپێی ئامارێکی دەزگای لووتکە، لە ماوەی حەوت ساڵی رابردوودا ٦٣٣ ھەزار و ٢٧٣ کەس لە ھەرێمی کوردستان و عێراق کۆچیان کردووە و لە رێگەی کۆچبەریشدا ٢٦١ کەس گیانیان لەدەستداوە.