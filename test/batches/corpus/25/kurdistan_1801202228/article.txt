سامان فایەق، بەڕێوەبەری گشتیی کۆمپانیای ساوزكورستان بە رووداوی گوت: "هۆکاری کێشەی کەمیی غاز شێوازی دابەشکردنی غازە لەلایەن کارگەکانی غازەوە کە بەڕێوەبەرایەتیی نەوت و کانزای پارێزگاکان سەرپەرشتی دەکەن".  بەڕێوەبەری گشتیی کۆمپانیای ساوزكورستان دەڵێت، "بەڕێوبەرایەتییەکانی نەوت و کانزاکان چاودێریی چۆنێتیی کارکردن و دابەشکردنی کارگەکان ناکەن و بەشێک لە کارگەکان ئەو بڕەی غازەی دەیاندرێتی دەیفرۆشن بە شوێنە بازرگانییەکان".  عەلی حەمە ساڵح، سەرۆکی لیژنەی وزە و سامانە سرووشتییەکان لە پەرلەمانی کوردستان ئاماژەی بەوەدا: "وەکو چارەسەر پێویستە ئەو رێژەیەی هەیە زیاتر بکرێت و بە وردی دابەش بکرێت و تەنها بشدرێتە خەڵک، چارەسەری دووەمیش ئەوەیە کە رێگە لەو بەفیڕۆچوون و بەقاچاخبردنەوەی بۆ بازرگانی بگیرێت".  یاسین محەممەد، چایچییە و بە رووداوی گوت: "ئێمە رۆژانە ئیش دەکەین بۆ ئیشەکەمان پێویستمان بە بەکارهێنانی غازە، خەڵک دێت و روومان تێدەکات ئەگەر بە غاز ئیش نەکەین دەبێت نەوت بەکاربهێنین ئەویش گرانە و ناتوانین ئیش بکەین ئەگەر غازەکە ئاوها کەم بێت ئیدی ئیشمان هیچ پێناکرێت".  ئیسماعیل ئیبراهیم، پێشمەرگەیە و گوتی: "لە کاژێر ٥ی بەیانییەوە هاتوومەتە ئێرە، لێرە نوێژی بەیانیم کردووە، سێ بتڵم هێناوە بەشکم پڕی بکەم".  فرۆشیارە گەڕۆکەکانی ناو گەڕەکانی شاریش ١٠ رۆژ جارێک دەگەڕێن، لەکاتێکدا پێشتر دوو رۆژ جارێک دەچوونە گەڕەکەکان.  بەرهەمهێنانی غاز لە هەرێمی کوردستان لە پێویستی و خواست زیاترە، پێویستی پارێزگاکان بەم جۆرەیە:  هەولێر ١٣ ئۆتۆمبێلی پێویستە کە دەکاتە ٢٦٠ تۆن  سلێمانی ١١ ئۆتۆمبێلی پێویستە ٢٢٠ تۆن  دهۆک ٧ ئۆتۆمبێلی پێویستە کە دەکاتە ١٤٠ تۆن  لەکاتێکدا رۆژانە رێژەی بەرهەمهێنانی غاز لە کۆرمۆر ١٠٠٠ بۆ ١٠٤٠ تۆنە و رێژەی دابەشکردنیش ٦٢٠ بۆ ٧٠٠ تۆنە. کۆمپانیای ساوزکوردستان کە دابەشکاری سەرەکیی غازە هەر تۆنێک بە ٣٢٥ دۆلار لە دانەغاز دەکڕێت و بە ٣٥٠ دۆلار دەیداتە کارگەکان.