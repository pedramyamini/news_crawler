هونەر حەمید، پەیامنێری رووداو لە گەرمیان رایگەیاند، ئەو پێشمەرگانەی کە شەهیدبوون هەموویان لەنێو ئەو ئۆتۆمبێلەدابوون کە بۆمبەکەی پێدا تەقیوەتەوە. دوای تەقینەوەی بۆمبەکەش، چەکدارانی داعش چوونەتە سەر ئۆتۆمبێلەکە و پێشمەرگەیەک کە بریندارببوو، چەکدارەکان فیشەکیان پێوەناوە و شەهیدیان کردووە.   بەپێی زانیارییەکانی رووداو، ئەوانەی بریندارن، داعش بە نیشانشکێن تەقەی لێکردوون و برینداری کردوون. هاوکات پێشمەرگەیەکی دیکەش بە برینداری لەو ئۆتۆمبێلەدا رزگاری بووە کە کە بۆمبەکەی پێدا تەقیوەتەوە و گەیێندراوەتە نەخۆشخانە. ئەو پێشمەرگەیەش شۆفێری هەمەرەکە بووە.    لەبارەی ناسنامەی شەهیدەکانیش، پەیامنێری رووداو رایگەیاند، سەرجەمیان خەڵکی سنووری قەزای شارەزوورن.   ناوی شەهید و بریندارەکانی پێشمەرگە و شوێنی نیشتەجێبوونیان:   ئیبراهیم بارام - عەربەت    ئیسماعیل محەممەد - سەیدسادق    ئاراس سەمین - سەیدسادق    ئەمین حوسێن: زەڕایەن    نەبەرد سەعید - عەربەت    بریندارەکان:     هێمن رۆستەم محەممەد - سەیدسادق    جەمال کەریم محەممەد - هەڵەبجەی تازە     عەتا عەلی - سەیدسادق    عومەر تۆفیق - کەلار      عەفان خالید حەمە عەلی - خورماڵ  ئەو هەمەرەی پێشمەرگە کە بۆمبی چێندراو پێیدا تەقیوەتەوە. وێنە: هونەر حەمید - رووداو  داعش لە ماوەکانی رابردوودا زیاتر لە سێ جار لەو سنوورە هێرشیکردووەتە سەر پێشمەرگە. هێرشەکانیش بەجۆرێکن سەرەتا تەقە لە سەنگەرەکانی پێشمەرگە دەکەن و هەر لە نزیکی شوێنەکەش بۆمبی چێندراو دادەنێن.  مەحموود سەنگاوی، فەرماندەی میحوەری گەرمەسێری پێشمەرگە بە تۆڕی میدیایی رووداوی راگەیاند، هۆکاری هێرشەکە "کەمتەرخەمیی ئێمەیە. مانگێکە ئاگادارمان کردوونەتەوە کە هێرش دەکرێتە سەریان. "    ئەو گوتیشی، سەنگەری بەهێز زامنی پاراستنی پێشمەرگەکانە و باسی فەرماندەیەکی پێشمەرگەی کرد کە سەنگەرەکانی بەهێزکردووە و گوتی، "با داعش بتوانن لەلای جەلیلی مام فایەق بتوانن کەسێک بکوژن. سەنگەرەکانی بەهێزکردووە و لە ئەنجامدا دووژمن ناتوانێت تەقەیان لێ بکات. "