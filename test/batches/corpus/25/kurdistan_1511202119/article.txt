دانیشتووانی سەقز دەڵێن؛ تەنیا هەلی کار بۆ خەڵک، کردنەوەی دووکان و فرۆشیارییە، ئەویش بەهۆی بەرزونزمیی نرخی دۆلارەوە، لە سێ ساڵی رابردوودا، نەیتوانیوە ئەو جۆرەی کە پێویستە کێشە ئابوورییەکانی خەڵک چارەسەر بکات. بەشێکی زۆری دانیشتووانی سەقز گلەیی لە نەبوونی کارگە و یەکەی بەرهەمهێنان لەو شارە دەکەن و دەڵێن؛ نەبوونی هەلی کاری گونجاو وایکردووە گەنجەکانیان یان روو لە کۆڵبەری بکەن، یان بچنە شارەکانی دیکەی ئێران بۆ کرێکاری.   محەممەد عەبدی، کرێکارە و دەڵێت، لە کاژێر شەشی بەیانییەوە تاوەکو کاژێر ١٢ چاوەڕێی کار دەکات، بەڵام هیچ کارێکی دەست ناکەوێت.  کرێکارێکی دیکە بە ناوی نەجمە ئەحمەدی دەڵێت، هەموو رۆژێک تاوەکو کاژێر ١١ چاوەڕێی کار دەکات، بەڵام هیچ کارێکی دەستناکەوێت و لە مانگێک یان هەفتەیەک یەکجار دەتوانێت کرێکاری بکات.  زۆربەی دانیشتووانی سەقز، بەهۆی نەبوونی هەلی کاری گونجاو، لە بازاڕەکاندا دووکانێکیان کردووەتەوە و خەریکی فرۆشیارین. بەڵام لە سێ ساڵی رابردوودا، فرۆشیاریش بەهۆی بەرزونزمی نرخی دۆلار و پشێوی بازاڕەوە، نەیتوانیوە ئەو جۆرەی کە پێویستە کێشە ئابوورییەکانییان چارەسەر بکات.  شوانە سابیت، فرۆشیار دەڵێت، دووکانێکی زۆر هەیە، بەڵام کەلوپەلیان نییە، ئەوەش بەهۆی دابەزینی بەهای تمەنەوەیە.  دانیشتووانی سەقز، زۆرترین گلەییان لە نەبوونی کارگە و یەکەی بەرهەمهێنانە لەو شارە کە تا ئێستا گەنجانی شارەکەی بۆ دەستخستنی کارێکی گونجاو، تووشی کێشە کردووە.   ناوەندی ئاماری ئێران، رێژەی بێکاری لەو وڵاتەی بە ٨ % تۆمار کردووە و بەپێی دوایین راپۆرتەکانی ئەو ناوەندە، پارێزگاکانی رۆژهەڵاتی کوردستان، بەردەوام لە پلەکانی یەکەم تا دەیەمی بێکارترین پارێزگاکانی ئێراندا بوون. رێژەیەیەک کە هیچ هەوڵێک بۆ چارەسەرکردنی نەدراوە.  گوشارە ئابوورییەکانی ئێران و رۆژهەڵاتی کوردستان، رۆژبەڕۆژ زیاتر لەسەر شانی خەڵک قورس دەبن، نەبوونی هەلی کاریش ئەو قورسییەی زیاتر کردووە.