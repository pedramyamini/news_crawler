عەباس ئەکرەم، گوتەبێژی وەزارەتی خوێندنی باڵای حکومەتی هەرێمی کوردستان بە تۆڕی میدیایی رووداوی راگەیاند، "هەموو ساڵێک زانکۆ و پەیمانگە ناحکومییەکان درەنگتر خوێندکاران وەردەگرن و ئەوان سیستەمەکەیان وایە. "  لەبارەی ئەوەی کە ئەو زانکۆ و پەیمانگە ناحکومییانە لە خوێندن دوادەکەون و ئەگەر کار بکاتە سەر پرۆگرامی خوێندنەکەیان وەزارەتی خوێندنی باڵا چ رێکارێک دەگرێتە بەر و چ رێنوێنییەکی بۆیان دەبێت گوتەبێژی وەزارەتی خوێندنی باڵا گوتی، "ئێستا هیچ لێدوانێکمان لەو بارەیەوە نییە. "  سەرهەنگ عەبدوڵڵا، خوێندنکاری دەرچووی پۆلی ١٢ کە لە پەیمانگەیەکی ناحکومی ناوی تۆمار کردووە بە رادیۆی رووداوی گوت: "لە مانگی ٩ وە ناومان تۆمار کردووە و هێشتا ناومان نەهاتووەتەوە. خوێندکارێکی زۆر لە چاوەڕوانیدان و لە زیانداین. دەبێت وەزارەتی خوێندنی باڵا خەمێکمان لێ بخوات. هۆکاری دواکەوتنی هاتنەوەی ناوەکانمان ئەوەیە کە زانکۆی ناحکومی هەیە تازە دروستکراوە و لە کاتی خۆیدا فریا نەکەوتووە بکرێتەوە، ئێستا دەیانەوێت ئەو زانکۆیە فۆڕم دابەش بکات و خوێندکار وەربگرێت، ئینجا ناوەکان رابگەیێنرێن. "  رۆژی ٢٠٢١/١٠/٢٥ وەزارەتى خوێندنى باڵا و توێژینەوەى زانستى رایگەیاند، بۆ ساڵى خوێندنى ٢٠٢١ - ٢٠٢٢ رێژەى ١٠٠ % کورسیی خوێندنى بۆ دەرچووانى دوانزەى ئامادەیى دابین کردووە کە لە ئەنجامدا ٨٢ % ی دەرچووان لە زانكۆ و پەیمانگەکان وەرگیراون.  بەپێی ئاماری وەزارەتى خوێندنى باڵا و توێژینەوەى زانستى، کۆى گشتیى وەرگیراوان بە سیسته‌مە جیاوازەکان بریتییە لە ٤٣ هەزار و ٢٧٧ دەرچوو. ئەمە جگە لە چوار هەزار و ٦٧ کورسی کە بە بەتاڵى ماونەتەوە.