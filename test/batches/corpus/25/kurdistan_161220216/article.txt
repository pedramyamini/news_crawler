رۆژی ١٦ - ١٢ - ٢٠٢١ بەڕێوەبەرایەتیی کەشناسی و بوومەلەرزەزانی هەرێمی کوردستان لە راگەیێنراوێکدا پێشبینی بۆ بارانبارین راگەیاند و بەپێی راگەیێنراوەکە لە ئەمڕۆوە بارانبارین دەستپێدەکات و چەند رۆژێک بەردەوام دەبێت.  لە پارێزگای هەولێر بە لێزمە باران دەبارێت  بەپێی پێشبینییەکانی بەڕێوەبەرایەتیی کەشناسی و بوومەلەرزەزانی هەرێمی کوردستان رۆژی پێنجشەممە لە هەولێر ئاسمان لە نیمچە هەورەوە دەگۆڕێت بۆ هەوری تەواو لەگەڵ دەستپێکردنی باران لە کاتەکانی ئێوارەدا لە ناوچە شاخاوییەکان و پاشان لە تەواوی سنووری پارێزگاکە.   خێرایی با لەنیوان ٥ بۆ ١٥ کیلۆمەتر دەبێت لە کاژێرێکدا و مەودای بینین لە نێوان ٨ بۆ ٩ کیلۆمەتر دەبێت. هەروەها نزمترین پلەی گەرمای تۆمارکراو ١١ پلە و بەرزترین ١٩ پلە دەبێت.  سەبارەت بە کەشوهەوای رۆژی هەینیش، ئاسمان هەور و باراناوی دەبێت و هەندێک کات لێزمە باران دەبێت، لە ناوچە شاخاوییە سنوورییەکان بەفر دەبارێت و خێرایی با لەنێوان ١٠ بۆ ٢٠ کیلۆمەتر دەبێت و مەودای بینین لەنێوان ٧ بۆ ٩ کیلۆمەتر دەبێت.  هەروەها رۆژی هەینی نزمترین پلەی گەرمای پێشبینیکراو ٩ پلە و بەرزترین پلەی گەرماش ١٧ پلە دەبێت.  لە سلێمانی بەفر و باران دەبارێت  هەر بەپێی پێشبینییەکانی بەڕێوەبەرایەتیی کەشناسی و بوومەلەرزەزانی هەرێمی کوردستان رۆژی پێنجشەممە ئاسمان لە نیمچە هەورەوە دەگۆڕێت بۆ هەوری تەواو، لەگەڵ دەستپێکردنی باران لە کاتەکانی ئێوارەدا لە ناوچە شاخاوییەکان و پاشان لە تەواوی سنووری پارێزگاکە.   بەپێی پێشبینییەکان بێت خێرایی با ٥ بۆ ١٠ کیلۆمەتر دەبێت لە کاژێرێکدا و مەودای بینین ٨ بۆ ٩ کیلۆمەتر دەبێت و نزمترین پلەی گەرمای تۆمارکراو ٧ پلە و بەرزترین پلەی گەرماش ١٨ پلە دەبێت.  بۆ رۆژی هەینی ١٧ - ١٢ - ٢٠٢١ ئاسمان هەور و باراناوی دەبێت هەندێک کات لێزمەباران دەبێت لە ناوچە شاخاوییە سنوورییەکان بەفر دەبارێت. خێرایی با لەنێوان ٥ بۆ ١٥ کیلۆمەتر دەبێت لە کاژێرێکدا. هەروەها مەودای بینین ٨ بۆ ٩ کیلۆمەتر دەبێت و نزمترین پلەی گەرما ٧ و بەرزترین ١٦ پلە دەبێت.  لە دهۆک لە دوای نیوەڕۆوە بارانبارین دەستپێدەکات  لە پارێزگای دهۆک ئاسمان نیمچە هەورە و دەگۆڕێت بۆ هەوری تەواو لەگەڵ دەستپێکردنی باران لە کاتەکانی دوای نیوەڕۆ و لە کاتەکانی ئێوارەدا لە تەواوی سنووری پارێزگاکە. نزمترین پلە ١٣ و بەرزترین پلەش ١٩ پلە دەبێت.  بۆ رۆژی هەینی ئاسمان هەور و باراناوی دەبێت و هەندێک کات لێزمە باران دەبێت، لە ناوچە شاخاوییە سنوورییەکان بەفر دەبارێت.   لە کەرکووک ئاسمان هەور و باراناوی دەبێت  بەڕێوەبەرایەتیی کەشناسی و بوومەلەرزەزانی هەرێمی کوردستان رایدەگەیێنێت کە لە سنووری پارێزگای کەرکووک ئاسمان لە نیمچە هەورەوە دەگۆڕێت بۆ هەوری تەواو لەگەڵ دەستپێکردنی باران لە کاتەکانی ئێوارەدا و پاشان لە تەواوی ناوچە سنوورییەکانی پارێزگاکە. هەروەها نزمترین پلەی گەرمای تۆمارکراو ١٢ و بەرزترین ٢٠ پلە دەبێت.  بۆ رۆژی هەینیش ئاسمان هەور و باراناوی دەبێت بە درێژایی کاتەکان و هەنێک کاتیش بارانی مامناوەند و هەنێک کات بارانی بە لێزمە دەبارێت.   بەفر و باران هەڵەبجەش دەگرێتەوە  لە سنووری پارێزگای هەڵەبجە ئەمڕۆ ئاسمان لە نیمچە هەورەوە بۆ هەوری تەواو دەگۆڕێت و لەگەڵ دەستپێکردنی باران لە کاتەکانی ئێوارەدا لە ناوچە شاخاوییەکان و پاشان لە تەواوی سنووری پارێزگاکە. نزمترین پلەی گەرمای تۆمارکراویش ٦ پلە و بەرزترین پلەش ١٧ دەبێت.  بۆ رۆژی هەینی ئاسمان هەور و باراناوی دەبێت و هەندێک کات لێزمە باران دەبێت لە ناوچە شاخاوییە سنوورییەکان بەفر دەبارێت. نزمترین پلەی گەرمای تۆمارکراویش ٨ پلە و بەرزترین پلەش ١٥ دەبێت.  پێشبینییەکانی کەشناسی دەریدەخەن، لەو شەپۆلەدا لەنێو شارەکان زیاتر لە ٣٠ ـی ملیمەتر باران دەبارێت و لە ناوچە شاخاوییەکانیش زیاتر لە ٥٠ ملیم. فازڵ ئیبراهیم، بەڕێوەبەری کەشناسی و بوومەلەرزەزانیی هەرێمی کوردستان دەڵێت، "پێشبینی دەکەین ئەم بارانبارینە دڵەڕاوكێی جووتیاران سەبارەت بە پەڵە بڕەوێنێتەوە. "