میخایێل بۆگدانۆڤ، جێگری وەزیری دەرەوەی رووسیا کە نوێنەری تایبەتی ڤیلادیمیر پووتینە، دوێنێ سەردانی بەغدای کرد و بڕیارە ئەمڕۆ کاژێر ١١: ٠٠ بگاتە هەولێر.  میخایێل بۆگدانۆڤ رۆژی دووشەممە بە میدیای رووسیای راگەیاندبوو، "سبەی لە بەغدا دەبم و پاشان دەچمە هەولێر. "  بۆگدانۆڤ، وەکو نوێنەری تایبەتی سەرۆکی رووسیا رۆژی دووشەممە سەردانی تارانی پایتەختی ئێرانی کرد. میدیای ئێرانیش رایگەیاندبوو، کە شاندێکی رووسی بۆ تاوتوێکردنی بارودۆخی سووریا سەردانی تاران دەکات.  رۆژی ٧ - ١٠ - ٢٠١٩، سێرگی لاڤرۆڤ، وەزیری دەرەوەی رووسیا دوای سەردانی بۆ بەغدا بە یاوەری شاندێک گەیشتە هەولێر و لە فڕۆکەخانەی نێودەوڵەتیی هەولێر لەلایەن مەسرور بارزانی، سەرۆکوەزیرانی هەرێمی کوردستان پێشوازی لێکرا.  لە سەردانەکەیدا بۆ هەولێر، لاڤرۆڤ لەگەڵ هەریەک لە سەرۆک بارزانی، نێچیرڤان بارزانیی سەرۆکی هەرێمی کوردستان و مەسرور بارزانی سەرۆکوەزیرانی هەرێمی کوردستان کۆبووەوە.  سەبارەت بە کۆبوونەوەکە، بارەگای بارزانیی لە راگەیێندراوێکدا رایگەیاند، "سەرۆك بارزانی نیگەرانییەكانی خۆی لەمەڕ ئاییندەی گەلی كورد لە سووریا بە وەزیری دەرەوەی رووسیا راگەیاند و داوایشیكرد رووسیا رۆڵی خۆی ببینێت لەوەی لە ئەگەری هەر رووداو و گۆڕانكارییەك رێگە لە قووڵتربوونی ئێش و ئازارەكانی گەلی كورد لە سووریا بگیرێت".