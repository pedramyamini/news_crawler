بیلال محەممەد، نوێنەری خوێندکارانی خۆپێشاندەر لە گەرمیان بە رادیۆی رووداوی گوت: "داواکاریی سەرەکیی ئێمە دەرماڵەیە. ئەو بەڵێنانەی لەلایەن ئەنجوومەنی وەزیرانەوە پێمان دراون کە بڕێک پارە وەک پاڵپشتیی دارایی بۆ خوێندکاران خەرج دەکرێت لە بەرچاومان روون نین و روونکردنەوەی زیاتریان نەداوە کە ئاخۆ بۆ پارالێلیش دەبێت یان نا. "  رۆژی سێشەممە ٢٠٢١/١٢/٠٧ وەزارەتی خوێندنی باڵا و توێژینەوەی زانستیی هەرێمی کوردستان رایگەیاند کە مانگانە حەوت ملیار و ٢٥٠ ملیۆن دینار بۆ پاڵپشتیی خوێندکاران و چارەسەری گرفتی بەشە ناوخۆییەکان و دابینکردنی خزمەتگوزاری تەرخان دەکرێت.  د. توانا نەجەف، بەڕێوەبەری گشتیی دیوانی وەزارەتی خوێندنی باڵا بە رادیۆی رووداوی راگەیاند: "ئەو بڕە پارەیەی کە ئەنجوومەنی وەزیران تەرخانی کردووە و وەزیری خوێندنی باڵا جەختی لێ کردووەتەوە بۆ دەرماڵەی خوێندکاران بووە. ئەگەر سەیری بڕیارەکە بکەیت، نووسراوە پاڵپشتیی دارایی. دەی ئێمەیش پاڵپشتیی دارایی وەک دەرماڵە دەیاندەینێ. "  د. توانا نەجەف ئاماژەی بەوە دا، ئێمە لە وەزارەتی خوێندنی باڵا هەر بڕە پارەیەک خەرج بکەین یان هەر بڕە پارەیەک لە ئەنجوومەنی وەزیران خەرج بکرێت، دەبێت رێنوێنییەکی دارایی پاڵپشتیی بکات، ئەگەر ئەوە نەبێت ناتوانین خەرجی بکەین.   ئەو پاڵپشتییە داراییەی خوێندکاران بە رێنوێنیی ژمارە ٥١ ـی ساڵی ٢٠٠٨ خەرج کراوە.   بەڕێوەبەری گشتیی دیوانی وەزارەتی خوێندنی باڵا گوتی، "ئێستا لەگەڵ وەزارەتی داراییدا لەسەر هێڵین، نازانین کە ئاخۆ ئێمە لەسەر ئەو رێنوێنییە بڕۆین یان وەزارەتی دارایی رێنوێنییەکی نوێی بۆ دەردەکات. "  د. توانا نەجەف لەو بارەیەوە گوتی: "خەریکین شێوازی خەرجکردنەکەی بزانین. هێشتا رێنوێنیی دارایی لەبارەی چۆنێتیی جێبەجێکردنی بڕیارەکەی سەرۆکایەتیی ئەنجوومەنی وەزیران دەرنەچووە و نازانین کێ دەگرێتەوە و هەر خوێندکارێک چەندی دەدرێتێ. بە دڵنیاییەوە بەدواداچوون دەکەین بۆ ئەوەی بڕیارێک دەربکرێت کە لە بەرژەوەندیی خوێندکاراندا بێت. "  دەرماڵەی خوێندکاران تاوەکو پێش ساڵی ٢٠١٤ دراوە، پاشان بە فەرمانێکی ئەنجوومەنی وەزیران بەهۆی ئەو بارودۆخە داراییەی لە هەرێمی کوردستان هەبووە، ئەو دەرماڵەیە وەستا.  ئەم بڕیارەی ئەنجوومەنی وەزیرانی هەرێمی کوردستان کە بۆ ساڵی خوێندنی ٢٠٢١ - ٢٠٢٢ ە لەلایەن وەزارەتی دارایی و ئابوورییەوە لە ٢٠٢٢/٠١/٠١ جێبەجێ دەکرێت. ئەو بڕە پارەی کە لە بودجە بۆ پاڵپشتیکردنی خوێندکاران دابینکراوە حەوت ملیار و ٢٥٠ ملیۆن دینارە.  ئەمڕۆش لە نووسراوێکدا وەزارەتی خوێندنی باڵا داوای لە سەرجەم زانکۆکانى هەرێمی کوردستان کرد، تاوەکو رۆژى سێشەممە ١٤ - ١٢ - ٢٠٢١ ئامارى وردبینیکراوى سەرجەم قۆناخەکانى خوێندنى خوێندکاران و قوتابیانى ناوەوە و دەرەوەى شارەکان بە جیا کە بە زانکۆلاین وەرگیراون بنێرن.