کامەران گەنجێکی ٢١ ساڵەی سەیدسادقە، لێرە کرێکار بووە، ئەو دیمەنەکانی ژیانی یەک مانگەی کۆچبەریم پێشاندەدات، وێنەی دەربڕی ئەوەن لەم ماوە کەمە چ زەحمەتییەکی بینیوە.  کامەران عەزیز، کۆچبەری گەڕاوە دەڵێت، " ١٥ جار هەوڵمداوە بپەڕمەوە بۆ سنوورەکانی پۆڵەندا، نەمتوانیوە و سوودی نەبووە، وێنەی پێیەکانم هەن چی لێهاتووە بەهۆی رۆیشتن، وەک ئەوە وابێ لێرە بۆ ئەمریکا بە پێ رۆیشتبم".  بەساڵاچوو، ژن و منداڵیش لە نێو کۆچبەرە گەڕاوەکان بوون، لەنێویاندا دوو خێزانی خەڵکی شنگال هەبوون کە پێستی دەستی منداڵەکانیان بەهۆی بەفر و سەرما هەڵوەری بوو.  مەلەک حەسەن، کۆچبەرێکی گەڕاوە دەڵێت، "دەستی من بەهۆی بەفر و سەرماوە هەمووی بووە بە قۆپک (بلۆق)، لەوێ هیچ چارەسەرێک نییە و نەماندەتوانی بچینە لای پزیشکی پسپۆر".  حەسەن حوسێن، کۆچبەرێکی دیکەیە و دەڵێت، "تەنیا دوو شەو نەبێ، بە بەردەوامیی جلێکی کوردیم لەبەربووە، لەسەر سنووریش هێزەکانی بێلاڕووس زۆر زاڵم بوون، لە سەرەی نان لە کوردیان دەدا، بۆ تۆزێک نان دەیانخستیتە سەر چۆک".  زۆربەیان بەهیوای بەدەستهێنانی ژیانێکی باشتر، ئەوەی هەیان بوو لە رێگەی کۆچ و حەقی قاچاخچییەکانیان خەرجکردووە.  حکومەتی هەرێمی کوردستان لە رێگەی نوێنەرایەتییەکانی لە ئەوروپا و وەزارەتی دەرەوەی عێراق تا ئێستا زیاتر لە هەزار و حەفتا کۆچبەری گەڕاندووەتەوە.  هەڵگورد ساڵەیی، راوێژکار لە فەرمانگەی پەیوەندییەکانی دەرەوەی هەرێمی کوردستان دەڵێت، "دوای ئەم گەشتانەش، گەشتی دیکە بەڕێوەیە، چاوەڕێ دەکەین گەشتی داهاتوو زیاتر لە ٤٠٠ کەس بگەڕێتەوە، لەو ١٥ بۆ ١٦ کاژێرەی لەبەردەستمانە".