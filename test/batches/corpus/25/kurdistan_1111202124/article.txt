هۆشەنگ ئەیوبی تەمەن ٣٢ ساڵی خەڵکی هەولێر کە هاوژینی ئەو ژنە خنکاوەیە، رۆژی پێنجشەممە ١١ - ١١ - ٢٠٢١ لە ئیزمیرەوە چیرۆکی وەرگەڕانی بەلەمەکە و گیانلەدەستدانی خێزانەکەی بۆ تۆڕی میدیایی رووداو باسکرد و گوتی، "رووداوەکە کاژێر ٢: ٣٠ی بەرەبەیانی رۆژی پێنجشەممە ١١ - ١١ - ٢٠٢١ روویدا؛ سەرەتا ئێمە کاژێر ٠٢: ٠٠ بە بەلەمێک لە ئیزمیر دەرچووین کە ١٢ کەسی تێدابوو و هەموومان کورد بووین: کوردی رۆژهەڵاتی کوردستان، باشووری کوردستان و رۆژئاوای کوردستان؛ دەرچووین بۆئەوەی بگەینە لای یەختێک لە ناوچەی دیدەم، بەڵام هەر چەند مەترێکی کەم بەلەمەکە رۆیشت و بەهۆی ئەوەی ماتۆڕەکەی خراپ بوو، یەکسەر وەرگەڕا؛ کچەکەم لە باوەشدا بوو؛ چەند جارێک بانگی هاوژینەکەم کرد و گوتی باشم. ئێمە رزگارمان بوو، بەڵام دوایی هاوژینەکەم نەبینی و زانیم لە ئاوەکەدا خنکاوە".  هۆشەنگ بە قوڕگی پڕ لە گریان و هاوارەوە زوو زوو ناوی "دیلان"ی هاوژینی دەهێنا و دەیگوت، "لەدەستم چوو، رۆیشت؛ ئەم کارەساتە گەورە چییە بەسەرمدا هات، خودایە"، چەند جارێکیش لەو تەلەفۆنەی قسەی دەکرد ناوی لیای کچی دەبرد کە بە گوتەی ئەو نەخۆشیی تالاسیمیای هەیە و رۆیشتنی ئەو خێزانە بۆ گەیشتنە ئەوروپا بۆ چارەسەرکردنی نەخۆشیی لیا بووە، وەکو ئاماژەی بۆ دەکرد.  هۆشەنگ گوتیشی، "هەر ئەمڕۆ تەرمی هاوژینەکەم دۆزییەوە؛ کاپتنی یەختەکەش دوای ئەوەی زانیی هاوژینەکەم گیانی لەدەستداوە، هەڵات".  هۆشەنگ یوسف کە لەگەڵ دیلان یوسفی هاوژینی پێنج ساڵ لەمەبەر ژیانی هاوژینییان پێکهێنابوو، گوتی "داواکارم حکومەتی هەرێمی کوردستان شتێکم بۆ بکات، بۆئەوەی تەرمی هاوژینەکەم بگەڕێنینەوە. لە بەیانییەوە تاوەکو ئێستا کەس لێی نەپرسیومەتەوە".