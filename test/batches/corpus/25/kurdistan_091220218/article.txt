رەزا نایف، بەڕێوەبەری تۆڕی پاراستنی کۆمەڵایەتیی دهۆک بە رادیۆی رووداوی راگەیاند، "ئێستا لە ئەنجوومەنی وەزیران رەزامەندی دراوە دوای پێداچوونەوەی ئەو ٧٠٠٠ ناوە، مانگانە هاوکارییەکەیان بۆ خەرج بکرێت. دوای ئەوەش ناونووسینی نوێ دەست پێدەکات".  بەڕێوەبەری تۆڕی پاراستنی کۆمەڵایەتیی دهۆک روونیکردەوە، ئەوان لە ساڵی ٢٠١٣ وە تاوەکو ٢٠١٥ دەستیان بە تۆمارکردنی ناوی خاوەن پێداویستییە تایبەتەکان کردووە و لەو ماوەیەدا ٧٠٠٠ یان تۆمارکردووە و بۆ وەزارەتی داراییان ناردووە، بەڵام بەهۆی قەیرانی دارایی و شەڕی داعشەوە لە وەزارەتی دارایی رەزامەندیی لەسەر نەدراوە.  ساڵی ٢٠١٦ لیژنەیەکی پێداچوونەوە بۆ ئەو خاوەن پێداویستییە تایبەتانە پێکهێندرا کە مووچە وەردەگرن بۆئەوەی بزانرێت کامیان شایانن و کامیان شایان نین. لەو پێداچوونەوەیەدا رێژەی کەمئەندامی کە هاوکاریی مانگانەی بدرێتی لە ٤٠ % ـەوە بۆ ٥٥ % زیادکرا. ئەو کەسانەی لە ٥٥ % کەمتر بوون هاوکارییەکە وەرناگرن.  بەڕێوەبەری تۆڕی پاراستنی کۆمەڵایەتیی دهۆک ئەوەشی خستووەتەڕوو، "لە ساڵی ٢٠١٦ بۆ ٢٠١٨ ئەو کارە بەردەوام بوو، نزیکەی ٣٥٠٠ کەس رێژەکەیان ٥٥ % کەمتر بوو، لە هاوکارییەکە بێبەش دەبن. بۆ کەسانی نابیناش لە رێژەی ٦٥ % ـەوە مووچە وەردەگرن. کەسانی بیرکۆڵی رێژەی ٥٠ % یان بۆ دیاریکراوە".  خابوور محەممەد عەلی، سەرۆکی کۆمەڵەی نابینایانی دهۆک گوتی، "دانانی ئەو رێژانە زۆر ورد نین، چونکە بۆ کەسی نابینا ٦٥ % دیاریکراوە. کەسمان هەیە ١٠٠ % نابینایە، کەچی کەمتر لە ٦٥ % ـی بۆ نووسراوە، لە کاتێکدا کەسانێک هەن ساغن و مووچەی کەمئەندامی وەردەگرن".  سەرۆکی کۆمەڵەی نابینایانی دهۆک باسی لەوە کرد، ژمارەیەکی زۆر نابینا لە ساڵی ٢٠١٣ وە ناویان تۆمارکردووە و چاوەڕێن ناویان بێتەوە تاوەکو مووچە وەربگرن.  خابوور محەممەد عەلی گوتیشی، "داوا دەکەین ئەو مووچەیە بکرێتە بڕە پارەیەکی باش کە نزیکەی ٤٠٠ هەزار دینار بێت، تاوەکو کەمئەندامان بتوانن ژیانی خۆیانی پێ بەڕێوەببەن".