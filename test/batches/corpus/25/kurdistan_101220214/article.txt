ئەمڕۆ هەینی ١٠ - ١٢ - ٢٠٢١، عەمید عومەر عەلی، بەڕێوەبەری هاتووچۆی چەمچەماڵ بە تۆڕی میدیایی رووداوی راگەیاند، ئۆتۆمبێلێک لە جۆری کیا سپۆرتاج لە گوندی دارەقوتە لە سنووری شارۆچکەی ئاخجەلەر وەرگەڕاوە، بەهۆیەوە هاونیشتمانییەک گیانی لەدەستداوە و چوار کەسی دیکەش برینداربوون.  عومەر عەلی گوتی، هۆکاری رووداوەکە پابەندنەبوونی شۆفێرەکە بووە بە رێنوێنییەکانی هاتووچۆوە و ئاماژەی بەوەشکرد کە، "راستە رێگەوبانەکان هەموویان باش نین، بەڵام رێگەیەک کە چاڵوچۆڵی تێدابوو یان تابلۆی لێ نەبوو، ناکرێت شۆفێر بێ ئاگا بێت و بە خێراییەکی زۆر لێبخوڕێت".  هەر ئەمڕۆ فازڵ حاجی، گوتەبێژی هاتووچۆی هەولێر رایگەیاند، کاژێر ٠١: ٣٠ی بەرەبەیانی ئەمڕۆ هەینی لەسەر رێگەی هەولێر - کۆیە و لە نزیک دووڕیانی زیارەت پێکدادانێکی روووبەڕوو لەنێوان پیکابێکی تاک و نیسان تیدایەک روویدا، لە ئەنجامدا کەسێک گیانی لەدەستدا و سێ کەسی دیکەش برینداربوون.  بە گوتەی فازڵ حاجی، "بەپێی لێکۆڵینەوەکان، هۆکاری رووداوەکە پیکابەکە بووە، چونکە لە پێچدا بەهۆی تیژڕۆییەوە کۆنتڕۆڵی لەدەستداوە و چووەتە سایدەکەی دیکەی شەقام و لە نیسان تیداکەی داوە".  لە ١٠ مانگی سەرەتای ساڵی ٢٠٢١ دا ٣ هەزار و ٥٠٩ رووداوی هاتووچۆ لە هەرێمی کوردستان روویانداوە؛ لە ئەنجامدا ٥٣٠ کەس گیانیان لەدەستداوە و ٦ هەزار و ٢٦ کەسیش برینداربوون.