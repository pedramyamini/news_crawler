ئەمڕۆ چوارشەممە ١.١٢.٢٠٢١ سەعدی ئەحمەد پیرە، ئەندامی مەکتەبی سیاسیی یەکێتیی نیشتمانیی کوردستان بە تۆڕی میدیایی رووداوی راگەیاند، پارتی و یەکێتی بۆ کۆبوونەوەیان لە ئاستی باڵا، چاوەڕێی راگەیاندنی ئەنجامی کۆتایی هەڵبژاردنی پەرلەمانی عێراق بوون، دوێنێش کە کۆمیسیۆن ئەنجامی کۆتایی راگەیاند، چاوەڕێین لەم رۆژانەدا کۆبوونەوەکە بکرێت.  سەعدی پیرە گوتی، "بۆ سەنگی هەرێمی کوردستان، گرنگە کە لە بەغدا یەک تیم و یەکدەنگ بێت، بۆیە یەکێتی ئامانجییەتی یەک تیمی هاوبەش لە هەموو لایەنەکان دروستبکرێت بۆ ئەوەی لەبارەی حکومەتی داهاتووی عێراقەوە دانوستاندن بکەن".  لەبارەی بڕیاری گۆڕانکاریی نێوخۆیی یەکێتیشەوە، سەعدی پیرە گوتی، "بڕیاری گۆڕانکاریی دراوە، بەڵام ئەوەی تائێستا باسکراوە، تەنیا دەنگۆیە و نەبووەتە بڕیار".  قسەکانی سەعدی پیرە لە کاتێکدایە کە دوێنی کۆمیسیۆنی باڵای هەڵبژاردنەکان دوایین ئەنجامی هەڵبژاردنی راگەیاند و تێیدا بەراورد بە ئەنجامە بەراییەکان دوو کورسیی پارتی درا بووە یەکێتی.  دوای بڵاوکردنەوەی ئەنجامی کۆتایی هەڵبژاردنەکان، مەحموود محەممەد، گوتەبێژی پارتی دیموکراتی کوردستان لە راگەیێندراوێکدا ئاماژەی بەوەدا، "دوو کورسی کە مافی یاسایی دوو بەربژێری پارتیمان بوون لە پارێزگاکانی ھەولێر و نەینەوا بەتاڵان بردراون، بۆیە لەدوای ئەنجامدانی کۆبوونەوەی مەکتەبی سیاسی ھەڵوێستی پارتیمان لەبارەی ئەم کارە ناڕەوایە رادەگەیەنین".  هەروەها میدیای یەکێتیی نیشتمانیی کوردستان لە زاری ئەمین بابەشێخ، گوتەبێژی حیزبەکەیانەوە رایانگەیاند، "دوو كورسییەكەی پارێزگای نەینەوا (بازنەی دوو)، و پارێزگای هەولێر (بازنەی سێی) مافی رەوای یەكێتیی نیشتیمانیی كوردستانن، كە ھەر مافی كوردە لە چوارچێوەی كورسییەكانی كوردە لە ئەنجوومەنی نوێنەرانی عێراق".