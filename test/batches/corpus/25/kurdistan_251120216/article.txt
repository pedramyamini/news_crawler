نێچیرڤان بارزانی، سەرۆکی هەرێمی کوردستان، له رۆژی جیهانیی نەهێشتنی تووندوتیژی دژی ئافرەتاندا، پەیامێکی بڵاوکردەوە و لە هەژماری خۆی لە تویتەر نووسیویەتی: "هه‌موو جۆره تووندوتيژى و گێچه‌ڵ و پێشێلكارييه‌ك له هه‌ر كات و شوێن و له هه‌ر ئاستێكدا بێت به‌رامبه‌ر به ژنان ره‌تده‌كه‌ينه‌وه و دژى ده‌وه‌ستينه‌وە.  سەرۆکی هەرێمی کوردستان لە تویتەکەیدا هەروەها نووسیویەتی: "وه‌ك هه‌ميشه پابه‌ندين به پشتيوانيكردن و پاراستنى مافه‌كانى ئافره‌تان".  ٢٥ی تشرینی دووەم، لە ساڵی ١٩٩٩ ـەوە بە رۆژی جیهانیی نەهێشتنی تووندوتیژی دژی ژنان دانراوە. لەم رۆژەدا لە چەندین وڵات ژمارەیەک چالاکی بۆ بڵاوکردنەوەی هۆشیاری لە بارەی تووندوتیژی دژی ژنان دەکرێن، لە بەشێک لە وڵاتانیش بۆ داکۆکیکردن لە پاراستنی ژنان، خۆپیشاندان دەکرێن.   لە کوردستانیش ساڵانە چەندین کۆڕ و سەمینار بەم بۆنەیەوە رێکدەخرێن، بەڵام ئامارەکان دەریدەخەن کە رەوشی ئافرەتان لە کوردستان باش نییە و هێشتا تووندوتیژیان بەرامبەر دەکرێت.  بەپێی ئاماری بەڕێوەبەرایەتیی بەرەنگاربوونەوەی تووندوتیژی دژی ئافرەتان لە هەرێمی کوردستان، ئاماری سەرجەم جۆرەکانی توندوتیژی دژی ئافرەتان (کوشتن، خۆکوشتن، خۆسووتاندن، سکاڵا و دەستدرێژی سێکسی)  لە نیوەی یەکەمی ئەمساڵدا بەراورد بە نیوەی یەکەمی ساڵی رابردوو زیادیانکردووە، بۆ نموونە؛  لە نیوەی یەکەمی ئەمساڵدا ٦ ژن کوژراون، بەڵام لە نیوەی یەکەمی ساڵی رابردوودا ٣ ژن کوژرابوون.  لە نیوەی یەکەمی ئەمساڵدا  ١٦ ژن خۆیان کوشتووە، بەڵام لە نیوەی یەکەمی ساڵی رابردوودا  ١٣ ژن خۆیان کوشتووە.  لە نیوەی یەکەمی ئەمساڵدا  ٤٣ ژن خۆیان سووتاندووە، بەڵام لە نیوەی یەکەمی ساڵی رابردوودا ٢٦ ژن خۆیان سووتاندووە.  لە نیوەی یەکەمی ئەمساڵدا  ٦١٢٣ سکاڵا تۆمارکراون، بەڵام لە نیوەی یەکەمی ساڵی رابردوودا ٣٧٦٩ سکاڵا تۆمارکراون.  لە نیوەی یەکەمی ئەمساڵدا  ٦٠ ژن دەستدرێژیان کراوەتەسەر، بەڵام لە نیوەی یەکەمی ساڵی رابردوودا ٣٥ ژن دەستدرێژیان کراوەتەسەر.