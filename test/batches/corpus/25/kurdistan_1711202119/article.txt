ئەو هاونیشتمانییە بەناوی فەرهاد ئیسماعیل کە دانیشتووی پەلکانەیە، بە تۆڕی میدیایی رووداوی راگەیاند، "ئەو کەسەی براوەتە نێو خانووەکەی من لە دادگا کەیسێکم لێ بردووەتەوە، بەڵام تائێستا جێبەجێ نەکراوە و ئەو کەسە سزای چوار مانگ زیندانیی هەیە، ئەوە زوڵمێکە بە ئاشکرا لە کورد دەکرێت، ئەو سێ خانووە لە نزیک یەک خاوەنەکانیان دەرکراون و عەرەبی هاوردە لە شوێنیان دانراون".  ئەمڕۆ چوارشەممە ١٧ - ١١ - ٢٠٢١ نزیکە ١٥ هەمەری سوپای عێراق لەنێو چوار گوندی کوردی سنووری سەرگەڕان بڵاوەیان پێ کرا و ماوەی ٢٤ کاژێر مۆڵەتیان بە دانیشتووانی ئەو چوار گوندە داوە تاوەکو پێنج خاڵ، کە داواکاریی ئیدارەی کەرکووکن، جێبەجێ بکرێن.  محەممەد ئەحمەد، دانیشتووی گوندی گابەرەکە دەڵێت، "داواکارییەکانیان پێنج خاڵە، یەکەمیان دانانی خاڵێکی سەربازیی هەمیشەییە لە گوندی شەناغە، دووەم دەبێت هەموو کارێکی کشتوکاڵی رابگرێت و پێداویستییەکان هەڵبگرێت ئەگینا دەستی بەسەردا دەگیرێت، سێیەم سەرژمێریی ئێستای ژمارەی دانیشتووانی گوندەکە دەکرێت و چوارەم و پێنجەم قەدەخەکردنی نۆژەنکردنەوەی خانوو و دروستکردنی پشێووی".  لە گوندی شەناغە لە سنووری سەرگەڕان، هێزە عێراقییەکان سەرژمێریی ئەو خانووانە دەکەن کە چۆڵن و دەیانەوێت عەرەبی هاوردەی تێدا نیشتەجێ بکەن، موختاری گوندەکەیان لە کارەکەی لاداوە و بڕیاری دەستگیرکردنیشیان بۆ دەرکردووە.  محەممەد ئیسماعیل، موختاری گوندی شەناغە بە رووداوی گوت، "بە شێوەیەکی راستەوخۆ بەڕێوەبەری شارەدێی سەرگەڕان بە منی گوت: راکان سەعید گوتوویەتی دەبێت محەممەد ئیسماعیل لە موختاری دەربکرێت؛ بڕیاری دەستگیرکردنیشم بۆ دەرچووە، هۆکاری هەموو ئەمانە ئەوەیە ئێمە رێگەنادەین ئەوان کاری نایاسایی بکەن و جارێکی دیکە گوندەکانمان تەعریب بکەن".  لەم هەفتەیەدا ئەمە جاری دووەمە، عەرەبی هاوردە بە پشتیوانیی سوپای عێراق دێنە سەر ئەو گوندانە و ئەمجارە رێگە بە جووتیارانی کورد نادەن جووت بکەن و داوایانلێکراوە کەرەستە کشتوکاڵییەکانیان لەسەر زەوییەکان هەڵبگرن.