ئەو ژمارە قوتابییە لە راگەیێندراوێکدا داوایان لە د. بەرهەم ساڵح، سەرۆککۆماری عێراق، مەسرور بارزانی، سەرۆکوەزیرانی هەرێمی کوردستان و قوباد تاڵەبانی، جێگری سەرۆکوەزیرانی هەرێمی کوردستان کردووە کێشەکەیان بۆ چارەسەر بکەن.  رێباز ئەحمەد قادر، یەکێکە لەو نۆ قوتابییە کە کەسوکاری شەهیدان و زیندانیانی سیاسین، بۆ خوێندنی ماستەر لە زانکۆی ئەمریکی - سلێمانی دەیەوێت درێژە بە خوێندنەکەی بدات، بەڵام بەهۆی خەرجنەکردنی کرێی خوێندن کە لەلایەن وەزارەتی کاروباری شەهیدان و ئەنفالکراوانەوە دابین دەکرێت، زانکۆکە رێگە نادات درێژە بە خوێندن بدات.  رێباز ئەحمەد قادر، بە تۆڕی میدیایی رووداوی راگەیاند، زانکۆکە پێی راگەیاندوون "بڕی دوو ملیۆن دۆلاریان لای حکومەتە و تاوەکو پارەکەیان بەدەست نەگات، رێگە نادەن دەست بە خوێندن بکەن".  ئەو قوتابییە دەڵێت، "ئێمە لەنێوان حکومەت و زانکۆ بووینە قوربانی، حکومەت بە ئێمەی گوتووە ئێوە بڕۆن بخوێنن کێشەکە چارەسەر دەکەین، زانکۆش بە ئێمەی گوتووە تاوەکو پارەی کاش نەدەن رێگە نادەین بخوێنن".  لەبارەی هۆکاری خەرجنەکردنی کرێی خوێندنی ئەو قوتابیانە، بەرەڤان حەمدی، بریکاری وەزارەتی کاروباری شەهیدان و ئەنفالکراوان لە حکومەتی هەرێمی کوردستان بە تۆڕی میدیایی رووداوی راگەیاند، "دەبووایە ئەمڕۆ کێشەکەیان چارەسەر بوونایە، لەم نزیکانە کێشەکەیان چارەسەر دەبێت".  رووداو پەیوەندی بە زانکۆی ئەمریکی - سلێمانی کرد بۆ زانینی هۆکاری رێگەنەدان بەو قوتابییانە بۆ درێژەدان بە خوێندنی ماستەر تاوەکو چارەسەرکردنی کێشەکەیان، بەشی پەیوەندییەکانی زانکۆکە رایگەیاند هیچ قسەیەک لەوبارەیەوە ناکەن.