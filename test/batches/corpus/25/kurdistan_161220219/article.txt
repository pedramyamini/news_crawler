رەمەزان ئیسماعیل شێروانی، کە باڵیۆزی گەنجانی جیهانی بۆ ئاشتییە بە رووداوی راگەیاند، بە بانگهێشتی فەرمی نەتەوە یەکگرتووەکان و نووسینگەی ماتیوسز مۆراویکی، سەرۆکوەزیرانی پۆڵەندا بەشدار بووە لە کۆڕبەندی بەڕێوەبردنی ئینتەرنێتی سەر بە نەتەوە یەکگرتووەکان بۆ ساڵی ٢٠٢١ کە لە پۆڵەندا بەڕێوەچوو و تێیدا بە جلوبەرگی کوردییەوە وتارێکی خوێندەوەتەوە.  رەمەزان ئیسماعیل گوتی: "لە گوتارەکەمدا باسی پێشکەوتنەکانی هەرێمی کوردستانم لە بواری تەکنەلۆژیا و ئینتەرنێت کرد و فۆکەسم لەسەر توانا و رۆڵی گەنجی کورد بوو".  ئەو گەنجە کورد ئاماژە بەوەش دەکات، لە پەراوێزی کۆڕبەندەکەدا کتێبی (بۆ مێژوو)ی سەرۆک بارزانی پێشکێشی ماتیوسز مۆراویکی، سەرۆکوەزیران و وەزیری ئاسایشی نەتەوەیی پۆڵەندا کرد، کە کتێبەکە وەرگێڕدراوەتە سەر زمانی ئینگلیزی.  کۆڕبەندی بەڕێوەبردنی ئینتەرنێتی سەر بە نەتەوە یەکگرتووەکان بۆ ساڵی ٢٠٢١ لە ٤.١٢.٢٠٢١ دەستیپێکرد و چەند رۆژێک بەردەوامبوو، لە کۆڕبەندەکەدا دەیان کەسایەتی سیاسیی وڵاتان و سەرۆک و بەرپرسانی نەتەوە یەکگرتووەکان و شارەزایانی بواری تەکنەلۆژیا ئامادەی بوون.  رەمەزان ئیسماعیل شێروانی، دانیشووی شاری هەولێرە و لە ساڵی ٢٠١٩ ەوە لەلایەن نەتەوە یەکگرتووەکانەوە بە باڵیۆزی گەنجانی جیهانی بۆ ئاشتی دەستنیشانکراوە.