کەریم سڵێمان، بریکاری وەزارەتی کشتوکاڵ و سەرچاوەکانی ئاوی حکومەتی هەرێمی کوردستان بە رادیۆی رووداوی راگەیاند: "ئێستا کشتوکاڵیش بەهۆی کەمبارانییەوە کەمی کردووە، چونکە جووتیارانمان چاوەڕێی بارانن. باشترە جووتیاران ئەو بەروبوومانە بچێنن کە ئاوی کەمتریان دەوێت. "  بریکارەکەی وەزارەتی کشتوکاڵ ئاماژەی بەوە دا کە کەمبارانی بووەتە هۆی ئەوەی ئاوی ژێرزەوی زۆر کەم بکات و زۆر بیریش بەرەو وشکبوون بچن.   بەهۆی وشکەساڵی و کەمبارانییەوە ئێران و تورکیا بۆ ئەوەی تووشی بەبیابانبوون نەبن رێڕەوی ئەو رووبارانە دەگۆڕن کە دێنە عێراق و هەرێمی کوردستانەوە. ئەوەیش کاریگەریی لەسەر سەرچاوە ئاوییەکانی عێراق و هەرێمی کوردستان داناوە.  کەریم سلێمان گوتی: "دۆخی ئێمە وەک هەرێمی کوردستان لە نێوەڕاست و باشووری عێراق باشترە، چونکە هەندێک رووبارمان هەن کە سەرچاوەکەیان هەرێمی کوردستانە. هەوڵ دەدەین هەندێک بەنداو و گۆماو دروست بکەین بۆ ئەوەی ئەو ئاوانە بەهەدەر نەچن. "  بریکاری وەزارەتی کشتوکاڵ ئەوەی خستەڕوو کە بۆ بەرەوپێشبردنی کەرتی کشتوکاڵ هەوڵ دەدەن شێوازی نوێی کشتوکاڵ بە جووتیاران بناسێنن و تەکنەلۆژیا بهێننە ناو کشتوکاڵەوە و پشت لە شێوازی کۆنی جووتیاری بکرێت و پلانیشیان هەیە هاوکاریی جووتیاران بکەن.