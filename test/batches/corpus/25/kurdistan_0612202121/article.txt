ئەمڕۆ دووشەممە ٠٦ - ١٢ - ٢٠٢١ نێچيرڤان بارزانى، سه‌رۆكى هه‌رێمى كوردستان کە هاوکات فەرماندەی گشتیی هێزی پێشمەرگەیە لەگەڵ فەرماندە سەربازییەکانی هێزی پێشمەرگە کۆبووەوە، کۆبوونەوەکە بە ئامادەبوونی جەعفەر شێخ مستەفا و مستەفا سەید قادر، جێگرانى سه‌رۆكی هەرێمی کوردستان، شۆڕش ئیسماعیل، وه‌زيرى پێشمه‌رگە، رێبەر ئەحمەد، وەزیری ناوخۆ و فه‌رمانده‌ى يه‌كه‌كانى حه‌فتا و هه‌شتا و فه‌رمانده باڵاكانى پێشمه‌رگه و به‌رپرسى ميحوه‌ره‌كان بەڕێوەچوو.  بەپێی راگەیێندراوی سەرۆکایەتیی هەرێمی کوردستان، نێچيرڤان بارزانى جه‌ختى له‌وه كردووەتەوە كه بۆ به‌ره‌نگاربوونه‌وه‌ى "تيرۆریستانى داعش" و تێكشكاندنيان، ده‌بێ ئه‌وپه‌ڕى هاريكارى و هاوئاهه‌نگيى سه‌ربازيى تۆكمه له‌نێوان پێشمه‌رگه و سوپاى عێراقدا هه‌بێت و بۆشايى و كه‌لێنى ئه‌منيى نێوانيان پڕ بكه‌نه‌وه بۆ ئەوەی پێكه‌وه "رووبه‌ڕووى داعشى دووژمنى هاوبه‌شمان ببينه‌وه كه هه‌ڕه‌شه له ئارامى و سه‌قامگيريى ته‌واوى وڵات ده‌كات".  لە کۆبوونەوەکەدا نێچیرڤان بارزانی فه‌رمانده و لايه‌نه په‌يوه‌ندیداره‌كانى راسپارد بەخێرايى دۆخى به‌ره‌كان و خاڵه‌كانى رووبه‌ڕووبوونه‌وه له‌گه‌ڵ چەکدارانی داعش رێكبخرێنه‌وه و كه‌موكوڕى و كه‌لێنه‌كان پڕ بكرێنه‌وه، له سه‌رتاسه‌رى ميحوه‌ره‌كانيش ئه‌وپه‌ڕى هاريكارى و هاوئاهه‌نگى له‌نێوان پێشمه‌رگه‌دا هه‌بێت.  کۆبوونەوەکەی سەرۆکی هەرێمی کوردستان لە کاتێکدایە کە ماوەی ١٠ رۆژە هێرش و هەڕەشەکانی داعش لە ناوچە کوردستانییەکانی دەرەوەی ئیدارەی هەرێمی کوردستان زیادیان کردووە، لەو ماوەدا ٢٥ کەس شەهید بوون کە ٢٢ ـیان پێشمەرگە و سێیان سڤیل بوون. هەروەها ٢٤ پێشمەرگەش بریندارن.  لە سەرەتای کۆبوونەوەکە یادی ئەو شەهیدانە کراوەتەوە و بەپێی راگەیێندراوی سەرۆکایەتیی هەرێمی کوردستان، نێچیرڤان بارزانی پرسه و سه‌ره‌خۆشیی ئاراسته‌ى بنەماڵە و كه‌سوكارى ئەو شەهیدانە كردووە و هيواى زوو چاكبوونه‌وه‌ى بۆ برينداران خواستووە.  هەر بەپێی راگەیێندراوەکە، له كۆبوونه‌وه‌كه‌دا بارودۆخى سه‌ربازى و به‌ره‌كانى به‌رگرى له هه‌رێمى كوردستان هه‌ڵسه‌نگێراون و فه‌رمانده‌ى ميحوه‌ره‌كان پوخته‌يه‌كيان لەباره‌ى دوايين پێشهاته‌كانى خستووەته‌ڕوو، هه‌روه‌ها وه‌زيرى پێشمه‌رگه‌ش باسى له پلان و ورده‌كاريى هه‌نگاوه‌كانى وه‌زاره‌ت بۆ چۆنێتيى به‌ره‌نگاربوونه‌وه‌ى تيرۆریستان و پێداويستييه سه‌ربازييه‌كان كردووە.   مستەفا چاوڕەش، بەرپرسی یەکەی ٧٠ ـی پێشمەرگە باسی نێوەڕۆکی کۆبوونەوەکە و پلانی پێشمەرگە بۆ رێگری لە هێرشەکانی داعش دەکات  یەکێک لە هۆکارە سەرەکییەکانی زیادبوونی هێرشەکانی داعش، ئەو بۆشاییە ئەمنییەیە کە لە نێوان هێزەکانی پێشمەرگە و سوپای عێراقدا هەیە کە ئەوە تەوەرێکی کۆبوونەوەکە بووە. وەکو وەزیری پێشمەرگەش لە لێدوانێکیدا لە ٣٠ - ١١ - ٢٠٢١ بۆ رووداو باسی کرد، چەکدارانی داعش لەو ناوچانە مەشق دەکەن و بەندیخانەیان هەیە.  هەروەها سه‌رۆكى هه‌رێمى كوردستان ئه‌وپه‌ڕى سوپاس و پێزانين و ده‌ستخۆشى پێشكه‌ش به پێشمه‌رگه قاره‌مانه‌كانى كوردستان كرد كه به خوێن و گيان به‌رگرى له هه‌رێمى كوردستان و ده‌ستكه‌وته‌كانى ده‌كه‌ن و رووبه‌ڕووى دووژمێنكى "دڕنده" ده‌بنه‌وه، جه‌ختيشى له‌وه كرده‌وه كه به خۆڕاگرى و به‌ره‌نگاربوونه‌وه‌ى پێشمه‌رگه، دووژمن ده‌به‌زێت و له‌ناوده‌چێت.  لە کۆتایی راگەیێندراوەکەدا هاتووە کە نێچیرڤان بارزانی خه‌ڵكى كوردستانى دڵنيا كردووەتەوه كه پێشمه‌رگه به هه‌موو توانايه‌ك به‌رگرييان لێده‌كات و سه‌رۆكايه‌تی و حكومه‌تی هەرێمی کوردستان و هه‌موو لايه‌نه په‌يوه‌ندیداره‌كانى هه‌رێمى كوردستانيش، هه‌موو هاوكارى و پشتگيرييه‌كى پێويست بۆ سه‌ركه‌وتنى پێشمه‌رگه دابين ده‌كه‌ن.