سەلیم پاشا، راوێژکار لە فەرمانگەی پەیوەندییەکانی دەرەوەی هەرێمی کوردستان بە رووداوی راگەیاند، ئەمڕۆ شەشەمین کاروانی کۆچبەران لە بیلاڕووسەوە دەگاتە هەولێر، کە فڕۆکەکە ٤٢٧ کەسی هەڵگرتووە و کاژێر ٥: ٣٠ی ئێوار دەگاتە فڕۆکەخانەی نێودەوڵەتیی هەولێر.  سەلیم پاشا گوتی: "لەنێو کۆچبەرە گەڕێندراوەکاندا تەنیا ٣٠ کەسیان عەرەبی عێراقین و ئەوانی دیکە، سەرجەمیان کوردن".  راوێژکارەکەی فەرمانگەی پەیوەندییەکانی دەرەوە گوتیشی، تاوەکو یەک کۆچبەر مابێت کە بیەوێت بە ئارەزوومەندانە بگەڕێتەوە پڕۆسەکە بەردەوام دەبێت.  وەزارەتی گواستنەوەی عێراق رایگەیاند هێڵی ئاسمانیی عێراقی ٤٢٧ کۆچبەری دیکەی عێراق دەگەڕێنێتەوە کە لە سنوورەکانی بێلارووس و پۆڵەندا گیریان خواردەوە، ئەمەش دەبێتە شەشەمین گەشتی ئاسمانی لە فڕۆکەخانەی مینسک - ەوە بۆ هەردوو فڕۆکەخانەی هەولێر و بەغدا.   بەپێی راگەیێندراوێکی وەزارەتی گواستنەوەی عێراق بەم ٤٢٧ کۆچبەرەی ئەمڕۆ دەگەڕێنەوە، ژمارەی کۆچبەرە گەڕاوەکان دەگاتە ٢٣٠٣ کەس.