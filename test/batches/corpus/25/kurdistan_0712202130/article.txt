ئەمڕۆ سێشەممە ٠٧ - ١٢ - ٢٠٢١ مەسرور بارزانی، سەرۆکوەزیرانی هەرێمی کوردستان پێشوازی لە محەممەد حەلبوسی، سەرۆکی هاوپەیمانیی تەقەدووم کرد.  بەپێی راگەیێندراوی سەرۆکایەتیی حکومەتی هەرێمی کوردستان، لە کۆبوونەوەکەدا، دوایین پێشهات و گۆڕانکارییەکانی عێراق و شەڕی تیرۆر و هێرشەکانی ئەم دواییەی داعش تاوتوێکران و جەخت لە گرنگیی هاوئاهەنگیی نێوان هێزی پێشمەرگە و سوپای عێراق کرایەوە.   قۆناخی داهاتووی عێراق و پێکهێنانی حکومەتی نوێ تەوەرانی دیکەی کۆبوونەوەکە بوون، لەو بارەشەوە گفتوگۆ لەبارەی بەشداری کارای کورد و سوننە کراوە، ئەوەش لە پێناو دابینکردنی سەقامگیری و گەشەپێدانی بارودۆخی ئابووری و ژیان و گوزەرانی هاووڵاتیانی عێراق و چارەسەرکردنی بنەڕەتی کێشەکانی نێوان هەرێمی کوردستان و حکومەتی فیدراڵی، لەسەر بنەمای دەستوور.  هەر ئەمڕۆ محەممەد حەلبوسی لەگەڵ هەر یەک لە سەرۆک مەسعود بارزانی و نێچیرڤان بارزانی، سەرۆکی هەرێمی کوردستان بە جیا کۆبووەوە و دۆخی ئەمنی و سیاسیی عێراقیان تاوتوێکرد.  مەسرور بارزانی پێشوازیی لە محەممەد حەلبوسی دەکات. وێنە: سەرۆکایەتیی حکومەتی هەرێمی کوردستان