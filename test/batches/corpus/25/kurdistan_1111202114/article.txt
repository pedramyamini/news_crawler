موسەننا ئەمین، ئەندامی سەرکردایەتیی و بەربژێری دەرچووی ئەو حیزبە بۆ پەرلەمانی عێراق بە رووداوی راگەیاند، یەکگرتوو سوورە لەسەر بڕیاری خۆی بە بەشدارینەکردن لە حکومەتی داهاتووی عێراق و هیچ شاندێکیش بۆ ئەو مەبەستە نانێرێتە بەغدا و لە ناوخۆی هەرێمی کوردستانیش کۆبوونەوە لەوبارەوە ناکات، بەڵام هەر حیزبێکیش بۆ مەبەستێکی دیکە سەردانیان بکەن، دەرگا کراوەیە.  موسەننا ئەمین گوتی: "پارتی و یەکێتی بە جیا شاندیان ناردووەتە بەغدا، ئەمە نیشانەی ئەوەیە کە داوای دەستکەوتی حیزبی دەکەن، بەڵام ئەگەر بتوانن یەکڕیزی دروستبکەن، ئێمەش پێشوازی لێدەکەین و بەهیچ جۆرێک تێکینادەین و دەچینە ریزەکەوە".  رۆژی ٩ - ١١ - ٢٠٢١ شاندێکی یەکێتیی نیشتمانیی کوردستان کە پێکهاتوون لە خالد شوانی، دكتۆر مەجید حەمەئەمین  و رێبوار تەھا، سەردانی بەغدایان کرد، بەر لە سەردانەکەی ئەوانیش، شاندێکی پارتی دیموکراتی کوردستان بە سەرۆکایەتیی هۆشیار زێباری، سەردانی بەغدای کرد.   هەرچەندە مانگێک بەسەر هەڵبژاردنی پێشوەختەی پەرلەمانی عێراقدا تێپەڕیوە، تاوەکو ئێستا ئەنجامی کۆتایی لەلایەن کۆمیسیۆنی باڵای هەڵبژاردنەوە رانەگەیێندراوە و بەپێی ئەنجامە بەراییەکان، پارتی ٣٣ کورسی، یەکێتی ١٦ کورسی و یەکگرتوو ٤ کورسییان مسۆگەر کردووە.