د. بەختیار رەشید قادر، پزیشکی توێکار لە پزیشکی دادوەریی سلێمانی بە رادیۆی رووداوی راگەیاند، "ئەو کەسە لە نۆڕینگەیەکی دەرەوە دەرزییەکی بەکارهێناوە و پاش چەند خولەکێک مردووە. دوای ئەوەی توێکاریمان بۆ کرد، دەرکەوت کە هۆکارەکەی بۆ ئەو دەرزییە دەگەڕێتەوە کە بەکاریهێناوە. ئەمەیش حاڵەتێکی زۆر دەگمەنە و لە هەندێک کەسدابەهۆی فرە هەستیارییەوە بۆ ئەو ماددانەی لەناو دەرزییەکەدا هەن روودەدات. "  ئەو پزیشکە توێکارە ئاماژەی بەوە دا کە ئەو کەسە جگە لەوەی هەستیاریی بە دەرزییەکە هەبووە، کەمێک لاوازیی دڵیشی هەبووە و هەندێک نەخۆشیی دیکەیشی لەگەڵدا بووە و ئەوانەیش بوونەتە هۆی ئەوەی مردنەکەی خێرا بکەن.   د. بەختیار رەشید رایگەیاند، "ئەو دەرزییەی بەکارهێنراوە ئامۆکسیلین بووە. ئەم دەرزییە دژەبەکتریایە و هەموو کەسێک دەتوانێت بەکاریبهێنێت، بە دەگمەن روودەدات کە لە لەشدا کارلێک بکات. چەند ساڵێک لەمەوپێش کەسێک بە هەمان ماددە مرد کە ئێستا بیرمان نییە کە ئاخۆ هی هەمان کۆمپانیا بووە یان نا. "  هەر ئەمڕۆ چوارشەممە ٢٠٢١/١٢/١٥ د. شەریف رەحیم، گوتەبێژی تەندروستیی چەمچەماڵ بە تۆڕی میدیایی رووداوی راگەیاند: "شەوی رابردوو کاژێر ١١: ٣٠ هاوڵاتییەک بە ناوی ' م. م. م ' ٤٥ ساڵ لە ناحیەی شۆڕشی قەزای چەمچەماڵ دوای ئەوەی لەگەڵ خێزانەکەی دەچێتە نۆڕینگەیەک لەلایەن کارمەندی نۆڕینگەکەوە دەرزیەکی لێدەدرێت و دواتر دەمرێت. "  د. بەختیار باسی لەوە کرد کە هەمیشە داوایان لە کوالێتی کۆنترۆڵ کردووە کە ئەو دەرزییانەی دەهێنرێنە هەرێمی کوردستانەوە لە رووی کاتی بەسەرچوونەوە پشکنینی تەواویان بۆ بکرێت.  ئەو پزیشکە ئاماژەی بەوە دا کە تەرمەکە کاژێر ١٢: ٠٠ی شەو براوەتە لای ئەوان و تا کاژێر ٠٩: ٠٠ی بەیانی توێکارییان بۆ کردووە. ئێستا تەرمەکە رادەستی کەسوکاری کراوەتەوە و براوەتەوە بۆ چەمچەماڵ.  لەبارەی کارمەندی نۆڕینگەکەوە گوتەبێژی تەندروستیی چەمچەماڵ گوتی: "ئەو کەسە پێشتر لە بەڕێوەبەرایەتیی تەندروستیی چەمچەماڵ کارمەندی تەندروستی بووە، بەڵام دوو ساڵە خانەنشین کراوە، ئێستا لە رێگەی سەندیکاوە لە کارەکەی بەردەوامە. "  بەپێی زانیارییەکانی رووداو، ئەو کەسەی گیانی لەدەستداوە، پیشەی کاسب بووە و لە ناوچەی پیشەسازیی چەمچەماڵ وەستای چاککردنەوەی ئۆتۆمبێل بووە.