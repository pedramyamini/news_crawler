موقەدەم شەماڵ دێواری، گوتەبێژی پۆلیسی سۆران بە رووداوی گوت: "بە هاوکاری و هەماهەنگی لەگەڵ بەڕێوەبەرایەتی ئاسایشی مێرگەسۆر لە چوارچێوەی هەڵمەتی نەهێشتنی چەکی بێ مۆلەت دەستمان بەسەر ژمارەیەکی زۆر چەکی جۆری تاپڕ و دەمانچە و ژمارەیەک کارتۆنی فیشەکی تاپڕ و دەمانچەدا گرت".  گوتەبێژی پۆلیسی سۆران گوتیشی: "ئەو چەکانەی دەستیان بەسەردا گیراوە ٢٤٨ دەمانچەی تورکی و ١٣٧ تاپڕ بوون، لەگەڵ ٧ کارتۆنی فیشەکی تاپڕ و ٤ کارتۆنی فیشەکی دەمانچە، سەرجەمیان لەلایەن چەند قاچاخچییەکەوە هێنرابوون، کە بەهیچ شێوەیەک مۆڵەتی فەرمیان نەبووە، بۆیە لەسەر فەرمانی بەڕێز دادوەر پەڕاویان بۆ کرایەوە و رەوانەی دادگا کران".  موقەدەم شەماڵ دێواری، گوتەبێژی پۆلیسی سۆران داوای لە هاونیشتیمانییان کرد لەکاتی هەر كێشە و گرفتێك پەیوەندی بە ژمارە تەلەفۆنەکانی ژووری كۆنتڕۆڵی بەڕێوەبەرایەتیی پۆلیسی سۆران بكەن، کە بریتین لە: ١٠٤، ١٢٤، ١٣٤ و ١٤٤ی بەشی پۆلیسی نەهێشتنی تاوانی سۆران. دەتوانرێت بەبێ کۆد پەیوەندی بەو ژمارانەوە بکرێت، هەروەها لە رێگەی ڤایبەر و واتساپی ئەم ژمارەیە: (٠٧٥٠٣٣٣٠١٠٤) دەتوانن پەیوەندیی بە پۆلیسی سۆرانەوە بکەن.