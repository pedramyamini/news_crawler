جەمیل هەورامی، سەرۆکی کۆمەڵەی پێشمەرگە دێرینەکانی کوردستان، ئەمڕۆ سێشەممە، ١٦ - ١١ - ٢٠٢١، بە (تۆڕی میدیایی رووداو)ی راگەیاند: "بڕیارە ئەمڕۆ کاژێر ١١ گردبوونەوەیەک بکەین و لە رێگەی بەشی یاساییمانەوە لە دادگەی کارگێڕی سکاڵا لە دژی ئەنجوومەنی وەزیرانی هەرێمی کوردستان، وەزیری دارایی و ئابووری و پێشمەرگە تۆمار بکەین".  سەبارەت بە هۆکاری تۆمارکردنی سکاڵاکە، جەمیل هەورامی گوتی: "هۆکاری سکاڵاکە ئەوەیە بەپێی یاسای ژماری ٣٨ی ساڵی ٢٠٠٧ی خانەنشینی پێشمەرگە، کە سەرەتا چوار ساڵیان پەکخست و دواتر جاش و موستەشارەکانیان هاوتاکردووە لەگەڵ ئەو پێشمەرگانەی بە کردەیی پێشمەرگە بوون و بۆ ئەوانیش ساڵێک خزمەتی پێش راپەڕین بە دوو ساڵ هەژمارکراوە، کە ئەمە نادادییە و قبوڵی ناکەین ئەو جاش و موستەشارانەی بەعسی بوون وەکو ئێمە بە پێشمەرگە هەژماربکرێن و خانەنشین ببن بە پلەی لیوا و پلەی دیکە".  جەمیل هەورامی گوتیشی: "ئێمە نزیکەی ١٨ هەزار ئەنداممان هەیە و بەناوی هەموو پێشمەرگە دێرینەکانەوە ئەو سکاڵایە تۆماردەکەین".