عەمید عوسمان محەممەد، بەڕێوەبەری گشتیی راگەیاندن و هۆشیاریی نیشتمانی لە وەزارەتی پێشمەرگە رۆژی یەکشەممە ٥ - ١٢ - ٢٠٢١ بە تۆڕی میدیایی رووداوی راگەیاند: "کۆبوونەوەکانی نێوان شاندی وەزارەتی پێشمەرگە و وەزارەتی بەرگریی عێراق لە فەرماندەیی ئۆپەراسیۆنە هاوبەشەکان ئەرێنی بوون؛ هەردوولا سوورن لەسەر ئەوەی کۆبوونەوەکان درێژەیان هەبێت و هەنگاوی کرداریش بنرێت. بەم نزیکانەش زۆر کاری باش دەکرێن".  لەبارەی چۆڵکردنی گوندی لهێبان لە سنووری سەرگەڕان، عەمید عوسمان محەممەد گوتی: "بە چۆڵکردنی گوندی لهێبان نیگەرانین؛ پەلە دەکەین بۆ ئەوەی نەهێڵین گوندە کوردییەکان چۆڵ بکرێن. کاریش کراوە بۆ ئەوەی بەخێرایی ئەو بابەتە چارەسەر بکرێت. "  بەڕێوەبەری گشتی راگەیاندن و هۆشیاریی نیشتمانی لە وەزارەتی پێشمەرگە  رایگەیاند، "ئەو گوندانە دەکەونە چوارچێوەی بۆشایی ئەمنییەوە؛ دابینکردنی ئارامی ئەو ناوچانەش پێویستی بە هاوئاهەنگی خێرایە؛ هەردوولا سوورین لەسەر ئەوەی نابێت خەڵک ئەو ناوچانە بۆ داعش جێبهێڵن".  رۆژی یەکشەممە ٥ - ١٢ - ٢٠٢١، دانیشتووانی گوندی لهێبان لە سنووری پارێزگای کەرکووک بەهۆی هەڕەشە و هێرشی داعشەوە گوندەکەیان چۆڵکرد. سەرچاوەیەک لە وەزارەتی پێشمەرگە دەڵێت، "پێشمەرگە پێشتر لەو گوندە و ٣ گوندی دیکەشدا بووە، بەڵام سوپای عێراق ئاستەنگی بۆ دروستکردوون".  رۆژی یەکشەممە ٥ - ١٢ - ٢٠٢١ سەرچاوەیەک لە وەزارەتی پێشمەرگە بە تۆڕی میدیایی رووداوی راگەیاند "ساڵی رابردوو هێزەکانی پێشمەرگە چوونە چوار گوند و یەکێک لەو گوندانە لێهبان بوو، بەڵام دواتر سوپای عێراق بە تووندیی ناڕەزاییان دەربڕی و ئێمەش بۆئەوەی رەوشەکە خراپتر نەبێت، هێزەکانمان کشاندەوە".  جێگری سەرۆک ئەرکانی وەزارەتی پێشمەرگە: لهێبان لە سوپای عێراقەوە نزیکە تاوەکو پێشمەرگە  جێگری سەرۆکی ئەرکان بۆ مەشق و ئۆپەراسیۆنەکان لە وەزارەتی پێشمەرگەی هەرێمی کوردستان دەڵێت، سوپای عێراق لە گوندی لهێبانەوە لە هێزەکانی پێشمەرگەوە نزیکترن.  ئێوارەی ئەمڕۆ بەهۆی هێرش و مەترسیی چەکدارانی داعشەوە، دانیشتووانی گوندی لێهێبان لە سنووری پارێزگای کەرکووک، ناوچەکەیان چۆڵکرد و رایانگەیاند، هێزەکانی پێشمەرگە و سوپای عێراق بەهانایانەوە نەچوون.  رۆژی یەکشەممە ٥ - ١٢ - ٢٠٢١، لیوا قارەمان کەمال، جێگری سەرۆکی ئەرکان بۆ مەشق و ئۆپەراسیۆنەکان لە وەزارەتی پێشمەرگە بە تۆڕی میدیایی رووداوی گوت، هێزەکانی سوپای عێراق لە پێشمەرگە لە گوندەکەوە نزیکترن و گوتیشی، "ناوچەکە بۆشایی ئەمنییە و هێزەکانی پێشمەرگە ناتوانن بێ هاوئاهەنگی سوپای عێراق بچنە لهێبانەوە".