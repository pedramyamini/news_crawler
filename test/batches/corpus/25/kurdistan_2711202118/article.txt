هاوکات رەهێڵ عەبدولواحید باس لە سەرەتای کۆچی بەکۆمەڵی کۆچبەران، کە بە لێشاوەکە ناسراوە، لە بێلاڕووسەوە بۆ سنووری پۆڵەندا دەکات کە ئەو پێیوایە وڵاتێک بۆ بەرژەوەندیی خۆی بەکاریهێناوە.  رەهێڵ عەبدولواحید بەم جۆرە باسی لە کۆچەکەی و سەختییەکانی رێگەی بۆ رادیۆی رووداو کرد:  من پێش مانگ و نیوێک لە پێناو ژیانێکی جوانتر و خۆشتردا کە ویستمان لە ئەوروپا دروستی بکەین لە هەرێمی کوردستانەوە کۆچم کرد. سەرەتا کە من رۆیشتم خەڵک بە ئاسانی دەردەچوو.   من پێم خۆشە باسی ئەوە بکەم کە سەرەتای لێشاوەکە چۆن بوو و چۆن بۆ بەرژەوەندییەکانی وڵاتێک بەکارهێنرا.  لە سەرەتای لێشاوەکەدا خەڵکێکی زۆر دەرچوون و کێشەیان بۆ دروست نەکردن و دەرگایان بۆ کردنەوە. رۆژی دوای ئەوە نزیکەی ٨٠٠ کەسی دیکە بە جیاجیا بەرەو لێشاوەکە رۆیشتن. لەم ژمارەیە ٤٠٠ کەسیان خرانە زیلی سەربازییەوە و نێردرانە لیتوانیا کە ناڕەحەتییەکی زۆریان بەسەرد هات، ئەگەر باسی بکەم بە چەندین کاژێر تەواو نابێت. ئەوانە زیاتر لە ١٠ رۆژیان پێچوو تا توانییان بگەڕێنەوە ناو بێلاڕووس.   ئێمە نزیکەی ١٠٠ کەس بووین بەرەو لێشاوەکە دەڕۆیشتین. ئێمە بۆیە رۆیشتین، چونکە خەڵکێکی زۆر باسیان لەوە دەکرد کە ئەم لێشاوە ئەنجامێکی باشی دەبێت. ئێمە لەسەر قسەی ئەو خەڵکانە رۆیشتین، چونکە باوەڕمان پێکردبوون. من وەک خۆم ئەگەر بۆ ئەوێ نەڕۆیشتمایە ئێستا لە ئەڵمانیا دەبووم. چونکە وڵاتانی لیتوانیا، لاتڤیا و پۆڵەندا سەرنجێکی زۆریان خستە سەر لێشاوەکە، لەو نێوەندەدا خەڵکی دیکە لە شوێنی دیکەوە دەرچوون.   ئێمە ئەو ١٠٠ کەسە کە چووینە لێشاوەکەوە، یەکەم رۆژ سواری دوو زیلی سەربازی کراین. بەشێوازێکی زۆر دڕندانە لە کۆمەڵێکمان درا؛ ژنی دووگیان و منداڵی یەک ساڵان تا ١٢ ساڵانمان لەگەڵدا بوو. کەس مان لەگەڵدا بوو کە زۆر خراپ لێیدرا، لەلایەن پۆلیسی بێلاڕووسەوە کیسە خەو و پارە و جانتاکەی برا. ئەوان دەیانویست لە چەند شوێنێکی جیاوازەوە بۆ مەرامی خۆیان گوشار لە حکومەتی پۆڵەندا بکەن. ئەوان نەیاندەویست خەڵکەکە وەک لێشاو لە یەک شوێندا کۆببنەوە.  ئێمەیان برد دانەدانە بە چووپ پەڕاندینیانەوە و چەند کەسێکیشمان خەریک بوو بخنکێن. ئێمەیان لە قوڕاوێکدا بەجێهێشت. گوتیان: "دەبێت لەو رێگەیەوە بەرەو پۆڵەندا بڕۆن. " قوڕاوەکە لە هەندێک شوێندا تا سەروو کەمەرمان دەهات. نزیکەی شەش کاژێر بەناو ئەو قوراوەدا رۆیشتین. من ئەوەی بینیم، دەتوانم بڵێم وەک رۆژی حەشر بوو، چونکە بە چاوی خۆم باوکم بینی منداڵی خۆی فڕێ دا و گوتی: "من ئیتر ناتوانم بەرپرسیارێتیی هەڵبگرم. " گوێم لە منداڵ بوو بە باوکی دەگوت: "بابە، تۆ بۆچی منت هێنا بۆ ئێرە؟ "   ئێمە وەکو گەنجەکان ئەوەندەی توانیمان یارمەتیی خێزانەکانیشمان دا و ئەوەی پێمان کرا کردمان تا گەیشتینە وشکانی. ئێمە لەو دارستانەدا تەنانەت ئاسمانیشمان لێوە دیار نەبوو؛ نزای ئەوەمان دەکرد بەس بگەینەوە وشکانی.   حکومەتی بێلاڕووس نزیکەی ٦٠ کیلۆمەتر ئێمەی لە لێشاوەکە دوور خستبووەوە. کاتێک گەیشتینەوە وشکانی و لە قوڕاوەکە دەرچووین، یەکسەر پۆلیسی پۆڵەندا گەیشتە سەرمان. من و شەش هاوڕێی دیکەم چووینە شوێنێک نیو کاژێر دواتر گیراین. دیسان بەو شەوە راستەوخۆ فڕێیان داینەوە سنووری بیێلاڕووسەوە. من پێمویە حکومەتی پۆڵەنددی لە رووی خواردن و کۆمەڵێک پێداویستییەوە زۆر هاوکاریی پەنابەران دەکات و رێزیان دەگرێت، بە پێچەوانەی پۆلیسی بێلاڕووسەوە.   هەڵسوکەوتی پۆلیسی پۆڵەندا زۆر زۆر لە هی پۆلیسی بێلاڕووس باشترە، بەڵام من خۆم کە لەوێ گیرام لە پۆلیسێکی بێلاڕووسم بیست کە ئەوان فەرمانی ئەوەیان پێیە کۆچبەران بخەنەوە سنووری بێلاڕووس، بە تایبەتی کۆچبەرە سووری و عێراقییەکان. من کاخەزی ئەوەم پێ پڕکراوەتەوە کە تاوەکو سێ ساڵ نەتوانم بچمە هیچ وڵاتێکی شنگنەوە. من پێنج جار لە خاکی پۆڵەمدادا گیراوم کە جارێکیان ٣٠ کیلۆمەتر لەناو خاکیاندا بووم.   ئەو شەوەی کە لە قوڕاوەکە دەرچووین و لە پۆڵەندا گیراین و دیسان ئێمەیان خستەوە بێلاڕووس، لە ناوچەی موحەڕەمەی نێوان هەردوو ولاتدا ئاگرمان کردەوە و بە شەو و رۆژێک ئینجا وشک بووینەوە. لەو ناوچە موحەڕەمەدا هەردوو ولات بۆیان نییە بچنە ئەو شوێنەوە، بەڵام زۆر جار پۆلیسی بێلاڕووس خۆیان هەڵدەقورتێنن و هەڕەشە دەکەن و بە کۆچبەران دەڵێن: "دەبێت بچن بۆ پۆڵەندا، ئەگینا ئێمە ئازارتان دەدەین. "  ئێمە هەر ئەو رۆژە ٦٣ کیلۆمەتری دیکەمان بڕیەوە تا توانیمان بگەینەوە لێشاوەکە. کۆمەڵێک ناڕەحەتیی زۆرمان چەشت، بە تایبەتی بەسەر زۆر پرددا رۆیشتین کە بەشێکیان تەختە بوون و تەختەکانیان شکابوون. زۆر بە ناڕەحەتی توانیمان لێیان دەربچین و بە هاوکاریی پۆلیسی پۆڵەندا توانیمان بەسەر ئەو پردانەدا بڕۆین. شەو بوو من هاوارم لێکردن: "لایک دابگیرسێنن؛ ژن و منداڵمان لەگەڵدایە. " ئەوانیش درێخییان نەکرد، لایتیان هەڵکرد و ئاویان پێداین.   ئێمە هاوکات ترسمان لە پۆلیسی بێلاڕووس هەبوو کە دیسانەوە بمانگرن و بمانخەنەوە ناوچەیەکی وا یان بمانخەنە لیتوانیا. بە راستی پۆلیسی لیتوانیا زۆر خراپن. پیویستە حکومەتی عێراقی سکاڵای یاسایی لەسەر حکومەتی بێلاڕووس و لیتوانیا تۆمار بکات. پۆلیسی لیتوانیا کە خەڵک دەگرن، زۆر خراپ لێیدەدەن، بە داری کارەبایی لە سەری دەدەن، لە ژنیش دەدەن، ئەوەی کە لێینادەن تەنیا منداڵە. دواتر دەتخەنە ئاوێکەوە کە قووڵییکەی سێ - چوار مەتر دەبیت و هەرکەسێک مەلە نەزانێت تووشی مەترسی دەبێت و ئەوەیشی مەلە دەزانێت، ئاوەکە هێدە ساردە، دەست و پێی دەتەزێت و ناتوانێت مەلە بکات.   لە لێشاوەکەدا رێژەی عێراقی نزیکەی ٩٠ % دەبوو. لەناو عێراقییەکانیشدا رێژەی کورد ٩٥ % دەبوو. هەبوونی ئەو لێشاوەیش ئەوە نەبوو کە خەڵکەکە پارەیان پێ نەبووبێت بە قاچاخچی بدەن بۆ ئەوەی دەربچن. من لە دوایین جاریشدا دەفتەرێک و ١٠ گەڵام خەواند کە قاچاخچی دەرم بکات، بەڵام دەرنەچووم. لەم گەشتەمدا ٥٠ گەڵام چووە.  جارێکیان کە دەمویست دەربچم، پۆلیسی لیتوانیا بە سەگەوە بۆم هاتن. لەناو ئاوێکدا بووم کە تا سەرووی ئەژنۆم هاتبوو و دەمویست بپەڕمەوە و ئەوەندەم نەمابوو بگەمە خاکی پۆڵەندا. کە پۆلیسەکان هاتن، کردم بە کالەکەمدا و بە پێی پەتی تا ناو سنووری بێلاڕووس رامکرد. هەموو قاچم قڵیشابوو، پێم نەزانیبوو.