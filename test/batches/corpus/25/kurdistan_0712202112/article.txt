بەپێی نووسراوێک کە واژۆی د. ئارام محەممەد، وەزیری خوێندنی باڵا و توێژینەوەی زانستی لەسەرە هاتووە، ئاماژە بە نووسراوی ئەنجوومەنی وەزیرانی هەرێمی کوردستان / سکرتاریەتی ئەنجوومەن ژمارە ١٥٢٦٢ لە ٧ - ١٢ - ٢٠٢١ سەبارەت بە بڕیاری کۆبوونەوەی ژمارە ٧٠ی ئەنجوومەنی وەزیران لە ٢٤ - ١١ - ٢٠٢١ بڕیاردرا بە:  - راسپاردنی وەزیری دارایی و ئابووریی بۆ تەرخانکردنی خەرجکردنی پاڵپشتییەکی دارایی بۆ وەزارەتی خوێندنی باڵا و توێژینەوەی زانستی وەک پێشینەی مانگانە بە بڕی ٧ ملیار و ٢٥٠ ملیۆن دینار بۆ پاڵپشتیی خوێندکاران و چارەسەری گرفتی بەشە ناوخۆییەکان و دابینکردنی خزمەتگوزاری.  - وەزارەتی دارایی و ئابووری ئەم بڕیارە لە  ١ - ١ - ٢٠٢٢ جێبەجێ دەکات بۆ ساڵی خوێندنی ٢٠٢١ - ٢٠٢٢.  توانا نەجەف، بەڕێوەبەری کارگێڕی و دارایی لە وەزارەتی خوێندنی باڵا و توێژینەوەی زانستی لە کۆنگرەیەکی رۆژنامەڤانیدا رایگەیاند "ئەو پێشینەیەی بۆ خوێندکاران دێت هەموو مانگێک دەدرێتە وەزارەتی خوێندنی باڵا و دواتر وەزارەت بەپێی ئاماری خوێندکاران کە زانکۆ و پەیمانگەکان دەینێرن بەسەر خوێندکاراندا دابەشدەکرێت. "  بەڕێوەبەری کارگێڕی و دارایی لە وەزارەتی خوێندنی باڵا و توێژینەوەی زانستی دەڵێت "هەموو خوێندکاران لە شارەکان و دەرەوەی شارەکان دەرماڵە دەیانگرێتەوە و بەسەریاندا دابەشدەکرێت. "  لە بەشێکی دیکەی قسەکانیدا ئاماژەی بەوەدا کە هەر جۆرە پارەیەک کە بۆ خوێندکاران خەرجدەکرێت بەپێی رێنمایی دارایی دابەشی دەکەن.  دەرماڵەی خوێندکاران تاوەکو پێش ساڵی ٢٠١٤ دراوە، پاشان بە فەرمانێکی ئەنجوومەنی وەزیران بەهۆی ئەو بارودۆخە داراییەی لە هەرێمی کوردستان هەبووە، ئەو دەرماڵەیە وەستا.  بەڕێوەبەری کارگێڕی و دارایی لە وەزارەتی خوێندنی باڵا و توێژینەوەی زانستی دەشڵێت " ئەو پارەیە یەکەمیان بۆ پشتیوانی داراییە بۆ ئەو خوێندکار و قوتابیانەی کەوا پێویستیان بەو درماڵەیە دەبێت، هەروەها بۆ چاکترکردنی بارودۆخی بەشە ناوخۆییەکان، کە ئەوەش ئەرکی لە پێشینەمانە. "