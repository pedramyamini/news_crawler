ئەمڕۆ دووشەممە ١٥ - ١١ - ٢٠٢١ میدیای یەکێتی هەواڵێکی لەبارەی نێوەڕۆکی پەیوەندیی تەلەفۆنی سەرۆک بارزانی و مەلا بەختیار، ئەندامی ئەنجوومەنی یەکێتیی نیشتمانیی کوردستان بڵاوکردەوە.  مەلا بەختیار ماوەی زیاتر لە سێ هەفتە بە مەبەستی وەرگرتنی چارەسەر لە ئەڵمانیا بوو، بەپێی ئەنجامی پشکنینەکان، وەکو مەلا بەختیار دەڵێت، "ژەهرخواردکراوە" و چارەسەری پێویستی وەرگرتووە و ئێستا هیچ مەترسییەک لەسەر تەندروستیی نەماوە.  بەپێی میدیای یەکێتی، سەرۆک بارزانی دڵخۆشیی خۆی لە باشیی تەندروستیی مەلا بەختیار دەربڕیوە و هەردوولا جەختیان لەوە کردووەتەوە، "هەموو لایەك خەبات بكەین رێگە لە هەر تاوانێكی لەم شێوەیە بگیرێت و بە سزادانی تووندی تاوانباران، وابکرێ جارێکی تر هیچ کەس و تاقمێک بیر لە تاوانی وا نەکەنەوە".  پێشتر هەریەک لە نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکوەزیرانی هەرێمی کوردستان لە پەیوەندییەکی تەلەفۆنیدا لە دۆخی تەندروستیی مەلا بەختیاریان پرسی.  رۆژی شەممە ١٣ - ١١ - ٢٠٢١ مەلا بەختیار گەڕایەوەی هەرێمی کوردستان و لە فڕۆکەخانەی سلێمانی لەلایەن هاوڕێ و بەشێک لە ئەندام و لایەنگرانی یەکێتییەوە پێشوازی لێکرا.  پێشتر زوها داژدلن، پزیشکە تایبەتەکەی مەلا بەختیار قسەی بۆ ئاڵا شاڵی، پەیامنێری تۆڕی میدیایی رووداو کرد و گوتی، سێ ماددەی جیاوازیان لە جەستەی مەلا بەختیار بەدی کردووە.  زوها داژدلن لەو بارەوە گوتی: "سێ ماددەمان بەدیکردن. یەکەم ماددە بریتییە لە جیوە، دووەم ماددە ئەنتیمۆن و ماددەکەی دیکەش مسە؛ ئەو ماددەی جیوەیەی کە لە خوێنەکەیدا لای ئێمە دەرکەوت، هەمان شت بوو کە لە پشکنینەکانی پێشوویدا و پێش ئەوەی بێتە نەخۆشخانەکەمان، بۆی کرابوو و دەرکەوتبوو".