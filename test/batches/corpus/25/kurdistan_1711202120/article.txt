ئینتیفاز قەنبەر، سەرۆکی دەزگای موستەقبەل لە واشنتن دەڵێت، "دیارترین ئاستەنگ دانپێدانەنانی کەسانی سەرنەکەوتووە بە سەرنەکەوتنیان، دەیانەوێت وەکو سەرکەوتوو رەفتار بکەن، ئەمە لەناو دیموکراسیدا نییە، لە هەرێمی کوردستان خەڵک هەیە خۆی بەربژێرکردووە و سەرنەکەوتووە، قبووڵیکردووە، کێشەی ئێستا لە بەغدایە، ئێستا پارت و میلیشیا هەن و چەک لە دەرەوەی دەوڵەت هەیە".  کورد و شیعە و سوننە لەگەڵ پێکهاتەکانی دیکە لە عێراقدا دەژین، لەبەر ئەوەیە حکومەت کە پێکدەهێندرێت دەبێت رەنگدانەوەی پێکهاتەکانی تێدابێت، شاندی هەرێمی کوردستان سەردانی بەغدای کردووە، بەڵام چاوەڕێن شیعە خۆی یەکلایی بکاتەوە.  مەحموود محەممەد، گوتەبێژی پارتی دیموکراتی کوردستان دەڵێت، "ئەوان خۆیان دەبێت ئەو کێشانەی کە هەیە چارەسەری بکەن، لێکتێگەیشتن دروستبکە، بۆ ئێمە گرنگە ئەوان لێکتێگەیشتنیان هەبێت و بە لێکتێگەیشتنەوە دەست بە دیاریکردنی کەسێک بۆ پۆستی سەرۆکوەزیران بکەن، چونکە ئەو سەرۆکی ئەنجوومەنی وەزیرانە دەبێت ئێمە و سوننەش بۆچوونمان لەسەری هەبێت، چونکە دەبێتە سەرۆکی ئەنجوومەنی وەزیرانی هەموو عێراق بە کورد، سوننە و شیعەوە".  دەوڵەتانی دەوروبەری عێراق کاریگەرییان لەسەر زۆربەی پرسەکانی ناوخۆی عێراق هەیە، هەندێک گرووپ لەناو عێراقدا هەن کە گرێدراون بە وڵاتانی دەوروبەرەوە.  د. محەممەد سەلمی، سەرۆکی پەیمانگەی نێودەوڵەتی بۆ توێژینەوەی ئێرانی ئاماژە بەوە دەکات، هەر گرێدانێک بە دەورەوەی سنوورەوە بە نەرێنی لەسەر دەوڵەتی عێراق دەکەوێت، ئیدی ئەو گرێدانە "سیاسی، ئایینی یاخود عەقائیدی بێت. راستە دەبێت پەیوەندیی هەبێت، ئاساییە، بەڵام دەبێت لە سایەی دەوڵەتدا بێت، چونکە دەوڵەت نوێنەرایەتیی خەڵک دەکات، بەڵام دەبێت دژ نەبێت لەگەڵ بەرژەوەندیی نیشتمانی".  هەڵبژاردنی پێشوەختەی عێراق لە رۆژی ١٠ - ١٠ - ٢٠٢١ ئەنجامدرا، هێشتا ئەنجامی کۆتایی رانەگەیێندراوە.