لێکۆڵینەوە لە رووداوەکە دەستیپیکردووە و ٤ کەسیش بە تۆمەتی بوونە هۆکاری رووخانی ئەو باڵەخانەیە دەستگیرکراون کە یەکێکیان خاوەنی باڵەخانەکەیە. زانیارییە سەرەتاییەکان باس لەوە دەکەن کە ئەو ٤ کەسە یەکێک لە راگرەکانی بیناکەیان بڕیوەتەوە.  یاریدەدەری وەزیر و گوتەبێژی وەزارەتی نێوخۆی تورکیا رایگەیاند، باڵەخانەکە لەکاتی رووخانیدا ٢١ کەسی تێدا بووە. ٨ کەسیان رزگاریان بوو و هیچ کێشەیان نەبوو، ١٣ کەسیشیان گواسترانەوە نەخۆشخانە، بەڵام هیچ زیانێکی گیانی نییە.  ئیسماعیل چاتاکڵی، یاریدەدەری وەزیر و گوتەبێژی وەزارەتی نێوخۆی تورکیا دەڵێت "لە دیوی پێشەوەی باڵەخانەکەدا ٣ شوێنکار، لە نهۆمی سەرەوەش قاوەخانەیەک هەبووە. زانیاریی ئەوەشمان هەیە کە لە شوێنکارێکی نهۆمی زەویی باڵەخانەکەدا کاری نۆژەنکردنەوە هەبووە. لێکۆڵینەوەکان باس لەوە دەکەن کە ئەگەری هەیە نۆژەنکردنەوەکە هۆکاری رووخانی باڵەخانەکە بووبێت. هەر بۆیە لێپرسینەوەیەک لەلایەن داواکاری گشتیمانەوە دەستیپێکردووە".  ئەوەی بووە جێی نیگەرانیی خەڵک، قەرەباڵخیی ئەو قاوەخانەیە بوو کە دەکەوێتە نهۆمی دووەمی باڵەخانەکە، بەڵام بەپێی گوتەی یەکێک لە رزگاربووان، هەموو ئەوانەی لەوێدابوون رزگاریان بووە. ئەو رزگاربووە دەڵێ خۆشی نازانێت چۆن رزگاری بووە.  شەمسەددین بۆزدەمیر، رزگاربووی رووداوەکە دەڵێ "خودا ئێمەی پاراست، بە هەوڵی خۆمان دەرچووین کاکە. واتا شوکرانەی زۆری دەوێ کە بەڵایەکی گەورەمان تێپەڕاند. نزیکەی ١٥ - ٢٠ کەس لە قاوەخانەکە بوون. لەناکاو بەسەرماندا رووخا. لە دیوی دواوە قوتابخانەی پێشنویژ و گوتارخوێنی هەیە. من شانسم هەبوو کە دیواری پشتەوە داڕووخا، لەڕێی بۆشایی دیوارەکەوە دەرچووم".  کاروباری گەڕان و بەدواداچوون لە باڵەخانەکەدا کۆتایی پێهێنرا، بەڵام تیمەکان دەستیان بە هەڵگرتنەوەی داروپەردوو کردووە.