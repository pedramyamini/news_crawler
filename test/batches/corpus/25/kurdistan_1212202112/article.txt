ئەرسەلان بایز، ئەندامی ئەنجوومەنی باڵای بەرژەوەندی و سیاسیی یەکێتی، لە گۆشەکەی خۆیدا بە ناوی "کۆڵەپشت"، کە لە پەیجی خۆی لە تۆڕی کۆمەڵایەتیی فەیسبووک بڵاوی دەکاتەوە، باس لە وتارەکەی نێچیرڤان بارزانی دەکات، کە لە رۆژی ٨ - ١٢ - ٢٠٢١ لە کاتی سوێندخواردنی سەرۆکى دادگاى پێداچوونەوە و سەرۆکى ئەنجوومەنى دادوەرى هەرێمى کوردستان پێشێکشی کرد.  ئەرسەلان بایز لە گوتارەکەیدا ئاماژە بە پرسیارێکی نێچیرڤان بارزانی دەکات کە گوتی: "ئایا واقعی دەسەڵاتى دادوەرى لە هەرێمى کوردستاندا ئاوایە، کە هاووڵاتى بە تەواوى بڕوا و متمانەى بە دەسەڵاتى دادوەرى هەیە؟ ".  نێچیرڤان بارزانی لە بەشێکی دیکەی گوتارەکەیدا گوتی: "هەندێ راستى هەیە دەبێ زۆر بە جورئەتەوە دانى پێدا بنێین. دەسەڵاتى دادوەرى کێشە و تەحەداى جددى لە بەردەمدایە و دەبێت چارەسەر بکرێن. کەم و زۆر هەوڵ و دەستێوەردان و هەژموون و کاریگەرى سیاسى بەسەر هەندێ لایەنى دەسەڵاتى دادوەریدا هەیە و دەبێ رێى لێ بگیرێ).  ئەرسەلان بایز لەسەر ئەمە دەستخۆشی لە نێچیرڤان بارزانی دەکات و دەڵێت: "دەستخۆشى لەو دان پێدانان و جەرائەتەت دەکەم، کە راشکاوانە پەنجەت خستە سەر گەورە و مەترسیدارترین کێشەکانى ئەمڕۆ لە هەرێمى کوردستاندا. یەکەمینجارە لێپرسراوێکى حیزبی و حکومى بەمجۆرە لەسەر کەموکوڕییەکانى حوکمڕانى هەرێم قسە بکات".  ئەرسەلان بایز هەروەها تیشک دەخاتە سەر پەرەگرافێکی دیکەی گوتارەکەی نێچیرڤان بارزانی، کە گوتبووی: (دەبێت ئەنجوومەنى دادوەرى وەک دامەزراوە سەربەخۆ بێت و لە ژێر هەژموونى هیچ یەک لە دامەزراوەکانى حکومەت یان پەرلەماندا نەبێت. بەهیچ شێوەیەک لە ژێر کاریگەرى دەسەڵاتى سیاسیدا نەبێت).  ئەرسەلان بایز نووسیوویەتی: "بە درێژایی ئەو بیست ساڵەى رابردوودا هەردوو حیزبی دەسەڵاتدار (ی. ن. ک) و پارتى دیموکراتى کوردستان دامەزراوەى دادوەرییان لە نێوان خۆیاندا دابەش کردووە... دادگاکان لە ژێر هەژموونى هەردوو حیزبدان".  ئەرسەلان بایز  دەپرسێت: "ئایا کێن ئەو کەسانەى دەست لە کاروبارى دادوەران وەردەدەن.؟ بۆچى متمانە لە نێوان جەماوەر و دادگاکانى هەرێمدا نییە؟ ئایا حیزبە ئۆپۆزیسیۆنەکان، کەسانى سادەو هاووڵاتیان دەتوانن دەستوەردان و هەژموون لەسەر دادگاکان دروست بکەن؟ بێگومان نەخێر. ئایا هەردوو حیزب تاوەکو چەند ئامادەن سەربەخۆیی دادگاکان بپارێزن؟ ئەگەر دادوەرێک لە کەیسە گرنگەکان بەقسەى دەسەڵاتى سیاسی نەکردو بەپێى یاسا بڕیاریدا چارەنووسى چى دەبێت.؟ ئایا گوشارى ناخەنە سەر و تەنگەتاوى ناکەن..؟ لە کارەکەى دوورناخەنەوە...؟ نانبڕاوى ناکەن...؟ ئەوسا کێ بەرگری  لێدەکات؟ کێ قەرەبووى دەکاتەوە؟ دەسەڵاتى سیاسیى ئەمڕۆى کوردستان لە سەروو یاساوەیە؟ ئایا لەم بارودۆخەى ئەمڕۆدا دەتواندرێت سنوورێک بۆ دەسەڵاتى سیاسى کوردستان دابنێت؟ ".  نێچیرڤان بارزانی لە گوتارەکەیدا گوتبووی: "دادوەرى، یەکێکە لە بنەما هەرە گرنگەکانمان. ئەگەر دەسەڵاتى دادوەرى پتەو بێت، وڵات پارێزراو دەبێت و ئینتیماش بۆ وڵات جێگیر دەبێت". ئەرسەلان بایز دەڵێت: "ئەو وتەیەى بەڕێزتان زۆر زۆر راستە".  ئەرسەلان بایز پێیوایە نەبوونى متمانەى نێوان جەماوەر و حکومەت و هەردوو حیزبیش لە ئەنجامى نەبوونى سەروەرى یاسایە. هەر بۆیەش هەردوو حیزب لەدوا هەڵبژاردندا زیاتر لە نیو ملیۆن دەنگیان کەم بووەتەوە.   ئەرسەلان بایز، کە لە خولی سێیەمی پەرلەمانی کوردستان (٢٠٠٩ - ٢٠١٣) بۆ ماوەی دوو ساڵ سەرۆکی پەرلەمانی کوردستان بووە، لە کۆتایی نووسینەکەی دەڵێت: "ئێمەى هاوڵاتى لەمەودوا بۆ هەر گرفتێکى نایاسایی دادگاکان بۆ هەر گرفت و هەژمونێکى سیاسى حیزبە دەسەڵاتدارەکان بۆ سەر سەروەرى یاسا، ناچار دەبین روو لە سەرۆکى هەرێم بکەین و بڵێین بەڕێز: پڕۆژە و بەرنامە راگەیێندراوەکەى خۆتان جێبەجێ بکەن".