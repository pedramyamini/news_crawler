رۆژی یەکشەممە ٥ - ١٢ - ٢٠٢١ قوباد تاڵەبانی، جێگری سەرۆکوەزیرانی هەرێمی کوردستان لە سلێمانی سەردانی پۆلیسە بریندارەکانی بەڕێوەبەرایەتیی تووندوتیژی دژی ژنانی سلێمانی لە نەخۆشخانەکانی شار و شۆڕش کرد.   لە کاتی سەردانەکەی بۆ نەخۆشخانەی شۆڕش و بۆ لای بریندارەکان، قوباد تاڵەبانی لە دۆخی تەندروستییان دەپرسێت و یەکێک لە بریندارەکان بە قوباد تاڵەبانی دەڵێت "کاک قوباد یەک داواکاریم هەیە، تکات لێدەکەم با خوێنی محەممەدی هاوڕێمان بە فیڕۆ نەڕوات و نەبێتە لیژنە و لیژنەکاری. ئێمە بەبێ یەک ئیدارەمان نەدەکرد و بەیەکەوەش بۆ دەستگیرکردنی ئەو تۆمەتبارە چووین. "  هەر لە کاتی قسەکانی ئەو بریندارە، قوباد تاڵەبانی، جێگری سەرۆکوەزیرانی هەرێمی کوردستان بەڵێن بە بریندارەکە دەدات کە "خوێنی نەقیب محەممەد بە بە فیڕۆ ناڕوات، خەمت نەبێت و هەموو هێزەکانمان راسپاردووە و تۆش بە سەربەرزی دەچیتەوە سەر کارەکەت و ئەوە بەڵێن بێت. "  شەوی شەممە ٤ - ١٢ - ٢٠٢١ لە گەڕەکی تانجەرۆ لە کاتی دەستگیرکردنی تۆمەتبارێک کە لەلایەن هاوژینەکەیەوە سکاڵای لەسەر تۆمارکرابوو بەوەی کە تووندوتیژی بەرامبەر دەکات پۆلیسی بەڕێوەبەرایەتی تووندوتیژی دژی ژنان لە سلێمانی هەوڵی دەستگیرکردنی دەدەن، بەڵام تۆمەتبارەکە رووبەڕوویان دەبێتەوە و بەهۆیەوە نەقیبێکی پۆلیس بەناوی محەممەد لەتیف دەکوژرێت و سێ پۆلیسی دیکەش بریندار دەبن.  دوای ماوەیەک لە رووداوەکە تۆمەتبارەکە لەلایەن پۆلیسی سلێمانییەوە دەستگیرکرا و ئێستا لەژێر لێکۆڵینەوەدایە لەبارەی هۆکار و چۆنییەتی رووداوەکە.   قوباد تاڵەبانی، جێگری سەرۆکوەزیرانی هەرێمی کوردستان دوای سەردانیکردنی بۆ نەخۆشخانە بۆ لای بریندارەکان رایگەیاند کە ئەوە "رووداوێکی دڵتەزێنە و ناخی هەمووانی هەژاند. "   جێگری سەرۆکوەزیرانی هەرێمی کوردستان گوتیشی "ئەو موجریمەی کە ویستویانە دەستگیری بکەن تووندوتیژی بەرامبەر بە خێزانەکەی کردووە و کە چوونەتە سەری کەسێکی کوشتووە و چەندین کەسی دیکەشی بریندارکردووە. بۆیە لەگەڵ رووداوێکی ئاوادا دەبێت هەموومان هەستین لەخەو و گرنگی بەڕێوەبەرایەتییەکی وەک تووندوتیژی دژی خێزان بزانین. "  لە کۆتایی قسەکانیشیدا قوباد تاڵەبانی ئاماژەی بەوەدا کە ئەوە زەنگێکە بۆ کۆمەڵگە کە ئەوەی پێی دەگوترێت تووندوتیژی دژی خێزان هەڵتەکێنرێت و بەڵێنیشی بە بریندارەکان دا کە "ئەگەر لێرە چارەسەری پێویستیان بۆ نەکرا دەیانبەینە دەرەوەی وڵات. "  قوباد تاڵەبانی دەشڵێت "كارمەندانی دەزگا ئەمنییەكان مایەی شانازی و تەقدیركردنن و ئەوان ھۆكارن بۆ پاراستنی ئارامی شار، لە هیچ كەسێکی قبووڵ ناكەین رووبەڕوویان ببێتەوە و خۆم بەشەخسی چاودێری ئەم دۆسیەیە دەکەم هەتا تاوانبار بە سزای یاسایی خۆی دەگات. "