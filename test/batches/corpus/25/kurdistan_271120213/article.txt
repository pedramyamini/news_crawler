ئاسۆ کەمال، بەڕێوەبەری کەشناسیی و بوومەلەرزەزانیی سلێمانی بە تۆڕی میدیایی رووداوی گوت، بۆ دیاریکردنی پەڵەدان رێژەیەکی دیاریکراوی بارانبارین لە هەرێمی کوردستان نییە، چونکە زەوییەکان جیاوازییان هەیە.  بەڕێوەبەری کەشناسیی سلێمانی لەبارەی جیاوازیی زەوییەکانەوە دەڵێت، بۆ نموونە زەوی هەیە بە ٦٠ بۆ ٧٠ میلیمەتر بارانبارین دەتوانرێت بگوترێت پەڵەی داوە، زەویش هەیە نزیکەی ٩٠ میلیمەتر بارانی دەوێت.  پەڵەدان کە وشەیەکی کوردەوارییە، واتە ئەو زەوییە هێندە نەرم بووبێتەوە بۆ تۆوکردن و چاندن ببێت. جووتیار گاسنەکەی لە زەوی دەدات و نزیکەی ٣٠ سانتیمەتر هەڵی دەکەنێت، ئەگەر ژێرەوەی ئەو شوێنەی هەڵیکەندووە تەڕ بوو، ئەوە دەڵێت، پەڵەی داوە و تۆو دەکەن، ئەگەریش وشک بوو، ئەوە پەڵەی نەداوە.  ئەمساڵ تاوەکو رۆژی هەینی ٢٦ - ١١ - ٢٠٢١، لە سنووری سلێمانی ٣٥.٧ میلیمەتر باران باریوە، بەڵام ساڵی رابردوو تاوەکو ئەم کاتە ١٢٧ میلیمەتر باران باری بوو. ئاسۆ کەمال دەڵێت، "ساڵانە پایزان ١٠٥ میلیمەتر باران دەبارێت، ئەوەی ئەمساڵ باریوە ٣٥ % ی کۆی رێژەی پێویستیی بارانە لە پایزدا".  لە بەشێکی دیکەی قسەکانیدا، ئاسۆ کەمال ئاماژەی بەوە دا، کەمیی بارانبارین لە پایزدا بەم رێژەیە "ئاساییە" و وەرزێکی دوورودرێژ ماوە، "ساڵی رابردوو زۆرترین باران مانگی ١١ باری، دواتر مانگانە رێژەکە کەمی دەکرد، بۆیە ئەمساڵیش رێژەکە مەترسیدار نییە".