گەنجێک کە هەر زوو گەیشتبووە شوێنی رووداوەکە، ئاماژەی بەوە کرد کە "مردووی چوارەم دوای رووداوەکە رۆحی تێدا مابوو، بەڵام دۆخی ئێجگار خراپ بوو".  بەپێی هێڵکاریی سەرەتایی هاتووچۆ دەرکەوتووە، ئۆتۆمبێلی جۆری کیای سۆرێنتۆ لەدوای وەرگەڕانی چووەتە سایدی دووەم و خۆی بە ئۆتۆمبێلێکی ئەلەنترای تەکسیدا کێشاوە.  هێمن رەزا، کارمەندی هاتووچۆ دەڵێت، "ئەو ئۆتۆمبێلە کیایە لە کەرکووکەوە هاتووە، وەرگەڕاوە و چووەتە سایدەکەی دیکە و لە تەکسییەی داوە".  دوای دوو کاژێر ناسنامەی قوربانیانی رووداوەکە ئاشکرابوو. هەریەک لە بوشرە عەزەدین و تەها ئەحمەد ژن و پیاوێکن خەڵکی ناحیەی لەیلانی کەرکووکن لەنێو سۆرێنتۆکەدابوون و گیانیان لەدەستداوە.  لەنێو ئۆتۆمبێلە تەکسیەکەشدا سێ کەس هەبوون، هەریەک لە مورتەزا ساعدی و عامر جەعفەر مردوون و شۆفێری تەکسییەکەش ناوی حەیدەر رەعدە، بە سەختی بریندارە، کە هەرسێکیان خەڵکی بەغدان.  پۆلیسی هاتووچۆی کەرکووک هۆشداری دەدات لە زیادبوونی رووداوەکانی هاتووچۆی ئەمساڵ کە بەراورد بە پار ساڵ بووەتە دوو هێندە.  عەمید محەممەد ئیسماعیل، بەڕێوەبەری هاتووچۆی کەرکووک باس لەوە دەکات، "رووداوەکانی هاتووچۆ لە ناوەوە و دەرەوەی شاری کەرکووک زیادیان کردووە، لە ژمارەی مردن و بریندار و رووداو زیادبووە، دوو حاڵەت هۆکاری زیادبوونی ئەو ئامارانەن، یەکەم هۆکار پابەندنەبوونی شۆفێرانە بە رێنوێنییەکانی هاتووچۆ و یاساکان جێبەجێ ناکەن، هەروەها لە لایەکی دیکەشەوە دەزانین شەقامەکان کەموکوڕییان هەیە".  جگە لەو رووداوە، رووداوێکی دیکەی هاتووچۆ کە هەفتەی رابردوو لەنێوان رێگەی کەرکووک - سلێمانی روویدا و شەش کەس گیانیان لەدەستدا. بەپێی ئامارەکانی هاتووچۆ، ئەمساڵ ٢٩٣ حاڵەتی پێکدادان هەبوون، ١٢ حاڵەتی وەرگەڕان تۆمارکراون، کە بەهۆیانەوە ٦١ کەس گیانیان لەدەستداوە و ٣٩٢ کەسیش بریندار بوون.