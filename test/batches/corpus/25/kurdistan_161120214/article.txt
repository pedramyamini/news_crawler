فازڵ حاجی، گوتەبێژی پۆلیسی هاتوچۆی هەولێر، ئەمڕۆ سێشەممە ١٦ - ١١ - ٢٠٢١، بە تۆڕی میدیایی رووداوی راگەیاند: "کاژێر ١ی بەرەبەیانی ئەمڕۆ سێشەممە لە شەقامی ١٥٠ مەتری هەولێر شۆفێری دووئوتومبێلی تایبەت لە جۆرەکانی پاسات و نیسان پێشبڕکێ دەکەن کاتێک دەگەنە کۆتایی بەشی یەکەمی تەواوکراوی شەقامەکە چەند تاسەیەکی پلاستیکی دێتە پێشیان کە ئاگادارکردنەوەی شۆفێران لە تەواونەبوونی شەقامەکە و کۆتاییەکەی دانراوە، کەچی ئەو دوو شۆفێرە تاسەکان بەخێرایی دەبڕن و  شۆفێرەکان هەر ناوەستن، تاوەکو دەگەنە کۆمەڵێک پارچەی کۆنکریتی کە لەکۆتایی شەقامەکە دانراون بۆ ئەوەی شوفێران لە شەقام دەرنەچن، کەچی خۆیان بەو کۆنکرێتانەشدا دەکێشن".  گوتەبێژی پۆلیسی هاتوچۆی هەولێر، گوتیشی: "بەداخەوە لە ئەنجامی رووداوەکە شوفێری نیسانەکە هەر لەناو ئۆتۆمبێلەکەی سووتا و گیانی لە دەستدا کەنزیکەی ١٠٠ مەتر لە شەقام دەرچوو بوو و دوورکەوتبووەوە، شوفێری ئۆتۆمبێلی پاساتەکەش زۆر بەسەختی بریندار بوو کە ئۆتۆمبێلەکەی ئەویش لە شەقام دەرچوبوو و زیانێکی زۆریش بەر ئۆتۆمبێلەکان کەوت".  فازڵ حاجی ئاماژەی بەوەدا ئەوان رۆژانە دووبارەی دەکەنەوە کەوا شەقامە خێراکان بۆ پێشبڕکێ دروست نەکراون، بەڵکو بۆ گەیشتن بەزووتر و سەلامەتتر دروستکراون، کەچی کەس گوێیان لێناگرێت.