نەبەز ساڵح باوکی دانەرە، بە تۆڕی میدیایی رووداوی راگەیاند، "دەرکەی مەتبەخەکەم کردەوە، نەمزانی گوشاری ئاوی زۆر لەسەر بوو، کاتێک لە دەرگەی مەتبەخەکەم کردەوە و بەرەو دەرگەی حەوشە چووم، کاتێک گەیشتینە پێش دەرگەکە هەردووکیانم لە باوەشدابوو، دیاریش [یەکێک لە کوڕەکانی] لەتەنیشت ماڵەکەمان بوو، کاتێک شەپۆلی ئاو ئۆتۆمبێلێکی هێنا بە دەرگەی هاوسێکەمانیدادا، هەردوو منداڵەکەم لە دەست رۆیشت. "  دانەر بە گوتەی باوکی، لەوکاتەی لافاو بردوویەتی "هەر دەگریا، بەڵام بەهۆی ئەوەی قوڕ چووبووە دەمییەوە، دەنگی دەرنەدەچوو.. دانەریش لەژێر ئۆتۆمبێلەکە بە شەپۆلی ئاوەکە بەرزبووەوە، دەستی بەرزکردەوە، دوو جار بەرزبووەوە، ئیدی نەمبینییەوە. "  تەرمی دانەری تەمەن ١٠ مانگ لافاو بردوویەتی، دایک و کەسوکارەکەی لە بەرەبەیانی رۆژی هەینییەوە بە دوای تەرمی کوڕە بچووکەکەیاندا دەگەڕێن، بەڵام تاوەکو ئێستا نەیان دۆزیوەتەوە.   هێرۆ شامل: دایکی دانەرە و ئاماژە بەوە دەکات، رووداوەکە کاژێر ٠١: ٣٠ خولەک بۆ ٠٢: ٣٠ خولەک بووە. داواش دەکات تەرمی کوڕەکەی بۆ بدۆزنەوە.  تیمەکانی بەرگریی شارستانیی قوشتەپە راسپێردراون بۆ دۆزینەوەی تەرمی دانەر، کەسوکاری دانەریش گوندنشینانی سنووری قوشتەپەیان ئاگادارکردووەتەوە تاوەکو یارمەتی دەریانبن لە دۆزینەوەی تەرمی کوڕە بچووکەکەیان.