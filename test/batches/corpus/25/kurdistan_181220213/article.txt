لافاوەکە چەندین ناوچەی سنووری هەولێری گرتەوە، بەڵام ئەو شوێنانەی گیانلەدەستدانیان تێدا تۆمارکراوە، قوشتەپە، بەحرکە، دارەتوو، گەڕەکی رۆشنبیرین.  ئەو کەسانەی گیانیان لەدەستداوە، حەوتیان هاونیشتمانین، دووانیان عەرەبن، یەکێکیان هاووڵاتیی تورکیا و دووانەکەی دیکەش خەڵکی نیپاڵن و لە هەرێمی کوردستان کرێکارییان دەکرد.  تەرمی ١٠ لەو کەسانەی گیانیان لەدەستداوە دۆزراوەتەوە، ئەوەی ماوە دانەر نەبەزی ١٠ مانگان و کەسێکی دیکەیە کە تاوەکو ئێستا بێسەروشوێنن. هەروەها زیانێکی زۆری ماددی بە دووکان، نێو ماڵ و ئۆتۆمبێلی هاووڵاتییان گەیشتووە.  سەرۆکی هەرێمی کوردستان یەک ملیار دیناری بۆ هاوکاریی زیانبەرکەوتووان تەرخانکرد. هاوکارییەکە لە رێگەی دەزگای روانگەوە دابەشدەکرێت و ئەویش بۆ دابینکردنی پێداویستییەکان و رێکخستنەوەی خانوو و باڵەخانە و شەقامەکان دەبێت.  ئاری رەسوول، بەڕێوەبەری پەیوەندییەکان و راگەیاندنی دەزگای روانگە دەڵێت، "هاوکارییەکان جۆراوجۆرن، تایبەت دەکرێن بۆ دابینکردنی سێ ژەمی خواردن، دابینکردنی کەلوپەلی ناوماڵ و پاککردنەوەی ئەو شوێن و شەقامانەی زیانیان بەرکەوتووە. لیژنەی تایبەت لە پارێزگای هەولێر هەیە و سەردانی ئەو ماڵانە دەکەن کە کۆتایی ئەمڕۆ بەدەست دەگات بۆئەوەی بزانین زەرەرەکان چین بۆئەوەی بتوانین بە باشترین شێوە هاوکاریی زیانلێکەوتووەکان بین".  پارێزگاری هەولێریش لە کۆنگرەیەکی رۆژنامەڤانیدا رایگەیاند، رۆژی شەممە هەموو زیانەکان هەژمار دەکەن و داوایکرد، هاووڵاتییان بۆ سەرخستنی ئەو ئەرکەیان، یارمەتیدەر بن.  ئومێد خۆشناو، پارێزگاری هەولێر باسی لەوەش کرد، رۆژی هەینی تیمەکانیان بۆ پاککردنەوەی ماڵ و هەموو شوێنە زیانبەرکەوتووەکان دەستیان بە کار کردووە و گوتیشی، "بە ژمارەی بانکیی ٥٠٨ لە بانکی منارە، هەر کەس و لایەن و گرووپێک بیەوێت، دەتوانێت کۆمەکی زیانلێکەوتووان بکات".  پارێزگاری هەولێر رایگەیاند، "سەرۆکی حکومەت فەرمانی کرد، لە پلانی ستراتیژییدا رێڕەوێکی تەواو لە سنووری پارێزگای هەولێر دروستبکرێت، کە بۆ ژینگەی ناوچەکەمان سوودی دەبێت و دیمەنێکی جوانیش دەبەخشێت. لە پلانی ئێستاشدا کە سبەینێ [شەممە] دەستپێدەکات، کردنەوەی رێڕەوەکانە، لە سنووری شاری هەولێر".  لافاو سنووری کۆیەشی گرتەوە، تاریق حەیدەری، قایمقامی قەزای کۆیە بە تۆڕی میدیایی رووداوی راگەیاند، ١٩ ماڵ و دوو خوێندنگە لافاو زیانی ماددیی پێگەیاندوون.