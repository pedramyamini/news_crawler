ئەمڕۆ پێنجشەممە ١٦ - ١٢ - ٢٠٢١ بەشی ئۆپەراسیۆنە تایبەتەکانی هاوپەیمانیی نێودەوڵەتی لە تویتەر بڵاویکردەوە: "ئەمڕۆ دژەتیرۆر چەند ئۆپەراسیۆنێکی لە ناوچەی زەیتوونی هەولێر لە عێراق ئەنجامدا و دوو قاچاخچیی چەکی داعشی دەستگیرکرد".   لە تویتەکەدا هاتووە: "ئەم جۆرە ئۆپەراسیۆنانە وادەکەن داعش نەتوانێت قاچاخی بە چەکەوە بکات، چەک هەڵبگرێت و بگوازێتەوە".   تاوەکو ئێستا لایەنە پەیوەندیدارەکانی حکومەتی هەرێمی کوردستان هیچ روونکردنەوەیەکیان لەوبارەوە بڵاونەکردووەتەوە.     ئەوە لە کاتێکدایە شەوی ٠٨ - ١٢ - ٢٠٢١ لە ئۆپەراسیۆنێکدا ئاسایشی پارێزگای سلێمانی و چەند دەزگایەکی دیکەی ئەمنی زیاتر لە ٢٠ کەسیان بە تۆمەتی "لایەنگریی داعش" لە هەڵەبجە دەستگیرکرد.