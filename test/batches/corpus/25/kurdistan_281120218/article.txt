بافڵ تاڵەبانی، هاوسەرۆکی یەکێتی نیشتیمانی کوردستان ئەمڕۆ یەکشەممە ٢٨ - ١١ - ٢٠٢١، پەیامێکی لەبارەی هێرشەکەی دوێنێ شەوی چەکدارانی داعش لە سنووری ناحیەی کوڵەجۆ لە گەرمیان بڵاوکردەوە، کە تێیدا پێنج پێشمەرگە شەهیدبوون، ئەویش دوای تەقینەوەی بۆمبێکی چێنراو بە هەمەڕەکەیاندا.  بافڵ تاڵەبانی لە پەیامەکەیدا رایگەیاند: شەوی رابردوو لە ھەوڵێکی ترسنۆکانەی دیکەی تیرۆریستاندا، په‌لاماری سەنگەرەکانی پێشەوەی پێشمەرگە لە سنووری کوڵەجۆی گەرمیان درا، بەداخ و پەژارەیەکی زۆرەوە له ئه‌نجامی ئه‌و كرده‌وه تیرۆریستییه، پێنج پێشمەرگەی قارەمان شەھید بوون و چوار پێشمەرگەی دیکەش برینداربوون.  بافڵ تاڵەبانی سەرکۆنەی "پەلامارە تیرۆریستییەکە"ی داعشی کردووە و دەڵێت: "بە نیگه‌رانيیەکی زۆرەوە له چه‌ندبارەبوونه‌وه‌ی ئەم پەلامارە تیرۆریستییانە بۆ سەر سەنگەرەکانی ھێزی پێشمەرگە، لە ناوچە کێشە لەسەر و دابڕێندراوەکانی ھەرێم دەڕوانم. بۆ بەرپەرچدانەوەی ئەم پەلامارانە، پێویستی زیاترمان بە پلان، بەرنامەی ھاوبەش و ھەماھەنگی ھەیە، بەتایبەت چڕکردنەوەی کارکردنی پێکەوەیی زیاتر لە نێوان ھێزی پێشمەرگە و سوپای عێراقدا، بۆ رووبەڕووبوونەوەی پاشماوەکانی داعش و رێگری لە جموجۆڵەکانیان کە مایەی ھەڕەشەی جددین بۆ ئەو سنوورانە".  هاوسەرۆکی یەکێتی داوا دەکات: "دۆسیەی ئەمنی ئەو ناوچانە بە ھاوبەشی، بە سیاسەت و تێڕوانینێکی ترەوە لەپێناو سەقامگیری، ئاسایش و ئارامی زیاتر بەڕێوەببرێن".  شەوی رابردوو چەکدارانی داعش لە ناوچەی تەپی تەڵان لە سنووری کوڵەجۆ هێرشیانکردە سەر هێزەکانی پێشمەرگە، لەکاتی بەهاناوەچوونی پێشمەرگەکانیش، بۆمبێکی چێندراو بە ئۆتۆمبێلێکی پێشمەرگەدا تەقییەوە و بەهۆیەوە پێنج پێشمەرگە شەهیدبوون و چواری دیکەش برینداربوون.