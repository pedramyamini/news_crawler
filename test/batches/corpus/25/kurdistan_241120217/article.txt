ئەگەر بەراوردێکی نێوان دیمەنی ئێستا و پێش کەمکردنی ئاوەکەی بکرێت، بە ئاسانی گۆڕانکارییەکان دەبینرێن، کە بەشێکی زۆری دەریاچەکە بووەتە وشکانی.  پڕۆفیسۆر فارووق عەلائەددین، مامۆستای زانکۆ دەڵێت: "کەمبوونەوەی ئەو بارانەی دەڕژێتە حەوزەکانی دەریاچەکە، بەتایبەتی لە ماوەی ٥ - ١٠ ساڵی رابردوو بە شێوەیەکی مەترسیدار نیشانمان دەدات ئاوی دەریاچەکە کەمیکردووە و ئاستەکەشی زۆر دابەزیوە".  دابەزینی ئاوەکە لە هەموو شوێنەکانی دەریاچەی وان وەکو یەک نییە، بەڵکو لەو شوێنانەی دەریاچەکە جۆگە ئاوی تێدەڕژێت، بۆشایی دروستبووە و بە وشکانیبوون زیاترە. ئەگەر ئەم وشکەساڵییە بەردەوامبێت، شێوەی دەریاچەی وان بەمزووانە گۆڕانکاریی بەسەردا دێت کە ئەوکات پێویست دەبێت نەخشەی سنوورەکانی دەریاچەکە نوێ بکرێتەوە. ئەمەی دەبینرێت هەڕەشە و زەنگێکی مەترسیداری گۆڕانی کەشوهەوایە.  پرۆفیسۆر فارووق عەلائەددین، مامۆستای زانکۆ دەڵێت: "ئەم قۆناخەی ئێستا تێیداین کاریگەرییەکی گۆڕانی کەشوهەوایە، هەروەها پشتگیری لە گەرمبوونی زەوی دەکات. ئەم دۆخە دەبێتە هۆی کەمبوونەوەیەکی جددیی ئەو بارانەی دەچێتە حەوزی دەریاچەکەوە، بە هەڵمبوون و ئاوی دەریاچەکە بە گشتی".  دەریاچەی وان کە گەورەترین دەریاچەی کوردستان و تورکیاشە، لە هەندێک شوێندا دوو کیلۆمەتر بەشێوەی ئاسۆیی ئاوەکەی کەمیکردووە. لە کەناراوەکانی ئەدرەمیت، ئەرجیش و مورادیە ئەو شوێنەوار و پاشماوانەش بەدیارکەوتوون کە ساڵەهایە ئاو دایپۆشیون.  پسپۆڕان دەڵێن: ئەو ئاوەی بەکاردەهێنرێت و چۆنێتیی بەکارهێنانەکەش دەبنە بەشێک لە هۆکاری کەمبوونەوەی ئاوی دەریاچەکە، هاوکات ئەوان دەڵێن کێشە لە بەکاربردنی ئاودا هەیە. هۆشدارییش دەدەنە وان و پارێزگاکانی دەوروبەری لە باکووری کوردستان.  پرۆفیسۆر فارووق عەلائەدین دەڵێت: "تەواوی شارەکە، تەواوی هاوبەشانی ئاو، نەوەک تەنیا دامەزراوەیەک یان شوێنێکی دیاریکراو! پرۆسەیەک پێویستە کە تەواوی هاونیشتمانیان لەخۆبگرێت و ئەرکداریان بکات. بە پێچەوانەوە لەو بڕوایەدام ٢٠٣٠ و ساڵانی دواتر ئەم شارە و ناوچەکە بە تاقیکردنەوەیەکی سەختدا تێپەڕ ببن".   رووبەری دەریاچەی وان ٣٧١٣ کم دووجایە، تەمەنی ٦٠٠ هەزار ساڵ دەبێت و چوار دوورگەی تێدایە. ١٠٣ جۆر رووەک و ٣٦ جۆر ماسی لە دەریاچەی واندا هەن. زانایان دەڵێن، بەهۆی تەقینەوەی گڕکانێکی گەورە لە چیای نەمروود دەریاچەی وان دروستبووە.