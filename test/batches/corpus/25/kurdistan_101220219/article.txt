ئۆکای مەمیش، پارێزگاری ئەرزەڕۆم رۆژی پێنجشەممە ٩ی کانوونی یەکەمی ٢٠٢١ رایگەیاند، ئەو کەسە لە شارۆچکەی پاڵاندۆکەن کە سەر بە ناوەندی ئەرزەڕۆمە لە کۆرسێکی قورئاندا خۆبەخشانە وەک "چاودێر" کاری دەکرد. دوای ئەوەی هەوڵی هەڵاتنی داوە لە پارێزگای یۆزگاتی تورکیا دەستبەسەرکراوە، بەڵام بە هۆکاری ئەمنی نەهێنراوە بۆ ئەرزەڕۆم.   پارێزگاری ئەرزەڕۆم، ئاماژەی بەوەشدا، لێکۆڵینەوە لە رووداوی دەستدرێژیکردنە سەر ئەو منداڵانە دەستیپێکردووە و لەو چوارچێوەیەدا دەستدرێژکارەکە دەستبەسەرکراوە.   ئەو ٧ منداڵەی دەستدرێژی سێکسییان کراوەتەسەر، کوڕن و لە کۆرسی قورئانی "حاجی بەهادین ئەڤگی" لە شارۆچکەی پاڵاندۆکەن دەیانخوێند، کە سەربە بەڕێوەبەرایەتی کاروباری ئایینی تورکیایە. ئەو قورئانخوێنانە لە بەشە ناوخۆییەکاندا دەمێننەوە.  ئەمە یەکەمجار نییە رووداوی هاوشێوە لە کۆرسەکانی قورئانخوێندن لە شارەکانی باکووری کوردستان روودەدات  لە دوایین کۆبوونەوەی شورای پەروەردەی نیشتمانی تورکیا، کە لە رۆژانی سەرەتای ئەم مانگەدا بەڕێوەچوو، پەروەردەی ئایینی بۆ منداڵانی تەمەن ٤ - ٦ ساڵ لە قۆناخی باخچەی ساوایان کرایە ناچاری. بڕیارەکە کاردانەوەی لێکەوتەوە.