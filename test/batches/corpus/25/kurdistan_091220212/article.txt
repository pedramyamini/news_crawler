هاونیشتمانییانی ناوچەی سەرشیوی سەقز دەڵێن، هەرچەندە حکومەت رێگە بە بڕینەوەی دار نادات، بەڵام هەندێ بازرگان هەن کە قاچاخچێتی بە دارەوە دەکەن و زیانیان بە ژینگە و دارستانی پارێزگای سنە گەیاندووە.  هاونیشتمانییان لە سنووری سەقز و سنە، دیمەنی بڕینەوە و بردنی دارەکانیان لە تۆڕە کۆمەڵایەتییەکان بڵاوکردووەتەوە و دەڵێن، لەم چەند مانگەدا بڕینەوەی دار زیادیکردووە.   عوسمان ساڵحزادە، بەرپرسی سەرچاوە سرووشتییەکانی سەقز ئاماژە بەوە دەکات، کە ئەمساڵ دەستیان بەسەر ٢٨ کامیۆن داری قاچاخدا گرتووە کە ١٨٠ تۆن بووە، داربڕەکانیش رادەستی دادگە کراون.  عوسمان ساڵحزادە، ئاماژەی بەوەشکرد، هەرچەندە پڕۆژەی سوودوەرگرتن لە دارستانەکان بەردەستە، بەڵام بۆ داربڕین دەبێ مۆڵەتی فەرمی وەربگیرێت.