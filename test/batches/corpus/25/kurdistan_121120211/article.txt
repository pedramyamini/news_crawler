گوتەبێژی دەستەی ژینگەی هەرێمی کوردستان بە تۆڕی میدیایی رووداوی راگەیاند، عێراق و هەرێمی کوردستان پابەندبوونی خۆیان بە هەنگاوەکانی رووبەڕووبوونەوەی گۆڕانی کەشوهەوا لە ساڵی ٢٠٢١ تاوەکو ٢٠٣٠ راگەیاندووە و دەیانەوێت بە هاوکاریی نێودەوڵەتی، ئەو گازانە کەمبکەنەوە کە دەبنە هۆکاری گەرمبوونی زەوی.   عەبدولڕەحمان سدیق، سەرۆکی دەستەی ژینگەی هەرێمی کوردستان رایگەیاند "بەپێی نەتەوەیەکگرتووەکان، دەردانی ئەو گازانەی پلەی گەرمی زەویی گەرمتر دەکەن، تادێت زیاتر دەبێت و بەوهۆیەوە پلەی گەرمیی زەوی بە بڕی ١.١ پلەی سیلیزی زیادیکردووە بەراورد بە سەدەی نۆزدە، ١٠ ساڵی ٢٠١١ تاوەکو ٢٠٢٠ یش گەرمترین ساڵەکان بوون، وڵاتە گەورە پیشەسازییەکان لە ریزبەندی سەرووی ئەو وڵاتانەوەن کە زۆرترین دەردانی گازییان هەیە".   بەپێی داتاکانی وێڵد ئۆ میتەر، لە ساڵی ٢٠١٦ دا ١٦٢ ملیۆن و ٦٤٦ هەزار و ١٦٠ تۆن گازی دوانۆکسیدی کاربۆن لە هەرێمی کوردستان و عێراق چووەتە نێو هەواوە، کە لەسەر ئاستی جیهان % ٠.٤٥ دەکات. ساڵانەش بەرێژەی ١.٢٢ % دەردانی ئەو گازە لە هەرێمی کوردستان و عێراق زیاتر دەبێت.   زیادبوونی کاریگەرییەکانی دیاردەی گۆڕانی کەشوهەوا لە سەر وڵاتانی ناوچەکە وایکردووە، حکومەتی ئەو وڵاتانە پەنا بۆ هەندێک رێکار ببەن، ئەوەش وەک وەڵامدانەوەیەک بۆ رێگەگرتن لە زیادبوونی هەڕەشەکانی دیاردەکە.   گلدانەوە و گرتنەوەی ئاوی هەندێک لەو رووبارانەی دەڕژێنە نێو هەرێمی کوردستان و عێراق یەکێکە لەو رێکارانەی ئەو وڵاتانەی پەنای بۆ دەبەن کە ئەوەش کێشەی جیدی بۆ هەرێمی کوردستان و عێراق دروستکردووە.