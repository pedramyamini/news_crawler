کەریم سلێمان، بریکاری وەزارەتی کشتوکاڵ و سەرچاوەکانی ئاو بە رادیۆی رووداوی راگەیاند، "لەبەرئەوەی لە هەرێمی کوردستان دەرفەتی دامەزراندن و هەلی کار کەمن، ئێمە لە وەزارەتی کشتوکاڵ پرۆژەیاسایەکمان ئامادە کردووە، بەپێی ئەو پرۆژەیاسایە لەڕێگەی کەرتی تایبەتەوە هەلی کار بۆ دەرچووانی ڤێتێرنەری و کۆلێژەکانی کشتوکاڵ دەڕەخسێنین، هەر پرۆژەیەکی کشتوکاڵی و ڤێتێرنەری دەبێت سەرپەرشتیارێکی هەبێت، وەکو هاوئاهەنگیکار، بۆ ئەو مەبەستەش دەبێت سوود لە دەرچووانی کۆلێژ و پەیمانگەکانی کشتوکاڵ و ڤێتێرنەری وەربگیرێت، کە دوای پەسندکردنی پرۆژەیاساکە لە پەرلەمانی کوردستان بڕیار و رێنوێنیی تایبەتی بۆ دەردەکەین".  بریکاری وەزارەتی کشتوکاڵ و سەرچاوەکانی ئاو ئاماژەی بەوەش کرد، "پێمانوایە پەسندکردنی ئەو پرۆژەیاسایە دەرفەتێکی زۆر باش دەبێت بۆ ئەو کەسانەی پسپۆڕییان لە کشتوکاڵ و ڤێتێرنەری هەیە و دەرچووی زانکۆ و پەیمانگەکانن و دانەمەزراون".  کەریم سلێمان دەشڵێت، ئەوان لە وەزارەتی کشتوکاڵ دەیانەوێت تەکنەلۆژیای نوێ بهێننە نێو بواری کشتوکاڵی، بۆئەوەی زیاتر پەرە بە کشتوکاڵ بدەن، بۆ ئەوەش پێویستیان بە کەسانی شارەزا و دەرچووانی زانکۆ و پەیمانگەکان دەبێت.  لەبارەی ئەو بەنداوانەی بڕیاربوو دروستبکرێن و کارەکانیان وەستاوە، بریکاری وەزارەتی کشتوکاڵ ئەوەی خستەڕوو، " ١٢ بەنداو لە هەرێمی کوردستان کاریان تێدا کراوە و کارەکانیان وەستاون، ئەنجوومەنی وەزیران رەزامەندیی داوە بۆ تەواوکردنی ئەو ١٢ بەنداوە و پارەشیان بۆ تەرخانکراوە".  هەروەها بریکاری وەزارەتی کشتوکاڵ و سەرچاوەکانی ئاو لەبارەی گرانبوونی نرخی ئالیک و پەینی کیمیایی گوتی، "لە کۆبوونەوەی ئەنجوومەنی وەزیران، وەزیری کشتوکاڵ راپۆرتێکی لەسەر کاریگەرییەکانی وشکەساڵی پێشکێش کرد، داوامان کردووە چارەسەر بۆ کێشەکان بدۆزرێتەوە، بۆ ئەو مەبەستەش لەگەڵ وەزارەتەکانی دیکە هاوئاهەنگیمان هەیە، کێشەی ئالیک کێشەیەکی جیهانییە، چونکە گۆڕانی کەشوهەوا کاریگەریی لەسەر هەموو جیهان کردووە، بۆ ئێمە لە هەرێمی کوردستان کە ناتوانین پێداویستیی نێوخۆ لە ئالیک دابین بکەین، ناچارین داوامان لە بازرگانان کردووە لە دەرەوە ئالیک بهێنن، بۆیەش نرخەکەی زیاتر بووە".