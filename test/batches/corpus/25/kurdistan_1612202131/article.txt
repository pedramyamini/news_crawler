تاکە خاڵی سنووریی نێودەوڵەتی کە هاتووچۆی هاونیشتمانییان و جموجووڵی بازرگانی لەنێوان هەرێمی کوردستان و رۆژئاوای کوردستان لێیەوە ئەنجام دەدرێت، خاڵی سنووریی پێشابوورە کە لە دیوی رۆژئاوای کوردستانەوە پێی دەگوترێت سێمالکا.  کاژێر ٠٢: ٣٠ خولەکی دوای نیوەڕۆی دوێنێ چوارشەممە ١٥/١٢/٢٠٢١ کۆمەڵێک گەنج بە بەرد و مۆلۆتۆڤ لە دەروازەی سنووریی سێمالکاوە ویستیان خاڵەکە تێپەڕێنن و بە نایاسایی بێنە نێو خاکی هەرێمی کوردستان، هێزەکانی پاسەوانی سنووری پێشابوور رێگرییان لەو کەسانە کرد.  لەمبارەوە شەوکەت بەربەهاری، بەرپرسی خاڵی سنووری پێشابوور، رۆژی چوارشەممە ١٥/١٢/٢٠٢١ لە روونکردنەوەیەکدا رایگەیاند: "ماوەی ٣ مانگە بە بڕیاری پەکەکە دوو خێوەت لە خاڵی سنووریی سێمالکا لە نێوان هەرێمی کوردستان و رۆژئاوای کوردستان هەڵدراون و رۆژانە بە زۆرەملێ خەڵکێک تیایاندا کۆدەکرێتەوە و بە بەرزکردنەوەی ئاڵا و هێماکانی پەکەکە و دروشمدان دژ بە هەرێمی کوردستان، هانیان دەدەن".  بەربەهاری دەشڵێت: "زیاتر لە سەد کەس بە بەرچاوی خەڵک و ئاسایشی سێمالکا و بە مۆلوتۆڤ و بەرد و دار، لە رێگەی پردی نێوان پێشابوور و سێمالکا، هێرشیان بەرەو خاڵی سنووریی پێشابوور هێنا؛ لە ئەنجامدا ژمارەیەک پاسەوان بە سەختی بریندار بوون و جامەکانی ئۆتۆمبێلی ئاگرکوژێنەوەی خاڵی سنووریان شکاند".  بەڕێوەبەری خاڵی سنووری پێشابوور، هێرشەکە دەخاتە ئەستۆی پەکەکە و بە" شێواندنی دۆخی هەرێمی کوردستان و رێگرتن لە بەرژەوەندییەکانی گەلی کورد لە رۆژئاوای کوردستان" ناوی دەبات.   لە بەرامبەریشدا، باز ئەحمەد، بەڕێوەبەری خاڵی سنووریی سێمالکا ئەمڕۆ پێنجشەممە ١٦/١٢/٢٠٢١ بە تۆڕی میدیایی رووداوی راگەیاند: "ئەو کەسانە دەیانویست بپەڕنەوە دیوی باشووری کوردستان و پەیامی خۆیان بگەیەنن. "  رووداو پرسی: ئەو کەسانە کێن و دەیانویست چی پەیامێک بگەیەنن؟ ناوبراو رەتیکردەوە قسە لەسەر ئەو بابەتە بکات و رایگەیاند: "تا سێ رۆژی دیکە هیچ قسەیەک لەسەر ئەوە ناکەین؛ جارێ هیچ لە ئارادا نییە".  هەر ئەمڕۆ پێنجەشەممە، رێبەر ئەحمەد، وەزیری ناوخۆی هەرێمی کوردستان، لە کۆنگرەیەکی رۆژنامەڤانیدا ئەو هێرشەی بە "دەستدرێژییەکی روون" بۆ سەر خاکی هەرێمی کوردستان ناوبرد و رایگەیاند: "ئیدارەی رۆژئاوا کە لەلایەن پەکەکەوە ئیدارە دەدرێت، رێگە بە خەڵکانێک دەدەن کە لەسەر سنوور کۆببنەوە و رەفتاری نەشیاو بکەن؛ ئەوان سنووریان داخستووە و هۆکاری سەرەکین بۆ راگرتنی جموجووڵ لەنێوان هەرێمی کوردستان بۆ رۆژئاوا؛ هیوادارین عەقڵ زاڵبێت بەسەر رەفتاریان و سنوورێک بۆ ئەو جۆرە رەفتارانە دابنرێت".  ڤیڤیان فەتاح، پەیامنێری تۆڕی میدیایی رووداو لە قامشلۆ رایگەیاند، لەگەڵ داخستنی ئەو دەروازەیەدا دەروازەی ئەلوەلیدیش کە ١٠ کیلۆمەتر لە سێمالکا دوورە، گیرا.  لەبارەی هۆکاری دانانی دوو خێمە لە دەروازەی سنووری سێمالکا، پەیامنێری تۆڕی میدیایی رووداو لە قامشلۆ گوتی: "هەوڵماندا پەیوەندی بە دەزگای بنەماڵەی شەهیدان بکەین، بەڵام نازانرێت کێ بەڕێوەبەرە، ئۆفیسی راگەیاندنیان دیار نییە، تەنانەت نازانرێت کێ بەڕێوەی دەبات".  یوسف مووسا، پەیامنێری تۆڕی میدیایی رووداو لە پێشابوور گوتی: "هیچ جووڵەیەکی بازرگانی و هاتووچۆ نییە. دەروازەی پێشابوور چاوەڕوانی وەڵامی دەروازەی سێمالکایە بۆ ئەوەی دۆخەکە کۆنتڕۆڵ بکرێت و ئەگەر هەردوولا نەگەنە رێککەوتن ئەوا ئەگەری هەیە دەروازە سنوورییەکە بۆ ماوەی چەند رۆژێکی دیکە دابخرێت".  هاوکات عەبدولکەریم سارۆخان، ئەندامی بەڕێوەبەری کۆنگرەی ئاشتی و دیموکراتی و هاوسەرۆکی پێشووی ئەنجوومەنی بەڕێوەبەری هەرێمی جزیرەی رۆژئاوای کوردستان، ئەمڕۆ پێنجشەممە ١٦/١٢/٢٠٢١ لەمیانی بەشداریکردنی لە بووڵتەنی کاژێر ١٩: ٠٠ تۆڕی میدیایی رووداو گوتی، ئەو کەسانەی لەو سنوورەدان داواکارییان هەیە و دەبێت وەڵامی داواکارییەکەیان بدرێتەوە.  سارۆخان گوتی، داواکاری ئەو کەسانە بریتییە لە وەرگرتنەوەی تەرمی ئەو گەریلایانەی، کە وەک خۆی دەڵێت، دوو مانگ لەمەوبەر لە هەرێمی کوردستان گیانیان لەدەستداوە.  نیعمەت داود، ئەندامی دەستەی سەرۆکایەتیی ئەنەکەسەش لەمیانی بەشداریکردنی لە بوولتەنی کاژێر ١٩: ٠٠ی تۆڕی میدیایی رووداودا گوتی: "دیمەنی ئەو هێرشەی کرایە سەر باشووری کوردستان لە پێشابوور بەهیچ شێوەیەک قبووڵ ناکرێت و جێگەی نیگەرانیی هاونیشتمانیانی ئێمەیە".  بە گوتەی نیعمەت داوود: "ئەمە جاری یەکەم نییە گەنجانی شۆرشگێڕ هێرش دەکەنە سەر دەروازەکە؛ کاری ئەم گەنجانە تەنها لە سنوور نییە"، بەڵکو زۆر کاری دیکەی نابەجێش دەکەن.