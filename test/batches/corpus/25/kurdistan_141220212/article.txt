رۆژی ٣٠ی تشرینی دووەمی ٢٠٢١، کۆمیسیۆنی باڵای سەربەخۆی هەڵبژاردنەکانی عێراق ئەنجامی کۆتایی هەڵبژاردنەکەی ئۆکتۆبەری راگەیاند، بڕیاربوو دوای ماوەیەکی کەم ئەنجامەکان پەسندبکرێن، بەڵام داوایەکی هادی عامری، سەرۆکی هاوپەیمانیی فەتح بۆ هەڵوەشاندنەوەی ئەنجامی هەڵبژاردنەکە دوو جارە پەسندکردنی ئەنجامەکان دوادەخات.  دادگەکە ٢٢ی ئەم مانگەی بۆ یەکلاییکردنەوەی داواکە دیاریکردووە کە سەرەتایەک دەبێت بۆ پەسندکردنی ئەنجامەکانی هەڵبژاردنەکە.  سەعدی پیرە، ئەندامی مەکتەبی سیاسی یەکێتی نیشتیمانی کوردستان دەڵێت، "دەورەی رابردوو کۆتاییهاتووە، دەورەی داهاتووش هێشتا دەستبەکار نەبووە، ئەمە بۆشاییەکی یاسایی دوور و درێژ دروستدەکات، لە هەمان کاتیشدا عێراق ئەمڕۆ پێویستی بە حکومەت هەیە، حکومەتێکی کارا و بەدواداچوون هەبێت بۆ کارەکانی حکومەت، بەڵام شتێکی ئاساییە ئەو لایەنانەی پێیانوایە مافیان زەوتکراوە و دەنگیان بەفیڕۆ چووە تانە دەگرن، لێکۆڵینەوە لە تانەکانی ئەوانیش بکرێت و ئەنجامێکی ئەوتۆی هەبێت کە هەموو لایەنێک رازی بکات".  "چوارچێوەی هاوئاهەنگی"ی شیعەکان کە باڵە سیاسییەکانی گرووپەکانی نێو حەشدی شەعبین، بەهۆی لەدەستدانی زیاتر لە ٦٥ کورسی، ئەنجامەکانی هەڵبژاردن رەتدەکەنەوە، بەڵام هاوپەیمانیی فەتح بە تەنیا داوای هەڵوەشاندنەوەی ئەنجامەکان دەکات کە تێیدا رەوتی سەدر بە ٧٣ کورسییەوە هێندەی هەموو لایەنە شیعییەکانی دیکە کورسیی بەدەستهێناوە.  ناڕازیبوونی شیعەکان و ناکۆکیی نێو ئەو ماڵە گفتوگۆکانی پێکهێنانی کابینەی نوێی حکومەتی عێراقی خاو کردووەتەوە، هەرچەندە لەدوای هەڵبژاردنەکانەوە هەولێر و بەغدا و نەجەف جووڵەی سیاسییان لێنەبڕاوە.  سەربەست ئامێدی، سەرۆکی پێشووی کۆمیسیۆنی باڵای سەربەخۆی هەڵبژاردنەکانی عێراق رایگەیاند، "هەڵوەشاندنەوەی هەڵبژاردن ئیشی ئەوان [لایەنەکان] نییە، بەڵکو ئیشی دادگەیە، بۆیە پێموایە ئەنجامەکان پەسند دەکرێت، بەڵام دووریش نییە ئەو تانانە لە دادگە بەڕێوەبچن ئەگەر بڕیار لەسەر هەندێک ماددەی نادەستووری بدرێت".  دواخستنی پەسندکردنی ئەنجامی هەڵبژاردنە پەرلەمانییەکەی ١٠ی ئۆکتۆبەر بۆ کۆتاییەکانی ئەم مانگە کە هاوکات دەبێت لەگەڵ وادەی کشانەوەی هێزەکانی ئەمریکا لە عێراق، ئەگەری هەڵکشانی ئاستی گرژییەکان زیاتر و دواخستنی پێکهێنانی حکومەت درێژدەکاتەوە.