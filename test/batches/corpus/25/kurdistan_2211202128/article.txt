دلێر عەبدوڵڵا، دانیشتوویێکی گوندی پەلکانە دەڵێت، "ئەوان لەسەر زاری راکان سەعید گواستوویانەتەوە کە گوایە فەرمانی بە هێزەکان کردووە رێگە نەدەن مەڕ و ماڵاتیش ئاو بخۆنەوە، هەموو کەرەستەکانمان هەڵگرتووە و دەڵێن، ' رێگە نادەین تۆو بکەن و تەنیا بە مەرجێک نەبێ کە زەوییەکان لەگەڵ عەرەب دابەش بکەن ' و ئێمەش، ' دەڵێین ئەوە بە چاوی خۆتان نابینن '. "  تیمەکانی فەرمانگەی کشتوکاڵی کەرکووک کە بۆ رووپێوی نێردراونەتە ئەو چوار گوندە، سوڵح و دابەشکردنی زەوییەکان لە نێوان کورد و عەرەب بە تاکەچارەسەر دەزانن.  زوهێر عەلی، بەڕێوەبەری کشتوکاڵی کەرکووک دەڵێت، "ئێمە وەکو بەڕێوەبەرایەتیی کشتوکاڵ بەو تێڕوانینەی هەمانە ئەم بابەتە پێویستی بە چارەسەرە لە نێوان پێکهاتەکانی کەرکووک بۆ ئاساییکردنەوەی ئەو دۆخەی هەیە، واتا رێککەوتن بکرێت و ئەمەش پێشووتر داواکاریی بەشێکی زۆری جووتیاران بوو".  شاخەوان عەبدوڵڵا، بەربژێری سەرکەوتوو لە پارێزگای کەرکووک دەڵێت، "من لەگەڵ فەرماندەی ئۆپەراسیۆنەکان لەسەر ئەو بابەتە قسەمان کردووە و لە هەوڵداین، ئەو بەڵێننامانە حسابی بۆ نەکرێت و خەڵکی دەستبکەنەوە بە کێڵانی زەوییەکانیان و هیچ بەربەستێکیان لە پێش نەمێنێت، چونکە ئەوە مافی خۆیانە و ئەوانە خاوەنی رەسەنی ئەو زەوییانەن و پێشتریش رێککەوتن کرابوو لەگەڵ بەغدا کە خاوەنی رەسەنی زەوییەکان بتوانن زەوییەکانیان بکێڵن تا ئەو کاتەی کێشەکانیان بە یەکجاری چارەسەر دەکرێ، بۆیە کاردەکەین ئەو بەڵێننامانە هەڵبوەشێننەوە و خەڵکی بگەڕێنەوە سەر کاری خۆیان و بتوانن زەوییەکانیان بکێڵن".  ئەگەر لە ماوەیەکی کەم کێشەی ئەو چوار گوندە چارەسەر نەکرێ، ئەو جووتیارە کوردانەی تاپۆی رەشی زەوییەکانیان هەیە، ئەمساڵ ناتوانن کشتوکاڵ بکەن و رەنگە ناچاربن لەمەودوا موڵک و داهاتی کشتوکاڵییان بەنیوە لەگەڵ هاوردەکان بەش بکەن.