ئێوارەی رۆژی ١٧ - ١٢ - ٢٠٢١ بەهۆی بارانی بەخور لە قەزای چەمچەماڵ ئاستی ئاو بەرزبووەوە و لافاو دروستبوو، گەنجێکی تەمەن ١٨ ساڵ بەناوی رامیار بەختیار، کەوتە نێو ئاوی لافاوەکە و گیانی لەدەستدا.  ئیبراهیم ئەحمەد، بەڕێوەبەری شارەوانیی ناحیەی تەکیە، بە (تۆڕی میدیایی رووداو)ی راگەیاند: "درەنگانی شەوی رابردوو چەند گەنجێک بۆ گەڕان دەچنە دەرەوەی شارۆچکەکە، یەکێک لەوان بە ناوی رامیار بەختیار، تەمەن ١٨ ساڵان بوو بەهۆی ئەوەی دەکەوێتە ئاوی لافاوی گوندی کەلاوە کۆنە دەخنکێت و بەرەبەیانی ئەمڕۆ تەرمەکەی دۆزراوەتەوە".  ئیبراهیم ئەحمەد گوتیشی: "زیانەکانی لافاو لە شارۆچکەکەمان تەنیا گیان لەدەستدانی ئەو گەنجە بووە، ئەگەرنا تاوەکو ئێستا هیچ زیانێکی دیکەمان نەبووە"  گوندی دێ کۆنە، کە بە کەلاوە کۆنیش ناسراوە، سێ کیلۆمەتر لە سنووری شارۆچکەی تەکیەی کاکەمەدی سەر بە قەزای چەمچەماڵ دوورە.  بەرەبەیانی رۆژی ١٧ - ١٢ - ٢٠٢١ شەپۆلێکی بە خوڕی بارانبارین پارێزگای هەولێری گرتەوە و لافاو دروستبوو، بەهۆیەوە ١٢ کەس گیانیان لەدەستدا، کە تەرمی دووانیان تاوەکو ئێستا نەدۆزراونەتەوە. هەروەها زیانێکی زۆریش بەر ماڵ و ئۆتۆمبێلی ژمارەیەک هاونیشتمانی لە گەڕەکەکانی ژیان، رۆشنبیری و شارۆچکەکانی دارەتوو و قوشتەپە گەیشت.