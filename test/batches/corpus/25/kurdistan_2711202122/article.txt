سەرچاوەیەکی ئاگادار لە کۆبوونەوەکە کە نەیویست ناوی ئاشکرا بکرێت بە تۆڕی میدیایی رووداوی راگەیاند، بابەتی خۆپێشاندانەکانی ئەم دواییەی سلێمانی لە کۆبوونەوەکەدا تاوتوێ دەکرێت.     دوایین کۆبوونەوەی مەکتەبی سیاسیی یەکێتی لە رۆژی ٤ ـی تشرینی دووەم بوو. رۆژێک دوای کۆبوونەوەکەش میدیای یەکێتی بەفەرمی بڵاویان کردەوە کە مەکتەبی سیاسی بە کۆی دەنگ بڕیارەکانی بافڵ جلال تاڵەبانی پەسندکردووە کە تایبەت بوو بە دەرکردنی هەریەك لە (لاهوور جەنگی بورهان، ژینۆ محەممەد، شادمان مەلا حەسەن و ئاڵا تاڵەبانی). هەروەها هەڵپەساردنی ئەندامێتیی ئاراس جەنگی بورهان بۆ ماوەی شەش مانگ. بڕیارێک کە لاهوور شێخ جەنگی رەتیکردنەوە.      هاوکات ١٦ ـی ئەم مانگە، سەرچاوەیەکی باڵای یەکێتیی نیشتمانیی کوردستان بە تۆڕی میدیایی رووداوی راگەیاند، بڕیارە بەشێکی کۆبوونەوەی مەکتەبی سیاسی یەکێتی کە لە دەباشان دەکرێت، تایبەت دەکرێت بە پرسە نێوخۆییەکانی یەکێتی لەوانە پرسی ژەهرخواردکردنی بەشێک لە بەرپرسانی یەکێتی و باسکردن لە دیاریکردنی کاتێک بۆ کۆبوونەوەی سەرکردایەتی، لەگەڵ ئەنجامی سەردانەکەی رۆژی دووشەممە ١٥ - ١١ - ٢٠٢١ی بافڵ جەلال تاڵەبانی بۆ لای سەرۆک مەسعود بارزانی لە پیرمام و گفتوگۆکردن لەبارەی چەند پرسێکەوە.    رۆژی ٨ی تەممووز ناکۆکیی نێوان هاوسەرۆکانی یەكێتیی نیشتیمانیی کوردستان گەیشتنە لووتکە، کاتێک بافڵ تاڵەبانی، هاوسەرۆکی یەکێتی بڕیاری گۆڕینی بەرپرسانی دەزگای دژەتیرۆر و زانیاریی دا. دواتر لە رۆژی ١٥ی تەممووز لە کۆبوونەوەی مەکتەبی سیاسیی یەکێتی دەسەڵاتەکانی هاوسەرۆک لە لاهوور شێخ جەنگی وەرگیرانەوە. بافڵ تاڵەبانی لە رۆژی ٦ ـی تشرینی دووەم بە پەیامنێری رووداوی گوت، لاهوور شێخ جەنگی و سەرکردەکانی دیکەی یەکێتی "دەرکراون. "    دوایین پێشهات لەبارەی دۆخی سلێمانی و ناوچەکە کوشتنی فەرماندەیەکی سەربازیی نزیک لە لاهوور شێخ جەنگییە بەناوی موراد کانی کوردەیی لە رانیە کە بنەماڵەکەی لە راگەیێندراوێکدا سەرکۆنەیان کرد و ئاماژەیان بەوە کرد، ئەگەر بکوژانی دەستگیرنەکرێن، "وەڵامی تووندیان" دەبێت.