ئێوارەی رۆژی سێشەممە ١٨ - ٠١ - ٢٠٢٢ شێخ شامۆ شێخ نەعمۆ، سەرۆکی بنکەی رۆشنبیریی لالش دوای ٢٠ رۆژ تووشبوون بە پەتای کۆرۆنا لە ئەنقەرە، پایتەختی تورکیا گیانی لەدەستدا.  جەعفەر سمۆ، بەڕێوبەری کاروباری ئێزدییان لە دھۆک بە تۆڕی میدیایی رووداوی راگەیاند، "بەھۆی کەشوھەواوە بڕیاردرا ھێنانی تەرمی شێخ شامۆ بۆ سبەینێ دوابخرێت".  جەعفەر سمۆ گوتیشی، "جارێ دیار نییە کاژێر چەند تەرمەکەی دێننەوە، بڕیارە ئەمڕۆ کاتی ھێنانی تەرمەکەی دیاری بکرێت".  شێخ شامۆ شێخ نەعمۆ لە ساڵی ١٩٦٦ لە کۆمەڵگەی خانکێ سەر بە قەزای سێمێل لەدایکبووە. یەکێکە لە دامەزرێنەرانی بنکەی رۆشنبیریی لالش، شێخ شامۆ، ئەندامی خولی رابردووی پەرلەمانی کوردستان بوو، لە کابینەی نوێی حکومەتی هەرێمی کوردستان بووەتە راوێژکاری سەرۆکی حکومەت بۆ کاروباری ئێزدییان.