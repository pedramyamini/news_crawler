هەرێم کەمال ئاغا، ئەندامی سەرکردایەتیی یەکێتیی نیشتمانیی کوردستان بە رادیۆی رووداوی راگەیاند، "حکومەتی عێراق بە عەقڵیەتێکی خراپەوە پێیوایە بوونی پێشمەرگە لەو ناوچانە واتە دەسەڵات و گەڕانەوەی پێشمەرگە. داعشی قبووڵە کە رۆژانە ئەو کارانە بکات، بەڵام قبووڵی نییە هێزی پێشمەرگە بچێتە ئەو ناوچانە".  ئەو سەرکردایەتییەی یەکێتی ئاماژەی بەوەش دا، بە روونی دیارە سوپای عێراق هیچ بەرنامە و ستراتیجێکی بۆ ئەم ناوچانە نییە، بەڵکو تەنیا کات بەڕێدەکات.  هەرێم کەمال ئاغا باس لەوە دەکات، سوپای عێراق لەبری ئەوەی بێت بەزووترین کات لەگەڵ پێشمەرگە بە هاوکاریی هاوپەیمانان بە ئۆپەراسیۆنی هاوبەش داعش لەناوببات، بەڵام خۆی دەدزێتەوە.  ئەندامەکەی سەرکردایەتیی یەکێتی هۆکاری "خۆدزینەوەی سوپای عێراق" بۆ ئەوە دەگەڕێنێتەوە کە پێیانوایە ئەگەر هێزی پێشمەرگە بچێتە ئەو ناوچانە، خاکی عێراق داگیر دەکات و بە عەقڵیەتی شۆڤێنییەوە کار دەکات، پێیوایە دەبێت تەنیا سوپای عێراق لەو ناوچانەدا بێت.  بە گوتەی هەرێم کەمال ئاغا، زیادبوونی کردەوەکانی داعش لەو سنوورە چاوەڕوانکراو بوو. سوپای عێراق لەدوای رووخانی خەلافەتی داعشەوە تاوەکو ئێستا بەرنامەیەکی روون و ئاشکرای بۆ چارەسەرکردنی ئەو شوێنانە نەبووە کە وردە وردە جموجۆڵی داعشیان تێدا دەبینرا.  بە بۆچوونی چاودێرانی سەربازی، دوای ئەوەی لە ساڵی ٢٠١٧ دا بە فەرمی داعش تێکشکێندرا، کۆمەڵێک کێشە هەبوون کە دەبوو سوپای عێراق بە هاوکاریی پێشمەرگە چارەسەریان بکات و نەیکردووە.  ئەو ئەندامەی سەرکردایەتیی یەکێتی گوتیشی، "هۆکارەکە ئەوەیە کە پلانی وەزارەتی بەرگریی عێراق خراپ و شکاوە. لە ئەنجامدا رۆژ بە رۆژ ئەم شانە نوستووانەی داعش گەشەیان کردووە و خۆیان رێکخستووەتەوە. چاودێریکردنی شاخی قەرەچووخ ئەوەندە قورس نییە و پێویستە تیپێکی سوپای عێراق و هێزی پێشمەرگە پێکەوە لەو شوێنانە بن کە ئێستا بوونەتە مۆڵگە و شوێنی مەشق و خۆڕێکخستنەوەی چەکدارانی داعش".  سێ ساڵ و شەش مانگ دەبێت بۆ پڕکردنەوەی ئەم بۆشاییە ئەمنییەی نێوان پێشمەرگە و سوپای عێراق، فەرمانی دیوانیی ئەنجوومەنی وەزیران هەیە و تاوەکو ئێستا فەرمانی دوو لیوا و چەندین لیژنە دەرچووە.  هەرێم کەمال ئاغا ئاماژەی بەوەش کرد، "عێراق خۆی لەو فەرمانە دیوانییە دەدزێتەوە. پێویستە هێزی پێشمەرگە لەگەڵ هاوپەیماناندا دەست بە ئۆپەراسیۆن بکات و ئیدی چاوەڕێی سوپای عێراق نەکات بۆئەوەی لەوە زیاتر پێشمەرگە نەبنە قوربانیی ئەم سیاسەتە چەتەی سوپای عێراق".  دوای رووخانی دەسەڵاتی بەعس لە ساڵی ٢٠٠٣، ناوچە دابڕێندراوەکان لەژێر دەسەڵاتی پێشمەرگەدا بوون و ئارامترین ناوچەی عێراق بوون، بەڵام ئێستا ئەو بۆشاییانەی لە ناوچە دابڕێندراوەکاندا هەن نائارامترین شوێنی عێراقن.  ئەندامەکەی سەرکردایەتیی یەکێتی باسی لەوەش کرد، "ئەمەیش لەبەر ئەوەی بەرپرسیارێتی بە هێزی پێشمەرگە نادرێت تاوەکو ئەرکی خۆی رابپەڕێنێت. لە خانەقینەوە تاوەکو دەگاتە مەخموور و ناوچە سنوورییەکان، چەندین کۆبوونەوەمان کردووە، هێزەکانی پاسەوانیی سنوورمان بانگ کردووە، خۆیان گوتوویانە: ' زابتمان هەیە بە پارە خەڵکی ئاودیو کردووە '. ئەمە کارێکی ئێجگار قێزەون بووە و لیژنەی چاودێریمان داناوە و بەدواداچوونمان بۆ کردووە، ئەمە راست بووە. عێراق ناتوانێت ئەو کەموکوڕیانە چارەسەر بکات کە خۆیان ئاماژەیان پێدەدەن".  بە گوتەی هەرێم کەمال ئاغا، داعش هەر هێرشی نەکردووەتە سەر پێشمەرگە، بەڵکو هێرشیشی کردووەتە سەر سوپای عێراق و، ئەمساڵ ٨٠٠ هێرشی کردووە کە ٢٠ % ـیان بۆسەر هێزی پێشمەرگە بوون.