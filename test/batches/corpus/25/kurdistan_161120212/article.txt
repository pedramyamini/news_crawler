بەپێی بەرنامەی کارەکە، کاژێر ٠٩: ٠٠ مەسرور بارزانی، سەرۆکوەزیرانی هەرێمی کوردستان و سەرۆکی بۆردی ئەمیندارانی زانکۆی ئەمریکیی کوردستان لە دهۆک بەخێرهاتنی میوانەکان دەکات، پاشان هەر یەکە لە سەرۆککۆماری عێراق، سەرۆکی هەرێمی کوردستان و عەممار حەکیم، سەرۆکی رەوتی حیکمە گوتاریان دەبێت.   پانێڵی یەکەم کە لەبارەی داهاتووی عێراقە لەدوای هەڵبژاردن، لە کاژێر ٠٩: ٤٠ خولەک تاوەکو کاژێر ١١ دەخایێنێت و قسەکەرەکانی بریتی دەبن لە:   د. رێواز فایەق، سەرۆکی پەرلەمانی کوردستان  رێبەر ئەحمەد، وەزیری ناوخۆی هەرێمی کوردستان  قاسم ئەعرەجی، راوێژکاری ئاسایشی نیشتمانیی عێراق  رەحیم ئەبورەغیف، لێکۆڵەر    کۆڕبەندەکە دوێنێ دووشەممە ١٥ - ١١ - ٢٠٢١ دەستیپێکرد و تاوەکو سبەی چوارشەممە ١٧ - ١١ - ٢٠٢١ بەردەوام دەبێت.        پانێڵی دووەمی کۆڕبەندەکە کە لە دوانیوەڕۆی ئەمڕۆ بەڕێوەدەچێت لەبارەی ئاشتی لە رۆژهەڵاتی نێوەڕاست و تێڕوانینەکان بۆ بونیادنانی ئاسایشی هەرێمی دەبێت کە فوئاد حوسێن، وەزیری دەرەوەی عێراق و ژمارەیەک باڵیۆز بریتی دەبن لە قسەکەرانی. بڕیارە د. فوئاد حوسێن گوتارێکیشی هەبێت.   پانێڵی سێیەم لەبارەی ئاڵۆزییەکانی ئاشتی لە رۆژهەڵاتی نێوەڕاست دەبێت. لە پانێڵی چوارەمیش گفتوگۆ لەگەڵ مەسرور بارزانی، سەرۆکوەزیرانی هەرێمی کوردستان دەکرێت کە پێشکێشکار مارتین چولۆڤ لە رۆژنامەی گاردیان دەبێت.   لەدوای ئەو پانێڵەش د. رانداڵ رۆدیس لە زانکۆی ئەمریکیی کوردستان لە دهۆک گوتاری کۆتایی رۆژی دووەمی کۆڕبەندەکە دەخوێنێتەوە.