کەیفی مستەفا، بەڕێوەبەری گشتیی شوێنەواری هەرێمی کوردستان بە رادیۆی رووداوی راگەیاند، "تاوەکو ئێستا نزیکەی پێنج هەزار و ٨٠٠ ناوچەی شوێنەواری لای ئێمە تۆمارکراون. ئەگەر تەواوی هەرێمی کوردستان رووپێو بکەین، پێموایە ژمارەی شوێنەوارەکان بگاتە نزیکەی ١٠ هەزار دانە".  بەڕێوەبەری گشتیی شوێنەواری هەرێمی کوردستان ئاماژەی بەوەش دا، لەڕێگەی تیمەکانیانەوە لەگەڵ تیمی ئەوروپی و ئەمریکیدا لە هەموو هەرێمی کوردستاندا لە رووپێوکردنی شوێنەوارەکان بەردەوامن؛ پار بەهۆی کۆرۆناوە کاری کەمتر کراوە و تاوەکو ئێستا ٤٠ % ی هەرێمی کوردستان رووپێویی شوێنەواریی بۆ کراوە.  بۆ جێبەجێکردنی یاسای پاراستنی شوێنەوار و کەلەپووری هەرێمی کوردستان کە ئەمساڵ لە پەرلەمانی کوردستان دەرچوو بەڕێوەبەرایەتیی گشتیی شوێنەواری هەرێمی کوردستان چەندین راسپاردەی گەڵاڵە کردووە.  کەیفی مستەفا دەڵێت، "ئێمە لە بەڕێوەبەرایەتیی شوێنەواری هەرێمی کوردستان پلانی ستراتیجیی پێشخستن و پەرەپێدانی شوێنەوارمان هەیە. یەکێک لە کێشەکانمان زۆریی شوێنەوار و کەلەپوورە کە پاراستنیان قورسە. پاراستنیش پێویستی بە توانای مرۆیی پێشکەوتوو و لایەنی داراییە. بۆیە ئێمە بەردەوام پێویستمان بەوەیە هاوکاری بکرێین".  بەڕێوەبەری گشتیی شوێنەوار ئاشکرای کرد، لە ئەنجامی ئەوەی کە ئەم شوێنەوارانە تەنیا بە حکومەت ناپارێزرێن، پێیان وابووە دەکرێت لە هەندێک لاوە کەرتی تایبەت بهێننە ناو بابەتەکە، بۆئەوەی زیاتر بەرەو پێشەوە هەنگاو بنێن و بیانپارێزن.  لە درێژەی قسەکانیدا کەیفی مستەفا ئەوەی خستەڕوو، ئەو کەلەپوورانەی پەیوەندییان بە فەرهەنگ و مێژووی ئەم گەلەوە هەیە پێویستە بپارێزرێن، چونکە بەشێکن لە شوێنەوار و مێژوو و شارستانیەتی رابردووی نەتەوەکەمان. لە هەموو دنیاشدا هەموو نەتەوەیەک وەکو رێزگرتنێک و ناساندنی بە نەوەکانی داهاتوو، فەرهەنگ و کەلەپووری خۆی دەپارێزێت.  ئێمە لەگەڵ دەستەی گەشتوگوزاردا چەندین شوێنەوارمان دیاریکردوون کە دەکرێت وەکو ناوچەی گەشتیاری سوودیان لێوەربگیرێت. هەروەها چەندین گەڕەک، قەڵا، قوللە، قشڵە و پردمان هەن کە دەکرێت لە هەموو روویەکەوە سوودیان لێوەربگیرێت.  کەیفی مستەفا ئاماژەی بەوەش کردووە، "گەڕانی خەڵک بەدوای شوێنەوار و فرۆشتنەوەی لە رێگەی قاچاخەوە دیاردەیەکی دزێو و ناشرینە. لەوانەیە هەندێک کەس لەڕووی هۆشیارییەوە لە گرنگیی مێژوو و شارستانیەتی گەلەکەیان تێناگەن؛ بەنیازی دۆزینەوەی زێڕ ناوچە شوێنەوارییەکان دەشێوێنن".  بەڕێوەبەرایەتیی شوێنەوار بە هاوئاهەنگیی دامودەزگا ئەمنییەکان و هاووڵاتییانیش ئەو شوێنەوارانە دەپارێزن کە ئەمە تەنیا ئەرکی ئەو بەڕێوەبەرایەتییە نییە، بەڵکو ئەرکێکی نیشتمانییە.  کەیفی مستەفا لەبارەی نۆژەنکردنەوەی قەڵای هەولێرەوە گوتی، "نۆژەنکردنەوەی قەڵای هەولێر لەژێر چاودێری و سەرپەرشتیی بەڕێوەبەرایەتیی شوێنەواری هەرێمی کوردستاندا نییە. ئەوان کۆمیسیۆنێکی تایبەت بە خۆیان هەیە. ئێمە ئاگاداری وردەکاریی کارەکانیان نیین، نازانین پلانی نۆژەنکردنەوەکە چۆنە".