ژیار جەلال، بەڕێوەبەری خزمەتگوزاری لە شارەوانیی هەولێر بە رادیۆی رووداوی راگەیاند، "رێڕەوە ئاوییەکان چاکدەکەینەوە و رێڕەوی دیکەش خاوێن دەکەینەوە بۆئەوەی رێگە لە دووبارەبوونەوەی کارەساتی هاوشێوە بگرین. ئێستا تیمەکانمان لە کەندی کۆڕنیش خەریکی کارکردنن".  تیمەکانی شارەوانی بەسەر گەڕەکە زیانلێکەوتووەکاندا دابەش بوون، لە کاژێر ٠٧: ٠٠ ـی بەیانییەوە دەستیان بە پاککردنەوەی ماڵان کردووە. پاش ئەوەی پاککردنەوەی ماڵان تەواو دەبێت، دەست دەکرێت بە پاککردنەوەی کۆڵانەکان.  بەڕێوەبەری خزمەتگوزاری لە شارەوانیی هەولێر ئاماژەی بەوە دا، کارمەندی کۆمپانیاکانی خاوێنکردنەوە هەموویان لە ئەرکدان، کار گرووپ ژمارەیەک کرێکاری بۆ دابین کردوون، سەفین گرووپیش نزیکەی ١٠٠ ئامێری گەورەیان لە دهۆکەوە بۆ ناردوون.  ژیار جەلال ئەوەی خستەڕوو، هەر شوێنێک تیمێکی تایبەتی خۆی هەیە و بەپێی پێویستییەکەی ئامێری دەدەنێ.  بە گوتەی بەڕێوەبەری خزمەتگوزاری لە شارەوانیی هەولێر، لافاوی ئەمجارە وەکو ئەوەی گوندی کۆری و زێڕین قوڕ و لیتەی زۆری لەگەڵ نییە.  ژیار جەلال ئاماژەی بەوەش کرد، "ئێمە لە کار راناوەستین و دوێنێ تاوەکو درەنگانی شەو کارمان کردووە و، بەردەوامیش دەبین تاوەکو کارەکانمان تەواو دەکەین".  لە لافاوەکەی رۆژی هەینی، ١٢ کەس گیانیان لەدەستدا کە تەرمی یەکێکیان نەدۆزراوەتەوە، تەنیا لە قوشتەپە زیاتر لە ٥٠ سەر ئاژەڵ تیاچوون و نزیكەی ٢٠٠ ماڵ و ٥٠ دووکانیش ژێرئاو كەوتوون، سەتان ئۆتۆمبێلیش زیانیان بەرکەوتووە.