ئەمڕۆ شەممە ١٨ - ١٢ - ٢٠٢١ تیمێکی هاوبەشی ناوەندی هاوئاهەنگیی قەیرانەکانی پارێزگای هەولێر و دەزگای خێرخوازیی بارزانی، بە مەبەستی هاوکاریکردنی زیانبەرکەوتووانی لافاوەکەی هەولێر، ماڵ بەماڵی ئەو گەڕەکانە دەگەڕێن و ناونووسیان دەکەن.  هاونیشتمانییەکی زیانبەرکەوتووی لافاوکەش دەڵێت، نزیکەی ٢٥ هەزار دۆلار زیانیان پێگەیشتووە.  موئەیەد یەکێکە لە زیانبەرکەوتووانی لافاوەکە و دەڵێت، "ئاو دوو مەتر زیاتر هاتە ناو ماڵەکەم بەوهۆیەوە دوو ئۆتۆمبێل، دوو غەسالە، تاخم قەنەفە، کەوەنتە و بەفرگر هەمووی فەوتا و هیچم بۆ نەما. ئەگەر ئەو لیژنەیەی هاتوون ناوبنووسن بە یەکەسانی ئیشەکە بکەن شتێکی باشە. "  زۆرینەی زیانەکانی لافاوەکە بریتین لە تێکچوونی خانوو، کەلوپەلی نێو ماڵ و ئۆتۆمبێل، هاونیشتمانیانیش داوا دەکەن حکومەت بەهانایانەوە بچێت و قەرەبوویان بکاتەوە.   درەخشان فەرهاد، هاونیشتمانییەکی دیکەی شارۆچکەی دارەتووی هەولێرە، ئەو گوتی، "کەلوپەلی ناوماڵم هەمووی فەوتا، جگە لەوەی کە ئۆتۆمبێلەکەشمان سووتا، لەسەر حیسابی خۆمان سێ تەنکەر ئاومان بەماڵەوەدا کردووە تائێستاش خاوێن نەبووەتەوە. "  سیداد لەشکری، پەیامنێری رووداو لەگەڵ هاونیشتمانییەکی دیکەی زیانبەرکەوتووی لافاوەکەی هەولێر قسەی کردووە ئەو گوتی، "بەلایەنی کەمەوە من چوار هەزار دۆلار زیانم بەرکەوتووە، داوا دەکەین بەزووترینکات قەرەبوومان بکرێتەوە، قەرەبووکردنەوەکەش بەگوێرەی پێویست بێت، من چوار هەزار دۆلار زیانم بەرکەوتووە با نەیەن ٢٠٠ دۆلارم پێبدەن. "  لەکاژێر ٠٢: ٠٠ پاشنیوەڕۆی دوێنێ هەینی تاوەکو کاژێر پێنجی ئێوارەی ئەمڕۆ ١٠ تیم ناوی زیانبەرکەوتووان تۆماردەکەن، تاوەکو ئێستا نزیکەی ٦٨١ ئۆتۆمبێل و زیاتر لە دوو هەزار و ٦٧٥ خانووش زیانیان پێگەیشتووە.   غەریب فەهمی، بەرپرسی تیمی دەزگای خێرخوازی بارزانی بۆ ناونووسکردنی زیانبەرکەوتووانی لافاوەکە بەرووداوی گوت، "بۆ هەرخێزانێک فۆرمێکی تایبەت دەکەینەوە تێیدا، ناونیشانی ماڵەکە، ناوی زیانبەرکەوتووان، ژمارەی ئەندامانی خێزانەکە و جۆری زیانەکانیان دەنوسین، هەروەها جۆری نشینگە واتە خەڵکی شارەکەیە یان ئاوارەیە ئەویش ئاماژەی پێدەدەین و رادەستی سەرووی خۆمانی دەکەین. "  نێچیرڤان بارزانی، سەرۆکی هەرێمی کوردستان لە رێگەی دەزگای روانگە، بڕی ملیارێک دیناری بۆ کەلوپەل و پێداویستیی ناوماڵ، خۆراک، نۆژەندکردنەوەی ماڵ و باڵەخانەکان لە پاککردنەوە و رێکخستنەوە بۆ خێزانە زیانبەرکەوتووەکانی لافاوەکە تەرخانکرد. جگە لەوانە چەند کەمپینێک لە شارەکانی هەرێمی کوردستان بۆ هاوکاریکردنی زیانبەرکەوتووان راگەیێندراوە.