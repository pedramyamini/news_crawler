ئیحسان چەلەبی، بەڕێوەبەری ناحیەی سیدەکان بە تۆڕی میدیایی رووداوی راگەیاند، نزیک کاژێر ١٠ ـی ئەمڕۆ شەممە ٢٧ - ١١ - ٢٠٢١ لە کوێستانی لێلکان ژمارەیەک گەریلای پەکەکە رووبەڕووی هێزێکی سوپای تورکیا بوونەوە و تاوەکو نزیک کاژێر ١١ شەڕ بەردەوام بوو.  بەڕێوەبەری ناحیەی سیدەکان راشیگەیاند، تاوەکو ئێستا دیار نییە زیانەکانی شەڕەکە چین، بەڵام دوای تەواو بوونی شەڕ و پێکدادانەکە سوپای تورکیا دەستی کردووە بە تۆپبارانی کوێستانەکانی دەراوی سەروو و بەرزاییەکانی لێلکان.  ئەو ناوچەی شەڕی تێدابووە و تورکیاش تۆپبارانی دەکات دوورە دەستن و ئاوەدانی خەڵکی لێ نییە؛ بۆیە زیانی گیانی و ماڵی بەر گوندنشینانی ناوچەکە نەکەوتووە.  سوپای توركیا رۆژی ١٥ی حوزه‌یرانی ٢٠٢٠ له رێگه‌ی هێزه ئاسمانییه‌كانییه‌وه ئۆپه‌راسیۆنی ناسراو بە "چڕنووکی هه‌ڵۆ" و رۆژی ١٧ی حوزه‌یرانیش هێزه‌كانی وشكانیی ئۆپه‌راسیۆنی ناسراو بە "چنگی پڵنگ" و لە کۆتایی نیسانی ٢٠٢١ یشدا ئۆپەراسیۆنی ناسراو بە "چڕنووکی هەورەبرووسکە"ی لە باشووری کوردستان دەستپێکرد.   بەرپرسانی وه‌زاره‌تی به‌رگریی توركیا دەڵێن، ٥٠ کیلۆمەتر له قووڵایی هەرێمی كوردستاندا دژی په‌كه‌كه شه‌ڕ ده‌كه‌ن و ئۆپه‌راسیۆنەکەش تاوەکو به‌جێگه‌یاندنی ئامانجه‌كه‌ی به‌رده‌وام ده‌بێت، كه بریتییه له كۆنترۆڵكردنی ناوچه‌ی حه‌فتانین و ده‌ڤه‌ره‌كانی ده‌وروبه‌ری بۆئه‌وه‌ی رێگری بكات "له جموجووڵه‌كانی په‌كه‌كه" له نێوان باكوور و باشوور و رۆژئاوای كوردستان.  لە چوارچێوەی ئەو ئۆپەراسیۆنانەی سوپای تورکیا کە ماوەی چەند مانگێکە لە باشووری کوردستان بەردەوامن، لە دەورووبەری ئەو ناوچانەدا کە بنکەی سەربازی تورکیا دروستکراون، هەزاران دار بڕدراون و سووتێندراون و زیانێکی زۆر بە سرووشت و ژینگەی کوردستان گەیێندراوە.