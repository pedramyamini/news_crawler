د. توانا نەجەف، بەڕێوەبەری گشتیی فەرمانگەی کارگێڕی و دارایی وەزارەتی خوێندنی باڵا و توێژینەوەی زانستی بە رادیۆی رووداوی راگەیاند، "دەرماڵە گرفت نییە و مافێکی ئاسایی خوێندکارانە کە پێش ساڵی ٢٠١٤ هەیانبووە و ئێستا داوای گەڕاندنەوەی ئەو مافەیان دەکەن. خوێندکاران پەیامەکەیان گەیشتووە و ئێمە کاری لەسەر دەکەین و، لەگەڵ ئەنجوومەنی وەزیران و وەزارەتی دارایی لەسەر هێڵین. "  موسلیم عەبدوڵڵا، جێگری سەرۆکی لیژنەی پەروەردە و خوێندنی باڵا لە پەرلەمانی کوردستان گوتی: "پێمانوایە وەزارەتی خوێندنی باڵا داهاتێکی زۆری هەیە و دەتوانێت بەبێ گەڕانەوە بۆ وەزارەتی دارایی ئەم دەرماڵەیە بگەڕێنێتەوە و کێشەکە چارەسەر بکات. پەرلەمان دەتوانێت دەسەڵات بە خوێندنی باڵا بدات کە بەپێی داهاتەکانی خۆی دەرماڵە خەرج بکات. وەزارەتی خوێندنی باڵا داهاتی زۆرە و بە زۆر رێگە پارە وەردەگرێت".  بەڕێوەبەری گشتیی فەرمانگەی کارگێڕی و دارایی وەزارەتی خوێندنی باڵا و توێژینەوەی زانستی ئاماژەی بەوە دا کە بە هیچ شێوەیەک دەسەڵاتی خەرجکردنی دەرماڵەی خوێندکارانیان نییە و تەنیا دەتوانین دەرماڵەی مامۆستایان خەرج بکەن.  د. توانا نەجەف گوتی: "لەبارەی ئەو داهاتەوەی کە دەستی وەزارەتی خوێندنی باڵا دەکەوێت، داهاتەکە بەشی بەشەناوخۆیەکانیشمان ناکات. بەپێی ئەو دەسەڵاتەی تازەکی لەلایەن ئەنجوومەنی وەزیرانەوە پێماندراوە، ٧٠ % ی داهاتی زانکۆکان بۆ پێداویستییە سەرەتاییەکانیان دەبێت. "  لە ساڵی ٢٠١٤ و دوای قەیرانی دارایی لە هەرێمی کوردستان بە بڕیاری ئەنجوومەنی وەزیران پێدانی دەرماڵە لە زانکۆ و پەیمانگەکان راگیراوە.  د. توانا نەجەف گوتی: "لە دوایین رەشنووسی بودجەی ئاسایی هەرێمی کوردستاندا کە ئامادە کراوە بڕواتە پەرلەمانی کوردستان لە یەکێک لە بڕگەکاندا رەزامەندی نەدراوە کە بڕێک پارە بۆ دەرماڵەی خوێندکاران تەرخان بکرێت کە نزیکەی ٣٥ ملیار دینارە. "  موسلیم عەبدوڵڵا گوتی: "ئێمە لە پارەوە چەندین یاداشتمان لەبارەی گەڕاندنەوەی دەرماڵەی خوێندکارانەوە پێشکەش کردووە. بە داخەوە نەخراونەتە بەرنامەی کارەوە بە پاساوی ئەوەی پاشخانی دارایی هەیە و بارگرانی لەسەر حکومەت دروست دەکات. ئەمساڵ بە هەمان شێوە بەر لە مانگێک یاداشت پێشکەش کراوە، هەفتەیەک لەمەوپێشیش هەر پێشکەش کراوە. دەتوانم بڵێم کە تاوەکو ئێستا ١٠ یاداشتێک پێشکەش کراون، بەڵام نەخراونەتە بەرنامەی کارەوە. "  ئەو پەرلەمانتارە ئاماژەی بەوە دا، کاتێک ئەو یاداشتانە ناخرێنە بەرنامەی کارەوە، ئەوە دەگەیێنێت کە دەستەی سەرۆکایەتیی پەرلەمان بە کاری خۆیان هەڵناستن. پەرلەمان بۆ ئەم کێشەیە رێگەچارەی پێیە و دەتوانێت لەگەڵ لایەنی پەیوەندیداردا قسە بکات و دەرچەیەک بدۆزێتەوە.  رۆژی سێشەممە ٢٠٢١/١١/٢٣ بۆ رۆژی سێیەم لە سنووری پارێزگای سلێمانی و یەکەم رۆژ لە هەولێر خوێندکاران بە درووشمی جیاواز خۆپێشاندانیان کرد و داوای دەرماڵەیان کرد.   د. توانا نەجەف، بەڕێوەبەری گشتیی فەرمانگەی کارگێڕی و دارایی وەزارەتی خوێندنی باڵا و توێژینەوەی زانستی گوتی: "بۆ چارەسەرکردنی کێشەی خوێندکاران دەبێت خەمڵاندنێکمان لە بەردەستدا بێت، بە دڵنیاییەوە نزیکەی ٧٠ ملیار دینارێکمان پێویستە. "  موسلیم عەبدوڵڵا، جێگری سەرۆکی لیژنەی پەروەردە و خوێندنی باڵای پەرلەمانی کوردستان گوتی: "کێشەی خوێندنی باڵا بە کەمتر لە ١٠٠ ملیار دینار چەرەسەر دەبێت. پێمانوایە دەرماڵەی خوێندکارانی زانکۆ و پەیمانگەکان بۆ مانگێک نزیکەی ١٥ ملیار دیناری دەوێت. ئەمەیش پارەیەکی ئەوەندە زۆر نییە کە بارگرانی دروست بکات و، هەردوو وەزارەتی دارایی و خوێندنی باڵا دەتوانن چارەسەری بکەن. "  دەرماڵەی خوێندکارانی زانکۆ و پەیمانگەکان تاوەکو ساڵی ٢٠١٤ دابەش دەکرا کە بڕەکەی بۆ خوێندکارانی دەرەوەی ئەو شارەی کە دەوامییان تێدا دەکرد، ئەگەر بەشەناخۆییان وەرنەگرتایە ١٠٠ هەزار دینار، ئەگەر بەشەناوخۆییشیان وەرگرتایە ٦٠ هەزار دینار بوو، هەروەها بۆ ئەو خوێندکارانەی کە لە شارەکانی خۆیان دەوامیان دەکرد ٤٠ هەزار دینار بوو.  بەڕێوەبەری گشتیی فەرمانگەی کارگێڕی و دارایی وەزارەتی خوێندنی باڵا باسی چەند کێشەیەکی دیکەی خوێندنی باڵای کرد و گوتی: "بە داخەوە بینای زۆر کەممان بۆ بەشە ناوخۆییەکان هەیە. ساڵانە پارەیەکی زۆر بۆ گرتنی بەشە ناوخۆییەکان بە کرێ خەرج دەکات. ئەمە کێشەیەکی درێژخایەنە. تاوەکو ئێستا لە هەندێک لە زانکۆکانمان پارەی مانگەکانی چوار و پێنج و شەشەی پاری وانەبێژانمان نەداوە. هاوکات نووسراومان کردووە کە یەکەمەکانی زانکۆ و پەیمانگەکان بۆ ساڵی ٢٠١٦ - ٢٠١٧ دابمەزرێنرێن. "