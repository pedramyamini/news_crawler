لە راگەیێندراوێکدا کە ئەمڕۆ چوارشەممە ١٠ - ١١ - ٢٠٢١ بڵاوکراوەتەوە هاتووە، "ئەو هاووڵاتییانەی دەیانەوێت تابلۆی ئۆتۆمبێلەکانیان (بەئارەزوومەندانە) بگۆڕن بۆ باریک و بە زمانی ئینگلیزی، ئێستا گۆڕینی تابلۆکانیان لە بەڕێوەبەرایەتیی هاتووچۆ بە یاسایی ئەنجام بدەن".  هاوکات فازڵ حاجی، گوتەبێژی هاتووچۆی هەولێر بە تۆڕی میدیایی رووداوی گوت، "هەر هاووڵاتییەک بیەوێت تابلۆی باریک بە زمانی ئینگلیزیی وەربگرێت، دەبێت (دەفتەری خروجییە) لە گومرگی هەولێر وەربگرێت، بەپێچەوانەوە سزای یاسایی دەدرێت کە بڕی سزاکە دەگاتە ملیۆنێک دینار".  فازڵ حاجی گوتیشی، رسوماتەکانی گومرگ پەیوەندیی بە هاتووچۆوە نییە، ئەوەی پەیوەندیی بەوانەوە هەیە تەنها پلێتی تابلۆکەیە و نرخی ٥٥ هەزار دینارە.  ئاماژەی بەوەشکرد، هەر ئۆتۆمبێلێک دەفتەری گومرگیی بۆ بکرێت، "حیجزی دەچێتەسەر"، ئەوەش تاوەکو هەڵنەوەشێندرێتەوە ناتوانرێت کڕین و فرۆشتن بە ئۆتۆمبێلەکەوە بکرێت.