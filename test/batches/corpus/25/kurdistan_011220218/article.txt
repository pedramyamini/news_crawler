رۆژی چوارشەممە ١ - ١٢ - ٢٠٢١، هاوار محەممەد، بەرپرسی بەشی یاسایی دەزگای هەڵبژاردنی پارتی دیموکراتی کوردستان بە تۆڕی میدیایی رووداوی راگەیاند، بەدواداچوون بۆ ئەو دوو کورسییە دەکەن و لە دادگەی فیدراڵی سکاڵای یاسایی تۆمار دەکەن.  سەبارەت بەوەی دوای ئەنجامی کۆتایی دەتوانرێت گۆڕانکاریی لە کورسییەکاندا بکرێت، هاوار محەممەد گوتی، "راستە ئەنجامی کۆتایی بووە، بەڵام هەموو یاسایەک دەرچەیەکی هەیە، پێمانوایە بڕیارەکە دەستووری نەبووە، ئەگینا بۆ ئێمە ئاسایی دەبوو. بەپێی ماددەی ٢٠ لە دەستووری عێراق، ناکرێت هیچ دەنگێکی هاووڵاتیی عێراق بە فیڕۆ بڕوات".  هاوار محەممەد ئاماژەی بەوەشکرد، "یەکێکی دیکە لە هۆکارەکان، کەمتەرخەمیی و نەشارەزایی بەشێک لە کارمەندانی کۆمیسیۆن بووە، کە نەیانتوانیوە لەکاتی خۆیدا دەنگەکان بگەیێننە ناوەندی کۆکردنەوەی داتاکان لە بەغدا، بۆیە سەرجەم دەنگەکان هەڵوەشێندراونەتەوە".  رۆژی سێشەممە و دوای بڵاوکردنەوەی ئەنجامی کۆتایی هەڵبژاردنەکان، مەحموود محەممەد، گوتەبێژی پارتی دیموکراتی کوردستان لە راگەیێندراوێکدا ئاماژەی بەوەدا، "دوو کورسی کە مافی یاسایی دوو بەربژێری پارتیمان بوون لە پارێزگاکانی ھەولێر و نەینەوا بەتاڵان بردراون، بۆیە لەدوای ئەنجامدانی کۆبوونەوەی مەکتەبی سیاسی ھەڵوێستی پارتیمان لەبارەی ئەم کارە ناڕەوایە رادەگەیەنین".  هەروەها میدیای یەکێتیی نیشتمانیی کوردستان لە زاری ئەمین بابەشێخ، گوتەبێژی حیزبەکەیانەوە رایانگەیاند، "دوو كورسییەكەی پارێزگای نەینەوا (بازنەی دوو)، و پارێزگای هەولێر (بازنەی سێی) مافی رەوای یەكێتیی نیشتیمانیی كوردستانن، كە ھەر مافی كوردە لە چوارچێوەی كورسییەكانی كوردە لە ئەنجوومەنی نوێنەرانی عێراق".  بەپێی ئەنجامی کۆتایی هەڵبژاردنی پێشوەختەی پەرلەمانی عێراق، کە ٨ و ١٠ی ئۆکتۆبەری ٢٠٢١ لە عێراق و هەرێمی کوردستان بەڕێوەچوو، کورد بە ٦٣ کورسییەوە دەچێتە ئەنجوومەنی نوێنەرانی عێراق.  کورسیی لایەنە کوردستانییەکان بەمشێوەیەیە:  - پارتی دیموکراتی کوردستان ٣١ کورسی  - لیستی هاوپەیمانی کوردستان ١٨ کورسی، (سەرجەم دەرچووەکان یەکێتین)  - یەکگرتووی ئیسلامی کوردستان ٤ کورسی  - کۆمەڵی دادگەریی کوردستان ١ کورسی