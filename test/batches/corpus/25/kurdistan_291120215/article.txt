شەوی ٢٨ - ١١ - ٢٠٢١ جارێکی دیکە داعش پەلاماری سەنگەرەکانی هێزی پێشمەرگەی کوردستانیان دا لە ناوچەی کوڵەجۆ، بەو هۆیەشەوە پێنج ئەفسەر و پێشمەرگەی لیوای ٥ی هاوبەش سەر بە وەزارەتی پێشمەرگە بە ناوەکانی "ئیبراهیم بارام، ئیسماعیل محەممەد، ئەمین حوسێن، نەبەرد سەعید و ئاراس سەمین" شەهید بوون و ژمارەیەک پێشمەرگەش بریندار بوون، وەکو سکرتێری حیزبی سۆسیالیست دەڵێت، "لەنێو بریندارەکاندا پێشمەرگەی حیزبی سۆسیالیست هەیە".  محەممەد حاجی مەحموود، سکرتێری گشتیی حیزبی سۆسیالیست دیموکراتی کوردستان رایگەیاند جەخت لەوە دەکاتەوە کە هێزەکانی حزبەکەی ئامادەن بۆ هەر رووبەڕووبوونەوەیەک بۆ بەرگری لە کوردستان؛ هاوکات هاوخەمیی خۆیشی راگەیاندووە بۆ بنەماڵەی شەهید و بریندارەکان.  سکرتێری حیزبی سۆسیالیست هیوای خواستووە، "هەرچی زووترە هێزی پێشمەرگەی کوردستان رێکبخرێتەوە و بە شێوەیەکی دروست هێزی پێشمەرگە، بەتایبەت ئەو هێزانەی لە سەنگەری رووبەڕووبوونەوەدان، پڕچەک بکرێن و تەواوی پێداویستی و کۆمەک بکرێن، تاوەکو بە باشترین شێوە رووبەڕووی هێزی تیرۆریستیی داعش ببێتەوە".