رۆژی پێنجشەممە ١٦ - ١٢ - ٢٠٢١، رێبەر ئەحمەد، وەزیری ناوخۆی هەرێمی کوردستان، لە کۆنگرەیەکی رۆژنامەڤانیدا لەبارەی رووداوەکەی دوێنێی دەروازەی سنووری پێشخابوور لەنێوان باشوور و رۆژئاوای کوردستان، رایگەیاند: "بەداخەوە ماوەی چەند مانگێکە ئیدارەی رۆژئاوا کە لەلایەن پەکەکەوە ئیدارە دەدرێت، رێگە بە خەڵکانێک دەدات بێن و لەسەر خاڵی سنووری کۆببنەوە و رەفتاری زۆر نەشیاو بکەن، چەندینجار هەوڵیانداوە خاڵی سنووری ببەزێنن، بەڵام دامودەزگاکانی ئێمە لەسەر سنووری دانیان بەخۆدا گرتووە و هیچ کاردانەوەیەکی خراپیان پیشان نەداوە".  رێبەر ئەحمەد گوتی: "دوێنێ ١٠٠ بۆ ٢٠٠ کەسێک هەوڵیاندا بە تووندوتیژی سنوور ببەزێنن بە دارو بەرد و مۆلۆتۆڤ هێرشیان کردە سەر خاڵە سنوورییەکانی ئێمە و بە زۆر بپەڕنەوە، ئەمە لە پەیوەندییە نێودەوڵەتییەکان لەنێوان دوو وڵات و دوو هەرێم و دوو لایەن کە لە دوو سنووری جیا دەژین دەستدرێژییەکی روونە بۆسەر هەرێمی کوردستان. لە بەرامبەر ئەوەشدا دامەزراوەکانی ئێمە زۆر بە رێکوپێکی مامەڵەیان لەگەڵ کردووە".  وەزیری ناوخۆی حکومەتی هەرێمی کوردستان گوتیشێ: "بە داخەوە ئەو رەفتارەی پەکەکە لەسەر سنوور کە هەوڵیاندا سنوور دابخەن، ئەوان سنووریان داخستووە و هۆکاری سەرەکین بۆ راگرتنی جموجۆڵ لەنێوان هەرێمی کوردستان بۆ رۆژئاوا. هیوادارین عەقڵ زاڵبێت بەسەر رەفتاریان و سنوورێک بۆ ئەو جۆرە رەفتارانە دابنرێت".  رۆژی چوارشەممە ١٥ - ١٢ - ٢٠٢١، دوای رووداوەکە بەرپرسی خاڵی سنووری پێشخابوور راگەیەندراوێکی بۆ بۆ رای گشتی بڵاوکردوەوە، وەک لە راگەیێندراوەکەدا هاتووە: "ماوەی ٣ مانگە بە بڕیاری پەکەکە دوو خیوەت لە خاڵی سنووری سێمالکای نێوان هەرێمی کوردستان و رۆژئاوای کوردستان هەڵدراون و رۆژانە بە زۆرەملێ خەڵکێک تیایاندا کۆدەکرێتەوە و بە بەرزکردنەوەی ئاڵا و هێماکانی پەکەکە و دروشمدان دژ بە هەرێمی کوردستان، هانیان دەدەن".  وەک بەرپرسی خاڵی سنووری پێشخابوور لە راگەیێندراوەکە ئاماژەی پێداوە "سەرەڕای هەموو شەڕفرۆشییەکانی پەکەکە، بەڵام لە بەر بەرژەوەندی گشتی و رەچاوکردنی بارودۆخی خەڵکی خۆشەویستی رۆژئاوا، دانمان بە خۆماندا گرت و هیچ کاردانەوەیەکمان نیشان نەدا. بەڵام بەداخەوە رۆژی چوارشەممە ١٥ی ١٢، بەوە نەوەستان و بە زیاتر لە سەد کەسەوە و بە بەرچاوی خەڵک و ئاسایشی سێمالکا و بە مۆلوتۆڤ و بەرد و دار، لە رێگەی پردی نێوان پێشخابوور و سێمالکا، هێرشیان بەرەو خاڵی سنووری ئێمە لە پێشخابوور هێنا. لە ئەنجامی ئەم هێرشەیاندا، ژمارەیەک پاسەوان بە سەختی بریندار بوون و جامەکانی ئۆتۆمبێلی ئاگرکوژێنەوەی خاڵی سنووریشیان شکاند".  بە بڕوای شەوکەت بەربەهاری، بەرپرسی خاڵی سنووری پێشخابوور "مەبەستی پەکەکە لەم کارە، تەنیا نانەوەی ئاژاوە و شێواندنی دۆخی هەرێمی کوردستان و رێگرییە لە بەرژەوەندییەکانی گەلی کورد لە رۆژئاوای کوردستان. پێشخابوور تاکە رێگەی هاتن و چوونی خوشک و برایانمانە لەوێ و رێگەی دابینکردنی قووتی خەڵکی رۆژئاوای کوردستانە. بۆیە پەکەکە بەم کارانە و داخستنی خاڵی سنووری پێشخابوور، مەبەستیانە زیان بە خەڵکی سڤیلی رۆژئاڤا بگەیەنن و هەر خۆشیان بەرپرسن لە وەستانی هاتوچۆ و داخستنی ئەم خاڵە سنوورییە. "