رۆژی دووشەممە ٢٢ - ١١ - ٢٠٢١ نێچیرڤان بارزانی، سەرۆکی هەرێمی کوردستان و ئان لیندێ، وەزیری دەرەوەی سوێد کۆبوونەوە، بەپێی راگەیێندراوی سەرۆکایەتیی هەرێمی کوردستان، هەردوولا جەختیان لە گرنگیى سەقامگیریى سیاسى لە عێراق و گەیشتنى لایەنە سیاسییەکان بە لێکتێگەیشتنێک بۆ داهاتووى پرۆسەى سیاسى و یەکلاییکردنەوەى هەر تێبینى و کێشەیەک لەسەر ئەنجامەکانى دەنگدان لە عێراق کردووەتەوە.  وەزیری دەرەوەی سوێد رۆژی یەکشەممە گەیشتە بەغدا، ئەمڕۆ دووشەممەش لەگەڵ د. بەرهەم ساڵح، سەرۆککۆماری عێراق، مستەفا کازمی، سەرۆکوەزیران و د. فوئاد حوسێن، وەزیری دەرەوەی عێراق کۆبووەوە. دواتر سەردانی هەولێری کرد و سەفین دزەیی، بەرپرسی فەرمانگەی پەیوەندییەکانی دەرەوەی هەرێمی کوردستان و هێمن قادر، پارێزگاری هەولێر بەوەکالەت پێشوازییان لێکرد.   لە کۆبوونەوەی ئان لیندێ و نێچیرڤان بارزانی، وەکو لە راگەیێندراوەکەدا هاتووە، دۆخى عێراق و هەڵبژاردنەکانى ئەنجوومەنى نوێنەران و ئەنجامەکانى، پەیوەندییەکانى سوێد لەگەڵ عێراق و هەرێمى کوردستان، دەرفەتى وەبەرهێنان و سەرمایەگوزاریى سویدى لە هەرێمى کوردستان باسیان لێوەکراوە.  سوێد و هەرێمی کوردستان پەیوەندییەکی مێژوویی و درێژخایەنیان هەبووە. لەکاتی شەڕی داعش، سوێد نزیکەی ٢٠٠ راوێژکاری سەربازی بۆ هاوکاریی پێشمەرگە ناردە هەرێمی کوردستان. هاوکات ژمارەی ئەو کوردانەی کە لە سوێد دەژین، زیاتر لە ١٥٠ هەزار کەسن.   هەروەها رەوشى ئاوارە و پەنابەران، دۆخى کەمپى هۆڵ لە سووریا، هەڕەشەکانى داعش، بوارەکانى دیموکراسى، مافى مرۆڤ، ئازادییەکان، یەکسانیى رەگەزی، سیستەمى دادوەرى لە عێراق و هەرێمى کوردستان و هەڕەشەکانى گۆڕانى کەشوهەوا بەتایبەتى لەسەر عێراق، لە کۆبوونەوەکە تاوتوێکراون.  بەپێی راگەیێندراوەکەی سەرۆکایەتیی هەرێمی کوردستان لە کۆبوونەکەدا بیروڕا لەبارەى گرنگیى بەردەوامیى هەوڵەکان بۆ باشترکردنى دۆخى ئافرەتان لە عێراق و هەرێمى کوردستان و بەشدارى و هاوبەشیى کاراتر و زیاتریان لە پرۆسەى سیاسى و بەڕێوەبردنى وڵاتدا، ئاڵوگۆڕ کران و جەخت لە پاراستنى دیموکراسى و ئازادییەکان و مافى مرۆڤ و یەکسانى و باشترکردنى سیستمى دادوەرى و دادگەکان کراوەتەوە.  لە بەشێکی دیکەی راگەیێندراوەکەدا هاتووە، "پەیوەندییەکانى هەولێر - بەغدا، پەیوەندییەکانى هەرێمى کوردستان و وڵاتانى دراوسێ، هەوڵەکان بۆ دادگاییکردنى تیرۆریستانى داعش، دۆخى ناوچەکە بەگشتى و چەند پرسێکى دیکەى جێى بایەخى هاوبەش، تەوەرێکى دیکەى کۆبوونەوەکە بوو".