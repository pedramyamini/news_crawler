ئەمڕۆ یەکشەممە ٠٥ - ١٢ - ٢٠٢١، هۆگر عەزیز، گوتەبێژی پۆلیسی هەولێر، لەسەر دەستگیرکردنی ئەو تۆمەتبارە و هۆکاری دەستگیرکردنەکەی قسەی بۆ دڵنیا رەحمان، پەیامنێری رووداو لە هەولێر کرد و رایگەیاند: "دوای ئەوەی تۆمەتبارێک کە بە چەند ماددەیەکی یاسایی لە بنکەی پۆلیسی هەریر داواکراوبووە، لەلایەن تیمێک لە بەڕێوەبەرایەتیی پۆلیسی پارێزگای هەولێر توانرا ئەو تۆمەتبارە دەستگیر بکرێت".  بە گوتەی هۆگر عەزیز، تۆمەتبارەکە بەپێی ماددەکانی " ٢٢٩، ٤٣٢ لە یاسای سزادانی عێراقی و ماددەی ٢ی مۆبایل و ماددە ٢٤ی هاتووچۆ و ماددەی ٤٠٥ بڕگەی ٣١ لە یاسای سزادانی عێراقی، داواکراو بووە".  گوتەبێژی پۆلیسی هەولێر ئاماژە کار و چالاکییەکانی سنووری بنکەی پۆلیسی هەریری لەمساڵ کرد و رایگەیاند: "لەمساڵدا لە سنووری ناحیەی هەریر زیاتر لە ١٦٥ تۆمەتبار دەستگیرکراون و دراونەتە دادگە، واتە زۆرینەی ئەو داوا یاساییانەی لەو سنوورە هەبووە، یەکلاکراونەتەوە. ٧ دەمانچە، ٢ تاپر، ٤ کڵاشینکۆف، دوو نارنجۆک، ٢ هەزار ٦٩ فیشەک، ٢٢ مەخزەن و ٣٠ چەقۆ دەستیان بەسەردا گیراوە. ٨ خانووی زێدەڕۆش تێکدراوە، ٥٠ سەرپێچی بۆسەر هێڵی کارەباش بڕاوە".