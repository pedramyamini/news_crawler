ئەمڕۆ سێشەممە ٠٧ - ١٢ - ٢٠٢١ نەبەز عەبدولحەمید، قایمقامی هەولێر و سەرۆکی لێژنەی پشکنين و چاودێری بازاڕ بە رووداوی راگەیاند، رۆژی دووشەممە پشکنین و بەدواداچوون بۆ چەند چێشتخانە و خواردنگە و نانەواخانەیەك لەناو هەولێر کرا و لە ئەنجامدا دوو شوێن داخران، کە نانەواخانەیەك و رێستورانتێك بوون.  نەبەز عەبدولحەمید گوتی: "بەھۆی پابەندنەبوون بە مەرج و رێنماییەکانی تەندروستی و گەشتیاری و پابەندنەبوون بە مەرج و رێنماییەکانی بەرگریی شارستانی و چاودێری بازرگانی، چەندین پسوولەی سەرپێچی لەلايەن ليژنەکەوە بۆ چەند شوێنێک کراون و رێکاری پێويست بەرامبەريان گیرایەبەر".  قایمقامی هەولێر ئاماژەی بەوەشکرد، لەنێو سەرپێچییەکاندا ئاگرکوژێنەوە لە شوێنەکان نەبوون یان ماوەیان بەسەرچووبوو، ناپاک و خاوێنی و بەسەرچوون و تێکچوونی خواردن و بەرهەمە ئاژەڵییەکان هەبوون، هەر سەرپێچییەکیش ئاراستەی شوێنی تایبەتمەندی خۆی دەکرێت بۆ گرتنەبەری رێکاری یاسایی.