چەکدارانی داعش لە ئێستا پەنایان بردووەتە بەر شەڕی پارتیزانی، تاکتیکی نوێ بەکاردێنن. هێرش دەکەنە سەر شوێنێک یان سەنگەرێک، بەر لەوە بۆمبی چێندراو لەسەر رێگاکانی شوێنەکە یان سەنگەرەکە دادەنێن، بۆ ئەوەی لە کاتی بە هاناوەچوون بە هێزەکاندا بتەقێتەوە.  کاژێر ٩: ٥٠ی شەوی ٢٧ - ١١ - ٢٠٢١، چەکدارانی داعش لە ناوچەی تەپی تەڵانی سنووری ناییەی کوڵەجۆی سەر بەقەزای کفری لە ئیدارەی گەرمیان بەقەناس و هاوەن هێرشیانکردە سەر هێزەکانی پێشمەرگە. دوای بەهاناوەچوونی پێشمەرگەکان، بۆمبێکی چێندراو بە ئۆتۆمبێلێکی هێزەکانی پێشمەرگەدا تەقییەوە و بەهۆیەوە شەش پێشمەرگە شەهیدبوون و چواری دیکەش برینداربوون.  چەکدارانی داعش لە نمایشکردنی گرتەی ڤیدیۆیی هێرشەکەیاندا دەردەکەون، کە لەدوای تەقینەوەی بۆمبەکە بە ئۆتۆمبێلە سەربازییەکەی پێشمەرگە دەچنە سەریان و گوللەی زیاتریان پێوەدەنێن.   مەحموود سەنگاوی، فەرماندەی میحوەری گەرمەسێری پێشمەرگە رۆژێک دوای هێرشەکە بە تۆڕی میدیایی رووداوی راگەیاند، هۆکاری هێرشەکە "کەمتەرخەمیی ئێمەیە، مانگێکە ئاگادارمان کردوونەتەوە کە هێرش دەکرێتە سەریان. "  ئەو پێشمەرگانەی لەو هێرشەی چەکدارانی داعش شەهیدبوون ئەمانە بوون: ئیبراهیم بارام، ئیسماعیل محەممەد، ئاراس سەمین، ئەمین حوسێن، نەبەرد سەعید، عومەر تۆفیق.   بەهۆی رووداوەکانی ١٦ی ئۆکتۆبەری ٢٠١٧ ەوە و دروستبوونی بۆشایی ئەمنی لەنێوان هێزەکانی پێشمەرگە و سوپای عێراق، هێرشەکانی چەکدارانی داعش کە لەناوەڕاستی ٢٠١٧ ەوە کۆتایی هاتنی خەلافەتەکەیان راگەیێنرا، دەستیانپێکردووەتەوە و ماوەی ١٠ رۆژ دەبێت ئەو هێرشانە پتر هێزەکانی پێشمەرگە و گوندنشینانی کوردیان کردووەتە ئامانج.   لیوا سەعد مەعن، بەرپرسی شانەی راگەیاندنی ئەمنی عێراق، بە تۆڕی میدیایی رووداوی گوت: "چەکدارانی ئەو گرووپە ئێستا ئەو ناوچانە دەکەنە ئامانج کە بۆشایی ئەمنییان تێدایە". بۆیە هەوڵ و کۆششەکانیان لەگەڵ هێزەکانی پێشمەرگە چڕتردەکەنەوە بۆ تێکشکانی داعش.  لیوا سەعد مەعن رەتیکردەوە، کە هێرشەکانی ئەمدواییەی داعش نیشانەی بەهێزبوونەوەی گرووپەکە بێت و گوتی: "ناتوانین بڵێین داعش بەهێزبووە، بەڵام ئەوان شەڕی مافیایی دەکەن و هەموو کارێک دەکەن بۆ ئەوەی سەرئێشە بۆ هێزەکان و دانیشتوانی ئەو ناوچانە دروستبکەن".  بەرپرسی شانەی راگەیاندنی ئەمنی عێراق گوتیشی: "داعش ئێستا تەکتیکی بڵاوبوونەوە و هێرشکردن لە رێگەی تیمی بچووک و چەکداری کەمەوە پەلاماردەدەن و زۆرینەی هێرشەکانیشیان لەشەودا دەبێت، بۆیە ئێمەش پلانی زیاترمان بۆ رووبەڕووبوونەوەیان دەبێت".  کاژێر ١٠: ١٧ی شەوی ٢٩ - ١١ - ٢٠٢١، شەش چەکداری داعش بە شەش ماتۆڕسکیلەوە هێرشیانبردە سەر ٥ لە سەنگەری فەوجی ١ی لیوای ٩ی سەر بە وەزارەتی پێشمەرگە لەسەر بەرزاییەکانی نزیک لە بەنداوی باوەشاسوار لە قەزاکە و دوو پێشمەرگەیان بە ناوەکانی محەممەد مەنسوور و یەحیا عادل فەرەج شەهیدکرد.  قەزای کفری لەگەرمیان یەکێکە لەوناوچانەی کە نزیکە لە هێڵەکانی ناوچە کوردستانییەکانی دەرەوەی ئیدارەی هەرێمی کوردستان، نزیکە لە ناوچەی پەلکانەوە کە بەشێک لە چەکدارانی داعش لەو سنوورە تێیدا جێگیربوون و ناوە ناوە هێرشدەکەنە سەر خەڵکی سڤیل و هێزەکانی پێشمەرگە.  شەماڵ نامیق، قایمقامی قەزای کفری، دوای هێرشەکەی داعش بە (رووداو)ی گوت: "شەڕەکە ماوەیەکی کەمی خایاندووە و هێزەکانی پێشمەرگە کە قارەمانانە دەستیانکردووەتەوە و وەڵامیان داونەتەوە لەگەڵ چەکدارانی داعش نزیکەی ١٠٠ مەترێکیان نێوان بووە، ئەو چەکدارانەی داعش سەرەتا تەقەیان لە هەموو ئەو پێنج سەربازگەیە کردووە و دواتر چوونەتە سەر یەک سەنگەر کە کۆتا سەنگەرە و نزیکە لەرێگەی کۆنی گوندی گۆبان".  هەروەها هۆشداریی دەدات چەکدارانی داعش لە سنووری پەلکانە دەبنە هۆی هێرشی لەو جۆرە و زیان بە هێزەکانی پێشمەرگە دەگەیێنن، بۆیە داوا دەکات هەماهەنگی زیاتر لەنێوان هێزەکانی پێشمەرگە و سوپای عێراق لەو ناوچەیە هەبێت.  محەممەد سیاسی، جێگری بەرپرسی میحوەری قەرەتەپە - حەمرینی هێزەکانی پێشمەرگە بەتۆڕی میدیایی رووداوی گوت داعش ماوەیەک خۆی رێکدەخاتەوە و دەیەوێت لەرێگەی هێرشەکانییەوە خۆی بسەلمێنێت، ئێستا  گرووپێکی بەناوی جوندوڵڵا، کە پێشتر سەر بەداعش بوون و دوای لێیجیابوونەوە جارێکی دیکە گەڕاونەتەوە نێو داعش و نزیکەی ٢٠٠ چەکداردەبن و لە پارێزگا سونەنشینەکان دابەشبوون و بەشێک لەو پارێزگایانەی ناوچەی کوردستانی دەرەوەی ئیدارەی هەرێمیان تێدایە لەوانە دیالە، تکریت، کەرکووک و موسڵ، سەڵاحەدین".   گوتیشی: ناوچەی غەڕڕە و پەلکانە یەکێکن لەو ناوچانەی چەکدارانی داعشیان تێدا کۆکراوەتەوە و لێیەوە هێرشدەکەنە سەر هێزەکانی پێشمەرگە و مەترسیین لەسەرمان".  داعش کە پێشتر زیاتر پەلاماری هێزە ئەمنی و سەربازییەکانی عێراق دەدات، ماوەی هەفتەیەکە لوولەی چەکەکانی بۆ پێشمەرگە سووڕاندووە. سەرەتا لە گەرمیان پەلاماری پێشمەرگەی دا، بەڵام کۆتایی هەفتەی رابردوو لە چیای قەرەچووخ  دەرکەوتنەوە.  شەوی ٢ - ١٢ - ٢٠٢١، ژمارەیەک  چەکداری داعش هێرشیان کردە سەر گوندی خدرجیجە لە شارۆچکەی مەخموور؛ لەو هێرشەدا ١٣ کەس شەهیدبوون کە سێیان کەسی سڤیل بوون و ١٠ شیان پێشمەرگە بوون.  ئەو پێشمەرگە و هاووڵاتیانە لە هێرشەکەی داعش بۆ سەر گوندی خدرجیجە شەهیدبوون: رائید نفی مەحموود خولە، نەقیب فەخرەدین سەعید ساڵح، دڵشاد قادر، دیدار قاد، وەلی عەبدوڵڵا، کامەران پوشۆ شێخە، سەنگەر محەممەد شەریف، شوکر ئەبوزێد قادر، یاسین سلێمان  محەممەد، ئازاد ئیسماعیل عەبدوڵڵا وەیسی، بارزان ئیسماعیل عەبدوڵڵا وەیسی و نازم ئیسماعیل عەبدوڵڵا وەیسی.  گوندی خدر جیجە، یەکێکە لە گوندەکانی نزیک لە چیای قەرەچووخ کە داعش لەوێ خۆی حەشارداوە.  چیای قەرەچووخ ناوچەکانی دەشتی قەراج، ناوچەی زاب و شەرگات بەیەکەوە دەبەستێتەوە، ئەمەش وایکردووە چەکدارانی داعش، ئەو ناوچەیە بۆ هێرشەکانیان لە پارێزگاکانی نەینەوا، سەڵاحەدین، کەرکووک و سەڵاحەدین بەکاربهێنن.  عەبدوڵڵا تاهیر، بەرپرسی ناوچەی پارتی دیموکراتی کوردستان لە مەخموور، بە تۆڕی میدیایی رووداوی گوت" قەرەچووخ یەکێکە لە چیا سەختەکان و نزیکەی ١٠٠ چەکداری داعش لەو چیایە خۆیان حەشارداوە". ئەو پێیوایە بەهۆی لاوازیی سوپای عێراق نەتوانراوە ئەو ناوچەیە لە چەکدارانی داعش پاکبکرێتەوە.  داعش لە پەلامارەکەی بۆ سەر گوندی خدرجیجە، هەمان تاکتیکی هێرشەکەی کوڵەجۆی بەکارهێنا. هێرشی کردە سەر گوندەکە و رێگای بەرەو گوندەکەشی بۆمبڕێژکرد، لە کاتی بەهاناوەچوونی هێزێکی پێشمەرگە، بۆمبێکی داعش بە ئۆتۆمبێلەکەیاندا تەقیەوە و بەو هۆیەوە حەوت پێشمەرگە شەهیدبوون.  رۆژێک دوای هێرشەکەی سەر گوندی خدرجیجە، مەسروور بارزانی، سەرۆکی حکومەتی هەرێمی کوردستان سەردانی میحوەرەکەی کرد و رایگەیاند کە پێویستە هەماهەنگی زیاتر لە نێوان هێزەکانی پێشمەرگە و عێراق هەبێت. داواشی لە هاوپەیمانی نێودەوڵەتی شەڕی دژ بە داعش کرد کە هاوکاری زیاتر و خێرای پێشمەرگە بکەن، گوتیشی: "هێشتا رێگری لە پڕچەچکردنی هێزەکانی پێشەرگە دەکرێت".  هێرشەکەی داعش بۆ سەر گوندی خدرجیجە دیسان پرسی هاوئاهەنگی نێوان هێزەکانی پێشمەرگە و داعشی وروژاند، بەرپرسانی سیاسی و سەربازی هەرێمی کوردستان لە پەیامەکانیان لەبارەی هێرشەکە داوای هاوئاهەنگی زیاتر و پڕکردنەوەی کەلێنی ئەمنی نێوان پێشمەرگە و سوپای عێراق کرد.  رۆژی شەممە ٤ - ١٢ - ٢٠٢١، کۆبوونەوەیەکی فراوان لەنێوان هێزەکانی پێشمەرگە و سوپای عێراق لە فەرماندەی هێزە هاوبەشەکان بە ئامادەبوونی هاوپەیمانان بەڕێوەچوو. بە گوتەی سەعد مەعن، بەرپرسی شانەی راگەیاندنی ئەمنی بەمنزیکانە هەردوو لا بەیەکەوە ئۆپەراسیۆنی هاوبەشیان هەبێت