ئەمڕۆ پێنجشەممە ١٨ - ١١ - ٢٠٢١ ئالان حەمەسەعید، وەزیری پەروەردە، لە کۆنگرەیەکی رۆژنامەڤانیدا رایگەیاند: "ڤاکسین بۆ مامۆستایان دابینکراوە، لەدواى ١ - ١٢ - ٢٠٢١ ەوە بەڕێوەبەرى گشتىی پەروەردەکان دەتوانن دەسەڵاتى یاسایی خۆیان بەرانبەر ئەو مامۆستایانە بەکاربهێنن، کە ڤاکسینیان وەرنەگرتووە".  تایبەت بە کێشەی مامۆستایانی وانەبێژ، ئالان حەمەسەعید گوتی: "ئێمە لەگەڵ وەزارەتی دارایی و دیوانی ئەنجوومەنی وەزیران لەسەر ئەم بابەتە قسەمان کردووە، لە چوارچێوەی مافی دارایی و مەعنەوی توانیومانە کۆمەڵێک پێوەری نوێ دابنێین بۆ چارەسەری کێشەکانیان".  وەزیری پەروەردە راشیگەیاند رەزامەندی ئەنجوومەنی وەزیران وەرگیراوە بۆ دابینکردنی ٧ ملیۆن لیتر نەوت بۆ قوتابخانەکان، پڕۆسەی تەندەرکردنیش لە پارێزگاکانە نەک لە وەزارەتی پەروەردە و دیوانی وەزارەت، دەشڵێت: "بەپێی رێنماییەکان دەبێت پارێزگاکان ئەو بڕە نەوتە بەسەر قوتابخانەکاندا دابەش بکەن".