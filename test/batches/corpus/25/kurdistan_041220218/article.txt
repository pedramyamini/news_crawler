ئەمڕۆ شەممە ٠٤ - ١٢ - ٢٠٢١ وەزارەتی دەرەوەی تورکیا لە راگەیێندراوێکدا نیگەرانیی خۆی لە شەهیدبوونی ١٠ پێشمەرگە و سێ کەسی سڤیل دەربڕی کە شەوی پێنجشەممە لە هێرشێکی چەکدارانی داعش بۆ سەر گوندی خدرجیجە شەهید بوون.  شەوی پێنجشەممە ٠٢ - ١٢ - ٢٠٢١ چەکدارانی داعش هێرشیانکردە سەر گوندی خدرجیجە و ١٣ کەس شەهید بوون، هەروەها چوار کەسی دیکەش بریندار بوون.  لە راگەیێندراوەکەی وەزارەتی دەرەوەی تورکیادا ئاماژە بەوە دراوە، "ئێمە بە تووندی سەرکۆنەی ئەو هێرشە وەحشیانە دەکەین کە داعش بەرپرسیارێتییەکەی هەڵگرتووە و پرسە و سەرەخۆشی ئاراستەی بەرپرسانی هەرێمی کوردستان و حکومەتی عێراق و هەروەها بنەماڵەی ئەو کەسانەی کە گیانیان لەدەستداوە دەکەین.. هیوای چاکبوونەوەیەکی خێراش بۆ بریندارەکان دەخوازین".  نزیکەی هەفتەیەکە هێرشەکانی داعش بۆ سەر پێشمەرگە زیادیان کردووە، بەرپرسە سەربازییەکان هۆکاری زیادبوونی هێرشەکانی داعش بۆ ئەو بۆشاییە ئەمنییە دەگەڕێننەوە کە لە نێوان هێزەکانی پێشمەرگە و سوپای عێراقدا هەیە، دوایین هێرشی داعش شەوی پێنجشەممە بوو. پێشتریش لە ماوەی هەفتەیەکدا چەکدارانی داعش دوو هێرشی دیکەیان کردبوو کە بە هەردووکیانەوە ٨ پێشمەرگە شەهید بوون.  لە لایەکی دیکەوە، بۆ رێگریکردن لە هێرشەکانی داعش هێزێکی لەشکری تایبەتی یەک و لەشکری گوڵان بە ئاڕاستەی گوندی خدرجیجە جوڵەی پێکرا و بە درێژایی ئەو سنوورانەی مەترسی هێرشی داعشیان لەسەرە جێگیر دەکرێن.