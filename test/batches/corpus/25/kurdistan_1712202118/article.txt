ئەمڕۆ هەینی ١٧ - ١٢ - ٢٠٢١ سەرۆک بارزانی پەیوەندیی بە ئومێد خۆشناو، پارێزگاری هەولێرەوە کرد. لە پەیوەندییەکەدا سەرۆک بارزانی هاوخه‌مى و پرسه و سه‌ره‌خۆشى خۆشی بۆ بنەماڵەی قوربانییان راگەیاند.   هەروەها پارێزگاری هەولێر دۆخى شوێنه زیان به‌ركه‌وتووه‌كانى بۆ سەرۆک بارزانی روونكردەوە و باسی پرۆسه‌ى فریاكه‌وتن و رزگاركردن و كارى تیمه فریاگوزارییه‌كانی کرد، هه‌روه‌ها دووپاتیشی كردووە كه تەواوى داموده‌زگا و لایه‌نه په‌یوه‌نداره‌كان له ئامادەباشى و كارکردن و به‌دواداچوونی بەردەوامدان بۆ پێشهاته‌كان و هەرچى پێویست بێت بۆ زیان لێکەوتووان و دابینکردنی پێداویستییەکانیان ئه‌نجامى ده‌ده‌ین.   ئومێد خۆشناو دڵنیاییدا کە مەسرور بارزانی، سەرۆکى حکومەتى هەرێمى کوردستان بەردەوام لەگەڵیان لەسەر هێڵە بۆ ئەنجامدانى هەرچی پێویست بێت لە هاریکارى و یارمەتیدان و بەهاناوەچوونى لێقەوماوان.  بەهۆی زۆریی بارانبارینەوە لە بەشێک لە گەڕەکەکانی هەولێر لافاو دروستبوو و تاوەکو ئێستا ١١ کەس گیانیان لەدەستداوە. کەشناسیی هەرێمی کوردستان رایدەگەیێنێت، بە گوێرەی پێشبینییەکان لە ماوەی ١٢ کاژێری داهاتوو ئەگەری بارانی بە لێزەمە و برووسکە لە ناوچەکانی باکووری خۆرهەڵاتی پارێزگای هەولێر بەردەوام دەبێت کە قەزای کۆیە و ناحیەی تەق تەق دەگرێتەوە.  بەڕێوەبەرایەتیی کەشناسیی و بوومەلەرزەزانیی هەرێمی کوردستان لە راگەیێندراوێکدا ئاماژەی بەوە داوە، ئەو لێزەمە بارانەی لە ١٢ کاژێری داهاتوو ئیدارەکانی راپەڕین و گەرمیانیش دەگرێتەوە.