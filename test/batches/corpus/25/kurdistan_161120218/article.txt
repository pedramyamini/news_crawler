سەعدی ئەحمەد پیرە، ئەندامی مەکتەبی سیاسیی یەکێتی نیشتیمانی کوردستان بە تۆڕی میدیایی رووداوی راگەیاند: "شاندێکی یەکێتی نیشتیمانی کوردستان بۆ زانینی رای لایەنەکان سەردانی بەغدای کردبوو، ئەنجامەکانی گفتوگۆکان لەگەڵ لایەنەکان تاوتوێ دەکرێن، هەروەها باسی سەردانی یەکێتی بۆ لای لایەنە کوردستانییەکانیش دەکرێت و تاوتوێی پێکهێنانی حکومەتی عێراق دەکرێت و چۆن خۆمان ئامادەبکەین بۆ قۆناخی داهاتوو".  بەپێی زانیارییەکانی رووداو کە لەسەرچاوەیەکی باڵای یەکێتی نیشتیمانی کوردستان دەستی کەوتووە بڕیارە بەشێکی کۆبوونەوەی مەکتەبی سیاسی یەکێتی کە لە دەباشان دەکرێت، تایبەت دەکرێت بە پرسە نێوخۆییەکانی یەکێتی لەوانە پرسی ژەهرخواردکردنی بەشێک لە بەرپرسانی یەکێتی و باسکردن لە دیاریکردنی کاتێک بۆ کۆبوونەوەی سەرکردایەتی، لەگەڵ ئەنجامی سەردانەکەی رۆژی دووشەممە ١٥ - ١١ - ٢٠٢١ی بافڵ جەلال تاڵەبانی بۆ لای سەرۆک مەسعود بارزانی لە پیرمام و گفتوگۆکردن لەبارەی چەند پرسێکەوە.  بەپێی ئەو سەرچاوە باڵایەی یەکێتی نیشتیمانی کوردستان: "مەکتەبی سیاسی ئامادەکاری دەکات بۆ زەمینەسازی بۆ کۆبوونەوەی فراوانی ئەنجوومەنی سەرکردایەتی، کە کۆبوونەوەی بڕیاردان دەبێت لەسەر چەند پرسێکی نێوخۆی یەکێتی و بڕیارەکانیش هەستیار و یەکلاییکەرەوە دەبن بۆ یەکێتی، چونکە یەکلاییکردنەوەی گرژییەکان و ناکۆکییەکانی نێو یەکێتی دەبێت، بەتایبەت هەندێک پرس کە ماوەیەکە سەر ئێشەیان بۆ یەکێتی دروستکردووە، لەنێویشیاندا کێشەی هاوسەرۆکانی یەکێتی".  هەر ئەمڕۆ ئەنجوومەنی باڵاى سیاسی و بەرژەوەندییەکانى یەکێتی نیشتیمانی کوردستان لە سلێمانی  کۆدەبێتەوە و یەکێک لە مژارە  سەرەکییەکانی بریتی دەبێت لە باسکردنی پرسی ژەهرخواردکردنی مەلا بەختیار، ئەندامی ئەنجوومەنەکە کە راستەوخۆ یەکێتی بە ژەهرخواردکردنی تۆمەتبارکرد.  بەپێی زانیارییەکانی رووداو مەلا بەختیار لەو کۆبوونەوەیە ئامادە دەبێت و زانیارییەکان لەبارەی ژەهرخواردکردنەکەی بۆ ئەنجوومەن دەخاتەڕوو کە بەپێی قسەی ئەو پزیشکەی لە ئەڵمانیا سەرپەرشتی تەندروستیی دەکرد بۆ سێ مانگ ژەهری پێدراوە.  ٨ی تەمموزی ئەمساڵ پەیوەندییەکانی هاوسەرۆکانی یەکێتی نیشتیمانی گرژیی زۆری تێکەوت دوای ئەوەی بافڵ تاڵەبانی هەردوو بەرپرسی دەزگای زانیاری و دژە تیرۆری گۆڕی و لە ١٥ی هەمان مانگ مەکتەبی سیاسیی یەکێتی دەسەڵاتەکانی هاوسەرۆکی لە لاهوور جەنگی وەرگرتەوە.  لە ١ی ئەیلوولی ٢٠٢١ یش بافڵ جەلال تاڵەبانی رایگەیاند لەرێگەی ژەهرخوارد کردنییەوە هەوڵی کوشتنی دراوە،  رۆژی سێشەمەش ٢ - ١١ - ٢٠٢١، بافڵ تاڵەبانی هاوسەرۆكی یەكێتی بڕیاری دەركردنی بۆ لاهور شێخ جەنگی و سێ ئەندامی سەركردایەتی دەركرد، لەگەڵ بڕیاری هەڵپەساردنی ئەندامێتی ئاراس جەنگی بۆ ماوەی شەش مانگ.