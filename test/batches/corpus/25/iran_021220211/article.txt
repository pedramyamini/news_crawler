موحیسن ئیتمینان، راهێنەری موزیک دەڵێت، "لەم شارەدا جێگەی مۆسیقای منداڵان دیار بوو، هەستم بە بۆشاییەک کرد لەو بوارەدا و زانیم بێتو کارێکم لەدەست بێت، دەبێت هەنگاوێکی بۆ بنێم و پۆلەکانی فێرکاری مۆسیقای منداڵان بکەمەوە. پۆلەکان کرانەوە و بە خۆشحاڵییەوە هەم لەلایەن دانیشتووانی شنۆوە، پاڵپشتییەکی باشیان لێکردم، هەم منداڵانیش بە حەز و هۆگرییەکی زۆرەوە بەشداریی پۆلەکان دەکەن".  رۆژانە ژمارەیەک لە منداڵانی ئەو شارە لەم فێرگەیە کۆدەبنەوە و لەژێر چاودێریی راهێنەرێکی گەنجدا، هەم فێری مۆسیقا دەبن، هەمیش بەبۆنەی مۆسیقا و کاری گرووپییەوە، پەروەردە دەکرێن بۆ دەرخستنی تواناکانییان.  موحسین ئیتمینان دەڵێت، "مۆسیقای منداڵان بوارێکە بۆ گەشەکردنی داهێنان لە منداڵاندا. لەم جۆرە مۆسیقایەدا، بنەما بنەڕەتییەکەی ئەوەیە کە دەبێت بە گرووپ بەڕێوەبچێت و منداڵەکان لە چوارچێوەی گرووپێکدا، کار لەسەر وزەی داهێنانی خۆیان بکەن و دەریبخەن. ئەوەش دەبێتە هۆی ئەوەی منداڵان فێری هاوڕێیەتی و وەرگرتنی بەرپرسیارێتی ببن".  وەکو بوارەکانی دیکە، کۆرۆنا کاریگەریی لەسەر راهێنانە هونەرییەکانیش داناوە. سنووردارییەکانی سەردەمی کۆرۆنا، هەم بووە هۆی دوورکەوتنەوەی منداڵان لە مۆسیقا، هەم بێهیوابوونی راهێنەرەکانی ئەو هونەرە لە فێرگەکان. لەگەڵ ئەوەشدا، ئەو منداڵانەی دەچنە ئەو فێرگەیە بۆ فێربوونی مۆسیقا، لە ماوەیەکی کەمدا توانیویانە شارەزای چەند ئامێرێکی مۆسیقا ببن و فێری ژەنینیان بن.  لە رۆژهەڵاتی کوردستان، لە قوتابخانە و ناوەندە حکومییەکان گرنگییەکی کەم بە راهێنانی هونەریی منداڵان دەدرێت، بەشێک لە خێزانەکان لە فێرگە تایبەتەکاندا، ئەو هەلە بۆ منداڵەکانیان دەڕەخسێنن.