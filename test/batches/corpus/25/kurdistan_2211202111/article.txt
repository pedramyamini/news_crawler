چەند رۆژێکە قوتابیانی زانکۆ و پەیمانگەکان لە چەند شارێکی هەرێمی کوردستان گردبوونەوەی ناڕەزایی بەڕێوەدەبەن و داوای گێڕانەوەی دەرماڵە دەکەن. ئەمڕۆش بۆ هەمان ئامانج گردبوونەوە بەڕێوەچوو.  ئەمڕۆ دووشەممە ٢٢ - ١١ - ٢٠٢١، ئاشنا عەبدوڵڵا، ئەندامی لیژنه‌ى په‌روه‌رده و خوێندنى باڵا و توێژینەوەی زانستی لە پەرلەمانی کوردستان بە تۆڕی میدیایی رووداوی گوت، ٤٨ واژۆیان داوەتە سەرۆکایەتیی پەرلەمانی کوردستان بۆ دانیشتنێکی تایبەت لەسەر گێڕانەوەی دەرماڵەی قوتابیان، بەڵام "هیچ" وەڵامێک نەدراونەتەوە.  ئاشنا عەبدوڵڵا گوتیشی، "ئەمڕۆ لە خۆپێشاندانەکاندا لە شاری سلێمانی گرژی دروستبووە و لە قوتابی دراوە، قوتابی دەستگیرکراوە و گازی فرمێسکڕێژ دژیان بەکارهێندراوە. ئێمە داوای کۆبوونەوە دەکەین بۆئەوەیە ئەمە روونەدات".  هاوکات زانا مەلا خالید، سەرۆکی فراکسیۆنی پارتی دیموکراتی کوردستان ئەمڕۆ دووشەممە بە تۆڕی میدیایی رووداوی گوت، ئەو بابەتە بە کۆکردنەوەی واژۆ نابێت؛ گوتیشی، "ئێمەش لەگەڵ داواکارییەکانی قوتابیانداین".  سەرۆکی فراکسیۆنی پارتی ئاماژەی بەوەش دا، "لیژنەی پەروەردە و خوێندنی باڵا زۆرترین کاری بۆ داوای قوتابیان کردووە و سەرۆکی لیژنەکە ئەندامی فراکسیۆنی پارتییە. ئێمە بە هەموو توانامانەوە پشتیوانیی داواکانی قوتابیان دەکەین".  لەو نووسراوەدا کە ٤٨ پەرلەمانتاری چەند فراکسیۆنێک رەوانەی سەرۆکایەتیی پەرلەمانی کوردستانیان کردووە، ئەوە خراوەتەڕوو، "بەپێی ماددەی ٦٦، خاڵی یەکەم لە پەیڕەوی ناوخۆی پەرلەمانی کوردستان، ئێمەی ژمارەی یاسایی ئەندامانی پەرلەمانی کوردستان داوا لە بەڕێزتان دەکەین کە بابەتی (گەڕانەوەی دەرماڵەی خوێندکارانی زانکۆ و پەیمانگەکان) لە نزیکترین دانیشتندا بخەنە بەرنامەی کاری پەرلەمان، وەزیرە تایبەتمەندەکان بانگهێشتبکرێن بۆ ئامادەبوون لە دانیشتنەکەدا".  وێڕای نووسراوەکە، بەگوێرەی کارنامەی کۆبوونەوەی سبەینێ سێشەممە ٢٣ - ١١ - ٢٠٢١ی پەرلەمانی کوردستان، ئەم بابەتە نەخراوەتە بەرنامەی کارەوە؛ بەڵام ئاشنا عەبدوڵڵا دەڵێت، "سبەینێ بێدەنگ نابین و قسەی لەسەر دەکەین".  لە هەرێمی کوردستان نزیکەی ٢٠٠ هەزار خوێندکاری زانکۆ و پەیمانگە هەن. پێش ئەوەی دەرماڵەکە ببڕدرێت، هەر خوێندکارێکی نێو شار مانگانە ٦٠ هەزار دیناری وەکو هاوکاری پێدەدرا، ئەو خوێندکارانەشی لە دەرەوەی شارەکانەوە دەچوونە زانکۆ و پەیمانگەکان و لە بەشە ناخۆییەکان دەمانەوە، مانگانە ١٠٠ هەزار دیناریان پێدەدرا.