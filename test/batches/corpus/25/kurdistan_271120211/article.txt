بەرەبەیانی ئەمڕۆ شەممە ٢٧ - ١١ - ٢٠٢١ کاروانێکی دیکەی کۆچبەران گەڕانەوە هەرێمی کوردستان. لە ماوەی ٢٤ کاژێری رابردوودا ئەوە سێیەم کاروانی کۆچبەرانی بێلاڕووسە کە دەگەڕێنەوە بۆ هەرێمی کوردستان و عێراق.   یەکێک لە کۆچبەرەکان داوا لە حکومەتی هەرێمی کوردستان دەکات کە هاوکارییان بکات، چونکە پارەیەکی زۆریان خەرجکردووە و ماڵ، ئۆتۆمبێل و هەموو شتێکیان فرۆشتووە، ئێستا هیچیان نەماوە.  کۆچبەرێکی گەڕاوەی دیکە کە خەڵکی دهۆکە دەڵێت، دوو هەفتە لە بێلاڕووس بووە و زۆر هەوڵی داوە کە بگاتە پۆڵەندا، بەڵام نەیتوانیوە، بێلاڕووس بۆ ماوەی چوار رۆژ لە فڕۆکەخانە رایگرتوون و نزیکەی ٩٠٠ کەسی دیکە لە فڕۆکەخانەی بێلاڕووس ماون.  لەو بارەوە، جووتیار عادل، گوتەبێژی حکومەتی هەرێمی کوردستان لە تویتەر نووسیویەتی، گەڕاندنەوەی ئەو کۆچبەرانە بە هاوئاهەنگیی نێوان حکومەتی هەرێمی کوردستان و حکومەتی فیدراڵی عێراق ئەنجامدراوە.  گوتەبێژی حکومەتی هەرێمی کوردستان راشیگەیاند، "ئێمە پابەندین بە گەڕاندنەوەی هەموو تاکێکی کورد کە خوازیارە بگەڕێتەوە هەرێمی کوردستان".  لە ماوەی دوو هەفتەی رابردوودا و لەدوای تووندترکردنی سنوورەکان لەلایەن پۆڵەندا، لیتوانیا و لاتڤیاوە، سەتان کۆچبەر بەزۆرینە کوردی باشووری کوردستان وبەشێكیش عێراقی و وڵاتانی دیکەی ناوچەکە گەڕانەوە و بەگوتەی حکومەتی بێلاڕووس هێشتا سەرووی ١٥٠ کۆچبەر لە ناوچەی سەر سنووری نێوان ئەو وڵاتە و پۆڵەندا ماونەتەوە و نزیکەی ٢ هەزار کۆچبەریش لە ناوەندی لەخۆگرتنی کۆچبەرانن و چارەنووسیان دیارنییە.  گەشتەکانی گەڕانەوە کۆچبەران لە ١٨ - ١١ - ٢٠٢١ دەستی پێکرد و لە کاروانی یەکەمدا ٤٣١ کەس گەڕانەوە، دواتر لە کاروانی دووەمدا ١٧٦ کەس، لە کاروانی سێیەمدا ٤٣٥ کەس گەڕانەوە.  بێلاڕووس لە رۆژئاواوە لەگەڵ لیتوانیا، پۆڵەندا و لاتڤیا هاوسنوورە. لە سەرەتاکانی ئەمساڵ لیتوانیا بەخێرایی رێکاری تووندی دژی لێشاوی کۆچبەران گرتە بەر، بۆیە قاچاخچییەکانیش هەوڵیاندا لە رێگەی پۆڵەنداوە خەڵک بگەیێننە یەکێتیی ئەوروپا  پلەی گەرمی لە سنوورەکانی نێوان بێلاڕووس - پۆڵەندا لە سفرەوە نزیکە و بە شەوانیش دەچێتە ژێر سفر، بەو هۆیەشەوە تاوەکو ئێستا نزیکەی ١٠ کۆچبەر گیانیان لەدەستداوە.