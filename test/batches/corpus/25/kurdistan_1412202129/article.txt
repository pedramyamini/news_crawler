رۆژی دووشەممە ١٣ - ١٢ - ٢٠٢١، پێشەوا هەورامانی، گوتەبێژی فراکسیۆنی پارتی دیموکراتی کوردستان لە پەرلەمانی کوردستان بە تۆڕی میدیایی رووداوی گوت، "دەستوور لە رۆژەڤی ئێمەدایە؛ لە دوایین کۆبوونەوەی سەرۆکی فراکسیۆنەکانیشدا گفتوگۆی لەسەر کراوە".  گوتەبێژی فراکسیۆنی پارتی لە پەرلەمانی کوردستان گوتی، بڕیارە لە چەند رۆژی داهاتوودا هەرسێ سەرۆکایەتییەکەی هەرێمی کوردستان کۆببنەوە و یەکێک لەو خاڵانەی گفتوگۆی جیددیی لەسەر دەکەن، نووسینەوەی دەستووری هەرێمی کوردستانە.  فراکسیۆنی پارتی دەڵێت، ئەوان دەیانەوێت لەم خولەی پەرلەمانی کوردستاندا دەستوور بنووسرێتەوە. سەبارەت بەوەی بۆچی لیژنەی نووسینەوەی دەستوور پێکنەهێندراوە، پێشەوا هەورامانی ئاماژەی بەوە کرد، چاوەڕێی سەرۆکی هەرێمی کوردستان دەکەن کە پەیام بۆ پەرلەمانی کوردستان بنێرێت، یان لە دەرەوە زەمینەسازیی سیاسی بۆ نووسینەوەی دەستوور بکات.  گوتەبێژی فراکسیۆنی پارتی دیموکراتی کوردستان دەشڵێت، دەستوور دەبێت هەموو لایەنەکان قسەی تێدا بکەن، "تاوەکو ئێستا هیچ لایەنێک دژایەتیی نووسینەوەی دەستووری نەکردووە و هەمووان لەگەڵ نووسینەوەیدان".  پەرلەمانتارێکی یەکێتی: دەتوانرێت لەم خولەدا دەستوور بنووسرێتەوە  عەباس فەتاح، ئەندامی پەرلەمانی کوردستان لە فراکسیۆنی یەکێتی و ئەندام لە لیژنەی یاسایی بە رووداوی گوت، ئەوانیش پێیانوایە دەتوانرێت لەم خولەی پەرلەمانی کوردستاندا دەستوور بنووسرێتەوە، دەشڵێت، "لەم خولەدا دەتوانرێت دەستوور بنووسرێتەوە، بە مەرجێک سەرۆکی حیزبەکان ناکۆکییەکانیان بەلاوەبنێن".  پەرلەمانتارەکەی یەکێتی ئاماژەی بەوەش دەکات، "ناکرێت هەر حیزبێک بێت و بڵێت من پرۆژەیەکم هەیە، چونکە دەستوور بۆ تەنیا حیزبێک نییە و دەبێت هەموو حیزبەکان و هاونیشتمانیان رەزامەندیی لەسەر بدەن".  عەباس فەتاح گوتیشی، زۆرینەی ماددەکان گشتین و هەموو لایەنەکان کۆکن لەسەریان. سەبارەت بەو ماددانەی دەکرێت بۆچوونی جیاوازیان لەسەر هەبێت، عەباس فەتاح ئەوەی خستەڕوو، "خاڵی کەمن؛ بەڕێوەبردنی هەرێمی کوردستان جێگەی گفتوگۆیە، ئەوەش بە گفتوگۆ چارەسەر دەکرێت، ئەگەر هەموو لایەنەکان نووسینەوەی دەستووریان بەلاوە گرنگ بێت".  پەرلەمانتارێکی گۆڕان: دەمانەوێت بە "زووترین کات"، هەرێمی کوردستان ببێتە خاوەنی دەستوور  پەرلەمانتارێکی گۆڕان دەڵێت، دەستوور دەبێت خواستی هەموو خەڵکی کوردستانی تێدابێت و کاتی ئەم خولەی پەرلەمانیش ئەوەندە نەماوە.  رزگار محەممەد، پەرلەمانتاری فراکسیۆنی بزووتنەوەی گۆڕان لە پەرلەمانی کوردستان، بە تۆڕی میدیایی رووداوی گوت، "کاتی ئەم خولەی پەرلەمان ١٠ مانگی ماوە، بەو کاتە کەمە زەحمەتە دەستوورێک بنووسرێتەوە خواستی هەموو خەڵکی تێدابێت. بۆیە بە باوەڕی من ئەم خولە ناتوانێت دەستوور بنووسێتەوە".  هەروەها سەرۆکی فراکسیۆنی یەکگرتووی ئیسلامیی کوردستان لە پەرلەمانی کوردستان باس لەوە دەکات، ئەوان دەیانەوێت هەرێمی کوردستان بە "زووترین کات"، ببێتە خاوەنی دەستووری خۆی.  فراکسیۆنی یەکگرتوو: پەسندکردنی دەستووری هەرێمی کوردستان ئیرادەی دەوێت، ئیرادەکەش لاوازە  شێرکۆ جەودەت، سەرۆکی فراکسیۆنی یەکگرتووی ئیسلامیی کوردستان بە تۆڕی میدیایی رووداوی گوت، "پێمانوایە ئەم خولەی پەرلەمان دەتوانێت دەستووری هەرێمی کوردستان پەسند بکات، بەڵام ئیرادەی دەوێت و ئێستا ئیرادەکە لاوازە".  سەرۆکی فراکسیۆنی یەکگرتووی ئیسلامیی کوردستان ئاماژەی بەوە کرد، دەستوور بەرنامەی کاری یەکگرتووی ئیسلامی و هەموو لایەنەکانە، دەشڵێت، "هەر ناکۆکی و گرفتێکیش لەسەر دەستوور هەبێت، ئەوە بێگومان بە گفتوگۆ چارەسەر دەکرێت".  سەرۆکی فراکسیۆنی کۆمەڵی دادگەری: دەستوور کەشوهەوایەکی لەباری پێویستە  لای خۆیەوە عەبدولستار مەجید، سەرۆکی فراکسیۆنی کۆمەڵی دادگەریی کوردستان لە پەرلەمانی کوردستان، بە تۆڕی میدیایی رووداوی راگەیاند، دەستوور بابەتێکی گرنگە و پەیوەندیی بە هەموو خەڵکی کوردستان و هەموو پێکهاتە و بۆچوونە جیاوازەکانەوە هەیە، بەڵام "کراوە بە کەرەستەی هەڵبژاردن".  سەرۆکی فراکسیۆنی کۆمەڵی دادگەریی کوردستان گوتی، "دەستوور کەشوهەوایەکی لەباری پێویستە، بەڕاستی ئێستا هەرێمی کوردستان لەو رووەوە لەبار نییە و ئاڵۆز و ناسەقامگیرە. تاوەکو ئێستا نەتوانراوە و هیچ کەسێک نەیتوانیوە کۆبوونەوەیەکی لایەنە سیاسییەکان رێکبخات، ئیدی چۆن دەتوانین لەسەر جومگە سەرەکییەکانی دەستوور رێكبکەوین".  بەپێی دەستووری عێراق، هەرێمی کوردستان مافی هەیە خاوەنی دەستووری خۆی بێت، بەو مەرجەی ناکۆک نەبێت لەگەڵ ناوەڕۆکی دەستووری عێراقدا.  لە ساڵی ٢٠٠٩ رەشنووسی دەستووری هەرێمی کوردستان نووسرایەوە و پەرلەمان پەسندی کرد، بەڵام بەهۆی ئاڵۆزیی سیاسییەوە رەشنووسەکە نەخرایە گشتپرسییەوە. لە خولی چوارەمدا جارێکی دیکە دەستوور لە کۆی زیاتر لە ١٢٠ ماددە، ٧٣ ماددەی نووسرایەوە، ئاڵۆزیی سیاسی کۆتایی بەو هەوڵەش هێنا.