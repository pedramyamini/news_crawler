ئاوات محەممەد، قایمقامی سلێمانی بە رادیۆی رووداوی راگەیاند، "تاوەکو ئێستا لە سلێمانی قەیرانی غاز سەریهەڵنەداوە. چەند لیژنەیەکمان هەیە رۆژانە سەردانی کارگەکانی غاز دەکەن و چاودێرییان دەکەن. نەمانهێشتووە نرخی غازی حکومی زیاد ببێت و بە ٨٥٠٠ دینارە، بەڵام نرخی غازی بازرگانی زۆر زیاد بووە".  سلێمانی رۆژانە ١٠ - ١١ تانکەر غازی بۆ دەچێت کە هەر یەکێکیان ٢٠ تۆنە و رۆژانە ٢٠٠ - ٢٢٠ تۆن غاز دەکات.  قایمقامی سلێمانی ئاماژەی بەوە دا، ئەو بڕە غازەی بۆ سلێمانی دابین دەکرێت، لەوە کەمترە کە بۆ هەولێر دابین دەکرێت و رۆژی وا هەیە لە ١٠ تانکەر کەمتریان بۆ دەچێت.  ئاوات محەممەد گوتیشی، "پێشتر بڕیاربوو رۆژانە ٢٦٠ تۆن غاز بێتە پارێزگای سلێمانی. لە زستانیشدا پێویستمان بە زیاتر لە ٣٠٠ تۆن غازە، چونکە ئەو بڕە هەڵەبجەیشی لەسەرە و، زیاتر لە ٥١٠ هەزار ماڵ لە سنوورەکەماندان".  باس لەوەش دەکرێت کە بەشێک لەو کارگەی غازانەی غازی حکومی دابەش دەکەن، بە شێوازی بازرگانی دەیفرۆشن کە نرخەکەی لە بازاڕدا گرانترە.  قایمقامی سلێمانی دەڵێت، "هەر کارگەیەک غازی بەشی ماڵانی بە بازرگانی فرۆشتبێتەوە سزادراوە. پێویستە حکومەتی هەرێمی کوردستان لە گرێبەستەکەیدا لەگەڵ کۆمپانیای دانەگاز وردتر بێت؛ دەبێت بەرلەوەی غاز ببێتە بابەتێکی بازرگانی، خواستی ناوخۆی هەرێمی کوردستانی پێ پڕبکرێتەوە".  حکومەتی هەرێمی کوردستان رایگەیاندووە، ئەمساڵ بۆ زستان نەوتی سپی بەسەر هەموو ماڵێکدا دابەش دەکات، لە کاتێکدا کە ساڵانی پێشوو هەندێک شار نەوتیان بەسەردا دابەش نەکراوە.  ئاوات محەممەد ئەوەی خستەڕوو، "تاوەکو ئێستا ١١ ملیۆن لیتر نەوتمان بەدەست گەیشتووە. لە هەورامان، پێنجوێن، پشدەر، ماوەت و شارباژێڕەوە دەستمان بە دابەشکردنی نەوت کردووە و هەموو ئەو شوێنانەمان تەواو کردوون. لەناو شاریشدا تاوەکو مەڵبەندی شەشمان تەواو کردووە. بەڵێنیش دراوە نەوتی سپیی حکومەتی عێراقیشمان بۆ بێت".  لە ٢٠٢١/٠٩/١٥ ـەوە عێراق بڕێک بەنزین بۆ هەرێمی کوردستان دەنێرێت کە لە بازاڕدا بە ٦٩٠ دینار دەفرۆشرێت.  قایمقامی سلێمانی لەوبارەیەوە گوتی، "رۆژانە ٣٦٠ هەزار لیتر بۆ پارێزگای سلێمانی و ١٤٤ هەزار لیتر بۆ پارێزگای هەڵەبجە هاتووە، بەڵام هەشت رۆژە راگیراوە و هیچ نەهاتووە. لە ٩/١٥ یشەوە ١٧ ملیۆن لیتر بەنزینمان بۆ هاتووە. ئەو بەنزینخانانەیشی دابەشی دەکەن گۆڕانکارییان بەسەردا دێت".  جگە لە غاز و نەوت، کێشەی کەمبوونەوەی کارەباش لە پارێزگاکانی هەرێمی کوردستان هەیە و کاژێرەکانی پێدانی کارەبای نیشتمانی کەمبوونەتەوە.