رۆژی هەینی ٢٦ی تشرینی دووەمی ٢٠٢١ لە دادگەی سزا قورسەکانی شرناخ، پرۆسەی دادگاییکردنی ٧ هاونیشتمانی لەو ٣٥ هاونیشتمانییە بەڕێوەچوو. دادگەی شرناخ بە تۆمەتی هاوکاریکردنی پەکەکە بڕیاری زیندانیکردنی بۆ ٥ کەسیان دەرکرد و ٢ کەسەکەی دیکەش بە مەرج ئازادکران.  ئەو ٣٥ هاونیشتمانییە دەستگیرکران دوای ئەوەی درەنگانی شەوی ١٦ی تشرینی دووەم لە شارۆچکەی جزیری شرناخ، بە نارنجۆک هێرشکرایە سەر گوندپارێزێک بەناوی ئەمین نەگیز و بەوهۆیەوە برینداربوو. دواتر ئۆپەراسیۆنێک دەستیپێکرد.  گوندپارێز زیاتر لە پارێزگاکانی باکووری کوردستاندا هەن. بەپێی حکومەت، ئەوان بۆ بەرەنگاربوونەوەی "تیرۆر" چەکدار دەکرێن.   لە باکووری کوردستاندا ناوبەناو گوندپارێزان و گەریلاکانی پارتی کرێکارانی کوردستان (پەکەکە) بەرەنگاری یەکدی دەبنەوە.  لە باکووری کوردستاندا زیاتر لە ٥٠ هەزار گوندپارێز هەن. مووچەی گوندپارێزان بۆ ساڵی ٢٠٢١ بە دوو هەزار و ٨٢٥ لیرە دیاریکرا کە دەکاتە نزیکەی ٢٧٠ دۆلار.  لە مانیسا ٦ کەس بە تۆمەتی پەکەکە دەستگیرکران  لەلایەکی دیکەوە لە ئۆپەراسیۆنێکی هێزە ئەمنییەکانی تورکیادا کە لە پارێزگای مانیسا بەڕێوەچوو، ٦ کەس بە تۆمەتی ئەندامێتی و پڕوپاگەندەکردن بۆ پەکەکە دەستگیرکران.   بەگوێرەی راگەیێندراوی بەڕێوەبەرایەتیی گشتیی ئاسایشی مانیسا، ئۆپەراسیۆنەکە درەنگانی شەوی رابردوو لە ناوەندی شاری مانیسا و شارۆچکەکانی ساروهانڵی و تورگوتلوی سەربەو پارێزگایە بەڕێوەچوو.   تیمەکانی سەربە بەڕێوەبەرایەتیی ئاسایشی مانیسا هەڵیانکوتایە سەر چەندین شوێن و لەو ٧ کەسەی بڕیاری گرتنیان درابوو، ٦ یان دەستگیرکران.   تیمەکان لە ئەنجامی پشکنینی شوێنەکاندا دەستیانگرت بەسەر ژمارەیەک بەڵگەی دیجیتاڵی، دەمانچەیەکی بێ مۆڵەت و ١٩ فیشەک.