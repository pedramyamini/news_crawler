هۆگر عەزیز، گوتەبێژی پۆلیسی هەولێر لە کۆنگرەیەکی رۆژنامەڤانیدا رایگەیاند، رۆژی هەینی رابردوو لەلایەن بەرپرسی ئەمنیی بارەگای نەتەوە یەکگرتووەکان لە هەولێر ئاگادارکراونەتەوە کە "حاڵەتێکی دزیکردن لەنێو کۆگاکەیان روویداوە و دوای بەدواداچوونی پۆلیس دەرکەوتووە کە دوو کارگوزاری بارەگاکە هەستاون بە دزینی ئەو لاپتۆپانەی لەنێو کۆگاکەی نەتەوە یەکگرتووەکان. "  گوتەبێژی پۆلیسی هەولێر بە ئاماژەدان بەوەی کە نەتەوە یەکگرتووەکان خۆیشیان نەیانزانیوە کە چۆن ئەو دزییە ئەنجام دراوە و دەشڵێت "لەڕێگەی کامێراکانی چاودێرییەوە لەلایەن تیمەکانمانەوە ئاشکرا کرا کە ئەو کارگوزارانە لەڕێگەی حاویەی زبڵەوە لاپتۆپەکانیان شاردووەتەوە و بردوویانەتە دەرەوەی بارەگای نەتەوە یەکگرتووەکان. "  هۆگر عەزیز لە بەشێکی دیکەی قسەکانیدا دەشڵێت "ئەو کەسانە لە بازاڕ لاپتۆپەکانیان بە کەسێک فرۆشتووەتەوە و دواتریش ئێمە توانیمان تۆمەتبارەکان دەستنیشان بکەین و لە دوو ئۆپەراسیۆنی جیاوازدا توانیمان سێ تۆمەتبار دەستگیربکەین. "  ئەو دزیانەی کراون هی چەند مانگێک پێش ئێستان و گوتەبێژی پۆلیسی هەولێر راشیدەگەیێنێت "هەشت لاپتۆپ لە ٢٠ - ٩ - ٢٠٢١ دزرابوون، هەروەها تاوەکو ١٤ - ١١ ژمارەی لاپتۆپەکان بۆ ٣٩ لاپتۆپ بەرزبوونەوە، ئێستا دەرکەوتووە کە ئەوان ٤٧ لاپتۆپیان دزیوە. "  ئەو کارگوزارانە هەردووکیان کوردن و بەگوتەی هۆگر عەزیز لە ماوەی ٢٤ کاژێر هەردوو کارگوزارەکە و ئەو کەسەیشی کە لاپتۆپەکانی کڕیون دەستگیرکراون.  گوتەبێژی پۆلیسی هەولێر ئاماژە بەوە دەدات کە بە گوتەی بەرپرسانی ئەمنیی بارەگای نەتەوە یەکگرتووەکان هەر لاپتۆپێک بە ١٧٠٠ دۆلار کڕدراوە "بەڵام کارگوزارەکان لاپتۆپەکانیان لە بازاڕ بە ٢٥٠ دۆلار فرۆشتووە. "