سامان ئەحمەد، بەڕێوەبەری راگەیاندنی پەرلەمانی کوردستان بە تۆڕی میدیایی رووداوی راگەیاند، لە پای هەوڵ و ماندووبوون و پاڵپشتییەکانی بۆ گەلی کورد، رێوڕەسمێکی تایبەت بۆ رێزگرتن لە دانیال میتران رێکبخرێت و تاجەگوڵینە لەسەر وێنەکەی دابندرێت.  سامان ئەحمەد گوتی، جگە لە سەرۆکایەتیی پەرلەمان، سەرۆکی فراکسیۆنەکان و پەرلەمانتاران، جیلبەرت میتران، كوڕی دانیال میتران، باڵیۆز و کۆنسوڵی فەرەنسا لە عێراق و هەرێمی کوردستان، مستەفا سەید قادر، نوێنەری سەرۆکایەتیی هەرێمی کوردستان و سەفین دزەیی، نوێنەری حکومەت ئامادەدەبن، هەروەها بڕیارە لە سەرەتای کۆبوونەوەی پەرلەمان جیلبەرت میتران گوتارێک پێشکەش بکات.  ١٠ ساڵ بەسەر کۆچی دوایی دانیال میتران، هاوژینی فرانسوا میتران، سەرۆکی پێشووتری فەرەنسا تێدەپەڕێت کە لە ٢٨ - ١١ - ٢٠١١ کۆچی دواییکرد، کە وەکو دۆستی نزیکی کورد ناسرابوو.  دانیال میتران بە درێژایی تەمەنی بۆ ئازادی و یەکسانیی مرۆڤ و داکۆکیکردن لە مافەکانی گەلانی چەوساوە تێکۆشاوە، لە کۆتایی هەشتاکان و سەرەتای نەوەتەکانی سەدەی رابردوو، ئازارەکانی گەلی کوردی گەیاندە جیهان.