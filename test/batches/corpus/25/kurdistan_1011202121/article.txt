کەسوکاری یەکێک لە کۆچبەرەکان نزیکەی دوو هەفتەیە پرسەدارن و دایکی فرمێسکەکانی وشکیان نەکردووە، چاوەڕێبوون کوڕەکەیان بۆ چارەسەری نەخۆشییەکەی و بنیاتنانی داهاتووی بگاتە ئەڵمانیا، بەڵام هەواڵی مەرگی کوڕەکەیان شۆکی کردوون.  رۆژی ١٤ - ١٠ - ٢٠٢١ گەیلان دلێر لەگەڵ دوو برا و خوشک و زاوایەکی لە هەولێرەوە دەچن بۆ بێلاڕووس و رێگەی قاچاخ بۆ گەیشتن بە ئەڵمانیا دەگرنەبەر، بەڵام دوای چەند جارێک هەوڵەکانیان شکستدەهێنێت و سەرەنجام گەیلانی ٢٥ ساڵی بەهۆی نەخۆشیی شەکرە و گرفتی دڕکەپەتک لە ٢٩ - ١٠ - ٢٠٢١ لە سنوورەکانی نێوان بێلاڕووس و پۆڵەندا گیانلەدەستدەدات، تا ئێستاش خانەوادەکەی نەیانتوانیوە تەرمەکەی بهێننەوە.  شلێر مەحموود، دایکی گەیلان بە رووداوی راگەیاند "شەکرەی هەبوو، چاوی لاوازبوو، نەخۆشی دیکەی هەبوو و گوتمان پەکی نەکەوێ چارەسەری قاچی بکەین، گوتمان با بڕوات و خوشک و برای لەگەڵە، بەڵام وایلێهات. چاوەڕوانم تەرمەکەی بهێندرێتەوە هەرێمی کوردستان و داوای هاوکاری لە حکومەتی هەرێمی کوردستان دەکەم. "  لایەنە پەیوەندیدارەکانی هەرێمی کوردستان لەسەر پرسی کۆچی گەنجان کۆبوونەوە. یەکێک لە تەوەرەکان گفتوگۆی هێنانەوەی تەرمی کۆچبەرانی کوردبوو لە بێلاڕووس.  حکومەت هەوڵدەدات بۆ هەفتەی داهاتوو تەرمی گەیلان دلێر و گەنجێکی دیکەی کورد بهێنێتەوە هەرێمی کوردستان، هەروەها هاوکاری ئەو ژنە زاخۆییە بکات کە لە بێلاڕووس دوو منداڵی بووە و یەکێکی مردووە و منداڵێکی دیکەشی بەهۆی پێنەمانی پارە و نەدانی خەرجییەکان لەلایەن نەخۆشخانەیەکی ئەو وڵاتە دەستبەسەرکراوە و نایدرێتەوە.  سەفین دزەیی، بەرپرسی فەرمانگەی پەیوەندییەکانی دەرەوەی هەرێمی کوردستان رایگەیاند "بەداخەوە تا ئێستا دوو حاڵەتی مردنمان هەیە، ئێستا دوو جەنازەمان لە بێلاڕووسە، یەکێکیان لە سنوورە دوورەکانبوو بە زەحمەتێکی زۆر لەسەر فەرمانی سەرۆکی حکومەتی هەرێمی کوردستان تەرمەکان گەیێندرانە مینسک، سەرقاڵی ئەوەین تەرمەکان بگەڕێنینەوە هەرێمی کوردستان، حاڵەتێکی دیکە هەیە ماڵباتێک خێزانەکەی دووگیان بووە، منداڵێکی مردووە و منداڵێکیشی ئێستا لە مینسک لە نەخۆشخانەیە، ئێستا خەرجییەکی زۆریان هاتووەتەسەر و نەخۆشخانەکە مۆڵەت نادات و منداڵەکەیان وەک بارمتە گرتووە و دەڵێن ئەگەر خەرجییەکەی نەدەن منداڵەکەی دەنێرینە خانەی بێ باوک و دایکان. "  بە گوێرەی ئامارەکانی حکومەتی پۆڵەندا لە مانگی ئابەوە نزیکەی ٢٦ هەزار کۆچبەری نایاسایی هەوڵیانداوە لە سنووری پۆڵەنداوە بچنە نێو یەکێتیی ئەوروپا.   بەگوێرەی ئامارەکانی یەکێتیی ئەوروپا، ئێستا نزیکەی دوو هەزار کۆچبەر لەسەر سنوورەکانی بێلاڕووس - پۆڵەندا لە رەوشێکی ناهەمواردان کە زۆربەیان کوردن.