ئەمڕۆ شەممە ١٨ - ١٢ - ٢٠٢١ بەڕێوەبەرایەتیی ئاسایشی سلێمانی لە راگەیێندراوێکدا ئاماژەی بەوە دا، لە رۆژانی ٢ و ٩ ـی کانوونی یەکەم بە فەرمانی دادوەر لە دوو چالاکیی جیاوازدا لە ناو شاری سلێمانی، دوو باندی بازرگانیکردن بە ماددەی هۆشبەر کە لە شەش کەس پێکهاتبوون دەستگیرکراون.  لە کاتی دەستگیرکردنی تۆمەتبارەکان، وەکو لە راگەیێندراوەکەدا هاتووە، دەست بەسەر دوو کیلۆگرام ماددەی هۆشبەر لە جۆری کریستاڵ، حەشیش و ماریوانا گیراوە کە لە دەرەوەی هەرێمی کوردستان هاوردە کرابوون.  تۆمەتبارەکان بەپێی ماددەی ٢٥ ـی یاسا راگیراون و لێکۆڵینەوە لە دۆسیەکەیان دەکرێت.  ئاسایشی سلێمانی ئاماژە بەوەش دەدات، چالاکییەکان لەسەر راسپاردە و رێنوێنیی دەزگای ئاسایشی هەرێمی کوردستان، بە مەبەستی بەگژداچوونەوەی باندە بازرگانییەکانی ماددە هۆشبەرەکان ئەنجام دراوە.