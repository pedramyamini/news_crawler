ماوەی چەند رۆژێکە شەپۆلێکی سەرما باشووری کوردستانی گرتووەتەوە، لە بەشێکی زۆری ناوچەکان بەفر باریوە و لە هەندێک ناوچەش ئاستەنگ بۆ هاتووچۆ دروستبووە.  ئەمڕۆ چوارشەممە ١٩ - ٠١ - ٢٠٢٢ ئەحمەد زوبێر، گوتەبێژی بەڕێوەبەرایەتیی گشتیی پەروەردەی دهۆک بە تۆڕی میدیایی رووداوی راگەیاند، پێشبینی دەکەن شەپۆلێکی سەرما روو لە پارێزگای دهۆک بکات بۆیە بڕیاریان داوە دەوامی ئێوارانی ئەمڕۆ بکەنە پشوو و سبەینێش دەوامی بەیانییان و ئێواران بکرێتە پشوو.  هەروەها شەوی رابردوو سەرۆکایەتیی زانکۆی دهۆک لە راگەیێندراوێکدا ئاماژەی بەوە دا کە ئەمڕۆ تاوەکو کاژێر ٠٢: ٠٠ ـی ئێوارە دەوام دەکرێت و دوای ئەوە بەهۆی بەفربارینەوە دەکرێتە پشوو.  سەرۆکایەتیی زانکۆی دهۆک لە راگەیێندراوەکەدا ئاماژە بەوە دەدات، بەهۆی ئەوەی کە پێشبینی دەکرێت بەفربارین بۆ ماوەی هەشت کاژێر بەردەوام دەبێت و بەشێکی زۆری رێگەکان دادەخرێن، بۆیە رۆژی چوارشەممە دوای کاژێر ٠٢: ٠٠ ـی ئێوارە دەوام نامێنێت.