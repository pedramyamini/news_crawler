لە هەر شار و شارۆچکەیەکی هەرێمی کوردستان پێدانی کارەبای موەلیدە جیاوازی هەیە؛ هەندێک شوێن ٢٤ کاژێر کارەبا بە موەلیدە پڕدەکەنەوە؛ هەندێک شوێنیش دەڵێن بۆ ئەوەی هاونیشتمانیان پارەیەکی کەمتریان بۆ بێتەوە، دوای نیوەشەوە کار بە موەلیدەکان ناکەن.  قارەمان مەولوود، بەرپرسی موەلیدە ئەهلییەکانی سنووری پارێزگای هەولێر، رۆژی هەینی ١٠ - ١٢ - ٢٠٢١ بە تۆڕی میدیایی رووداوی گوت: "ویستمان وەکو مانگەکانی رابردوو بە کارەبای موەلیدەکانی ئێمە و کارەبای نیشتمانییەوە ٢٤ کاژێر کارەبا دابینبکەین، بەڵام مانگی رابردوو لە ٢٤ کاژێرەکەدا نزیکەی ١٥ کاژێر موەلیدەکانمان کاریان کردووە، ئەوەش نیگەرانیی بەشێکی هاووڵاتیانی لێکەوتەوە؛ ئێمەش لەگەڵ بەرپرساندا کۆبووینەوە و خشتەیەکی نوێمان دانا".  بەپێی خشتە نوێیەکە، لەکاتی نەبوونی کارەبای نیشتمانییدا رۆژانە ٠٦: ٠٠ی بەیانی بۆ ٠٩: ٠٠ی بەیانی موەلیدەکان کارەبا دابیندەکەن؛ هەروەها کاژێر ١ی دوای نیوەڕۆ بۆ ٢: ٠٠ی بەرەبەیان موەلیدەکان لەکاتی نەبوونی کارەبای نیشتمانیدا کاردەکەن و دوای ئەو کاتە، ئەگەر کارەبای نیشتمانیش نەبێت موەلیدەکان کارەبا دابین ناکەن.  قارەمان مەولوود گوتیشی، ئەو بڕیارەیان بۆ بەرژەوەندیی هاووڵاتیان داوە و باسی لەوەشکرد، "ئەو گەڕەکانەی توانای داراییان باشە، دەتوانن لەگەڵ خاوەنی موەلیدەکان رێکبکەون و لە هێڵی دووەمی موەلیدەکەوە کارەبای ٢٤ کاژێری وەربگرن، کە ئێمە پێی دەڵێین کارەبای بازرگانی".  خشتەی کارەبای نیشتمانی و موەلیدە لە سلێمانی  لە سنووری سلێمانی، ئەگەر کاژێر ١: ٠٠ی شەو کارەبای نیشتمانیش نەبێت، موەلیدەکان کارەبا دابین ناکەن و گەڕەکەکان بێ کارەبان دەبن.  لە چەند رۆژی رابردوودا لە پارێزگای سلێمانی کاژێر ٠٧: ٠٠ بەیانی بۆ یەکی شەو کارەبای موەلیدە دەدرایە هاونیشتمانیان لە ئەگەری نەبوونی کارەبای نیشتمانیدا، بەڵام لە رۆژی شەممە ١١ - ١٢ - ٢٠٢١ ـەوە خشتەکە گۆڕانکاری بەسەردا دێت.  ئەمڕۆ هەینی ١٠ - ١٢ - ٢٠٢١ سیروان محەممەد، بەڕێوەبەری راگەیاندنی کارەبای سلێمانی بە تۆڕی میدیایی رووداوی راگەیاند: "موەلیدەکان رۆژانە لە کاژێر ١٢: ٠٠ی نیوەڕۆ بۆ ٠١: ٠٠ی شەو کاردەکەن؛ بەیانیشیان ئەگەر کارەبای نیشتمانی نەبوو، لە ٠٦: ٣٠ بەیانی بۆ ٠٨: ٠٠ی بەیانی کارەبای موەلیدە دەدەنە هاونیشتمانیان".  خشتەی کارەبای نیشتمانی و موەلیدە لە دهۆک  پارێزگای دهۆک جیاوازترە و سەرپەرشتیاری لیژنەی موەلیدە ئەهلییەکانی دهۆک دەڵێت، لەگەڵ کارەبای نیشتمانیدا ٢٤ کاژێر کارەبا دەدەنە هاونیشتمانیان.  رۆژی هەینی ١٠ - ١٢ - ٢٠٢١ هەکار هرووری، سەرپەرشتیاری لیژنەی موەلیدە ئەهلییەکانی دهۆک بە تۆڕی میدیایی رووداوی گوت: "لە تەواویی شارۆچکە و شارەکانی دهۆکدا، هەرکاتێک کارەبای نیشتمانی بکوژێتەوە کارەبای موەلیدە دەبێت؛ ئیدارەی پارێزگای دهۆک بە ئێمەی گوتووە، نابێت شار تاریک بێت".  هرووری ئاماژەی بەوەشکرد، ئەگەر بەم شێوازەی ئێستا کارەبا دابینبکەن، مانگانە یەک ئەمپێر کارەبای موەلیدە نزیکەی ١٩ هەزار دینار دەبێت و گوتیشی، "تەنیا لەم ١٠ رۆژەی مانگی ١٢ دا، نزیکەی ١٣٠ کاژێر کارەبای موەلیدە دراوە بە هاونیشتمانیان".  خشتەی کارەبای نیشتمانی و موەلیدە لە هەڵەبجە  لە سنووری پارێزگای هەڵەبجە، کارەبای موەلیدە نزیکە لە شێوازی پێدانی کارەبای موەلیدە لە سلێمانی. سۆران بورهان، خاوەنی مۆلیدە و نوێنەری پێشووی مۆلیدە ئەهلییەکانی هەڵەبجە بە تۆڕی میدیایی رووداوی گوت، "ئێمە حکومەت ئەو بەرنامەیەی بۆ داناوین لەسەری دەڕۆین".  سۆران بورهان گوتیشی: "لە نەبوونی کارەبای نیشتمانیدا بەیانیان کاژێر ٠٧: ٠٠ بۆ ٠٨: ٣٠ کارەبای مۆلیدە دەدەینە هاووڵاتیان، نیوەڕوانیش لە ١٢: ٠٠ی نیوەڕۆوە بۆ ٠١: ٠٠ی شەو کارەبا دەدەینە هاونیشتمانیان، ئەگەر کارەبای نیشتمانی نەبوو".