شوناس شێرکۆ، ئەندامی ژووری پەیوەندییە دیپلۆماسییەکانی بزووتنەوەی گۆڕان بە تۆڕی میدیایی رووداوی راگەیاند، راستە ئێستا بزووتنەوەی گۆڕان رێکخەری گشتی و خانەی راپەڕاندنی نییە، بەڵام دامەزراوەکە و ژوورەکانی وەکو خۆی ماون و هەیکەلی حیزب هەمان هەیکەلی پێشووە.  بەهۆی ئەنجامە خراپەکانی لە هەڵبژاردنی ١٠ی ئۆکتۆبەری ٢٠٢١ی پەرلەمانی عێراق، رۆژی ١٣ - ١٠ - ٢٠٢١ رێکخەری گشتی و ئەندامانی خانەی راپەڕاندنی بزووتنەوەی گۆڕان دەستیان لەکارکێشایەوە و خانەی راپەڕاندنی بزووتنەوەی گۆڕانیش رایگەیاند، لە نزیکترین کاتدا دەستەیەک بۆ بەڕێوەبردنی بزووتنەوەکە پێکدێنن.  ئەو ئەندامەی ژووری پەیوەندییە دیپلۆماسییەکانی بزووتنەوەی گۆڕان ئاماژەی بەوە کرد، "جڤاتی نیشتمانی ئەو دەستەیە هەڵدەبژێرێت کە گۆڕان بەڕێوەدەبات، لەپاڵ بەڕێوەبردنی حیزبیش، ئامادەکارییەکان دەکەن بۆ بەستنی کۆنفرانسی نیشتمانی کە هەوڵدەدرێت لە داهاتوویەکی نزیکدا بکرێت".  بەپێی دەستووری ناوخۆی بزووتنەوەی گۆڕان، خانەی راپەڕاندن بەرپرسی جێبەجێکردنی بڕیار و راسپاردەکانی جڤاتی نیشتمانیی بزووتنەوەی گۆڕانە لەنێوان دوو کۆبوونەوەدا.  ئەندامانی خانەی راپەڕاندن پێکهاتبوون لە، عومەری سەید عەلی، رێکخەری گشتی؛ شێخ کامیل قادر، سکرتێری کاروباری جڤاتی نیشتیمانی؛ سەفینی مەلا قەرە، سکرتێری کاروباری فراکسیۆنەکان؛ ئاسۆ رەحیم، سکرتێری کاروباری باژێرەکان؛ دەرباز محەممەد، سکرتێری کاروباری ژوورەکان؛ برزۆ مەجید، سکرتێری کاروباری خەڵک و جەمال حاجی محەممەد، سەرۆکی جڤاتی گشتیی بزووتنەوەی گۆڕان.  بزووتنەوەی گۆڕان لە هەڵبژاردنی ١٠ - ١٠ - ٢٠٢١ لەگەڵ یەکێتی نیشتمانیی کوردستان و لە هاوپەیمانییەکی هاوبەش بەناوی "هاوپەیمانیی کوردستان" بەشداریی هەڵبژاردنی کردبوو، بەڵام نەیتوانی هیچ کورسییەکی پەرلەمانی عێراق بەدەستبهێنێت.  رۆژی ١١ - ١٠ - ٢٠٢١ خانەی راپەڕاندنی بزووتنەوەی گۆڕان راگەیێندراوێکی لەبارەی کەمبوونەوەی دەنگەکانی بڵاوکردەوە و تێیدا داوای لێبووردنی لە دەنگدەرانی کردووە و گوتی، "بەربژێرەکانی بزووتنەوەی گۆڕان دەنگی پێویستیان نەهێنا و سەرنەکەوتوون".  خانەی راپەڕاندنی بزووتنەوەی گۆڕان رایگەیاندووە، دان بەوەدا دەنێن کە "هەڵە و کەموکوڕی لە ئێمە بووە کە سەرەڕای هەلومەرجە بابەتییەکان، بۆیە متمانەی خەڵکمان بەدەستنەهێناوە".