هەشتەمین بەیەکگەیشتنی نێودەوڵەتیی کۆڕبەندی بەهێزکردنی ئاشتی لە ئیماراتی عەرەبی، لەژێر چاودێری عەبدوڵڵا بن زاید ئالنەهیان، وەزیری دەرەوەی دەوڵەتی یەکگرتووی ئیماراتی عەرەبی بەڕێوەچوو.   کۆڕبەندەکەش لەژێر ناونیشانی (ھاووڵاتیبوونی گشتگیر لە ھاووڵاتیبوونی ھاوبەش بۆ  ویژدانی ھاوبەش) بوو کە نزیکەی ٥٠٠ کەس لە کەسایەتییە ئایینی، سیاسی، ئەکادیمی و حکومیی جیھان بەشدارییان تێداکرد.  بەپێی راگەیێنراوێکی وەزارەتی ئەوقاف و کاروباری ئایینی هەرێمی کوردستان "د. پشتیوان سادق، وەزیری ئەوقاف لەسەر بانگھێشتی فەرمی شێخ عەبدوڵڵا بن بیە، سەرۆکی ئەنجوومەنی ئیفتای شەرعی دەوڵەتیی ئیمارات و سەرۆکی کۆڕبەندەکەوە بەشداری لە کۆنفرانسەکەدا کرد. "  لە چوارچێوەی سەردانەکەی بۆ ئیمارات و لە رێوڕەسمی کردنەوەی کۆنفراسەکەدا، د. پشتیوان سادق بەجیا لەگەڵ شێخ نھیان بن موبارەک، وەزیری لێبووردەیی و پێکەوەژیان و ریم ئیبراهیم ھاشمی، وەزیری دەوڵەت بۆ ھەماھەنگی نێودەوڵەتی، دکتۆر محەممەد عەبدولکەریم، ئەمینداری رابیتەی جیھانی ئیسلامی، شێخ عەبدولڕەحمان بەید ود و سوڵتان رومەیسی، ئەمینداری گشتی ئەنجوومەنی پیرانی مسوڵمان و ژمارەیەک لە وەزیر و کەسایەتییەکان کۆبووەوە.  وەک لە راگەیێنراوەکەی وەزارەتی ئەوقاف و کاروباری ئایینی هەرێمی کوردستان ئاماژەی پێکراوە "د. پشتیوان سادق رۆڵی ھەرێمی کوردستان لەبرەودان بە گیانی پێکەوەژیانی ئایینی و نەتەوەیی هەروەها خستنەڕووی ھەوڵەکەنی حکومەتی هەرێمی کوردستان لە پێشوازی و دابینکردنی شوێنی ژیان و  خزمەتگوزاری تەندروستی و پەروەردەیی بۆ ئاوارەکانی  پێکھاتە جیاوازەکانی ناوچەکە بەبێ جیاوازی نەتەوە و ئایین لە کاتی لێقەومان روویان لە هەرێمی کوردستان کردووە باسکرد. هەروەها ئاماژەی بە رۆڵی مامۆستایانی ئایینی کوردستاندا لە هەبوونی رۆڵیان لەو پێکەوەژیانە ئایینییەی کە دروستبووە لە ناوچەکەدا کردووە. "  وەزارەتی ئەوقاف لە بەشێکی دیکەی راگەیێنراوەکەدا زیاتر باسی کۆبوونەوەکانی وەزیری ئەوقاف دەکات و راشیدەگەیێنێت "رۆڵی بێوێنەی ھەرێمی کوردستان بەرز نرخێنرا لە لایەن کەساتیەکانی بەشدار لە کۆڕبەندەکەدا، بەتایبەتی رۆڵی هەرێمی کوردستان  لە پاراستنی مافی پێکھاتەکان و ئەو ژینگە لەبارەی بۆ نەتەوە و ئایینە جیاوازەکان دروستکراوە کە بووەتە بەشێک لە کولتوور و شارستانەیتی پڕشانازی ھەرێمی کوردستان، بۆ دروستکردنی پەیوەندیەکی بەھێزتر. "  هەر لە راگەیێنراوەکەی وەزارەتی ئەوقافدا هاتووە "بەشێک لە بەرپرسانی باڵای بەشداربووی کۆڕبەندەکە ئارەزووی گرێدانی ھەماھەنگی و ئەنجامدانی چەند پرۆژەیەکیان کرد کە لە داهاتوودا لە ھەرێمی کوردستان ئەنجام بدرێن، سەرباری نیشاندانی ئارەزووی گواستنەوی ئەزموونی پێکەو ژیانی ئایینی و نەتەوەیی کوردستان بۆ ناوچەکانیان. "