پڕۆژەکە لە شەقامی ١٢٠ مەتریی هەولێر ئەنجام دەدرێت بە ئامانجی رووبەڕووبوونەوەی گۆڕانی کەشوهەوا لە هەرێمی کوردستان و هاندانی کولتووری دارچاندن لەناو کۆمەڵگەی کوردستان و دووبارە سەوزکردنەوەی دارستانەکانی هەرێمی کوردستان. بیرۆکەکە تەنها چاندنی بەڕوو نییە، بەڵکو زیندووکردنەوەی ئەو ئیکۆسیستەمەیە کە لەپاڵ داربەڕوودا بوونی هەیە، داری بەڕوو ماڵی چەندەها زیندەوەر و باڵندەیە. جگە لەوەی کە تەبایە لەگەڵ ژینگەی هەرێمی کوردستان، دارێکی خۆڕاگر و دێمی و بەهێزە. بەرگەی گەرمای هاوین دەگرێت.  پڕۆژەکە لە ساڵی ٢٠٢٠ لە لایەن رێکخراوی هەسار دەستیپێکرا بە چاندنی ٢٠٠٠ دار وەك تاقیکردنەوە و لە ساڵی ٢٠٢١، هەشتا هەزار داری دیکە چاندرا.   پلانی پڕۆژەکە چاندنی ملیۆنێك داربەڕووە لە کۆتایی ساڵی ٢٠٢٤، بەشێک لە پڕۆسەکە لەڕێگەی چاندنی نەمام ئەنجام دەدرێت لە ژێر خانووی پلاستیکی کە بۆ ماوەی ساڵێک سەرپەرشتی و ئاودانیان بۆ دەکرێت تاکو دەبنە نەمامێکی گەشەکردوو و بەهێز پاش تێپەڕبوونی ساڵەکە ژێر خاکدا دەچێنرێن و پڕۆسەی ئاودان و سەرپەرشتی کردنیان بەردەوام دەبێت تاوەکو دەبنە دارێکی خۆڕاگر.   شێوازی دووەم بریتییە لە چاندنی راستەوخۆی دەنکی بەڕوو لە ژێر خاک کە دوای چاندن سیستەمی ئاودان بۆ دەنکی بەڕووەکان دادەنرێت و سەرپەرشتی دەکرێن تاکو گەشەدەکەن. لە کاتی چاندنی دەنکەکاندا بارودۆخێکی گونجاویان بۆ دەڕەخسێنرێت بۆ ئەوەی بەرگەی هەموو وەرزەکان بگرن.  پڕۆژەی ملیۆنێك داربەڕوو هەوڵێكە بۆ رووبەڕووبوونەوەی گۆڕانی کەشوهەوا و زیادکردنی دارستانی سرووشتی و ناوشار لە هەرێمی کوردستان.