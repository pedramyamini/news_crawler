عوسمانی حاجی مەحموود لە روونکردنەوەیەکدا ئاماژەی بەوە کردووە "لەهەندێك دەزگای راگەیاندن وا باس دەکرێ كە ئێمە لەگەڵ كۆمەڵێك لە هاوڕێ و دۆستان و خەمخۆرانی گەلەكەمان حزبێکی سیاسیمان راگەیاندووە، سوپاس بۆ ئەو میدیا و کەسانەی کە دیارە لە دڵسۆزیان بۆ ئێمە و بۆ خەڵک هەواڵەكەیان بەوشێوەیە داڕشتووە، راستییەکەی ئەوەیە کە گفتوگۆیەکی دوور و درێژی دۆستانەی بەردەوام لە نێوان ئێمە و چەندین کەسایەتی و کارەکتەری سیاسی دڵسۆز و خەمخۆردا ھەیە بۆ چۆنێتی مامەڵەکردن لەگەڵ دۆخی خراپی کورستان و ژیانی خەڵک و دۆزینەوەی دەرەچەیەکی گونجاو، بەڵام لەبارەی پێكهێنانی حیزب یان ھەرفۆرمێکی دیکەی سیاسییەوە ھیچ جۆرە بڕیارێك نەدراوە".  بێستوون فایەق، پەرلەمانتاری پێشووی گۆڕان و ئەندامێکی گرووپەکە بە رووداوی راگەیاند، بڵاوبوونەوەی هەواڵی راگەیاندنی حیزب بە سەرپەرشتیی عوسمانی حاجی مەحموود دوورە لە راستییەوە، "ئێمە گرووپێکی سیاسیی رانەگەیێندراوین، هێشتا لە قۆناخی وتوێژداین و نەچووینەتە قۆناخی سەرەتاییشەوە، بەڵام گرووپێکی سیاسیین و بەدوای میکانیزمێکدا دەگەڕێین بۆ ئەوەی کڵاوڕۆژنەیەک بدۆزینەوە و کەمێک هیوا بۆ هاونیشتمانییان بگێڕینەوە".  ئەو پەرلەمانتارەی پێشووی گۆڕان کە هاوکات سەرپەرشتیاری میدیایی ئەو گرووپەشە، ئاماژەی بەوەش کردووە، "ئێمە تەنیا سایت و پەیجێکمان دروستکردووە وەکو ناوەندێکی میدیایی هەواڵی، بۆئەوەی نوێنەرایەتیی ئەو کەسانە بکات کە لە دەرەوەی حیزبەکاندا هەوڵی گێڕانەوەی هیوا دەدەن، بڵاوکردنەوەی هەواڵی دامەزراندنی میدیای فەرمی بۆ حیزبی نوێ، دوورە لە راستییەوە".  بەپێی ئەو زانیارییانەی کە رووداو لە سەرچاوەیەکی نزیکی گرووپەکەوە دەستیکەوتووە، گرووپە سیاسییەکە پێکهاتوون لە عوسمانی حاجی مەحموود، ئەندامی دەستەی دامەزرێنەرانی بزووتنەوەی گۆڕان، سەڵاح رەشید، هەڵسوڕاوی پێشووی بزووتنەوەی گۆڕان و دەگوترێت "ژمارەیەک لە پەرلەمانتارانی گۆڕان لە خولەکانی سێیەم و چوارەمی پەرلەمانی کوردستان و عێراقیشیان لەگەڵدان".  ئەو سەرچاوەیە ئەوەشی خستەڕوو، "پێشتر پرۆژەیەک بۆ کۆکردنەوەی کەسایەتییە ناڕازییەکانی نێو گۆڕان، یەکێتی، پارتی و حیزبەکانی دیکە لەلایەن قادری حاجی عەلی و عوسمانی حاجی مەحموودەوە گەڵاڵە کرابوو، بەڵام قادری حاجی عەلی کۆچی دواییکرد و ئێستا عوسمانی حاجی مەحموود دەیەوێت بیرۆکەکە بکاتە کردار".