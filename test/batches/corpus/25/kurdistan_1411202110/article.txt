دیلان یوسفی تەمەن ٢٥ ساڵان لەگەڵ هاوژین و منداڵەکەی بەلەمەکەیان لە دەریای ئیجەدا نووقم بوو، هاوژین و منداڵەکەی رزگار کران، بەڵام خۆی گیانی لەدەستدا.   لە ماوەی دوو هەفتەی رابردوو لانیکەم ٥ کۆچبەری کورد لە رێگەی گەیشتن بە وڵاتانی ئەوروپی گیانیان لەدەستداوە.   دیلان یوسف کچێکی تەمەن چوار ساڵی بە ناوی "لیا" هەبوو کە نەخۆشیی تالاسیمای هەیە، کەسوکارەکەی دەڵێن؛ دیلان لەبەر نەخۆشیی درێژخایەنی کچە چوار ساڵانەکەی بڕیاری دا لەگەڵ خێزانەکەی بچنە دەرەوەی وڵات.       هۆشەنگ ئەیوبی تەمەن ٣٢ ساڵی خەڵکی هەولێر کە هاوژینی ئەو ژنە خنکاوەیە، رۆژی پێنجشەممە ١١ - ١١ - ٢٠٢١ لە ئیزمیرەوە چیرۆکی وەرگەڕانی بەلەمەکە و گیانلەدەستدانی خێزانەکەی بۆ تۆڕی میدیایی رووداو باسکرد و گوتی، "رووداوەکە کاژێر ٢: ٣٠ی بەرەبەیانی رۆژی پێنجشەممە ١١ - ١١ - ٢٠٢١ روویدا؛ سەرەتا ئێمە کاژێر ٠٢: ٠٠ بە بەلەمێک لە ئیزمیر دەرچووین کە ١٢ کەسی تێدابوو و هەموومان کورد بووین: کوردی رۆژهەڵاتی کوردستان، باشووری کوردستان و رۆژئاوای کوردستان؛ دەرچووین بۆئەوەی بگەینە لای یەختێک لە ناوچەی دیدەم، بەڵام هەر چەند مەترێکی کەم بەلەمەکە رۆیشت و بەهۆی ئەوەی ماتۆڕەکەی خراپ بوو، یەکسەر وەرگەڕا؛ کچەکەم لە باوەشدا بوو؛ چەند جارێک بانگی هاوژینەکەم کرد و گوتی باشم. ئێمە رزگارمان بوو، بەڵام دوایی هاوژینەکەم نەبینی و زانیم لە ئاوەکەدا خنکاوە".