لەم هەفتەیەدا و لە ماوەی سێ رۆژدا، چەکدارانی داعش لە سنووری گەرمیان، سێ جار هێرشیان کردووەتە سەر هێزەکانی پێشمەرگە و بەهۆیانەوە هەشت پێشمەرگە شەهید بوون و چەند پێشمەرگەیەک بریندار بوون.  شۆڕش ئیسماعیل، وەزیری پێشمەرگەی هەرێمی کوردستان بە تۆڕی میدیایی رووداوی گوت، لەو سنوورەوە داعش هێرش دەکەن ٣٥ کیلۆمەتر بە درێژی و بە پانی هەشت کیلۆمەتر بۆشایی ئەمنی هەن. هەروەها باسی لە هۆکارەکانی هێرشەکانی ئەم دواییەی داعشیش کرد.  وەزیری پێشمەرگە رایگەیاندووە، "ئێمە ناتوانین بچینە ئەو ناوچانە کە بۆشایی ئەمنین ئەگەر هاوئاهەنگیمان لەگەڵ سوپای عێراقدا نەبێت دەبێتە کێشەیەکی گەورە؛ داعش دەرفەتێکی زێڕینی دەستکەوتووە و خۆی رێکخستووەتەوە، هەر ئەوەش نییە و داعش شانەی نوستووی هەیە، ئەو دووری و نەبوونی هاوئاهەنگییەی لەنێوان ئێمە و سوپای عێراقدا هێزی زیاتری بەوان بەخشیوە و دەیان کیلۆمەتر هەیە تەراتێنی تێدا دەکەن، خۆیان رێکدەخەنەوە و مەشق دەکەن. ئەو کەمتەرخەمییە من ناتوانم بڵێم هۆکارەکەی چییە، بەڵام بۆ کاتێکی دیکەی هەڵدەگرین، کە دڵنیام رەنگە هەندێک هۆکاری دیکەش هەبن".  جەبار یاوەر، ئەمینداری گشتیی وەزارەتی پێشمەرگەش بە رووداوی گوت، بڕیاریانداوە رۆژی چوارشەممە ١ی کانوونی یەکەمی ٢٠٢١، لیژنەیەک سەردانی ئەو شوێنانە بکات و چییان پێویست بێت دەستبەجێ بۆیان دەکەن بەبێ گەڕانەوە بۆ وەزارەتی پێشمەرگە.  ئەمینداری گشتیی وەزارەتی پێشمەرگە رایگەیاند، "ئەو گوندانەی شانەی نوستووی داعشیان تێدایە بە رۆژ جووتیارە و بە شەو چەکدارە، دێت لە خاڵێکی هێزەکانی پێشمەرگە یان سوپای عێراق دەدات. لەبەرئەوەی ناوچەکە بۆشایی ئەمنیی زۆرە، جاری وا هەیە دەگاتە ٤٠٠ کیلۆمەتر و سەتان گوند هەن".  رۆژی سێشەممە ٣٠ی تشرینی دووەمی ٢٠٢١ وەزارەتی پێشمەرگە کۆبوونەوەیەکی باڵای لەگەڵ فەرماندە سەربازییەکان ئەنجامدا و بڕیاری پتەوکردنی سەنگەرەکانی هێزی پێشمەرگە و دۆخی ئامادەباشی راگەیاند، ئەنجوومەنی وەزیرانی هەرێمی کوردستانیش رۆژی چوارشەممە لە کۆبوونەوەیەکدا رۆژەڤی سەرەکیی کۆبوونەوەکەی تایبەت کرد بە پەلامارەکانی داعش و میکانیزمەکانی بەرەنگاربوونەوەی پەلامارەکان.