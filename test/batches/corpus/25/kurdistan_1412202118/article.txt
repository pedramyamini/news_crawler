دیار جەمال، ئەندامی لیژنەی باڵای قایمقامیەتی سلێمانی و نوێنەری بەڕێوەبەرایەتیی چاودێریی بازرگانیی سلێمانی بە رادیۆی رووداوی راگەیاند، "لە ٠١ - ٠٧ - ٢٠٢١ ـەوە تاوەکو ئەمڕۆ لیژنەکانمان لە سلێمانی، بازیان، بەکرەجۆ و تانجەرۆ ٢٨ هەزار و ٩٦٨ سەردانیان کردووە. لە کۆی ئەو سەردانانە سێ هەزار و ٦٨٠ پسووڵەی سەرپێچی نووسراون، سێ هەزار و ٨٧٠ پسووڵەی ئاگادارکردنەوەیش دراون بە سەرپێچیکاران".  ئەندامەکەی لیژنەی باڵای قایمقامیەتی سلێمانی باسی لەوە کرد، ٣٩١ شوێنیان داخستوون و ٥٩ شوێنیشیان داوەتە دادگە. لە کۆی ئەو سەردانانەشیاندا دەستیان بەسەر زیاتر لە ٤٧٩ تۆن و ٤٧١ کیلۆگرام ماددەی بەسەرچوودا گرتووە.  بە گوتەی دیار جەمال، ئەو ماددانەی دەستیان بەسەردا گرتوون زیاتر ماددەی خۆراکی، جوانکاری، پاککەرەوە و ماددەی کارگەکانن.  لە ناوەندی سلێمانیدا چەندین خانوو و شوێنی کەلەپووری هەبوون کە بەشێکی زۆریان رووخێندران و کرانە شوێنی بازرگانی. ئێستا لیژنەی باڵای قایمقامیەتی سلێمانی چاودێریی ئەو شوێنانە دەکات و لە رووخاندن دەیانپارێزێت.  دیار جەمال گوتیشی، "بۆ ئەو شوێنانەی دەکەونە ناوەندی شارەوە، لیژنەی پاراستنی شوێنە کەلەپوورییەکانمان هەیە. ئێستا بە هیچ شێوەیەک مۆڵەت بە رووخاندنی هیچ باڵەخانەیەک نادرێت تاوەکو سەردانی لیژنەکەی ئێمە نەکرێت، بۆئەوەی بزانرێت لە سنووری ناوچەی کەلەپووریدایە یان نا".  گۆشت، یەکێکە لەو بەرهەمانەی کە خواستی زۆری هاونیشتمانیانی لەسەرە، بەو هۆیەشەوە جاری واهەیە گۆشتفرۆشەکان بەبێ مۆری سەربڕگە و پزیشکی ڤێتێرنەری دەیفرۆشن کە ئەوەش رێگەپێدراو نییە.  ئەو ئەندامەی لیژنەی باڵای قایمقامیەتی سلێمانی گوتیشی، "لە چەند رۆژی رابردوودا دوو شوێنمان لەسەر فرۆشتنی گۆشتی بێ مۆر داخستووە و لیژنەکانمان بەردەوام سەردانی گۆشتفرۆشییەکان دەکەن".  هاوکات دیار جەمال ئاماژەی بەوەش دا کە لیژنەکانیان ئاگادارکردوونەتەوە کە بەبۆنەی سەری ساڵی نوێوە زیاتر لە چاودێریکردنی بازاڕ و شوێنەکاندا ورد بن.