ئەم چالاکییەی ئەندامانی رێکخراوی ژیڤانۆ رۆژی هەینی بەڕێوەچوو؛ رۆژێک کە ئاویەر لە سنە قەرەباڵخ دەبێت و ئەمەش دەرفەتێکی گونجاوترە بۆ چالاکییەکە.  چالاکڤانانی ژن لەو شوێنەی کە کۆبوونەتەوە دەڵێن، مافەکانیان رەوان و جێگەی گفتوگۆکردن نین؛ داوای ژینگەیەکی ئارام بۆ ژنان دەکەن؛ هەروەها خوازیاری کۆتایهێنانی تووندوتیژی دژی ژنان و کوشتنی ژنانن.  بەپێی راپۆرتی رێکخراوی تۆڕی مافی کوردستان، لە ٨ مانگی رابردوودا لە رۆژهەڵاتی کوردستان ٢٥ ژن کوژراون، زۆرینەیان بە دەستی کەسوکاریان بوون.   هەر لەو ماوەیەدا ٦١ کچ و ژنیش خۆیان کوشتووە، ١١ کەسیان تەمەنیان کەمتر لە ١٨ ساڵان بووە.  کێشەی نێو خێزان، هەژاری، هاوسەرگیری بەزۆر، رێگری لە هاوژینی دڵخوازانە، خەمۆکی و دەستدرێژی بە سەرەکیترین هۆکارەکانی کوشتنی ئەو ژنانە دادەندرێن.   رێکخراوی پزیشکی دادی ئێران دەڵێت، لە ساڵی ٢٠٢٠ دا ٧٧ هەزار و ١٩٦ تووندوتیژی دژی ژنانی تۆمار کراون؛ ئەمە ٤ هەزار کەمترە لە ساڵی ٢٠١٩، ئەگەرچی ئەم ئامارانە سەرجەم ئەو تووندوتیژییانە ناگرێتەوە کە دژی ژنان روودەدەن.  ئەوە لە کاتێکدایە، تەهمینە شاوێردی، ئەندامی لیژنەی ئەنجوومەنی توێژینەوەکانی ژنان دەڵێ، لە سەردەمی کەرەنتیندا زیاتر لە ٧٧ % ـی ژنان لە ئێران لانیکەم رووبەڕووی جۆرێک تووندتیژی بوونەتەوە و بەم پێیە تووندوتیژیی دژی ژنان لەنێو خێزانەکان زیاتر بووە.