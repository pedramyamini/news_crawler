دەروازەی حاجی ئۆمەران لە ساڵی ٢٠٠٨ ـەوە کراوەتە نێودەوڵەتی. تاکە دەروازەی فەرمیی پارێزگای ورمێیە لەگەڵ باشووری کوردستان. لە شەش مانگی یەکەمی ئەمساڵدا، بە بڕی ٤١٢ ملیۆن دۆلار کەلوپەلی پێدا هەناردە کراوە. بە بەهای نۆ ملیۆن دۆلاریش کەلوپەلی پێدا هاوردە کراوە. کاسبکارانی پیرانشار دەڵێن، بەشی ئەوان لەو ئاڵوگۆڕە بازرگانییە زۆر کەمە، قازانجی سەرەکی بۆ بەرهەمهێنەر و بازرگانانی شارەکانی دیکەیە.  کاسبکارانی پیرانشار و شارە سنوورییەکانی دیکەی رۆژهەڵاتی کوردستانیش لەو ئاستەنگانە ناڕازین کە لەبەردەم هاوردەکردنی کەلوپەل لە سنوورەکانیان دانراوە. ئەوان دەڵێن، لە سنوورەکانی دیکە کارئاسانیی زیاتر دەکرێت بۆ کاسبکاران.  ساڵانی پێش، خەڵکی ناوچە سنوورییەکانی رۆژهەڵاتی کوردستان دەیانتوانی بە کۆڵبەری بێت یاخود دووکانداری، داهاتێکی کەمیان لە سنوورەکان دەستبکەوێت. لە ساڵی ٢٠١٧ وە بە داخستنی رێڕەوە کۆڵبەرییەکان، ئاستەنگ دروستکردن بۆ هاوردەکردنی کەلوپەلی بیانی و دابەزینی زیاتری بەهای تمەن، ئەوەندە داهاتەشیان نەماوە.