وەزارەتی دەرەوەی رووسیا رۆژی سێشەممە ٢٣ - ١١ - ٢٠٢١ راگەیێندراوێکی بڵاوکردەوە و تێیدا ئاشکرایکرد سێرگی لاڤرۆڤ، وەزیری دەرەوەی رووسیا، لەگەڵ ئیلهام ئەحمەد، سەرۆکی جێبەجێکاری مەسەدە لە مۆسکۆ کۆبووەتەوە.  لە راگەیێندراوەکەدا هاتووە، "باس لە رەوشی سووریا کرا و تیشک خرایە سەر رەوشی باکووری رۆژهەڵاتی ئەو وڵاتە. بایەخی تایبەتیش بە پرسی کاراکردنی چارەسەری سیاسی لە سووریا لەسەر بنەمای بڕیاری ٢٢٥٤ی ئەنجوومەنی ئاسایشی نێودەوڵەتیی درا. هەروەها بەگەڕخستنەوەی ئابوورییەکەی و لایەنی کۆمەڵایەتی و گەڕانەوەی پەنابەران و ئاوارەکان و پێشکەشکردنی هاوکاری مرۆیی بۆ ئەوانەی پێویستیان پێیەتی".  لە بەیاننامەکەدا هەروەها ئاماژە بەوەکراوە لایەنی رووسی جەختی لە ئامادەیی خۆی کردووەتەوە بۆ بەردەوامیدان بە هەوڵەکانی بۆ هاوکاریکردن لە گەیاندنی سوورییەکان بە رێککەوتن بە شێوەی جیاجیا "لەپێناو گەڕاندنەوەی سەروەریی و یەکپارچەیی خاکی سووریا بەگشتی و بە خێراترین شێوە، هەروەها گەرەنتیکردنی مافە رەواکان بۆ هەموو گرووپە نەتەوەیی و ئایینییەکان لە وڵاتەکەدا".  لە راگەیێندراوەکەدا باس لەوەش کراوە کە میخائیل بۆگدانۆف، نێردەی تایبەتی سەرۆکی رووسیا بۆ رۆژهەڵاتی نێوەڕاست، لەگەڵ ئیلهام ئەحمەد کۆبووەتەوە و گفتوگۆیان لەسەر رەوشی سووریا کردووە.