سەرچاوەیەکی ئاگادار لە دادگاییەکە بە تۆڕی میدیایی رووداوی راگەیاند، "ئەمڕۆ لەسەر دۆسیەی گەندەڵی و پارە خواردن لە دیوانی پارێزگای کەرکووک، ستافێکی ئیدارەی پارێزگا لێکۆڵینەوەیان لەگەڵ کرا کە لەنێویاندا کوڕ و برایەکی راکان جبووری و بەرپرسی بەشی پلاندانانی ئیدارەی پارێزگا هەبوون".  لە ئەنجامی لێکۆڵینەوەکە، وەکو ئەو سەرچاوە ئاگادارە ئاماژەی پێدا، "هەریەک لە عەلی سەعید جبووری، برای راکان جبووری پارێزگاری بەوەکالەت و قاسم ئیبراهیم، بەرپرسی بەشی پلاندانان لە ئیدارەی کەرکووک و ریاز ئەحمەد تاهیر و ئیبراهیم خەلیفە بەپێی ماددەی ٣٣١ لە یاسای سزادانی عێراقی، هەریەکەیان بە نۆ مانگ زیندانیکردن حوکم دران و دەبێت نۆ مانگ لە زیندان بەسەرببەن".  سەرچاوەکە ئەوەشی خستەڕوو، "کوڕەکەی راکان و چەند کەسێکی دیکە بەبێ سزا لە دادگاییەکە دەرچوون".  لە ماوەی رابردوودا هەریەک لە راکان جبووری و براکەی و کوڕەکەی و بەشێک لە بەرپرسانی نێو دیوانی پارێزگا بانگهێشتی دادگا کران بۆ لێکۆڵینەوە، بەڵام لە تەواوی دادگاییەکان بەبێ سزا دەردەچوون.