خوشکێکی باران کە هەواڵی خنکانی خوشکەکەی پێگەیشتووە، بە کوڵ بۆی دەگرێت، ئەوانەی لە ڤیدیۆکەدا دەیانبینن، کەسوکاری باران نوورین، یەکێک لە خنکاوانی نۆکەندی ئینگلیز.  ئیمان حەسەن، ئامۆزای بارانە و دەڵێت، "هەموو هەوڵێکمان بۆی دا و پارەی زۆرمان خەرجکرد کە بە رێگەیێکی سەلامەت بگاتە لای دەستگیرانەکەی، بەڵام هەرچی کردی بۆی نەکرا و بە ناچاری لە فەرەنساوە رێگەی قاچاخی هەڵبژارد.  باران نووری لە ساڵی ١٩٩٧ لەدایک بووە، لە ٢٢ - ١ - ٢٠٢١ مارەبڕاوە و ٢ - ١١ - ٢٠٢١ بە مەبەستی گەیشتنی بە دەستگیرانەکەی گەشت بۆ ئەوروپا دەکات، بەڵام ئێوارەی رۆژی هەینی هەواڵ بە کەسوکارەکەی دەدرێت باران یەکێک لە خنکاوەکانی رێگەی نێوان فەرەنسا و بەریتانیایە.  نووری حەمەدەمین، باوکی بارانە و دەڵێت، "بە تەنیا بۆ کچەکەی خۆم نا، بەڵکو لە حکومەت داواکارم تەواوی تەرمی ئەو کوردانەی تووشی ئەو کارەساتە بوون، بۆمان بگێڕێتەوە. "  باران ڤیزای ئیتاڵیای هەبووە و بە فەرمی گەشتی بۆ ئەوروپا کردووە، بەڵام ویستوویەتی رێگەی فەرەنسا بۆ بەریتانیان بە نافەرمی ببڕێت. تاڤان عومەر، ئامۆزایەکی دیکەی بارانە و بە رووداوی راگەیاند، "نزیکەی مانگێک لە ئەڵمانیا و فەرەنسا چاوەڕێی کرد، هیچ رێگایێک نەبوو بە فەرمی بچێتە لای دەستگیرانەکەی، بۆیە خۆی دایە دەست قەدەر و تەمەنی ئەوەندە بوو. "  هاوژینی باران کە لە بەریتانیا دەژی قسەی بۆ بی بی سی کردووە و باسی لەوە کردووە پێش ئەوەی چووپەکەیان نقوم بێت، بە نامە قسەیان کردووە. دەڵێت، باران هەوڵیداوە کە دڵنیای بکاتەوە کە رزگار دەکرێن، بەڵام ئەو هاوکارییەی باران چاو لەڕێی بوو، زۆر درەنگ گەیشت.   باران ناوی راستەقینەی مەریەمە دەستگیرانەکەی دەشڵێت، لە دوایین نامەدا هەوڵی دەدا دڵنیام بکاتەوە کە لایەنی بەرپرسیار بەهانایانەوە دەچن و رزگاریان دەکەن.