لوقمان مەولوود، برای ئەو پیاوە میوانی بەرنامەی بەرپرسیار بوو، کە شەهیان تەحسین پێشکێشی دەکات، ئاماژەی بەوە کرد، "سێ رۆژ بوو براکەم ئازاری قاچی هەبوو، بەڵام هیچ نەخۆشییەکی درێژخایەنی نەبوو، درەنگانی شەوی رابردوو دوو دەرزیی لەلای نۆرینگەیەک لەخۆی داوە، کە کارمەندێکی تەندروستی کاری لێدەکات، دوای شەش خولەک لە لێدانی دەرزییەکە براکەم تەندروستیی تێکچووە" و دواتر گیانی لەدەستداوە.  بە گوتەی برای ئەو پیاوەی گیانی لەدەستداوە، لە کاتی چوون بۆ نۆرینگەکە کەسێکی نزیکی خۆیانی لەگەڵ بووە، دەشڵێت "نازانم دەرزییەکان کێ بۆی نووسیبوو، چونکە براکەم هەستیارییەکی پێستی هەبوو، بەڵام نەمانزانیوە دڵی لاواز بووبێت، سکاڵامان لەسەر کەسیش نییە".  د. فەرهاد محەممەد، بەڕێوەبەری تەندروستیی چەمچەماڵ دەڵێت، رووداوەکە لە دەرەوەی کەرتی تەندروستی روویداوە، لە نۆرینگەیەکی کۆڵان بووە، نۆرینگەکانیش مۆڵەت لە سەندیکای کارمەندانی تەندروستی وەردەگرن، بۆیە ئەوان بەدواداچوون و سەرپەرشتییان دەکەن، "بەڵام ئەگەر خێزانی محەممەدیش سکاڵایان نەبێت، ئێمە لیژنەیەک بۆ بەدواداچوونی گیانلەدەستدانەکەی پێکدەهێنین".  عیسا خانۆ، جێگری نەقیبی سەندیکای کارمەندانی تەندروستی لە بەرنامەکەدا ئاماژەی بەوە کرد، "کارمەندەکە مۆڵەتی کارکردنی هەیە، بەڵام بۆ بەدواداچوونی زیاتر لەسەر رووداوەکە، کارمەندی نۆرینگەکە دەستگیرکراوە، لێکۆڵینەوەمان لە رووداوی گیانلەدەستدانی محەممەد دەستپێکردووە و ئەگەر پێویست بێت لە رێگەی پارێزەرەکانی خۆمانەوە پاڵپشتیی کارمەندەکەمان دەکەین، چونکە دەرزییەکان ئاساییە و رۆژانە هاونیشتمانیان بەکاریدەهێنن، بەڵام هیچ رێنوێنییەکمان بۆ نەهاتووە تاوەکو رێگری لە بەکارهێنانی ئەمۆکسیلین لە نۆرینگەکان بکرێت".  محەممەد دوو هاوژین و ١٠ منداڵی هەیە، لە ناوچەی پیشەسازیی شارۆچکەی شۆڕش لە چەمچەماڵ وەستای چاککردنەوەی ئۆتۆمبێل بووە.