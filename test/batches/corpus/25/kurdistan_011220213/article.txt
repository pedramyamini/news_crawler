د. پێشڕەو حەمەجان، یاریدەدەری سەرۆکی زانكۆی سلێمانی بە تۆڕی میدیایی رووداوی  راگەیاند، ئەمڕۆ چوارشەممە نووسراوێكیان ئاراستەی وەزارەتی خوێندنی باڵا كردووە،  گوتیشی، "بەدواداچوونێكمان كردووە بە تەنیا بۆ پێداویستییە سەرەكییەكانی  بەشەنێوخۆییەكان چوار ملیار دینارمان پێویستە داوامان كردووە لەو بەشە پارەی  ئەنجوومەنی وەزیران كە بۆ وەزارەتی خوێندنی باڵای دابین دەكات ئەو پارەیەمان  بۆ دابین بكەن".  یاریدەدەری سەرۆکی زانكۆی سلێمانی ئەوەشی خستەڕوو تاوەكو ئێستا هیچ كەس و لایەنێك  بەفەرمی لە رێگەی ئەوانەوە پارەی بۆ دەرماڵەی خوێندكاران دابین نەكردووە،  گوتیشی، "لە نزیكەی ٢٤ هەزار خوێندكاری زانكۆی سلێمانی زیاتر لە ٨ هەزاریان  لە بەشەنێوخۆییەكان دەمێننەوە، ئەوانە دۆخی داراییان خراپە و پێویستیی زۆریان بە  دەرماڵە هەیە، هاوكات ١٥٠ خوێندكاریشمان دۆخی داراییان هەر زۆر خراپە، ئێستا  بە یارمەتیی هەندێ خێرخواز درێژە بە خوێندن دەدەن".   زیاتر لە هەشت هەزار خوێندكاری زانكۆی سلێمانی لە ٣٠ بەشەنێوخۆیی دەمێننەوە، بە  گوتەی بەشێك لە خوێندكاران بەشە نێوخۆییەكان كەموكوڕییان زۆرە هەر ئەوەش  بووەتە هۆی ئەوەی خوێندكاران خۆپێشاندان بۆ دەرماڵە و پێداویستیی بەشەنێوخۆییەكانیان بكەن.