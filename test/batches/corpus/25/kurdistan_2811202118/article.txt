ئەمڕۆ یەکشەممە ٢٨ - ١١ - ٢٠٢١ نێچیرڤان بارزانی، سەرۆکی هەرێمی کوردستان لەگەڵ برایسۆن ریچاردسۆن، باڵیۆزی بەریتانیا لە عێراق کۆبووەوە و باسی رەوشی عێراق و ناوچەکەیان کرد.  بەپێی راگەیێندراوی سەرۆکایەتیی هەرێمی کوردستان، لە دیدارەكەدا برەودان بە پەیوەندییەكانی بەریتانیا لەگەڵ عێراق و هەرێمی كوردستان لە هەموو بوارەكاندا، هەڕەشەكانی تیرۆر و بەرەنگاربوونەی داعش، گرنگیی پتەوكردنی میكانیزمی هاریكاریی هاوبەش و هاوئاهەنگیی نێوان پێشمەرگە و سوپای عێراق و پەیوەندییەكانی هەولێر - بەغدا، تاوتوێ كران.  دوای راگەیاندنی ئەنجامی هەڵبژاردنەکانی ئەنجوومەنی نوێنەران، گرژی و ئاڵۆزی لە نێوان بەشێک لە لایەنە شیعەکان دروستبوو، ئەوەش پێکهێنانی حکومەتی نوێی عێراقی قورس کردووە. لە کۆبووەنەوەکەدا سەرۆکی هەرێمی کوردستان و باڵیۆزی بەریتانیا هاوڕا بوون كە پێویستە لایەنە عێراقییەكان بگەنە رێككەوتن و حكومەتێكی عێراقی دابمەزرێت كە بتوانێت سەقامگیریی سیاسی بپارێزێت و داواكاریی هاووڵاتیان لە ئارامی و سەقامگیری و ژیانێكی باشتر و خزمەتگوزاری، رەچاو بكات.  لە بەشێکی دیکەی راگەیێندراوەکەدا ئەوە هاتووە، "هەوڵ و هەنگاوەكانی چاكسازی لە وەزارەتی پێشمەرگە و رێكخستنەوەی پێشمەرگە، تەوەرێكی دیكەی دیدارەكە بوو. تیایدا جەخت لە بەردەوامیی بەدواداچوون و پشتگیریی بەریتانیا بۆ پرۆسەكە و سەركەوتنی كرایەوە".  تاوتوێكردنی دۆخ و پێشهاتەكانی ناوچەكە بەگشتی و چەند پرسێكی دیكەی جێی بایەخی هاوبەش، تەوەرانی دیكەی دیدارەكە بوون.