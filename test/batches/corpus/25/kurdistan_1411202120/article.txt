قسەکانى مەلا بەختیار بۆ میدیاکانى کوردستان و عێراقیش گرنگ بوون، نزیکەى ٥٠ دامەزراوەى میدیایی خۆیان بۆ گواستنەوەى قسەکانى ئامادە کردبوو. ناوبراو بە ئاشکرا گوتى، "ستافى پێشووى دەزگاى زانیاریى یەکێتى ژەهرخواردى کردووم".  مەلا بەختیار، ئەندامى ئەنجوومەنى باڵاى بەرژەوەندییەکانى یەکێتى رایگەیاند، "بەڵێ من، بەبێ ئەملا و ئەولا دەیڵێم: لەناو یەکێتیی نیشتمانیی کوردستان ژەهرخوارد کراوم. دوو سێ مانگیش پێش هەشتی تەممووز ئەم تاوانە بەرامبەر من ئەنجامدراوە. زانیاریم بۆ هاتووە کە لە زانیارییەوە ئەم کارە بەرامبەر بە من کراوە. وەنەبێ بڵێم سەرئەنجامی پشکنین ئەمەم بۆ دەرکەوتبێت، سەرەنجامی پەرۆشی ئەو کەسانەی پەرۆشی خەڵکی وەکو ئێمەن، دزەیان بە زانیارییەکە کرد".  مەلا بەختیار بەتایبەت سوپاسى رووماڵەکانى تۆڕى میدیایی رووداوى کرد و گوتی، "رووداو لە بەرلین دوو شەو و دوو رۆژ لەگەڵم بوون، لەگەڵ پرۆفیسۆرەکەم قسەیان کرد بۆ بڵاوکردنەوەى بەڵگەکان، بەڕاستى سوپاسى رووداو دەکەم".  دواتریش بە تۆڕی میدیایی رووداوی راگەیاند، سەرۆکى هەرێمى کوردستان بە تەلەفۆن تاوەکو کۆتایی گەڕانەوەی کارئاسانیى بۆ کردووە.  ئەو ئەندامەى ئەنجوومەنى باڵاى بەرژەوەندییەکانى یەکێتى ئەوەی خستەڕوو، "سەرۆکى هەرێمى کوردستان لەگەڵ دیوانى مەلیکى ئوردن قسەى کرد، نوێنەرى خۆى نارد بۆلام، کارێکى بۆ کردم، ئیشى دوو هەفتەى بە دوو کاژێر بۆ کەمکردمەوە، دواتریش جەنابى کاک مەسعود بە تەلەفۆن هەواڵى پرسیم".  سەردەمى حکومەتى رووخاوى بەعس، هەوڵ و هەواڵ و دۆسییەى ژەهرخواردکردن هەبوون، بەڵام لە ٣٠ ساڵى حکومڕانیى کوردیدا ژەهرخواردکردن هەواڵێکی شۆکهێنەرە و بەپێى قسەى دادوەرێکى نێودەوڵەتى، کەمترین سزاى ٢٥ ساڵە.  سەمان سەیدعەتار، دادوەرى لێکۆڵینەوەى تاوان دەڵێت، "لەڕووى یاساییەوە بەڵگەکان بۆسەر تۆمەتبار لاى مەلا بەختیار هەن، سزاى ئەم کارە قێزەونە لە ٢٥ ساڵ تاوەکو تاهەتایی دەڕوات".  رووداو زانیویەتى رۆژى پێنجشەممە ئەنجوومەنى باڵاى بەرژەوەندییەکان و مەکتەبى سیاسیى یەکێتى لەگەڵ بافڵ جەلال تاڵەبانى کۆدەبنەوە، مەبەستى کۆبوونەوەکە یەکلاییکردنەوەى دۆسیەکانى ژەهرخواردکردن و پەسندکردنى لیستێکى دیکەى گۆڕانکارییە لەنێو ئەو حیزبەدا.