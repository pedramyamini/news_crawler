ئەمڕۆ سێشەممە ٢٣ - ١١ - ٢٠٢١ لەیلا عەبدولجەبار، ئەندامی لیژنەی دەستپاکی لە پەرلەمانی کوردستان بە رووداوی راگەیاند، ئەمڕۆ لیژنەکانی دەستپاکی و کاروباری پەرلەمان، لەبارەی دەنگۆی وەرگرتنی شوقە و ڤێلا لەلایەن چەند پەرلەمانتارێکەوە وەکو بەرتیل بۆ بێدەنگبوون لە بەرامبەر کەموکوڕییەکان لە سنووری پارێزگای سلێمانی کۆبووەوە، لە کۆبوونەوەکەدا جگە لە دروستکردنی لیژنەیەکی بەدواداچوون، چەند بڕیارێکیش دەرکران.  لەیلا عەبدولجەبار گوتی: "بە نووسراوێکی فەرمی، داوا لەو کەناڵەی راگەیاندن دەکەین، کە هەواڵەکەی بڵاوکردووەتەوە، زانیاریی وردمان لەبارەی ئەو پەرلەمانتارانە پێبدات و ئەوەش بدرکێنێت، کە چییان وەرگرتووە، ئەگەر کەناڵەکە ئەوە نەکات، رێکاری تووندی یاسایی بەرامبەری دەگرینەبەر".  ئەو ئەندامەی لیژنەی دەستپاکی پەرلەمانی کوردستان ئاماژەی بەوەشکرد، ئەگەر سەلمێنرا کە پەرلەمانتارەکان ئەو کارەیان کردووە، بێگومان رێکاری یاسایی و پەیڕەوییان بەرامبەر دەگیرێتەبەر.  چەند رۆژێکە دەنگۆی پێدانی شوقە و ڤێلا بە ژمارەیەک پەرلەمانتاری سنووری پارێزگای سلێمانی، لە بەرامبەر بێدەنگبوونیان لە کەموکوڕییەکان، لە تۆڕە کۆمەڵایەتییەکاندا بڵاوبووەتەوە و دواتریش کەناڵێک هەواڵەکەی بڵاوکردەوە، بەڵام تاوەکو ئێستا پشتڕاست نەکراوەتەوە.