د. دانا حەمە باقی، بەڕێوەبەری نەخۆشخانەی دڵ لە سلێمانی رایگەیاند، "خۆتان دەزانن نەخۆشیی دڵ هۆکارێکە بۆ مردن، بەتایبەت جەڵتە گەر بە زوویی کارێکی بۆ نەکەیت دەمرێت، گەر بەم شێوەیە دەرمان لە نەخۆشخانەکەمان هەبێت تاوەکو یەک دوو هەفتەی دیکە ناتوانین ئەو حاڵەتانەیش چارەسەر بکەین".  بە گوتەی بەڕێوەبەری گشتیی تەندروستیی سلێمانی کۆمپانیاکانی دەرمان لە سلێمانی نزیکەی ١٠ ملیار دینار شایستەی داراییان لای حکومەتە، کە پارەی نەختینە لە بانکەکان نییە وەریبگرنەوە، بەپێی مانگانە بۆ کڕینی دەرمان و پێداویستییە پزیشکییەکان تەندروستیی سلێمانی پێویستیان بە ملیارێک و ٨٠٠ ملیۆن دینارە.  سەباح هەورامی، بەڕێوەبەری تەندروستیی سلێمانی ئاماژەی بەوە کردووە، ئەوە "پەیوەندیی بە نەختینەوە هەیە و کۆمپانیاکان پارەیەکی زۆریان لای حکومەتە، گەر نەماندەنەوە دەرمان نانێرین و ئەوەشی هەیە دەیبەینەوە".  سەرۆکی ئەنجوومەنی پارێزگای سلێمانی و ئەندامانی لیژنەی تەندروستیی ئەنجوومەنەکە چوونە بەڕێوەبەرایەتیی گشتیی تەندروستیی سلێمانی، ئەوانیش بەڵێنی لێکۆڵینەوەیان لە کێشەکانیان داوە.  ئازاد محەممەد، سەرۆکی ئەنجوومەنی پارێزگای سلێمانی دەڵێت، "پێشتر ٢٠ % وەکو نەختینە بۆ کڕینی دەرمان دابینکراوە، بەڵام لەلایەن وەزارەتی داراییەوە کەمکراوەتەوە بۆ ٢ % ئەمەیش کێشەیە".  کێشەی کەمیی دەرمان و پێداویستییە پزیشکییەکان هەموو نەخۆشخانەکانی سلێمانیی گرتووەتەوە، لە سەرەتای ئەمساڵەوە تاوەکو ئێستا دووەمین جارە کێشەی کەمیی دەرمان و پێداویستییە پزیشکییەکان رووبەڕووی تەندروستیی سلێمانی دەبێتەوە، پێشتریش لە نەخۆشخانەی هیوا کێشەی کەمی و نەبوونی دەرمان هەبوو.