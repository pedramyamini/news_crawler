رۆژی دووشەممە ٦ ـی کانوونی یەکەمی ٢٠٢١ لە سەلاحەدین سەرۆک مەسعود بارزانی، پێشوازیی لە دەستەی ھەڵبژێردراوی کۆنفدراسیۆنی رەوەندی کورد و فیدراسیۆنەکانی ئەندام لەو کۆنفیدراسیۆنەدا کرد.  لە دیدارەکەدا سەرۆک بارزانی، ئاماژەی بەوەدا کە دۆزی نەتەوەی کورد لەسەرووی بەرژەوەندیی حیزب و کەسایەتییەکانە و حیزب تەنیا ئامرازێکە بۆ خزمەتکردنی ئامانجێکی گەورەتر. هەروەها جەختی لە پەیامی ئاشتیخوازیی گەلی کورد کردەوە و داواشیکرد کە "کۆنفدراسیۆنی رەوەندی کوردی ببێتە ھۆکارێکی کاریگەر بۆ ناساندنی جینۆساید و ئەو ستەمەی دەرھەق بە گەلی کورد کراوە".   لە درێژەی گوتەکانیدا سەرۆک بارزانی  پیرۆزبایی بەڕێوەچوون و سەرکەوتنی کۆنگرەی کۆنفدراسیۆنی رەوەندی کوردی لە هەولێر کرد. ھەروەھا پیرۆزبایی ھەڵبژاردنی لە دەستەی کۆنفدراسیۆنی رەوەندی کورد کرد و هیوای سەرکەوتنی بۆ خواستن لە رێکخستن و هەماهەنگیی زیاتر لەناو رەوەندی کورد لە تاراوگە.   سەرۆک بارزانی لە بەشێکی قسەکانیدا تیشکی خستەسەر مێژووی بزووتنەوەی رزگاریخوازی کوردستان و ئیرادەی گەلی کورد لە پێناو مانەوەو بەرگریکردن لە ناسنامە و خەبات لە دژی زۆرداری. هەروەها سوپاسی رەوەندی کوردی کرد "کە لە دوورە وڵاتەوە ھەمیشە پاڵپشتی داوا رەواکانی گەلەکەیان بوونە لە قۆناخە جیاجیاکاندا".  رۆژی شەممە ٠٤ - ١٢ - ٢٠٢١، لە هۆڵی سەعد عەبدوڵڵا لە شاری هەولێر کۆنگرەی کۆنفیدراسیۆنی رەوەندی کورد بە بەشداری نوێنەرانی هەر چوار پارچەی کوردستان و رەوەندی کورد لە وڵاتانی جیهان بەڕێوەچوو. سەرۆک مەسعود بارزانی کە لە کۆنگرەکەدا گوتارێکی پێشکێشکرد و، باسی دۆزی گەلی کوردی کرد و چەند داواکارییەکیشی خستەڕوو.