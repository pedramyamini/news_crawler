رێکخراوەکە لە نوێترین راپۆرتیدا نیگەرانیی قووڵی سەبارەت بە "خراپبەکارهێنانی" یاساکانی تایبەت بە دژە تیرۆر دەربڕیوە و دەڵێت، "عێراق هێشتا بە بێ وردبوونەوە پشت بەو زانیارییە هەواڵگرییانە دەبەستێت کە هەواڵگرە نهێنییەکانیان پێشکێشیان دەکەن".   لە راپۆرتەکەدا هاتووە، "هەندێ راپۆرتی میدیایی، هەروەها راپۆرتەکانی خودی رێکخراوی هیومان رایتس وۆچ دەریانخستووە، هەندێ کەس، هەروەها خێزانەکان هەلی ئەوەیان قۆستووەتەوە کە هێزە ئەمنییەکان بەبێ وردبوونەوە زانیارییە هەواڵگرییەکان وەردەگرن و هەوڵیانداوە لە رێگەی ئەوەوە کێشە کەسی و تایبەتەکانیان لەگەڵ کەسان و خێزانانی دیکە چارەسەر بکەن و تۆڵەی خۆیان بکەنەوە".  رۆژی ٣١ - ١٢ - ٢٠٢١، ژمارەیەکی زۆر لە هێزە ئەمنییەکانی عێراق لەسەر بنەمای زانیاریی هەواڵگریی "هەڵە" هێرشیان کردە سەر خێزانێك لە ناوچەی جەبلەی سەر بە پارێزگای بابل و بەهۆیەوە ٢٠ ئەندامانی خێزانێک کوژران، کە ژن و منداڵیان تێدابوو.  هێرشەکە بە گومانی بوونی دوو چەکداری داعش لەو ماڵەدا کرا و بەهۆیەوە هێزی ئەمنی لە بەغداوە چووە بابل و گەمارۆی ماڵەکەیاندا، دواتر شەڕەتەقە دروست بوو؛ زۆری پێنەچوو هێزە ئەمنییەکە ماڵە گەمارۆدراوەکەی گوللەباران کرد؛ بەهۆی ئەو شەڕە ٢٠ ئەندامی یەک بنەماڵە لە ماڵەکەدا کوژران، کە ١٢ یان منداڵن و پێکهاتوون لە ئەندامانی یەک خێزان و منداڵانی دوو کچی خێزانەکە.  بەڵام دواتر سەبارەت بە وردەکاریی رووداوەکە، سەعد مەعن، سەرۆکی شانەی راگەیاندنی ئەمنیی عێراق رایگەیاند: "ئەوەی لە جەبلە روویدا تاوانە، سەرچاوەی پێدانی زانیاری لەسەر خاوەن ماڵەکە زاواکەیەتی لەگەڵ خاڵی منداڵەکانی، ئەوان زانیارییان بە دەزگای هەواڵگریی دا؛ کە دوو تیرۆریستی داعش لە ماڵی خێزانە کوژراوەکە خۆیان حەشارداوە، ئێستاش ١٤ کەس بەهۆی رووداوەکە و بەپێی ماددەی ٤٠٦ی یاسای سزاکانی عێراق دەستگیرکراون، کە سزاکەی لەسێدارەدانە".  هیومان رایتس وۆچ دەشڵێت: "ئەوەی کە نیگەرانییەکانی زیاتر کردووە ئەو راستییەیە کە لە رووداوەکەی جەبلەی بابلدا ئەو کەسەی کە زانیارییە هەواڵگرییە ساختەکەی داوە ئەفسەرێكی پۆلیس بووە، ئەوەش ترس و نیگەرانییەکەی قووڵتر کردووە بەوەی لە عێراق بەلاڕێدابرن و خراپبەکارهێنان و  پێشێلکردنی یاساکانی دژە تیرۆر لەنێو خودی ئەو شوێنە دەکرێن کە ئەرکەیان پاراستن و جێبەجێکردنی ئەو یاسایانەن".  داواشی کردووە لێکۆڵینەوەکان لەبارەی هێرشی سەر ماڵەکەی جەبلەی بابل لە رەگوڕیشەی هۆکارەکانی کێشەکە بکۆڵنەوە و هۆکارە سەرەکییەکانی ئاشکرا بکەن.