باڵیۆزی بەریتانیا لە عێراق و کۆنسوڵی گشتیی بەریتانیا لە هەرێمی کوردستان راگەیێنراوێکیان لەبارەی هێرشەکانی شەوی شەممە و شەوی رابردووی داعش لە سنووری کوڵەجۆ - کفری بڵاوکردەوە.  لە راگەیێنراوەکەدا ئاماژە بەوە دراوە "باڵیۆز و کۆنسوڵی گشتیی بەریتانیا بە تووندی سەرکۆنەی هێرشە ترسنۆکانەکەی داعش لە گەرمیان بۆ سەر پێشمەرگە کرد. "  لە بەشێکی دیکەی راگەیێنراوەکەدا بەریتانیا پاڵپشتی خۆی بۆ هێزی پێشمەرگە دووپات دەکاتەوە و دەشڵێت "بەریتانیا پەیوەستە بە پاڵپشتیکردنی پێشمەرگە و هێزە ئەمنییەکانی عێراق لە بەردەوامیان لە جەنگان دژی داعش. "  باڵیۆز و کۆنسوڵی گشتیی بەریتانیا هیوای زوو چاکبوونەوە بۆ بریندارەکان دەخوازن و داوای ئارامیش بۆ ماڵباتی پێشمەرگە شەهیدەکان دەکات.   شەوی شەممە ٢٧ - ١١ - ٢٠٢١ چەکدارانی داعش لە ناوچەی تەپی تەڵان لە سنووری کوڵەجۆ هێرشیانکردە سەر هێزەکانی پێشمەرگە، لەکاتی بەهاناوەچوونی پێشمەرگەکانیش، بۆمبێکی چێندراو بە ئۆتۆمبێلێکی پێشمەرگەدا تەقییەوە و بەهۆیەوە پێنج پێشمەرگە شەهیدبوون و پێنجی دیکەش برینداربوون.   هەروەها وەزارەتی پێشمەرگەی هەرێمی کوردستان رایگەیاند کە کاژێر ١٠: ٠٠ی شەوی رابردوو جارێکی دیکە داعش هێرشی کردووەتە سەر خاڵێکی پاسەوانی هێزەکانی پێشمەرگەیان لە سنووری فەوجی ٣ی  لیوای ١٧ی پیادەیان لە سنووری (کفری)دا.  جووتیار عادل، گوتەبێژی حکومەتی هەرێمی کوردستان لەبارەی هێرشەکانی داعش لە سنووری کوڵەجۆ - کفری و شەهیدبوونی پێنج پێشمەرگە و برینداربوونی چەند پێشمەرگەیەک گوتی "حکومەتی هەرێمی کوردستان، چەندین جار حکومەتی فیدڕاڵی ئاگادارکردۆتەوە لەو بۆشاییە ئەمنییە کە لە ناوچە کوردستانییەکانی دەرەوەی ئیدارەی هەرێمدا هەیە. "  گوتەبێژی حکومەتی هەرێمی کوردستان دەشڵێت "حکومەتی هەرێمی کوردستان جەخت لەسەر زوو کاراکردنەوەی سەنتەری هاوبەشی ئەمنی لەنێوان هێزەکانی پێشمەرگە و سوپای عێراق دەکاتەوە. "  داعش لە ماوەکانی رابردوودا زیاتر لە چوار جار لەو سنوورە هێرشیکردووەتە سەر پێشمەرگە. هێرشەکانیش بەجۆرێکن سەرەتا تەقە لە سەنگەرەکانی پێشمەرگە دەکەن و هەر لە نزیکی شوێنەکەش بۆمبی چێندراو دادەنێن.