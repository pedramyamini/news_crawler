کۆمپانیای گەردین کە زیاتر لە ١٠٠٠ کارمەندی هەیە، ئەرکی پاککردنەوەی زبڵ و خاشاکە و کارمەندەکانی مانیان گرتووە.  عامر محەممەد، ژینگەپارێز دەڵێت، "ئیمە دوو مانگ و ١٠ رۆژە ئیش دەکەین، مووچەمان وەرنەگرتووە. سێ مانگە کرێ خانوومان نەداوە، کرێکار هەمووی وایە، دوامان ئەوەیە کە حکومەت مووچەکەمان پێبدات بۆئەوەی ئیشەکەمان بکەین و شارەکە پاک ببێتەوە لەم پیسی و ناڕەحەتییە خەڵک رزگار بکەین، دواکارین حکومەت و شارەوانی بێنە سەر خەت و مووچەکەمان پێبدەن".  شارەوانیی گەرمیان بە شێوەیەکی کاتی لەگەڵ کۆمپانیاکە زبڵ و خاشاکی هەندێک لە گەڕەکەکانی نێو شاری کەلار کۆدەکەنەوە.  عەلی حوسێن، سەرپەرشتیاری لیژنەی بەدواداچوون بۆ زبڵ و خاشاکی گەرمیان ئاماژە بەوە دەکات، "هەڵمەتەکە کاتییە، ئێمە هەوڵدەدەین بە هەرچی شێوازێک بێت چارەسەری خوڵ و خاشاکی نێو شار بکەین، تاوەکو بزانین وەزارەتی دارایی چی رێنوێنییەک دەردەکات؛ ئەو رێنوێنییەی دەریکردووە پێشینەی مانگانەیان دوادەخات".  کۆمپانیای گەردین لە ٠١ - ٠٨ - ٢٠٢١ ـەوە دەستبەکار بووە و لەلایەن وەزارەتی دارایی و بانکی گەرمیانەوە تەنیا پارەی مانگەکانی ئاب و ئەیلوولیان بۆ خەرجکراوە و تاوەکو ئێستا پارەی مانگەکانی تشرینی یەکەم و تشرینی دووەمیان بۆ خەرج نەکراوە، لە پرۆژەکە ١٧٠ ئامێر رۆژانە ئیش دەکەن، گوژمەی مانگانەی کۆمپانیاکە ٤٢٠ ملیۆن دینارە.  کۆمپانیای گەردین روونکردنەوەیەکی بڵاوکردووەتەوە کە بۆ ماوەی دوو رۆژ بەشێوەیەکی کاتی زبڵ و خاشاک کۆدەکاتەوە، دوای ئەو دوو رۆژە دیسانەوە کارەکانیا رادەگرن ئەگەر پارەیان بۆ خەرج نەکرێت.  ژینگەپارێزانی گەرمیان رۆژانە زیاتر لە ٤٠٠ تۆن لە زبڵ و خاشاک کۆدەکەنەوە و لە شوێنێکی تایبەت فڕێدەدرێت.