رۆژی چوارشەممە ٠١ - ١٢ - ٢٠٢١ مەسرور بارزانی، سەرۆکی حکومەتی هەرێمی کوردستان پێشوازیی لە شاندێکی باڵای رووسی بە سەرۆکایەتیی میخائیل بەگدانۆڤ، نوێنەری تایبەتیی سەرۆکی رووسیا بۆ کاروباری رۆژهەڵاتی نێوەڕاست و ئەفریقا و جێگری وەزیری دەرەوە کرد.  بەپێی راگەیێندراوی فەرمانگەی میدیا و زانیاریی حکومەتی هەرێمی کوردستان، لە دیدارەکەدا دوایین پێشهات و گۆڕانکارییەکانی عێراق و ناوچەکە و برەودان بە پەیوەندییەکانی نێوان هەرێمی کوردستان و رووسیا تاوتوێ کراون.  وەکو لە راگەیێندراوەکەدا هاتووە، نوێنەری تایبەتیی سەرۆکی رووسیا و جێگری وەزیری دەرەوە، "سڵاو و رێزی سەرکردایەتیی رووسیای بە سەرۆکی حکومەت گەیاند و ئاماژەی بە رۆڵی دیاری سەرۆک مەسعود بارزانی کرد، کە رووسیا وەکو پێشەوای نەتەوەیی کورد دەیبینێت".  ھەروەھا بەگدانۆڤ باسی لە پێگەی گرنگی هەرێمی کوردستان و پەیوەندیی دۆستانە و مێژوویی وڵاتەکەی لەگەڵ هەرێمی کوردستان کردووە و جەختی لەوە کردووەتەوە، "پێویستە بیروبۆچوونەکانی حکومەتی هەرێمی کوردستان دەربارەی ئاڵوگۆڕ و گۆڕانکارییەکانی هەرێمی و ناوچەکە لەبەرچاو بگیرێت".  سەرۆکی حکومەتی هەرێمی کوردستان ئامادەیی هەرێمی کوردستانی بۆ پەرەپێدانی زیاتری پەیوەندییەکان لەگەڵ رووسیا لە هەموو بوارەکاندا دەربڕی، بەتایبەتی فراوانکردنی دەرفەتەکانی هاریکاری و هەماهەنگی بۆ ئەو بابەتانەی جێی بایەخی هەردوولان.  لە تەوەرێکی دیکەی دیدارەکەدا باس لە بارودۆخی سووریا و پرسی کورد لە ناوچەکەدا کراوە، مەسرور بارزانی جەختی لە "گرنگیی هەبوونی نەخشەڕێگەیەکی سیاسیی بۆ چارەسەرکردنی پرسی کورد لە سووریا کردەوە کە دووربێت لە تاکڕەوی و خۆسەپێنی و نوێنەرایەتیی هەموو لایەنە کوردییەکانی سووریا بکات".