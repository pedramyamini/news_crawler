لەم کاروانە ٤٢٠ کەس بە ٤٢٠ چیرۆکی جیاوازی کۆچ گەڕانەوە، بەڵام چیرۆکی بورهانی ٣٩ ساڵ کە خەڵکی سلێمانییە، رەنگە یەکێک لە پڕئازارترین چیرۆکەکان بێت. شوێنەواری ئەشکەنجە بەسەر جەستەیەوە دیارە و دەڵێت، "بە کارەبا ئەشکەنجەیان دام و هاوڕێیەکیان لەبەرچاوی خۆم لە ئاودا خنکاند".  بورهان محەممەد، کۆچبەری گەڕاوە دەڵێت، "بەو جەنگەڵە دەڕۆی هیچ دەسەڵاتێکت نییە، کلاشینکۆفی پێیە دەمانچەی پێیە هەموو شتێکی پێیە جا هەمووشیان زۆر کەتەن، دەتبا ناتوانی قسە بکەی، سەگی پێیە. بەهەر شێوەیەک بتەوێ رابکەی سەگەکەت تێبەردەدەن، من خۆم پۆلیسی لیتوانیا سەعاتێک و ٢٠ خولەک کارەبایان لێدام، هاوڕێکەم پۆلیسی بێلاڕووس قاچی خستەسەری لە ئاوەکە خنکاندی، جا برادەرێکی دیکەمان هەر پۆلیسی لیتوانیا پێیگوت بەتەمای بچی بۆ ئەڵمانیا گوتی، ' why ' خۆ ئینگلیزیشت نەدەزانی هەر گوتی، ' why ' جیای کردەوە بەتەنیا خستیە ئەو جەنگەڵە، هەتا ئێستا نازانین ئەو برادەرەمان چی لێهات تا ئەم خولەکە مانگێک زیاترە".  لە ناو ئەم کاروانەش گەنج و خێزان، نەخۆش، کەسی بەساڵاچوو و منداڵیش هەبوو، خێزانێک خەڵکی زاخۆ کە ٧ کەس بوون، باسی ئەوەیان کرد کە بۆ دەربازبوون و گەشتن بە ئەوروپا خانوو و سەیارە و هەموو شتێکیان فرۆشتووە.   شیرین ئەڤدال، کۆچبەرێکی گەڕاوەیە و دەڵێت، "ژیانمان لێرە ناخۆش بوو، بەڵام گوتمان بەڵکو ژیانمان لەوێ خۆشببێ نەمانزانی کە رەوشمان وای لێدێ، سوپاس بۆ خوا گەڕاینەوە بۆ کوردستان، ٢٠ هەزار دۆلارمان خەرجکرد".  کۆچبەرێکی دیکە بە ناوی مستەفا خەلیل دەڵێت، "شوێن قسەی پەیج و درۆ و دەلەسە و ئەم شتانە کەوتین، هەندێک خێزانی داماو هەیە خانوو و ماڵی فرۆشتووە، هەیە پارەی تکتی پێ نییە بگەڕێتەوە".  حکومەتی هەرێمی کوردستان لە رێگەی نوێنەرایەتییەکانی لە ئەوروپا و وەزارەتی دەرەوەی عێراق تا ئێستا نزیکەی ١٥٠٠ کۆچبەری گەڕاندووەتەوە.  بڕیارە کاروانی پێنجەمیش بەرەبەیانی یەکشەممە بە زیاتر لە ٤٠٠ کۆچبەری دیکە بگەڕێتەوە هەرێمی کوردستان.