پەنا، منداڵێکی خاوەن پێداویستیی تایبەتە، تەمەنی حەوت ساڵە و هێندەی ساڵەکانی تەمەنی نەخۆشیی هەبووە. زۆربەی ئەندامەکانی جەستەی پەنا ناڕێکی یاخود نەخۆشییان هەیە. پزیشکان بە رێژەی ١٠٠ % وەکو خاوەن پێداویستیی تایبەت هەژماریان کردووە. زیاتر لە ساڵێکە ماڵباتی پەنا مامەڵەی بڕینەوەی مووچەیان بۆ کردووە، بەڵام تاوەکو ئێستا مووچەی بۆ نەبڕاوەتەوە.  رۆندک ئیسماعیل، دایکی پەنا دەڵێت، زۆر جار هەوڵیان داوە و راپۆرتی پزیشکییان بۆ کردووە کە پزیشکان دەڵێن ١٠٠ % خاوەن پێداویستیی تایبەتە، بەڵام مووچەی بۆ نەبڕاوەتەوە.  شەمسەدین حەسەن تەمەنی ٤٨ ساڵە، ٣٠ ساڵە توانای بینینی لەدەستداوە، خەڵکی زاخۆیە و پێنج منداڵی هەیە. لە ساڵی ٢٠١٣ وە چاوەڕێی بڕینەوەی مووچەیەکی ١٥٠ هەزار دیناری دەکات، بەڵام بێهیوا بووە لەوەی رۆژێک بێت و پارەی مووچەی خاوەن پێداویستیی تایبەتییەکەی بژمێرێت.  شەمسەدین حەسەن، خاوەن پێداویستیی تایبەت دەڵێت، مامەڵەی خۆیی داوەتە بەڕێوەبەرایەتیی چاودێریی کۆمەڵایەتی و پێیان گوتووە، "ناوی تۆ گەڕاوەتەوە، بەڵام پارە نییە بۆت خەرجکەین".  حەوت هەزار فۆڕمی خاوەن پێداویستیی تایبەت گەیشتوونەتە وەزارەتی دارایی بۆئەوەی مووچەی مانگانەیان بۆ خەرج بکرێت، بەڵام تاوەکو ئێستا هیچ بڕیارێک دەرنەچووە بۆئەوەی پارەیان بۆ خەرجبکرێت.  د. شێرزاد هرووری، بەڕێوەبەری گشتیی چاودێری و گەشەپێدانی کۆمەڵایەتی لە دهۆک دەڵێت، لە هەفتەی داهاتووەوە لیژنەیەک پێکدەهێنن بۆ پێداچوونەوە بەو فۆڕمانەدا، چونکە رەنگە هەندێک لەوانە [ئەو ٧٠ هەزار فۆڕمە] لە هەرێمی کوردستان نەمابن و رۆشتبن.  بەپێی ئاماری بەڕێوەبەرایەتیی چاودێری و گەشەپێدانی کۆمەڵایەتی، لە سەرانسەری پارێزگای دهۆک ١٨ هەزار و ٢٦٤ خاوەن پێداویستیی تایبەت هەن، ئەمەش جگە لەوانەی لەلای ئەوان تۆمارنەکراون.