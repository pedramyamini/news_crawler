هولیا ئاتچی نێرگس، پەرلەمانتاری ئاکپارتی لە بازنەی کایسەری تورکیا رۆژی دووشەممە ١٥ی تشرینی دووەم لە میانی بەشداریکردنی لە بەرنامەیەکی تەلەڤزیۆنیدا وەڵامی پرسیارێكی دایەوە لەبارەی داواکاری خێزانی عوسمان ئۆجالان بۆ هێنانەوەی تەرمەکەی بۆ تورکیا و گوتی: "لاریمان نییە تەرمی عوسمان ئۆجالان لە تورکیا بنێژرێت".  محەممەد ئۆجالان، برای عوسمان ئۆجالان رۆژی دووشەممە دوای کۆچیدوایی براکەی بە تۆڕی میدیایی رووداو گوت چاوەڕوانین تەرمی براکەم بهێنرێتەوە بۆ تورکیا، بەڵام دواتر تەرمی ئۆجەلان لە گۆڕستانی پیرمام بە خاکسپێردرا.   عوسمان ئۆجالان سیاسەتڤانی کورد و برای عەبدوڵڵا ئۆجالان رابەری زیندانیکراوی پەکەکە، کاژێر ٠٤: ٣٠ خولەکی بەرەبەیانی رۆژی دووشەممە ١٥ی تشرینی دووەمی ٢٠٢١ لە نەخۆشخانەی نەورۆز لە شاری هەولێر بە کۆڕۆنا گیانیلەدەستدا و لەسەر داواکاری خۆی لە پیرمام بەخاکسپێردرا.   عوسمان ئۆجالان ساڵی ١٩٥٨ لە گوندی ئامارای سەر بە شارۆچکەی خەلفەتی لە پارێزگای رووهای باکووری کوردستان لەدایکبووە.   یەکێک بوو لە سەرکردە باڵاکانی پەکەکە و دوای جیابوونەوەی لە پەکەکە لە ساڵی ٢٠٠٤ ـەوە لە هەرێمی کوردستان نیشتەجێبوو.