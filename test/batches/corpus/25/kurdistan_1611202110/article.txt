رێبوار بابکەیی، سەرۆکی لێژنەی پەیوەندییەکان و رەوەندی کوردستانی لە پەرلەمانی کوردستان بە (تۆڕی میدیایی رووداو)ی راگەیاند: "دوای ئەوەی پۆڵەندا و بێلاڕووس ئاگادارکرانەوە لەوەی سەردانی ئەو وڵاتانە دەکەین، پۆڵەندا داوای لێکردووین وردەکاری سەردانی لێژنەکەمان بۆ ئەو شوێن و کەسانە روونبکەینەوە کە سەردانیان دەکەین، ئەو خاڵانە دیاری بکەین کە بۆی دەچین، ئێمەش بۆمان روونکردنەوە و جەختمان لەوە کردووەتەوە، کە دەبێت سەردانی سنوورەکان بکەین و کۆچبەرانی خۆمان ببینین و لەنزیکەوە نەهامەتییەکانیان بزانیان و گوێیان بۆ بگرین، ئێستا چاوەڕێی وەڵامی پۆڵەندا دەکەین و دوای ئەوە شاندەکەی پەرلەمانی کوردستان سەردانی ئەو وڵاتانە دەکات".  وەزارەتی دەرەوەی عێراق رایگەیاند رۆژی پێنجشەممە ١٨ - ١١ - ٢٠٢١ ژمارەیەک کۆچبەر لە بێلاڕووسەوە دەهێندرێنەوە عێراق. سەبارەت بە گەڕانەوەی کۆچبەرانی کورد لەو گەشتەدا، رێبوار بابکەیی گوتی: "ئەو فڕۆکەیەی پێنجشەممە دەگەڕێتەوە یەکەم فڕۆکە دەبێت کۆچبەرانی عێراقی و هەرێمی کوردستانی تێدایە، سەرەتا فڕۆکەکە لە بەغدا دەنیشێتەوە و دواتر دێتە هەولێر بەو پێیەی ژمارەیەک کەس دەگەڕێنەوە، کە دوو خێزان و ژمارەیەک گەنجن خەڵکی هەولێر و زاخۆ و شوێنی دیکەشن".  رێبوار بابکەیی گوتیشی"باڵیۆزخانەی عێراق لە رووسیا بەردەوامە لەتۆمارکردنی ناوی ئەو کەسانەی کە دەیانەوێت ئارەزوومەندانە بگەڕێنەوە بۆ هەرێمی کوردستان و عێراق و بۆ ئەو مەبەستە ئامادەیی نیشانداوە چەندین گەشت رێکبخات".  ماوەی چەند هەفتەیەکە بە هەزاران کۆچبەر لە سنوورەکانی بێلاڕووس و پۆلەندا کە بەشێکیان عێراقی و کوردن گیریان خواردووە. بێلاڕووس دەیەوێت لە رێگەی ئەو کۆچبەرانەوە گوشار لەسەر ئەوروپا دروست بکات، کە ئێستا لە پەیوەندییەکی خراپی سیاسییە لەگەڵیاندا.