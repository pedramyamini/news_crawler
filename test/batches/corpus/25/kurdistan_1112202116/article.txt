فوئاد مەلا ئەحمەد، سەرۆکی کۆمەڵەی قورئانخوێنانی کوردستانە و دەڵێت، "ئێمەش هاتین نیشانی داعشی بدەین کە موسڵمانین و زۆر لەوان موسڵمانترین. "  هەموو دانیشتووانی گوندەکە موسڵمانن، وەک دەبیندرا گەورە و بچووکی خەڵکی گوندەکە دەچوونە مزگەوت و خواپەرستییان دەکرد. ئەوانەی بۆ رووداو قسەیان کرد دەیانگوت "داعش بەدەم گوتنی الله أكبر ـەوە دەیانویست گوندەکەمان داگیربکەن و ئێمەی گوندنشین دەربەدەر بکەن. "  هەڵۆ گەردی، دانیشتووی گوندی لهێبانە، گوتی، "بەخوا خۆم زۆر لەوان بە موسڵمانتر دەزانم، لەبەرئەوەی ئەوان هەڵگەڕاوەن و منداڵی خەڵک دەکوژن و دێنە سەر خاک و نیشتمانمان و دەیانەوێت لە گوند دەربەدەرمان بکەن.. ئەو مەولودەش لە خۆشیی سەرکەوتنمانە بەسەر داعشدا. "  چوار چەکداری داعش سەرەتا دەچنە سەر ماڵی حاجی محەممەد خەلیفە، حاجی گوتی، "کاتێک قسەم لەگەڵ کردن، یەکێک لە چەکدارەکان کورد بوو، سیانەکەی دیکە عەرەب بوون، بەدوای کوڕەکانی مندا دەگەڕان و مۆبایلەکەشیان لێسەندم و هەر لە ماڵەکەی خۆمدا زیندانیان کردم و دەرگەیان لەسەر داخستم. "  لە ماوەی یەک هەفتەدا چەکدارانی داعش سێ جار هێرشیان کردە سەر گوندی لهێبان، دواجار لە ٥/١٢/٢٠٢١ گوندنشینان گوندەکەیان جێهێشت، دوای تەنیا یەک رۆژ هێزی پێشمەرگەی کوردستان و هێزێکی عێراق لە گوندەکە و ناوچەکانی دیکەی دەوروبەری جێگیرکران.