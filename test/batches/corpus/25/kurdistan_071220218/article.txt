فەرمان محەممەد، بەڕێوەبەری تووندوتیژی دژی ژنانی هەولێر بە تۆڕی میدیایی رووداوی راگەیاند، "کوژراوەکان تەرمەکانیان بۆ دادپزیشکی هەولێر نێردراون، دواتر کەسوکاری هەردوولا تەرمەکانیان وەرگرتوونەتەوە. "  بەڕێوەبەری تووندوتیژی دژی ژنانی هەولێر دەڵێت "ئێستا بنکەی پۆلیسی تووڕەق پەڕاوی لێکۆڵینەوەی بۆ رووداوەکە کردووەتەوە و لێکۆڵینەوەش لە رووداوەکە بەردەوامە. "  رووداوەکە کاژێر ١١: ٠٠ی شەوی رابردوو دووشەممە ٦ - ١٢ - ٢٠٢١ روویداوە. کەسێکی نزیک لە کوڕەکە بە تۆڕی میدیایی رووداوی راگەیاند "کوڕەکە ماڵی لە تۆپزاوەی هەولێرە و بۆ سەردانی هاتبووە گوندی لاجان بۆ ماڵی یەکێک لە خزمەکانی، بەڵام لەلایەن چەند کەسێکەوە بە شێوەیەکی زۆر دڕندانە کوژراوە. ئێمە دوای ماوەیەک گەڕاین دواتر تەرمەکەمان لە شوێنێکی چۆڵ دۆزییەوە. "  سەبارەت بە کوژرانی ژنەکەش کەسی نزیکی کوڕەکە گوتی کە نازانن بۆچی کوشتوویانە بەڵام "ژنەکە لەلایەن کەسوکاری خۆیەوە کوژراوە و ئێستا تەرمەکەی لە دادپزیشکی هەولێرە. "   بەڕێوەبەرایەتی پۆلیسی پارێزگای هەولێر روونکردنەوەیەکی لەبارەی رووداوەکە بڵاوکردووەتەوە و دەڵێت "شەوی رابردوو لە گوندی لاجانی سەر بە ناحیەی شەمامک لە سنووری بنکەی پۆلیسی تووڕەق تەرمی دوو کەس دۆزرایەوە، دواتر هێزەکانمان لە بەڕێوەبەرایەتی پۆلیسی پارێزگای هەولێر چوونە شوێنی مەبەست و دەرکەوت کەوا دوو کەس کوژراون بە ناوەکانی (ع. ف. ش) تەمەن (٢٤ ساڵ) لەگەڵ ئافرەتێکی تەمەن (١٨ ساڵ) بە ناوی (ح. ق. ا). "  پۆلیسی هەولێر دەشڵێت "لە لێکۆڵینەوە سەرەتاییەکاندا دەرکەوت کە لەسەر کێشەیەکی خێزانی لەلایەن برایانی ئافرەتەکەوە تەقە لە هەردووکیان کراوە و کوژراون. "  وەک لە راگەیێنراوەکەی پۆلیسدا ئاماژەی پێکراوە ئێستا هێزەکانیان لە بەڕێوەبەرایەتی پۆلیسی پارێزگای هەولێر لە لێکۆڵینەوەدان بۆ ئەوەی تۆمەتباری سەرەکیی تاوانەکە، دەستگیربکرێت و بدرێنە دادگە.