ئەمڕۆ یەکشەممە ١٢ - ١٢ - ٢٠٢١ مەحما خەلیل، قایمقامی شنگال بە تۆڕی میدیایی رووداوی راگەیاند، هێزێکی ئاسایشی سەر بە پارتی کرێکارانی کوردستان (پەکەکە) بەناوی ئاسایشی ئیدارەی خۆسەر و دیموکراتی، فەرمانێکیان بڵاوکردووەتەوە کە لە ناوشار و دەوروبەری شنگال دەبێ سەرجەم کارەکانی دام و دەزگا حکومیەکان رابگیرێن تاوەکو کاتێکی نادیار.  مەحما خەلیل گوتی: " هەموو فەرمانگە و دام و دەزگاکان لە بەیانی ئەمڕۆوە کارەکانیان راگرتووە بۆ ئەوەی هیچ رووداوێکی نەخوازراو روونەدات".  قایمقامی شنگال ئاماژەی بەوەشکرد، نووسراوێکی بەپەلەیان بۆ پارێزگاری نەینەوا کردووە بۆ ئەوەی بە زووترین کات ئەو گرفتە چارەسەر بکەن و سەلامەتی ژیانی فەرمانبەرانیش بگرنە ئەستۆ.  قەزای شنگال لە رووی ئیدارییەوە سەر بە پارێزگای نەینەوایە، یەکێکە لە ناوچە کوردستانییەکانی دەرەوەی ئیدارەی هەرێمی کوردستان.     تاوەکو ئێستا پارتی کرێکارانی کوردستان و هیچ هێزێکی نزیکی، روونکردنەوەیان لەوبارەوە بڵاونەکردووەتەوە.  رۆژی سێشەممە ٠٧ - ١٢ - ٢٠٢١ لە کۆمەڵگەی خانەسۆر لە سنووری قەزای شنگال فڕۆکەکانی تورکیا ئۆتۆمبێلێكی بەرپرسێکی یەکینەکانی بەرخودانی شنگال بەناوی (مەروان بەدەل حاجی) کردە ئامانج و بەو هۆیەوە بەرپرسەکەی یەبەشە گیانی لەدەستدا.  هەروەها رۆژی ١١ - ١٢ - ٢٠٢١ فڕۆکەکانی تورکیا بارەگای ئەنجوومەنی گەل لە کۆمەڵگەی خانەسووری سەر بە قەزای شنگال کردە ئامانج، سەرچاوەیەکی ئەمنی رایگەیاند، "دوو کەس کوژراون و سێ کەسی دیکەش برینداربوون. " بەڵام سەرچاوەیەکی نزیک لە یەکینەکانی بەرخودانی شنگال (یەبەشە) لە شنگال گوتی بۆردوومانەکە هیچ زیانێکی نەبووە.