شەوی پێنجشەممە چەکدارانی داعش هێرشیانکردە سەر گوندی خدرجیجە سەر بە قەزای مەخموور، لە هێرشەکەدا سێ هاونیشتمانی شەهید بوون و دواتر لە کاتی گەیشتنی پێشمەرگە بۆ شوێنەکە دوو پێشمەرگە شەهید بوون، حەوت پێشمەرگەش لە کاتی بەهاناوەچوونی پێشمەرگەکانی دیکە کەوتنە بۆسەیەکی داعش و شەهید بوون، هەروەها یەکێک لە بریندارەکانیش لە کاتی گواستنەوەی بۆ نەخۆشخانە، ئۆتۆمبێلەکەیان وەرگەڕا و شەهید بوو.  ئەمڕۆ هەینی ٠٣ - ١٢ - ٢٠٢١ حکومەتی هەرێمی کوردستان لە راگەیێندراوێکدا بە تووندی سەرکۆنەی هێرشە "ترسنۆکانە"کە دەکات و رایدەگەیێنێت، "سەرەخۆشی لە کەسوکار و بنەماڵەی ئەو خەڵکە سڤیلە و شەهیدە قارەمانانەش دەکەین و هیوای زوو چاکبوونەوەش بۆ بریندارەکان دەخوازین. "  ئەو هێرشەی داعش دوای دوو هێرشیان لە ماوەی هەفتەیەکدا دێت، شەوی دووشەممە ٢٩ - ١١ - ٢٠٢١ی چەکدارانی داعش هێرشیان کردە سەر چەند رەبییەکی هێزەکانی پێشمەرگە لە قەزای کفری لە سنووری ئیدارەی گەرمیان و دوو پێشمەرگەیان شەهیدکرد.  هەروەها لە شەوی ٢٧ - ١١ - ٢٠٢١ یش، لە ناوچەی تەپی تەلان لە سنووری کوڵەجۆ، چەکدارانی داعش هێرشیانکردە سەر هێزەکانی پێشمەرگە، لەکاتی بەهاناوەچوونی پێشمەرگەکانیش، بۆمبێکی چێندراو بە ئۆتۆمبێلێکی پێشمەرگەدا تەقیەوە و بەهۆیەوە شەش پێشمەرگە شەهیدبوون و چواری دیکەش برینداربوون.