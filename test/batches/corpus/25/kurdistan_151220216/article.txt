ئەمڕۆ چوارشەممە ١٥.١٢.٢٠٢١ عەلی دۆڵەمەری، نوێنەری حکومەتی هەرێمی کوردستان لە فەرەنسا بە تۆڕی میدیایی رووداوی راگەیاند، "رۆژی شەممەی داهاتوو رەنگە رێکارەکان تەواوبن و لەگەڵ تەواوبوونیش دەستبەجێ تەرمەکان دەنێرینەوە کە ١٧ تەرمن و ١٦ یان خەڵکی باشووری کوردستانن و یەکێکیشیان کوردی رۆژهەڵاتی کوردستانە. "  رۆژی ٢٤ - ١١ - ٢٠٢١، بە بەلەمێکی چووپەوە ٣٣ کۆچبەر هەوڵیاندا بەنێو نۆکەندی ئینگلیزدا لە فەرەنساوە خۆیان بگەیێننە بەریتانیا، بەڵام بەلەمەکەیان نوقمبوو و ٢٧ کۆچبەریان خنکان، کە تاوەکو ئێستا ناسنامەی ١٧ یان ئاشکرا بووە کە کوردن. سێ کۆچبەری دیکەی کوردیش کەسوکاریان چاوەڕوانن پۆلیس ناسنامەکانیان یەکلایی بکاتەوە، بۆ ئەو مەبەستە پۆلیسی فەرەنسا داوای زانیاریی زیاتری کردووە.   رۆژی ٢٤ - ١١ - ٢٠٢١، مەسرور بارزانی، سەرۆکی حکومەتی هەرێمی کوردستان هەریەکە لە فەرمانگەی پەیوەندییەکانی دەرەوە و نوێنەرایەتیی حکومەتی هەرێمی کوردستانی لە فەرەنسا راسپارد، "تاوەکو هەر کارێک کە پێویست بێت بۆ ناسینەوە و گەڕاندنەوەی تەرمی قوربانیانی ئەو رووداوە ئەنجامی بدەن".  حکومەتی هەرێمی کوردستان دڵنیایی داوەتە کەسوکاری قوربانییەکان، "ئەوەی پێویست بێت بۆ گەڕاندنەوەی تەرمی قوربانییەکان دەیکات و لەسەر ئەرکی خۆی ئەو تەرمانە دەگەڕێنێتەوە بۆ هەرێمی کوردستان. " عەلی دۆڵەمەریش جەختی لەوە کردەوە کە لەسەر ئەرکی حکومەت تەرمی کۆچبەرەکان دەگەڕێندرێنەوە.   جگە لە کۆچبەری کورد، ئەوەی تاوەکو ئێستا ئاشکرا بووە، چوار پیاوی ئەفغانستانی، سێ کەسی ئەسیوپی، ژنێکی سۆماڵی و پیاوێکی میسری لەنێو خنکاوەکاندا بوون.