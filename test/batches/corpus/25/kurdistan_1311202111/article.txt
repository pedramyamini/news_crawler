ئەو کۆچبەرە کوردە لە بەرنامەی رێیا سۆری رادیۆی رووداو بەشداری کرد کە کاوار ساڵح پێشکەشی دەکات. ئەو نەیویست ناوەکەی ئاشکرا بکرێت. لەبەر ئەوەی دۆخی تەندروستی و جەستەیی باش نییە، ئێستا لە مینسکی پایتەختی بێلاڕووسە و چارەسەر وەردەگرێت.  ژمارەیەکی زۆر کۆچبەر لە سنووری نێوان بێلاڕووس و پۆڵەندا وەستاون و چاوەڕوانن سنووری پۆڵەندایان بە روودا بکرێتەوە بۆ ئەوەی بگەنە وڵاتانی یەکێتیی ئەوروپا. ئەو کۆچبەرە بەم جۆرە باسی لە دۆخی سەختی کۆچبەران کرد لەناو شاری مینسک لە بێلاڕووس و لە دارستانەکانی سنووری بێلاڕووس - پۆڵەندا:  "ئێمە هەر لە کوردستانەوە بە قسەی قاچاخچی خەڵەتاین و گوتیان لە بێلاڕووسەوە بۆ پۆڵەندا دوو کاژێر رێگەیە و لەوێیشەوە بە ئاسانی دەگەیتە ئەڵمانیا. قسەی قاچاخچی هەمووی درۆ بوو. ئێمە کە هاتینە مینسک کەلوپەل و خواردن بەم جۆرە گران نەبوو. ئێستا هەموو شتێکیان دووهێندە و سێهێندە گران بووە. ئەگەر ڤیزەت بەسەر چووبێت نرخی مانەوەی یەک شەو لە شوقە ٨٠ - ١٠٠ دۆلارە. خاوەنەکەی داوای پارەی زیاترت لێدەکات. نایشهێڵێت لە چوار کەس زیاتری تێدا بێت. کە ڤیزات بەسەر دەچێت، پۆلیسی بێلاڕووس هیچ قسە ناکات، بەڵام کێشەکە ئەوەیە کاتێک دەچیت هۆتێل بگریت، ئەگەر ڤیزەکەت بەسەر نەچووبێت بە ٢٠ دۆلارە، کەچی کە بەسەر چووبێت خۆبەخۆ دووهێندە و زیاتریش زیادی دەکات. خەڵکێکی زۆریش کەوتوونەتە سەر شەقامەکان لەبەرئەوەی پارەیان لێبڕاوە. "  لە بەشێکی دیکەی قسەکانیدا ئەو کۆچبەرە باسی خۆی کرد، گوتی، "من لە زووەوە لێرەم. ٢٥ شەو لە دارستان گیرم خوارد. نزیکەی ٢٠ رۆژیشە لە مینسک گیرم خواردووە، چونکە ناتوانم لەسەر پێیەکانم رابووەستم و بڕۆم. توانای جەستەییم نەماوە. لە رووی دەروونییەوە تێکشکاوین. لەو دارستانەدا شتێکم بە چاوی خۆم بینی، لەوانەیە کەس بڕوا نەکات. بیشیگێڕمەوە هەر لەوانەیە کەس بڕوا نەکات. کۆمەڵێک بووین لە کورد و عەرەب پێکەوە رێمان دەکرد. منداڵێک زۆر دەگریا. زوو زوو خەڵکەکە روویان دەکردە ئەو ژن و پیاوە کوردەی منداڵەکەیان زۆر دەگریا. زۆر ماندوو ببوون؛ سێ شەو و سێ رۆژ رێیان کردبوو. دەمی منداڵەکەی گرت و دواتر لە شوێنێکدا فڕێی دا. منداڵەکە چوار ساڵان بوو. نەخۆش بوو بۆیە دەگریا، کەچی دایک و باوکەکەی فڕێیان دا. کە ئەوەم بینی دۆخێکی زۆر ناخۆشم بۆ دروست بوو. گوتم ئێستا من بچم ئەو منداڵە بهێنم چی لێبکەم! دوو عەرەب رۆیشتن منداڵەکەیان هێنایەوە. لە دۆخێکی زۆر ناخۆشدا بووین. دەمانگوت ئەگەر ئەم جارە بگیرێینەوە دیسانەوە دەماننێرنەوە بێلاڕووس. بێلاڕووسیش بە دار و بەشەق بە ناو ئاو و زەلکاودا بە زۆر دەیانناردین. "  خەڵک لەو دارستانەدا کە دەمێنێتەوە بە گوتەی ئەو کۆچبەرەی قسەی بۆ رووداو کرد، "قوفڵ دەبێت. " دەڵێت، " ١٣ رۆژ و شەو نان نییە بیخوات. ئاوی دەست ناکەوێت؛ زەلکاو و قوڕاو دەخواتەوە. کە پۆلیسەکانی سنووریش دێن، بە زۆر دەرتدەکەن. بە زۆر دەتدەن بە ئاودا و دەڵێن بڕۆ بۆ بێلاڕووس. چەکیان بەسەر سەرتەوە راگرتووە و دەڵێن هەر دەبێت بڕۆیت. کاتێکیش منداڵێک لەو دارستانەدا دەگری، شوێنەکە ئاشکرا دەبێت و پۆلیس دێن. ئیتر خەڵکەکە هەمووی روو دەکاتە دایک و باوکەکەی و، ئەوانیش نازانن چی بکەن. دەڵێن با منداڵەکە بڕوات و تێدا بچێت، بەڵام ئەو خەڵکە نەگیرێت. "  ئەو خێزانەی "منداڵەکەیان فڕێداوە" لەسەر سنوور دەستگیرکراون، کۆچبەرەکە دەڵێت، "خوا رەحمی پێکردن؛ کاتێک رۆیشتین گیراین. ئیتر منداڵەکەی ئەوان زۆر نەخۆش بوو، لەگەڵ دایک و باوکەکەیدا سواری ئۆتۆمبێلیان کردن و بردنیان بۆ کەمپێک لە پۆڵەندا. منداڵەکە ئەوەندە دۆخی خراپ بوو تەنانەت پۆلیسەکان دەستیان کرد بە گریان بۆی. پۆلیسەکان دەیانگوت ئێمە تەنیا منداڵەکە و دایکی دەبەین، بەڵام ئێمە زۆرمان لێ کردن و گوتمان ' نابێت، دەبێت باوکەکەیشی ببەن،' هەر بە پاڵنان باوکەکەمان خستە ئەمبوڵانسەکەوە. "  چیرۆکی ئەو کۆچبەرە لەوێ تەواو نابێت، ئەو گەڕاوەتەوە بێلاڕووس، لەسەر سنوور خێزانێکی کوردی ئێزدیی بینیوە کە گوتوویانە ٣٨ رۆژە لە دارستاندان و خوشکێکیان بە دوو منداڵییەوە لێ ون بووە. بە کۆچبەرەکەیان گوتووە، کە پۆلیسی پۆڵەندی بردوونی گوتوویانە کە بۆ نەخۆشخانەیان دەبەن و دوایی دەیانگەڕێننەوە بۆ بێلاڕووس، بەڵام "نازانم ئێستا خوشکەکەم و دوو منداڵەکەی لە چ شوێنێکەوە نێردراونەتەوە بێلاڕووس. " بە گوتەی ئەو گەنجە کۆچبەرە کە لە بەرنامەکەی رووداودا قسەی کرد، ئەو خێزانە ئێزدییە کۆنترین کەس بوون کە لە دارستاندا مابوونەوە، چونکە بڕوا ناکەم هیچ کەسێک بتوانێت ئەو ماوەیە لە دارستاندا بمێنێتەوە.  لە بەشێکی دیکەی قسەکانیدا لەباسی چیرۆکی کۆچکردنەکەی، ئەو کۆچبەرە ئاماژە بەوە دەکات، "دوایین جار نزیکەی ٤٠٠ کەس بووین لە شوێنێکدا کە بەردەممان پۆڵەندا و پشتمان بێلاڕووس بوو. سەربازەکانی بێلاڕووس هاتن لە دەبەدا ئاوێکیان داینێ کە زەلکاو بوو و کوڵاندبوویان. سێ رۆژ جارێک پەتاتەیەکیان دەداینێ. چووبووینە ناوچەیەکەوە کە نێوان هەردوو وڵات بوو و، بێلاڕووس دەیانگوت ئیتر سنووری ئێمەتان بڕیوە و بۆتان نییە بگەڕێنەوە. لە ئۆتۆمبێلدا بە بڵندگۆ بە سێ زمانی عەرەبی، ئینگلیزی و فارسی جاڕیان دەدا هەرکەس بگەڕێتەوە بێلاڕووس سێ تاوەکو هەشت ساڵ زیندانیی دەکەین. خەڵکەکە ئەوەندە ناڕەحەت بوو، گوتیان: "با بچینە ئەو سنوورە سێ ساڵ زیندانی بین باشترە؛ بەس نییە لەوێ نان و ئاوێک هەیە بیخۆین. " ئەوەندە دار شکێنرابوو و سووتێنرابوو دووکەڵ مرۆڤی کوێر کردبوو. جار هەبوو کە بۆمان نەدەشکێنرا، پۆلیسی بێلاڕووس دەهاتن بە موشاری کارەبایی داریان بۆ دەبڕینەوە. "  ئەو کۆچبەرە هێشتا بە گوتەی خۆی "هیچ بڕیارێک"ـی نەداوە، دەڵێت، "جارێ چاوەڕێم و سەیری دۆخەکە دەکەم بزانم چی لێ دێت. لەوانەیشە هەر لێرە لە بێلاڕووس داوای مافی پەنابەرێتی بکەم. من ئەگەر بمزانیایە ئەم شتانەم بەسەردا دێت، لە کوردستان دەرنەدەچووم. من بە قسەی قاچاخی بۆ دوو کاژێر رێکردن هاتم کە بە ئاسانی بگەمە ئەڵمانیا، بەڵام نزیکەی ٣٠ شەو لە دارستاندا مامەوە. زۆر شتی ناخۆشم بە چاوی خۆم بینی. هەبوو بە بەرچاومەوە دەمرد، نەمدەتوانی یارمەتیی بدەم. "  کاتێک کۆچبەران دەگەنە سەر سنوور، وەکو کۆچبەرەکە باسی کرد، "گەڕانەوە بۆ مینسک نییە. ئەگەر بگەڕێیتەوە و بتگرن، هەر دەتکوژن. دەڵێن تۆ لە بێلاڕووس نەماویت و بۆت نییە بۆی بگەڕێیتەوە. دڵنیایشم سنوور ناکرێتەوە و رێگە بەو کۆچبەرانە نادرێت کە بچنە ئەوروپا. "