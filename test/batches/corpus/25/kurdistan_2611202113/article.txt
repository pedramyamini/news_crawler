ئاسۆ کەمال، بەڕێوەبەری کەشناسی و بوومەلەرزەزانیی سلێمانی بە تۆڕی میدیایی رووداوی گوت، بۆ پەڵەدان زەوییەکان جیاوازییان هەیە؛ بۆ نموونە زەوی هەیە بە ٦٠ بۆ ٧٠ میلیمەتر بارانبارین دەتوانرێت بگوترێت پەڵەی داوە؛ زەویش هەیە نزیکەی ٩٠ میلیمەتر بارانی دەوێت.  گوتەبێژی ژینگەی سلێمانی دەڵێت، گۆڕانکارییەکانی کەشوهەوا دەبنە هۆکاری کەمبوونەوەی بەرهەمەکانی چاندن.   مەریوان قادر، گوتەبێژی ژینگەی سلێمانی دەڵێت، "گۆڕانکارییەکانی کەشوهەوا جیدیین، لە هەندێک شوێن لافاو کشتوکاڵ لەنێودەبات و لە هەندێک شوێنیش وشکەساڵی، ئەوەش کاریگەری دەکاتە سەر ئەو بەرهەمەی داچێندراوە".  جووتیارێکی نموونەیی دەڵێت، ئەگەر بیانەوێت جێگرەوە بۆ کەمبارانی دابنێن، پێویستە دانەوێڵە قووڵتر داچێنن و دەڵێت، "دەبێت تۆو زیاتر داچێنین بۆ ئەوەی تیشکی خۆر زاڵ نەبێت بەسەریدا. هەروەها بۆ ئەوەی گوڵێکی باشی هەبێت نەوەکو گوڵێکی باریک و بێهێز".  ئازاد هەڵەبجەیی، جووتیاری نمونەیی دەڵێت، "ئەگەر بمانەوێت وشکەساڵی تێپەڕبکەین، دەبێت لە کۆمەڵێک زەویدا کاربکەین؛ زەوییمان هەیە چەوە، شێی کەمە و گەرمە، چاندنمان تێیدا سەرکەوتوو نابێت، دەبێت لە وشكەساڵیدا ئێمە زەوییەکان هەڵبژێرین؛ ئەوانەی کە تەڕن و شێیان هەیە، بۆ ئەوەی بەرهەمێکی باشمان هەبێت".  مانگی رابردوو بەهۆی وشکەساڵییەوە، هەردوو وەزارەتی کشتوکاڵ و سەرچاوەکانی ئاوی عێراق بڕیاریاندا بە دابەزاندنی رووبەری زەوییە کشتوکاڵییەکان بۆ ساڵی ٢٠٢١ و ٢٠٢٢ بە رێژەی زیاتر لە ٥٠ %، بەڵام بڕیارەکەیان زەوییە کشتوکاڵییەکانی هەرێمی کوردستان ناگرێتەوە.