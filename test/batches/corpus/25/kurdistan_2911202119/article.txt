ئەمڕۆ دووشەممە ٢٩ - ١١ - ٢٠٢١ عومەر گوڵپی، پەرلەمانتاری فراکسیۆنی کۆمەڵی دادگەری لە پەرلەمانی کوردستان بە رووداوی راگەیاند، "لەسەر تووندوتیژییەکان، دەستگیرکردن و ئازاردان و بێڕێزییەکان بەرانبەر گەنجان و قوتابیان، هەروەها شکاندنی حەرەمی زانکۆ و پەیمانگەکان لەلایەن هێزە ئەمنییەکانەوە و بڵاوەپێکردنی خۆپێشاندانەکان بە زەبری هێز لە رۆژانی رابردوودا، بە واژۆی ٢٠ ئەندامی پەرلەمان، داوامانکردووە پەرلەمان هەریەکە لە جێگری سەرۆکی حکومەت و وەزیری ناوخۆ بانگهێشتی کۆبوونەوەیەکی پەرلەمان بکرێن، بۆئەوەی لە هۆڵی پەرلەمانەوە لە رێگەی نوێنەرەکانی خەڵکەوە وەڵامی هاونیشتمانییان بدەنەوە سەبارەت بە تووندوتیژییەكانی چەند رۆژی رابردوو".  ئەو پەرلەمانتارەی فراکسیۆنی کۆمەڵی دادگەری ئاماژەی بەوەش کردووە، "خۆپێشاندان و گردبوونەوەی ناڕەزایی مەدەنیانە، مافێکە بە یاسا و دەستوور دەستەبەر کراوە، بۆیە حکومەت و دامەزراوە و هێزەکان، دەبێت مافی گردبوونەوە و ناڕەزایی چین و توێژەکان بپارێزن و پارێزەری سەلامەتیی ئەو کەسانە بن کە بۆ داوای مافەکانیان گردبوونەوە دەکەن و ناڕەزایی دەردەبڕن، نەوەک بە پێچەوانەوە".  خۆپێشاندانی خوێندکاران بە مەبەستی گەڕاندنەوەی دەرماڵەکانیان بوو کە بڕەکەی بۆ هەر خوێندکارێک ئەگەر بەشەناخۆیی وەرنەگرتایە ١٠٠ هەزار دینار، ئەگەر بەشەناوخۆیی وەرگرتایە ٦٠ هەزار دینار بوو، هەروەها بۆ ئەو خوێندکارانەی کە لە شارەکانی خۆیان دەوامیان دەکرد ٤٠ هەزار دینار بوو.  خۆپێشاندانەکە گرژی و ئاڵۆزیی لێکەوتەوە و ئەبوبەکر هەڵەدنی، پەرلەمانتاری کوردستان بە رووداوی راگەیاند، هەڵمەتی دەستگیرکردنی خۆپێشاندەران لەلایەن هێزە ئەمنییەکانەوە لە هەرێمی کوردستان تاوەکو رۆژی شەممەش بەردەوام بووە و ئێستا نزیکەی ٦٠٠ خۆپێشاندەر دەستبەسەرن و ئازاد نەکراون.  ئەبوبەکر هەڵەدنی گوتیشی، "زۆربەی دەستبەسەرکراوەکان لە سنووری پارێزگای سلێمانین، پەرلەمانتارانیش لەسەر هێڵن بۆ ئازادکردنیان".  باڵانبۆ محەممەد، پەرلەمانتاری یەکێتی لە پەرلەمانی کوردستان بە رووداوی راگەیاند، بەڵگە لەبەردەستە کە "کەسانێک خۆیان خزاندووەتە نێو خۆپێشاندانەکانەوە کە خوێندکار نین و حەرەمی زانکۆشیان شکاندووە"، بۆیە پەرلەمانی کوردستان لیژنەیەکی لێکۆڵینەوەی پێکهێناوە.  پەرلەمانتارەکەی یەکێتی ئاماژەی بەوەش کرد، "ئەمڕۆ سەردانی پارێزگاری سلێمانی و بەڕێوەبەری پۆلیسمان کرد بۆ بەدواداچوون لەبارەی ئەو پرسەوە. دڵنیابن کەسێک بەبێ فەرمانی دادوەر دەستگیر نەکراوە، بەشێک لەوانەی دەڵێن دەستگیرکراوین، هێزە ئەمنییەکان دووریان خستوونەتەوە و ئێستا هیچ خوێندکارێک دەستبەسەر نییە، ئەوانەی دەستبەسەرن کەسانی دیکەن و هەوڵیانداوە کاری نایاسایی بکەن".  رۆژی شەممە ٢٧ - ١١ - ٢٠٢١ ئاشنا عەبدوڵڵا، پەرلەمانتاری فراکسیۆنی گۆڕان لە پەرلەمانی کوردستان بە تۆڕی میدیایی رووداوی راگەیاند، لە خۆپێشاندانەکانی هەفتەی رابردوودا لە سنووری پارێزگای سلێمانی و هەڵەبجە، ٦٠٣ خۆپێشاندەر دەستگیرکران، بەڵام رۆژی پێنجشەممە ١٢٥ خۆپێشاندەر و هەینیش ١٠٢ خۆپێشاندەر ئازاد کراون، کە زۆربەیان بە کەفالەتی کەسی، یاخود بە کەفالەتی ١٠٠ هەزار تاوەکو یەک ملیۆن دینار ئازاد کراون.  لە ساڵی ٢٠١٤ و دوای قەیرانی دارایی لە هەرێمی کوردستان بە بڕیاری ئەنجوومەنی وەزیران پێدانی دەرماڵە لە زانکۆ و پەیمانگەکان راگیراوە.