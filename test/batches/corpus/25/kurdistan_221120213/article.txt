لە پێنج پارێزگای رۆژهەڵاتی کوردستان تەنیا پارێزگای کرماشان هێشتا پارێزگاری نوێی بۆ دیاری نەکراوە. پارێزگارەکان بەرزترین بەرپرسی حکومین لەسەر ئاستی پارێزگاکان و وەزارەتی ناوخۆی ئێران دەڵێت، دەسەڵاتەکانیان زیاتریش دەکات.  ئەنجوومەنی وەزیرانی ئێران چوارشەممەی رابردوو ئیسماعیل زارعی کوشای وەکو پارێزگاری سنە دیاریکرد. زارعی کوشا لەدایکبووی ساڵی ١٩٧٩ ـە لە شاری قوروە سەر بە پارێزگای سنە، دکتۆرای لە بەشی فیقهـ و بنەماکانی یاسا و ماستەریشی لە ژمێریاریدا هەیە.  ئەو پێشتر قایمقامی شاری نەهاوەند لە پارێزگای هەمەدان، بەڕێوەبەری حەوزە لە وەزارەتی کار و خۆشبژێویی کۆمەڵایەتی، بەرپرسی پەیوەندییەکانی کۆڕی دەستنیشانکردنی بەرژەوەندییەکانی کۆماری ئیسلامی، جێگری قایمقامی شاری قوم و جێگری رێکخراوی رادیۆ و تەلەڤیزیۆنی ئێران لە پارێزگاکانی خوزستان و هەمەدان دا بووە.  لە چوار ساڵی رابردوودا بەهمەن مورادنیا، پارێزگاری سنە بوو، ئەویش خەڵکی شاری بیجار لە پارێزگای سنە بوو، بەڵام بە گۆڕانی حکومەت لە ئێران، ئەویش گۆڕدرا.  ئەمڕۆ ئەحمەد وەحیدی، وەزیری ناوخۆی ئێران سەردانی پارێزگای سنە دەکات و لە رێوڕەسمێکدا پارێزگاری نوێ دەستبەکار دەبێت و ماڵئاوایی لە پارێزگاری پێشوو دەکرێت.  ئەنجوومەنی وەزیرانی ئێران رۆژی رابردوو ٢١ - ١١ - ٢٠٢١ حەسەن بەهرام نیای وەکو پارێزگاری نوێی پارێزگای ئیلام دەستنیشانکرد. بە پێچەوانەی چاوەڕوانییەکانی چالاکڤانانی ئیلام کە پێیان وابوو پارێزگار دەبێت خەڵکی پارێزگاکەی خۆیان بێت، حەسەن بەهرام نیا لە شاری نەهاوەند لە پارێزگای هەمەدان لەدایکبووە.  ئەویش وەکو ژمارەیەکی زۆری ئەو پارێزگارانەی کە حکومەتی ئیبراهیم رەئیسی دەستنیشانی کردوون، لە شەڕی ئێران و عێراقدا فەرماندەی یەکێک لە هێزەکانی سوپای پاسداران بووە. دواتر لە پارێزگای هەمەدان بەرپرسایەتیی جۆراوجۆری وەرگرتووە و ماوەیەکیش لە ئیلام جێگری پارێزگار بووە.