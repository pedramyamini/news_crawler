لە سێ مانگی رابردوو لە کەمپی ئاشتی لە عەرەبەت تەنیا ٨ خێزانی ئاوارە بە خواستی خۆیان گەڕاونەتەوە پارێزگای سەلاحەدین. ئاوارەکان لە هەڕەشەکانی داعش و نەبوونی هەلیکار نیگەرانن بۆیە زۆربەیان هێشتا ئامادە نین بگەڕێنەوە زێدی خۆیان.   حکومەتی عێراق بڕی یەک ملیۆن دینار دەداتە هەر خێزانێکی ئاوارە کە بیەوێ بگەڕێتەوە. هەروەها تێچووی گەڕانەوەشی بۆ دابیندەکات.    خەولەی ٥٨ ساڵان لە ساڵی ٢٠١٤ لەگەڵ خانەوادەکەی لە سەلاحەدینەوە ئاوارەبوون و لەکەمپی ئاشتی لە عەربەت نیشتەجێبوون، لەگەڵ ١٣ خێزانی دیکەی ئاوارەی کەمپەکانی عەربەت و ئاشتی کە ژمارەیان ٧٦ کەس دەبێت دەگەڕێنەوە زێدی خۆیان، بەگریانەوە ماڵئاوایی لەو دوو کچەی دەکات کە لە ئاوارەییدا بەجیان دەهێڵێت.  خەولە عەباس بە رووداوی گوت: "ئەو ماوەی کە لێرەبووین هیچ کێشەیەکمان نەبوو هەمووشتەکان زۆر باش بوون لە رووی ئاسایش و دابینکردنی ئاو و کارەبا بۆمان، ناتوانم دەریببڕم کە چ هەستێکم هەیە بۆ گەڕانەوە کە زۆر خۆشە دەگەڕێیتەوە ئەو جێگەیەی ژیانت لێ بووە و نیشتمانتە".  کەمپی ئاشتی لە ساڵی ٢٠١٤ ـەوە زیاتر لە هەزار و ٨٣٠ خێزانی پەنابەری ناوخۆی عێراقی تێدایە، ئەوانەی لەو کەمپەن زۆرینەیان خەڵکی پارێزگای سەلاحەدینن، هیوایان گەڕانەوەیە بۆ زێدی باوک و باپیریان، بەڵام مەترسییەکانی سەرهەڵدانەوەی داعش و لێکەوتەکانی شەڕ لە ناوچەکانیان تروسکایی هیوای گەڕانەوەی بەشێکیانی کەمکردووتەوە.  نەسیف جاسم، ئاوارەیەکی دیکەی نیشتەجێی کەمپەکە بە رووداوی گوت: "دەمانەوێت بگەڕێینەوە بەڵام پارە نییە و ئیش نییە، ماڵەکانمان هەمووی وێرانبوو، خانووەکەم لە سەلاحەدین تەقێنداروەتەوە و وێرانبوو ئەوانەی لەم کەمپە دەژین هەموویان وان ماڵ و حاڵیان وێران بووە".  وەزارەتی کۆچ و کۆچبەرانی عێراق بۆ کارئاسانی گەڕانەوەی پەنابەرەناوخۆییەکان بۆ زێدی خۆیان هاوکاری داراییان دەکات و لەسەر خواستی خۆیان دەیانگەڕێننەوە ئەو جێگەیەی لێی ئاوارەبوون.  سامر مەشکور، بەڕێوەبەری لقی کۆچ و کۆچبەرانی عێراق دەڵێت: "وەزارەتی کۆچ و کۆچبەران بەهەماهەنگی وەقفی سوننی بەبڕی یەک ملوێن دینار و تێچووی هاتووچۆی گەرانەوەیان، هاوکاریی هەر خانەوادەیەک دەکەن بگەڕێنەوە شوێنی خۆیان".  پەخشان تۆفیق، بەڕێوبەری کەمپی ئاشتی بە رووداوی گوت: "ژمارەی ئەوانەی دەگەڕێنەوە زۆر نەبوون بەتایبەت لە مانگی ١٠ کەس نەڕۆشتووەتەوە لە مانگی ١١ ـەش یەک خێزان رۆشتوونەتەوە و رێژەی گەڕانەوە کەمە".  لە چوار کەمپی ئاوارە عێراقییەکان لە سلێمانی دوو هەزار و ٤٤٥ خێزان دەژین کە ژمارەیان دەکاتە ١١ هەزار و ٣٣٦ کەس، لەساڵی رابردوو تەنیا ٢١٧ کەس گەڕاونەتەوە ئەو ناوچانەی لێی ئاوارەبوون.  لەمانگی ١١ ـی ئەمساڵ وەزیری کۆچ و کۆچبەرانی عێراق داوای لە ئاوارە عێراقییەکان کرد بگەڕێنەوە زێدی خۆیان و ئەوانیش هاوکاریان دەبن.