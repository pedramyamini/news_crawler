رۆژی چوارشەممە ٢٤.١١.٢٠٢١ جیڕاڵد دارمانیان، وەزیری ناوخۆی فەرەنسا رایگەیاند، ٣١ ژن و پیاو و منداڵی کۆچبەر لە کەناراوەکانی ئەو وڵاتە خنکاون و گوتی، "قاچاخچییەکان بەرپرسیارن لەم تراژیدیایە". ئەوەش بە گەورەترین کارەساتی لەو جۆرە دادەنرێت کە لە نێوان فەرەنسا و بەریتانیا روویدابێت.  لە تۆڕە کۆمەڵایەتییەکاندا بڵاوکراوەتەوە کە سەرنشینانی بەلەمە ژێرئاوکەوتووەکە کوردبوون، بەڵام ئاری جەلال، سەرۆکی دەزگای لووتکە بۆ کاروباری پەنابەران بە رووداوی گوت: "هێشتا بەڵگەی سەلمێنەر لەبارەی ناسنامەی قوربانییەکانەوە نییە و دیارنییە کە کوردن یان نا، ئەگەریش کوردیان تێدایە ژمارەیان چەندە".  ئاری جەلال داوا لە کەسوکاری ئەو کەسانە دەکات، کە سەرنشینی بەلەمەکە بوون، هەموو زانیارییە کەسییەکانیان بۆ بنێرن بۆ ئەوەی لە رێگەی نوێنەری دەزگاکەیانەوە بتوانن سۆراخیان بکەن و بیاندۆزنەوە.  هاوکات عەلی دۆلەمەری، نوێنەری حکومەتی هەرێمی کوردستان لە فەڕەنسا بە رووداوی راگەیاند، سەرنشینانی بەلەمەکە سەرجەمیان کوردنین و چەند نەتەوەیەکی جیاوازن، لەنێو کوردەکانیشدا دیارنییە کە خەڵکی کام پارچەی کوردستانن، ئێمە دەستمان بە هەوڵەکانمان کردووە بۆ ئەوەی بە هاوکاری پۆلیسی فەرەنسا ناسنامەکانیانمان دەستبکەوێت".   عەلی دۆلەمەری ئاماژەی بەوەشکرد، رێکارەکانی پۆلیس بۆ ئاشکراکردنی ناسنامەی قوربانییەکان، کاتی پێویستە و دەبێ چەند رۆژێک چاوەڕوانبین.  وەزیری ناوخۆی فەرەنسا قاچاخچییەکانی بە روودانی ئەو رووداوە تۆمەتبارکرد و گوتی: "قاچاخچییەکان بەرپرسیارن لەم تراژیدیایە، کە ژیانی ژن، پیاو و منداڵانی بێگوناح دەخەنە مەترسییەوە، پۆلیس و هێزەکانی سوپا گەڕانی رۆژانەی بەردەوامیان بۆ رووبەڕووبوونەوەی ئەم تاوانبارانە هەیە".  دوێنێ چوارشەممە، ئیمانوێل ماکرۆن، سەرۆکی فەرەنسا رایگەیاند، ئەوان ناهێڵن ئەو رێڕەوە ئاوییە ببێتە "گۆڕستان"، بەڵێنیشیدا ئەو کەسانە بدۆزێتەوە کە لەو تراژیدیایە بەرپرسن و بە تۆمەتی کوشتنی مرۆڤ دادگاییان بکات. ماکرۆن گوتی، "مرۆڤایەتیی و رێزگرتن لە شکۆی هەموو کەسێک، بریتین لە قوولترین بەهاکانی ئەوروپا. "  سەرۆکی فەرەنسا هەروەها داوای کۆبوونەوەیەکی بەپەلەی نێوان وەزیرانی ئەو وڵاتە ئەوروپیانە کرد کە رووبەڕووی لێشاوی کۆچبەران بوونەتەوە، جیڕاڵد دارمانیان، وەزیری نێوخۆی ئەو وڵاتەش رایگەیاند "کاردانەوەیەکی بەهێزی نێودەوڵەتی"یان دەبێت. دارمانیان گوتیشی چوار کەس کە "راستەوخۆ پەیوەندییان بە رووداوەکەوە هەبوو" دەستگیرکراون.  هەروەها ژۆن کۆرتێکس، سەرۆکوەزیرانی فەرەنسا بڕیارە سەرەتای رۆژی پێنجشەممە کۆبوونەوەیەک بە کابینەکەی بکات.   پێشتر بەرپرسانی فەرەنسا رایانگەیاندبوو کە سێ کۆپتەر و سێ بەلەم ناوچەکەیان پشکنیوە و تەرمی ئەو کۆچبەرە خنکاوانەیان لە نێو ئاودا دۆزیوەتەوە، ئەوەش دوای ئەوەی کە ماسیگرێک ئەوانی لە رووداوەکە ئاگادارکردووەتەوە.  بە گوێرەی پۆلیس، کۆچبەرە خنکاوەکان بەشێک بوون لەو ٥٠ کەسەی کە بە سواری بەلەمێک لە رۆژهەڵاتی بەندەری شاری کالێی فەرەنسا بەرەو بەریتانیا بەڕێککەوتبوون.   هاوکات بۆریس جۆنسن، سەرۆکوەزیرانی بەریتانیا، لە دوای کۆبوونەوەیەکی تایبەت لەبارەی ئەو "کارەساتەوە" لەگەڵ وەزیرانی حکومەتەکەی، گوتی، "من تاساوم و بە قووڵی دڵگرانم لە بەرامبەر لەدەستدانی ژیانی ئەو کەسانە لە دەریا".  کارەساتەکە بە خراپترینی کەناڵی ئینگلیزی دادەنرێت کە لە ساڵی ٢٠١٨ ـەوە بووەتە رێگەی ئەو کۆچبەرانەی لە فەرەنساوە دەچن بۆ بەریتانیا.   لە ماوەی رابردووشدا بەهۆی زیادبوونی پەڕینەوەی کۆچبەران، ناکۆکیی لە نێوان پاریس و لەندەن زیادیکردووە. بەریتانیا داوا لە فەرەنسا دەکات کەناڵەکە باشتر پاسەوانیی بکات بۆ ئەوەی رێگە لە پەڕینەوەی کۆچبەرە نایاساییەکان بگرێت.