ئەمڕۆ پێنجشەممە ١٦ - ١٢ - ٢٠٢١ لە بەشێک لە تۆڕە کۆمەڵایەتییەکان وێنەی ئۆتۆمبێلێكی مارسیدس جۆری جی کڵاس بڵاوکرایەوە کە ژمارەکەی ٩٠٦ ـی وەزارەتی داراییە، شاخەوان بەکر، بەڕێوەبەری دەروازەی سنووریی باشماخ لەو بارەوە بە تۆڕی میدیایی رووداوی راگەیاند، ساڵی رابردوو دەستیان بەسەر ئەو ئۆتۆمبێلە و سێ ئۆتۆمبێلی دیکە گرتووە کە ویستوویانە بە شێوەیەکی نایاسایی هاوردەی هەرێمی کوردستان بکرێن، دواتر ئۆتۆمبێلەکان دراونەتە وەزارەتی دارایی.  شاخەوان بەکر ئاماژەی بەوەشدا، ئۆتۆمبێلەکانی دیکە مارسیدس ئێس کڵاس، فۆرد ئێکسپیدیشن و شۆفرلێت تاهۆن. فۆرد ئێکسپیدیشنەکە ئێستا لە دیوانی وەزارەتی داراییە، شۆفرلێت تاهۆکە دراوەتە بەڕێوەبەرایەتیی دەروازەی باشماخ، مارسیدس ئێس کڵاسەکە دراوەتە دیوانی بەڕێوەبەرایەتیی گشتیی گومرگ و مارسیدس جی کڵاسەکەش دراوەتە بەڕێوەبەرایەتیی باجی خانووبەرەی دووی سلێمانی.  بە گوتەی بەڕێوەبەری دەروازەکە، ئۆتۆمبێلەکان بەپێی (یاسایی گومرگی ٢٣ ساڵی ١٩٨٤) دەستیان بەسەردا گیراوە و ژمارەی میری بۆ تەرخانكراوە، بۆ ئەوەی فەرمانگەكانی سەر بە وەزارەتی دارایی سوودی لێ وەربگرن.  ئۆتۆمبێلی جۆری شۆفرلێت تاهۆ کە دەستی بەسەردا گیراوە