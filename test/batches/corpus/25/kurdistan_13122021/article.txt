گوتەبێژی پارتی دیموکراتی کورستان و ئەندامێکی سەرکردایەتیی یەکێتیی نیشتمانیی کوردستان دەڵێن، هۆکارێکی کۆنەبوونەوەیان ئەوەیە کە تاوەکو ئێستا دادگەی فیدراڵی ئەنجامی کۆتایی هەڵبژاردنی ئەنجوومەنی نوێنەرانی عێراقی پەسند نەکردووە.  پارتی و یەکێتی دەڵێن، خاڵی سەرەکییان بۆ گفتوگۆکانی پێکهێنانی کابینەی نوێی حکومەتی عێراق، جێبەجێکردنی دەستووری عێراقە وەک خۆی، لەوانەش چارەسەرکردنی کێشەکانی نێوان هەولێر و بەغدا.  مەحموود محەممەد، گوتەبێژی پارتی دیموکراتی کوردستان بە تۆڕی میدیایی رووداوی گوت، دەبێت کابینەی نوێی حکومەتی عێراق کارنامەیەکی هەبێت کە هەموو لایەنە بەشدارەکانی پێکەوە کار بۆ سەرکەوتنی بکەن.  گوتەبێژی پارتی جەختی لەوەکردەوە، پۆستی سەرۆککۆمار پۆستی کوردە و لەنێو کورددا پێویستی بە گفتوگۆیە و گوتیشی، "لەسەر هیچ لایەنێکی کوردستانی تاپۆ نەکراوە".  لە هەڵبژاردنی پێشوەختەی پەرلەمانی عێراقدا کە رۆژانی ٨ و ١٠ی ئۆکتۆبەری ئەمساڵ بەڕێوەچوو، کورد ٦٣ کورسی بەدەستهێنا، کە بەمشێوەیە دابەشی سەر حیزبە کوردستانییەکان بوون؛ پارتی دیموکراتی کوردستان ٣١ کورسی، یەکێتیی نیشتمانیی کوردستان ١٨ کورسی، نەوەی نوێ ٩ کورسی، یەکگرتووی ئیسلامی ٤ کورسی و کۆمەڵی دادگەریی کورسییەکان بەدەستهێنا.  کورسییەکانی کورد لە پەرلەمانی عێراق  ئەندامێکی ئەنجوومەنی سەرکردایەتی یەکێتیی نیشتمانیی کوردستان دەڵێت، یەکدەنگبن باشتر دەتوانن داواکارییەکانی گەلی کورد بەدەستبهێنن. سەبارەت بە پۆستی سەرۆککۆماریش گوتی، "ئەگەر لەسەر سەرۆککۆمار ئێمە تووشی ململانێ بین، لەنێوان یەکێتی و پارتیدا لایەنێک هەر دەیباتەوە، بەڵام لە کۆتاییدا هەردوولامان بێهێز دەردەکەوین".  ئارێز عەبدوڵڵا، ئەندامی سەرکردایەتیی یەکێتی گوتی "ئێمە پێمانوایە دەبێت لایەنە سیاسییەکانی کوردستان و بەتایبەت یەکێتی و پارتی بەیەک پڕۆژە بچین. باشتر وایە لێرە رێکبکەوین بۆ ئەوەی بە یەک شاندیش بچینە بەغدا بۆئەوەی بتوانین مافە دەستوورییەکانمان بپارێزین و پێداگریش بۆ ئەو مافانە بکەین کە تاوەکو ئێستا بەدینەهاتوون بەدییان بێنین، بۆئەوەی لە کابینەی ئاییندە کاریگەری و هێزمان زیاتر بێت".  جگە لە پارتی و یەکێتی، لایەنە کوردستانییەکانی دیکە دەڵێن، بەشداریی حکومەتی داهاتووی عێراق ناکەن.