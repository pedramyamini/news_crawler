نيوه‌ڕۆى رۆژی دووشه‌ممه ٢٢ - ١١ - ٢٠٢١ نێچيرڤان بارزانى، سه‌رۆكى هه‌رێمى كوردستان، پێشوازیى له ميشێل رێنته‌نار، باڵيۆزى هۆڵه‌ندا له عێراق كرد.  له کۆبوونەوەیاندا دۆخى عێراق، به‌تايبه‌تى هه‌ڵبژاردنه‌كان و ئه‌و مشتومڕانه‌ى ده‌رباره‌ى ئه‌نجامه‌كانى هه‌ن، بره‌ودان به په‌يوه‌ندييه‌كانى هۆڵه‌ندا له‌گه‌ڵ عێراق و هه‌رێمى كوردستان له هه‌موو بواره‌كاندا، رۆڵى هێزه هۆڵه‌ندييه‌كان له چوارچێوه‌ى هاوپه‌يمانيى نێوده‌وڵه‌تيى دژى داعشدا و هاريكاريى هۆڵه‌ندا له‌گه‌ڵ وه‌زاره‌تى پێشمه‌رگه بۆ چاكسازى و رێكخستنه‌وه‌ى پێشمه‌رگه، تاووتوێ كران.  بەپێی راگەیێندراوی سەرۆکایەتیی هەرێمی کوردستان، نێچیرڤان بارزانی و باڵیۆزی هۆڵەندا هاوڕا بوون له‌سه‌ر ئه‌وه‌ى كێشه‌كانى په‌يوه‌ست به ئه‌نجامه‌كانى هه‌ڵبژاردنى ئه‌نجومه‌نى نوێنه‌رانى عێراق به رێكاره ياسايى و ده‌ستوورييه‌كان چاره‌سه‌ر بكرێن و دواى په‌سندكردنى ئه‌نجامه‌كان ده‌ست به گفتوگۆ بۆ دامه‌زراندنى حكومه‌تى داهاتووى عێراق بكرێت، هه‌روه‌ها جه‌خت له بره‌ودان به په‌يوه‌ندييه‌كانى هه‌رێمى كوردستان له‌گه‌ڵ هۆڵه‌ندا كرايه‌وه، به‌تايبه‌تيش له بوارى كشتوكاڵى و وه‌به‌رهێنان و كه‌رتى تايبه‌ت و هه‌ماهەنگيى زانكۆيى و ئه‌كاديميدا.  نێچيرڤان بارزانى، سوپاسى هاريكارى و پشتگيريى هۆڵه‌نداى بۆ هه‌رێمى كوردستان و عێراق له چوارچێوه‌ى هاوپه‌يمانيى نێوده‌وڵه‌تيى دژى داعشدا كرد و رۆڵى لايه‌نه په‌يوه‌ندیداره‌كانى هۆڵه‌نداى به‌رز نرخاند بۆ ئه‌و يارمه‌تييه‌ى پێشكێش به وه‌زاره‌تى پێشمه‌رگه‌ى ده‌كه‌ن بۆ چاكسازى و رێكخستنه‌وه‌ى پێشمه‌رگه.  دۆخى ناوچه‌كه به‌گشتى و چه‌ند پرسێكى جێى بايه‌خى هاوبه‌ش، چەند ته‌وه‌رێكى ديكه‌ى ديداره‌كه بوون.