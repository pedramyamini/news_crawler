رەمەزان ئیسماعیل شێروانی، کە باڵیۆزی گەنجانی جیهانی بۆ ئاشتییە بە رووداوی راگەیاند، رۆژی شەممەی داهاتوو ٤ - ١٢ - ٢٠٢١ نەتەوە یەکگرتووەکان بە هاوئاهەنگی لەگەڵ پۆڵەندا بە سەرپەرشتی سەرۆکوەزیرانی ئەو وڵاتە، کۆڕبەندی بەڕێوەبردنی ئینتەرنێتی سەر بە نەتەوە یەکگرتووەکان بۆ ساڵی ٢٠٢١ لەبارەی داهاتووی ئەوروپا، گەنجانی سەرکردە و ئینتەرنێت بەڕێوە دەبات "منیش یەکێکم لە بەشداربووانی کۆڕبەندەکە و بە فەرمی لەلایەن نەتەوە یەکگرتووەکانەوە بانگهێشتکراوم".  رەمەزان ئیسماعیل شێروانی گوتی: " لەسەر ئاستی عێراق و کوردستان تەنیا من بەشدارم، جگە لەوە دەیان گەنج، سەرۆک، وەزیر و بەرپرسی وڵاتانی یەکێتیی ئەوروپا، ئەنتۆنیۆ گۆتێرێز، سەرۆکی رێکخراوی نەتەوە یەکگرتووەکانیش بەشداریی کۆڕبەندەکە دەکەن".  کۆڕبەندی بەڕێوەبردنی ئینتەرنێتی سەر بە نەتەوە یەکگرتووەکان بۆ ساڵی ٢٠٢١ ماوەی شەش رۆژ دەخایەنێت، لە ٤.١٢.٢٠٢١ بۆ ١٠.١٢.٢٠٢١ بەردەوام دەبێت. رەمەزان ئیسماعیل شێروانی دەڵێت: "ئامانجمە کێشە و گرفتەکانی کۆچبەرانی کورد لە سنووری پۆڵەندا بە جیهان بگەیێنم".  رەمەزان ئیسماعیل شێروانی، دانیشووی شاری هەولێرە و لە ساڵی ٢٠١٩ ەوە لەلایەن نەتەوە یەکگرتووەکانەوە بە باڵیۆزی گەنجانی جیهانی بۆ ئاشتی دەستنیشانکراوە.