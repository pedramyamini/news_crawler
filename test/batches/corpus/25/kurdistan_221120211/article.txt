شاخەوان عەبدوڵڵا دەڵێت، راکان جبووری، پارێزگاری بەوەکالەتی کەرکووک دۆخی شڵەژاوی عێراقی دوای هەڵبژاردنی بۆ شەپۆلێکی نوێی بەعەرەبکردن قۆستووەتەوە؛ بەڵام زۆرینەی هاونیشتمانیان رەتیدەکەنەوە بچنە ژێر گوشارەکان و گوندەکانیان چۆڵ بکەن.  ئیبراهیم حەسەن، دانیشتووی گوندی شەناغە لە سەرگەڕان دەڵێت، "ئەوانە بە هیچ شێوەیەک نابێت لێرە بمێنن، لەبەرئەوەی ئەوان هی ئێرە نین؛ ئەگەر هی ئەوان بووایە ساڵی ٢٠٠٣ نەدەڕۆیشتن، کە ئێمە هاتین هەموویان هەڵاتن. ئێستا هاتوون دەڵێن ئەم زەوییانە هی ئێمەن؛ باشە ئەگەر هی ئێوەن، بۆ ئەوکات رۆیشتن؟ "  زەوییە کشتوکاڵییەکانی زۆرینەی ئەو گوندانە بە بڕیاری ئەنجوومەنی باڵای شۆڕش بە شێوەی گرێبەست ساڵی ١٩٧٥ دراون بە عەرەبی هاوردە. جووتیارە عەرەبەکان بە پشتبەستن بەو بڕیارە، داوای زەوییەکان دەکەن، هەندێکیشیان پاڵپشتیی دادگای کەرکووکیان پێیە.  شاخەوان عەبدوڵڵا، بەربژێری سەرکەوتووی پەرلەمانی عێراق دەڵێت، "بڕیاری حکومەتی عێراق هەیە کە نابێت گرێبەستی عەرەبی هاوردە تازە بکرێتەوە؛ دەبێت زەوییەکان لای خاوەنەکانیان بمێننەوە تاوەکو ئەوکاتەی بە یەکجاری کێشەکان چارەسەر دەبن".  ئەو بەربژێرە سەرکەوتووەی پەرلەمانی عێراق ئاماژەی بەوەش کرد، "چارەسەری زەوییە کشتوکاڵییەکان ئەوەیە، سەرکردایەتی ئێمە بڕیارێک لە ئەنجوومەنی وەزیرانی عێراق دەربکات، کە لە ئێستاوە تاوەکو ئەوکاتەی لیژنەی تایبەت بە ئاساییکردنەوەی کەرکووک کارەکانی تەواو دەکات، راکان جبووری و سوپا دەستوەردان نەکەن و دۆخەکە وەکو خۆی بمێنێتەوە تاوەکو ئەوکاتەی لە خولی نوێی پەرلەمان بە شێوەیەکی یەکجاری چارەسەر دەکرێت".  رۆژی ٠٣ - ١١ - ٢٠٢١، لیژنەیەکی کشتوکاڵی، عەرەبی هاوردە، سوپا و پۆلیسی کەرکووک پێکەوە چوونە گوندی گابەرەکەی سەرگەڕان بە مەبەستی رووپێوی و دواتر هەوڵێک هەبوو بە مەبەستی دەستبەسەرداگرتنی پێنج پارچە زەویی جووتیارانی کورد، بەڵام هاونیشتمانیان رێگرییان لە هەوڵەکە کرد.  تەنیا ئەمساڵ زیاتر لە ١٠ جار عەرەبە هاوردەکان هێرشیان کردووەتەسەر گوندەکانی سنووری سەرگەڕان؛ زۆربەی هەوڵەکان شکستیان هێناوە، بەڵام هاونیشتمانیانیش داوای چارەسەری هەمیشەیی کێشەکە دەکەن.