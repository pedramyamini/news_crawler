ئێوارەی رۆژی هەینی ١٩ - ١١ - ٢٠٢١ مەسرور بارزانی، سەرۆکوەزیرانی هەرێمی کوردستان لە پانێڵێکی "گفتوگۆی مەنامە" قسەی کرد و باسی دۆخی رۆژهەڵاتی نێوەڕاست و ئاڵنگارییەکانی بەردەمی کرد.  سەنگەر عەبدولڕەحمان، نێردراوی رووداو بۆ مەنامە کە ئامادەی پانێڵکە بوو باسی لەو بابەتانە کرد کە سەرۆکوەزیرانی هەرێمی کوردستان قسەی لەسەر کردن و رایگەیاند، یەکێک لەو تەوەرانەی کە مەسرور بارزانی قسەی لەبارەوە کرد، کەوتنی موسڵ و سەرهەڵدانی داعش بوو. مەسرور بارزانی "نایەکسانی" لە لایەنی سیاسی، ئابووری و کۆمەڵایەتی وەکو هۆکاری کەوتنی موسڵ باسکرد و ئاماژەی بەوەدا، گرووپە تووندئاژۆكان توانییان ئەو بارودۆخە بقۆزنەوە و موسڵ داگیر بکەن.  ئەمڕۆ مەسرور بارزانی بە یاوەری شاندێک گەیشتە مەنامەی پایتەختی بەحرەین، سەردانی شاندەکەی حکومەتی هەرێمی کوردستان بۆ بەشداریکردنە لە "دایەلۆگی مەنامە ٢٠٢١ " کە رۆژانی ١٩ - ٢١ی تشرینی دووەم بە ئامادەبوونی چەندین سیاسەتمەدار، بیرمەند، خاوەنکار و کەسایەتيی ناسراوی جیهان بەڕێوەدەچێت و گفتوگۆ لەبارەی بابەتەکانی پەیوەندیدار بە ئاسایش و بەرگری و کێشەکانی ناوچەکە و جیهان دەکرێت.  لەبارەی رووبەڕووبوونەوەی تیرۆریشەوە مەسرور بارزانی باسی ئەوەی کردووە کە بەرەنگاربوونەوەی تیرۆر گرنگە، بەڵام ئەوە گرنگترە کە ژیان و گوزەرانی خەڵک باشتر بکرێت، چونکە ئەو زەمینەیەی کە وایکردووە کە داعش و گرووپە تووندئاژۆکانی دیکە دروستبێت، خراپیی گوزەرانی خەڵکە.     یەکێکی دیکە لەو تەوەرانەی کە سەرۆکوەزیرانی هەرێمی کوردستان باسی کرد "گۆڕانی کەشوهەوا" بوو کە ئێستا یەکێکە لە بابەتە گرنگەکانی نێو گفتوگۆی وڵاتە زلهێزەکان و چەندین کۆنگرە بە بەشداری سەرۆک و سەرکردە باڵاکانی وڵاتەکان بەڕێوەچووە، دوایینیان، ٢٦ مین کۆنفرانسی نەتەوە یەکگرتووەکان تایبەت بە کەشوهەوا بوو کە لە سەرەتای ئەم هەفتەیە کۆتاییهات.  سەرۆکوەزیرانی هەرێمی کوردستان لەو بارەوە ئاماژەی بەوە دا، ئەگەر پێشتر وەکو هەڕەشەیەک سەیری گۆڕانی کەشوهەوا کرابێت، "ئێستا هەڕەشەکە لە نێوماندایە و رووبەڕوومان بووەتەوە".   مەسرور بارزانی لە قسەکانیدا تیشکی خستە سەر ئاڵنگاری و مەترسییەکانی پەتای کۆرۆنا، هەروەها ئاماژەشی بەوە دا کە چۆن و بە چ رێگەیەک حکومەتی هەرێمی کوردستان توانیویەتی کاریگەری و لێکەوتەکانی پەتای کۆرۆنا تێپەڕێنێت، ئەوەش بە راگەیاندنی کەرەنتین و دابینکردنی کەرەستەکانی خۆپارێزی و ڤاکسینی کۆرۆنا.  ماوەیەکە کۆچبەرانی سەر سنووری بێلاڕووس - پۆڵەندا بووەتە جێگەی باسی میدیا جیهانییەکان، بەشێکی ئەو کۆچبەرانە خەڵکی هەرێمی کوردستانن، لەو بارەوە سەرۆکوەزیران ئاماژەی بەوە دا، بەشێک لەو کۆچبەرانە بەهۆی هەژارییەوە رۆشتوون، بەڵام هیچ کۆچبەرێك هەڕەشەی ئەمنی و سیاسی لەسەر نییە، تەنیا بۆ ژیانێکی باشتر دەڕۆن.  پێش پانێڵەکە مەسرور بارزانی لەگەڵ سێر ستیفن لەڤگرۆڤ، راوێژکاری ئاسایشی نیشتمانیی بەریتانیا کۆبووەوە. بەپێی راگەیێندراوی حکومەتی هەرێمی کوردستان، لە کۆبوونەوەکەدا گفتوگۆ لەبارەی بارودۆخی عێراق و ناوچەکە، برەودان بە پەیوەندییەکانی هەرێمی کوردستان و بەریتانیا کراوە و "جەخت لە گرنگیی بەردەوامبوونی هاوئاهەنگی و هاریکاری بۆ رووبەڕووبوونەوەی هەڕەشەکانی تیرۆریستانی داعش کرایەوە. "