دەستدرێژیی سێکسی و ئازاری جەستەیی و گێچەڵکردن بۆ سەر ژنان کاریگەریی نەرێنی لەسەر ژنان جێدەهێڵێت، دواتر کار دەکاتە سەر منداڵەکانیان و دواتریش شوێنەواری لەسەر کۆمەڵگە دەبێت.  خەیاڵ تۆفیق خاوەن کافتریایەکە لە هەولێر و بە تۆڕی میدیای رووداو راگەیاند: "پێشتر لە کەرتی تایبەت کارم دەکرد، لەلایەن بەشێک لە خاوەن کارەکان و کڕیارەکان ئازاری رووحی دەدرام و بریندار دەکرام، بۆیە ماوەی دوو ساڵە کافێیەکم کردووەتەوە و خاوەن کاری خۆمم، ئێستا هەموو ئافرەتێک لە کۆمەڵگەی ئێمە کاردەکات، دەبێت چاوەڕێی ئەوە بێت کە تووشی تووندوتیژ و توانج و گێچەڵ بێتەوە".   خەیاڵ گوتیشی: "چەندین کارمەندی کچ لە کافێی من کاریان دەکرد، دواتر بەهۆی گێچەڵ و توانج جێیانهێشتوە و نەیانتوانیوە بەردەوام بن، هەرچەندە پێویستیان بە کارکردنە بۆ بژێوی ژیانیان، بۆ منیش هەندێکجار وایە، بەڵام من لە سەر کارەکەی خۆم بەردوامم".   نەتەوە یەکگرتووەکان ٢٥ ـی تشرینی دووەمی وەکو رۆژی بەرەنگاربوونەوە دژی تووندوتیژی ژنان دیاریکردووە، لەو رۆژەدا هەوڵدەدەن لە رێگەی کار و چالاکیی جۆراوجۆر ئاستی هۆشیاری تاک بەرزبکەنەوە و کاربکەن بۆ کەمکردنەوەی هەموو جۆرە تووندوتیژییەک دژی ئافرەتان.  نەتەوە یەکگرتووەکان لە رێگەی حکومەت و رێکخراوە مەدەنییەکان کار بۆ پاراستنی ژنان و مافەکانیان و نەهێشتنی جیاوازی رەگەزایەتی دەکات.