زەردەشت رەفیق، بەڕێوەبەری ئاوی هەولێر بە رادیۆی رووداوی راگەیاند، "نزیکەی ١٨ کاژێرە بۆرییەکە چاک کراوەتەوە، بەڵام دوای بەردانەوەی ئاوەکە لە مەودایەکی دیکەوە تەقییەوە. ئەوەیش بووە هۆی ئەوەی دووبارە بێینەوە شوێنەکە هەڵبدەینەوە و چاکی بکەینەوە. ئێستا خەریکی ئەوەین بەگەڕی بخەینەوە، دوای کاژێر ٠٩: ٠٠ی شەو ئاو دەگاتەوە تۆڕی کۆڵانەکان. "  کۆڵانەکانی بەشێکی دەرەوە و بەشێکی ناوەوەی شەقامی ١٢٠ مەتری، پێنجی حەسارۆک، فەرمانبەران و بەشێکی شۆڕش دوو رۆژە ئاویان نییە.   ئەم بۆرییانەی پرۆژەی ئیفراز سێی هەولێر تورکین و ساڵی ٢٠٠٥ لەلایەن ئەمریکییەکانەوە دانراون، ئەوە ١٦ ساڵە ئاویان پێدا دەچێت.   بەڕێوەبەری ئاوی هەولێر گوتی، "هۆکاری شکانی بۆرییەکان تەکنیکین و بەهۆی ئەو ماددەوەیە کە بۆرییەکەی لێدروست کراوە. ئەو ماددەیە تەمەنێکی هەیە و دەتوانم بڵێم تەمەنی لە بەسەرچوون نزیکبووەتەوە. ئەو بۆرییانە تەمەنیان ٢٠ بۆ ٢٥ ساڵە، بۆیە لەو شوێنانەی کە لە وێستگەکانەوە نزیکە بەرگەی پەستانی ئاو ناگرێت و دەشکێن. "  زەردەشت رەفیق ئاماژەی بەوەشدا کە پێشنیازیان کردووە هەزار و ٥٠٠ مەتر لە وێستگەکەوە دوور بکەونەوە و ئەو بۆرییانەیش بگۆڕدرێن چونکە ٩٠ % ی شکانی بۆرییەکە لەو مەودای هەزار و ٥٠٠ مەترەدایە کە لە وێستگەکەوە نزیکە.