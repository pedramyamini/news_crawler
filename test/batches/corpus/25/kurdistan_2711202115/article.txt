ئەمڕۆ شەممە ٢٧ - ١١ - ٢٠٢١ بەڕێوەبەرایەتیی ئاسایشی دەروازە سنوورییەکان چوار رێنوێنیی لەبارەی گەشتکردن لە دەروازەی سنووری حاجی ئۆمەران بڵاوکردەوە.  بەڕێوەبەرایەتییەکە ئاماژە بەوە دەکات، گەشتیار لە کاتی گەڕانەوە بۆ هەرێمی کوردستان، ئەگەر کارتی ڤاکسینی هەبێت پێویست بە پشکنین ناکات، بەڵام ئەگەر کارتی پشکنینی نەبوو، ئەوا پێویستە پشکنینی بۆ بکرێت.  لە بەشێكی دیکەی رێنوێنییەکاندا ئەوە هاتووە، گەشتیارە ئێرانی و بیانییەکان لەکاتی گەشتکردن بۆ ئێران پێویست بە کارتی ڤاکسین و پشکنینی کۆرونا ناکات.  هەروەها ئاماژەش بەوە دراوە، گەشتیارە ئێرانی و بیانییەکان لەکاتی هاتنیان بۆ هەرێمی کوردستان پێویستە پشکنینی کۆرونا بکەن، تەنها ئەوانە نەبن کە نيشتەجێی هەرێمی کوردستانن و کارتی نیشینگەیان هەیە و کارتی ڤاکسینیان وەرگرتووە.  مەرجەکانی بەڕێوەبەرایەتیی دەروازە سنوورییەکان بۆ رێگریکردنە لە بڵاوبوونەوەی پەتای کۆرۆنا. بەپێی دوایین ئاماری وەزارەتی تەندروستی تاوەکو ئێستا ٣٧٤١٦٧ کەس لە هەرێمی کوردستان تووشی پەتای کۆرۆنا بوون، لەو ژمارەیەش ٦٨٤٠ کەسیان گیانیان لەدەستداوە و ٣٦١٠٦٨ تووشبووش چاکبوونەتەوە.  بەپێی ئەو ئامارەی کە سامان بەرزنجی، وەزیری تەندروستی لە ٢٤ - ١١ - ٢٠٢١ بڵاویکردووەتەوە، لە هەرێمی کوردستان ١ ملیۆن و ٥٢٢ هەزار و ٥٧ قورچکە ڤاکسین بەکاربراوە، ٩٠٨ هەزار و ١٨٧ قورچکی یەکەم کە دەکاتە ٢٨ % ی سەرووی ١٨ ساڵی و ٢١ % ی سەرووی ١٢ ساڵی هاونیشتمانییان وەرگیراوە. ٦١٣ هەزار و ٩٠٠ کەس قورچکی دووەمیان وەرگرتووە کە دەکاتە ١٩ % ی ئەوانەی سەرووی ١٨ ساڵین و ١٤ % ی ئەوانەی سەرووی ١٢ ساڵین.