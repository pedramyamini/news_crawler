فەرماندەیی گشتیی هەسەدە، ئەمڕۆ دووشەممە ٢٢ - ١١ - ٢٠٢١ لە راگەیێندراوێکدا سەبارەت بە نێوەڕۆکی کۆبوونەوەی ئەنجوومەنی سەربازیی خۆی رایگەیاند، بە ئامادەبوونی فەرماندەکانی هەموو یەکینەکان و هێزەکان و نووسینگە سەرەکییەکان، رەوشی سەربازی، سیاسی، مەیدانی و پلانەکانی هێزەکان تاوتوێکراون.  هەسەدە راشیگەیاند، لە کۆبوونەوەکەدا جەخت لە بەرەنگاربوونەوەی رێکخراوی داعش و شانە نووستووەکانی کراوەتەوە، هەروەها زیادکردنی کردە سەربازییەکان بۆ راوەدوونانی و رێگرتن لەوەی زیان بەو نیمچە سەقامگیرییە بگەیێنێت کە لە ناوچەکەدا هەیە، هاوکات جەخت لەوە کراوەتەوە کە بۆ بەرەنگاربوونەوەی هزری تووندڕەوی کە داعش نموونەیەکی روونیەتی دەبێ لەپاڵ ئۆپەراسیۆنە سەربازییەکان پرۆژەی گەشەپێدان و ئابووری لە ناوچەکە بەتایبەت ناوچە زیانلێکەوتووەکانی دەستی داعش جێبەجێ بکرێت.  لە بەشێكی دیکەی کۆبوونەوەکەدا، وەکو لە راگەیێندراوەکە ئاماژەی پێدراوە، هەڕەشەکانی تورکیا و ئۆپەراسیۆنە سەربازییەکانی و بەئامانجکردنی خەڵکی سڤیلی لە لایەن فڕۆکە بێفڕۆکەوانەکانی و تۆپبارانکردنی گوندەکانی سەر سنووری تاوتوێکراوە، ئامانج لەو هێرشانە تێکدانی سەقامگیری و ئاسایشە لەگەڵ تۆقاندنی دانیشتووان و لێدانی پرۆژەی بەڕێوەبەرایەتیی سەربەخۆ، ئەوەش لە رێگەی رێگەدان بە گەڕانەوەی داعش و چالاککردنەوەی شانەکانی؛ ئەو هەڕەشانەی تورکیاش جیدین، بۆیە دەبێ هەموو هێزەکان لە ئامادەباشیدابن بۆ شەڕکردن و بەرەنگاربوونەوەی هەر دەستدرێژییەکی نوێی تورکیا.  راگەیێندراوەکەی هەسەدە لە کاتێکدایە لە سەرەتاکانی ئەم مانگە بەرپرسێکی باڵای ئەمنیی تورکیا کە نەیویست ناوی ئاشکرابکرێت رایگەیاندووە، حکومەتی وڵاتەکەی ئامادەکاری دەکات بۆ هێرشکردنە سەر ناوچەکانی ژێر دەسەڵاتی بەڕێوەبەرایەتیی خۆسەر.   ئەو بەرپرسە کە قسەی بۆ ئاژانسی هەواڵیی رۆیتەرز کردووە دەڵێت، "کاتێک هەموو ئامادەکارییەکان تەواو بوون، ئۆپەراسیۆنەکە دەستپێدەکات. "  سەبارەت بە هەڵوێستی دەسەڵاتی سووریا لە دیمەشق، هەسەدە دەڵێ: "لە کۆبوونەوەکەدا ئاماژە بەوە کرا کە ئەو دەسەڵاتە ئامادە نییە بۆ هیچ چارەیەکی سیاسی لە سووریا، بەڵکو هەڕەشەکانی تورکیا لە خاکی سووریا و دۆخی خراپیی ئابووریی گەلی سووریا دەقۆزێتەوە بۆ بەرژەوەندیی پەلکێشی هێزەکانی و زیاترکردنی هەژموونی و گەڕاندنەوەی سووریا بۆ پێش ساڵی ٢٠١١، بەڵام هێزەکانی سووریای دیموکرات لەگەڵ هەموو لایەنەکان بە هاوپەیمانیی نێودەوڵەتی و رووسیای فیدراڵ کار دەکەن بۆ دۆزینەوەی چارەیەکی راستەقینە بۆ قەیرانی سووریا، بە شێوەیەک داواکارییەکانی گەلی سووریا بە هەموو پێکهاتە سیاسی و کۆمەڵایەتییەکانی بەدیبهێنێت".