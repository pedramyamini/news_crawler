دکتۆر ئازاد نەجار، ئەندامی کۆنگرە دەڵێت، چووینەتە ناو سیستەمی ئەوروپی و جیهانی، لە بوارەکانی سیاسی و ئابووریدا توانیومانە کاریگەریمان هەبێت لەسەر بڕیاری ئەوروپی و ئەمریکی لە پەرلەمانەکانی دونیا، هەموو ئەو کارانە بۆ پێشکەوتنی ناوی کوردە لە هەموو جیهاندا کە ئەمەیان کارێکی زۆر گرنگە.  لە هۆڵی کۆبوونەوە، هەموویان پێکەوە دەستیانکرد بە گفتوگۆی بڕگە و ماددە نوێیەکانی کارکردن، گۆڕانکارییەکە لە ناوی کۆنفیدراسیۆنەکەیانەوە دەستیان پێکرد، ناوی کۆنفیدراسیۆنی رەوەندی کورد، گۆڕدرا بۆ کۆنفیدراسیۆنی رەوەندی کوردستانی، ئەمەیان زۆرترین قسەی لەسەر کراو هەندێکیشیان رەخنەی تووندیان لەسەر ئەم گۆڕانکارییە هەبوو.  بەهات حەسیب قەرەداخی، ئەندامێکی کۆنگرەکە دەڵێت، ٢ ملیۆن کوردمان هەیە لە خۆراسان بە سەتان ساڵە لەوێ دەژین، ئەمانە کۆچبەر نین و لە خاکی کوردستانیشدا نین، بەڵام کوردن، کوردێکی زۆرمان هەیە لە کازاخستان و قیرغزستان لە رووسیای پێشوو، ئەمانە هیچیان لەسەر خاکی کوردستان ناژین واتە کوردستانی نین، بەڵام کوردن.  دواتریش ئەو کەسانەی کە خوازیاربوون ببنە ئەندامی نوێی کۆمیتەی گشتیی، خۆیان بەربژێر کرد، ١٥ کەسایەتی بۆ ١٥ ناوەندی کوردی لە ١٥ وڵاتی دیاسپۆرا دەنگی پێویستیان بەدەستهێنا و بوونە ئەندامی کۆمیتەی گشتی کۆنفیدراسیۆنەکە.   کەژاڵ محەممەد، ئەندامی نوێی کۆمیتەی گشتی دەڵێت، پلان و پرۆژەی ئێمە پێشتریش هەبووە، ئێمە بەر لە دوو ساڵ دەستمان پێکردووە، بەڵام ئێستا کۆنفیدراسیۆنی رەوەندی کوردستانیمان دامەزراند هەنگاوی ئێستامان خەباتی دیپلۆماسی و لۆبیکردن دەبێت.  حیسام دەستپیش، ئەندامی نوێی کۆمیتەی گشتی دەڵێت، کۆمەڵێک خاڵی ستراتیژی دیاریکراوە، بەڵام بەشی جۆراوجۆری هەیە، وەک بەشی راگەیاندن و بەشی لۆبی و پەیوەندیی دیپلۆماسی و بەشی رێکخستن، بەڵام گرنگ ئەوەیە خاڵێک دەستنیشان دەکەیت بۆ ساڵێک یان بۆ دوو ساڵی داهاتوو، تەرکیز لەسەر ئەو خاڵە دەکەین.  لە کۆنگرەکەدا دەنگ لەسەر ئەوەش درا کە هەر سێ ساڵ جارێک کۆنگرە ببەسترێت، دوای هەڵبژاردنی کۆمیتەی گشتی، ئەندامەکان حەوت کەس لەناوخۆیاندا دەستنیشان دەکەن بۆ کۆمیتەی رێڤەبەر، کاری سەرەکیی کۆنفیدراسیۆنیش پێکەوە گرێدانی کوردانی دەبێت لەسەر پرسە نەتەوەیی و نیشتمانییەکان.