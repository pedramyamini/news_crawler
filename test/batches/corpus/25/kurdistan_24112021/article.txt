کارۆخ باوەجانی کە دانیشتووی وڵاتی نەرویجە و کەسێکی نزیکی کۆچکردووەکەیە بە تۆڕی میدیایی رووداوی راگەیاند، رۆژی سێشەممە ٢٤.١١.٢٠٢١ گەنجێکی خەڵکی سەلاسی باوەجانی لە رۆژهەڵاتی کوردستان، لە رێگەی کۆچبەریدا لە نێوان وڵاتانی پۆڵەندا و ئەڵمانیا رەقبووەتەوە و گیانی لەدەستداوە.  گەنجەکە ناوی بەختیار ئەنوەر مەحموودە و لە ئاوارەییدا لە ئۆردوگای رومادی لە پارێزگای ئەنبار لەدایکبووە، ئێستاش بنەماڵەکەی نیشتەجێی کەمپی باریکەن لە سنووری پارێزگای سلێمانی.  کارۆخ باوەجانی دەڵێ، بەختیار بەهۆی بێکارییەوە رێگەی کۆچبەری گرتەبەر، هەوڵیدا بگاتە وڵاتانی ئەوروپا بۆ ئەوەی ژیانێکی شایستە بۆ خۆی بدۆزێتەوە و هاوکاریی خێزانەکەشی بکات، بەڵام بە ئامانجەکەی نەگەیشت و لە رێگەدا بەهۆی برسێتی و سەرماوە گیانی لەدەستدا.  بنەماڵەی بەختیار ئەنوەر داوا لە حکومەتی هەرێمی کوردستان دەکەن، لە گەڕانەوەی تەرمی کوڕەکەیان هاوکاریی بکرێن.     ماوەی نزیکەی دوو هەفتەیە کۆچبەران لەسەر سنووری بێلاڕووس - پۆڵەندا و هەروەها سنوورەکانی دیکەی پۆڵەندا گیریانخواردووە لە رەوشێکی سەختدا ژیان بەڕێدەکەن. میدیای پۆڵەندا دەڵێت، تاوەکو ئێستا ١٢ کۆچبەر لەسەر سنوورەکانیان گیانیان لەدەستداوە.     ئاری جەلال، سەرۆکی دەزگای لووتکە بۆ کاروباری ئاوارە و پەنابەران لە ١٣ - ١١ - ٢٠٢١ بە رادیۆی رووداوی: "ئەمساڵ بەپێی ئەو ژمارانەی لای ئێمە تۆمار کراون، تاوەکو ئێستا چل هەزار کۆچبەری عێراقی لە وڵاتانی ئەوروپا داوای مافی پەنابەرێتییان پێشکەش کردووە کە تەمەنیان سەرووی ١٨ ساڵە. لەو رێگەیەیشدا نزیکەی ٣٠ کەسیان مردوون و تەرمی ١١ کەسیان دۆزراونەتەوە و گەڕێنراونەتەوە. ئەمڕۆیش تەرمی کەسێکی هەولێری کە لە دەریای ئیجەدا خنکابوو دەگەڕێتەوە هەرێمی کوردستان. "