رۆژی دووشەممە ١٣ - ١٢ - ٢٠٢١، عارف روشدی، راوێژكاری مەكتەبی سیاسی پارتی دیموكراتی کوردستان، لەمیانی بەشداریکردنی لە بوولتنەی هەواڵەکانی کاژێر ١٢: ٠٠ی تۆڕی میدیایی رووداو کە سەنگەر عەبدولڕەحمان پێشکەشی دەکات، لەبارەی چوونی شاندی جیای پارتی و یەکێتی بۆ بەغدا، رایگەیاند: "سەردانەکانی ئەمجارەی چ شاندی پارتی یان یەکێتی بۆ بەغدا بۆ واژۆکردنی رێککەوتن نییە، بەڵکو بۆ ئەوەیە زیاتر لێکتێگەیشتنێک هەبێت لە هەوڵوێستی لایەنەکانی دیکەی عێراق، بۆ ئەوەی لەژێر رۆشنیایی ئەو لێکتێگەیشتنانە لە هەرێمی کوردستان رێککەون، بۆیە ئەو سەردانانە بە کارێکی هەڵە نابینین، پێچەوانەی یەکڕیزی و یەکهەڵوێستیش نابێت. "  سەبارەت بە چۆنیەتی بەشداری کورد لە حکومەتی داهاتووی عێراق و ئەو لایەنانەی لە کورد نزیکن، عارف روشدی گوتی: "ئێمە لە ٢٠٠٣ وە وامان پێ باشبووە بەشداربوونی ئێمە لە حکومەتی عێراقی لەسەر سێ پرەنسیپ بێت، رێککەوتن، هاوسەنگی و هاوبەشی، چونکە عێراق وڵاتێکی فرە نەتەوە و ئایین و هێزی سیاسییە. بۆ ئەوەی ئەو حکومەتێکی سەقامگیر هەبێت و بتوانێت ئەرکەکانی خۆی وەکو پێویست جێبەجێ بکات، پێویستە رەچاوی ئەو سێ پرەنسیپە بکات".  راوێژكارەکەی مەكتەبی سیاسی پارتی گوتیشی: "ئێستاش ئەو بڕوایەمان هەیە هەوڵیش دەدەین رەچاوی ئەو پرەنسیپانە بکرێن، بۆ ئەوەی حکومەتی داهاتوو حکومەتێکی کارگوزاربێت و وەڵامدەرەوەی خواستەکانی خەڵکی عێراق بە گشتی و هاوکار بێت لە چارەسەرکردنی ئەو کێشانەی کە لەنێوان هەرێمی کوردستان و بەغدادا هەن. لای ئێمە گرنگە حکومەتی داهاتوو باوەڕی بە دەستوور هەبێت و پێیەوە پابەندبێت".  لەبارەی یەکخستنی هەوڵەکان بۆ ئەوەی لایەنە کوردستانییەکان بە تایبەت پارتی و یەکێتی وەک شاندێکی یەکگرتوو سەردانی بەغدا بکەن، عارف روشدی ئاماژە بەوە دەدات، کە "پارتی چاوەڕێی شاندی یەکێتیی نیشتمانیی کوردستان دەکات، پێشتر پارتی سەردانی یەکێتی و هەموو لایەنەکانی دیکەی کردبوو، بە سەردانی برادەرانی یەکێتی زەمینەی لێکتێگەیشتن باشتر دەبێت".  سەبارەت بە هەوڵەکانیش بۆ واژۆکردنی رێککەوتنێکی نوێ لەنێوان پارتی و یەکێتی، عارف روشدی گوتی: "  ئەو پرسە یەکێک دەبێت لە تەوەرەکانی گفتگۆ لە کۆبوونەوەی داهاتووی نێوان هەردوو مەکتەبی سیاسیی پارتی و یەکێتی، پێمانخۆشە ئەو رێککەوتنە لەگەڵ یەکێتی بکرێت و فراوانتریش بکرێت لەگەڵ لایەنەکانی دیکەش ئەو رێککەوتنە هەبێت".