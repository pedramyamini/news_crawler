بەپێی فەرمانی وەزاریی ژمارە ٢٤٠٦٨ی وەزارەتی ناوخۆی حکومەتی هەرێمی کوردستان، کە لە رۆژی ٢٨ - ١١ - ٢٠٢١ دەرچووە و واژۆی رێبەر ئەحمەد، وەزیری ناوخۆی لەسەرە، بە فەرمانی سەرۆکی ئەنجوومەنی وەزیرانی هەرێمی کوردستان، بڕیاردراوە بەبەرزکردنەوەی پلەی ٨٠٣ ئەفسەری وەزارەتی ناوخۆ.  کارزان ئەمیر، گوتەبێژی بەڕێوەبەرایەتی گشتیی پۆلیسی هەرێمی کوردستان، ئەمڕۆ یەکشەممە  ٢٨ - ١١ - ٢٠٢١، بە تۆڕی میدیایی رووداوی راگەیاند "بڕیاری بەرزکردنەوەی ئەفسەرانی وەزارەتی ناوخۆی حکومەتی هەرێمی کوردستان دەرچووە، هەرچەندە دواکەوتووە و دەبووایە لە ١٤ - ٧ - ٢٠٢١ فەرمانەکە دەربچێت، بەڵام کەوتووەتە ئەمڕۆ، لەگەڵ ئەوەشدا لە رۆژی ١٤ - ٧ - ٢٠٢١ ەوە بۆیان هەژماردەکرێت".  لیوا تاریق ئەحمەد، بەڕێوەبەری گشتیی پۆلیسی ھەرێمی کوردستان، ئەمڕۆ دووشەممە پیرۆزبایی لە تەواوی ئەو ئەفسەرانەی ھێزەکانی ئاسایشی ناوخۆ کرد و گوتی: "ھیوای بەردەوامی پێشکەوتن و سەرکەوتن بۆ ھەموویان دەخوازم، جێی پەنجەتان لە ئارامی و پاراستنی گیان و سامانی ھاووڵاتیانی ھەرێمی كوردستان دیارە".  رۆژی ١٧ی ئایاری ٢٠٢١ یش، وەزارەتی ناوخۆی هەرێمی کوردستان فەرمانی پلەبەرزکردنەوەی بۆ ٣٥٦ ئەفسەر دەرکرد، کە لەسەرەتای ساڵی ٢٠٢١ ەوە بۆیان هەژمار کرابوو.