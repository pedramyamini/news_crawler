دوای نیوەڕۆی ئەمڕۆ سێشەممە ٢٣.١١.٢٠٢١ لیوا چەتۆ ساڵح، بریکاری وەزیری ناوخۆی حکومەتی هەرێمی کوردستان سەردانی مەڵبەندی یەکی یەکێتیی نیشتمانیی کوردستانی کرد لە سلێمانی و رایگەیاند: "پاراستنی رووحی خۆپیشاندەران ئەرکی ئەخلاقی ئێمەیە، بەڵام دەبێ تێکدەر و خۆپیشاندەری مەدەنی، خۆپیشاندەر و ناخۆپیشاندەر لەیەک جیابکەینەوە".  چەتۆ ساڵح گوتی: "مەڵبەندی یەکی یەکێتیی لە سلێمانی سەلامەتە و زیانێکی ئەوتۆی بەرنەکەوتووە".  بریکاری وەزیری ناوخۆ ئاماژەی بەوەشکرد، بە دووری دەزانن ئەو خۆپیشاندانە دەستی دەرەکی لەپشتەوە بووبێت و گوتیی: "بە هێزە ئەمنیەکانمان گوتووە کە ئەوانەی خۆپیشاندان دەکەن خوشک و برای ئێمەن و دەبێ بە هێمنی مامەڵەیان لەگەڵدا بکەن و پەیامەکەشیان گەیشتووە".  دوای ئەوەی، خوێندکاران هەوڵی سووتاندنی مەڵبەندی یەکی سلێمانی یەکێتیی نیشتیمانییان دا و ئاگر لە ژوورێکی پێشەوەی کەوتەوە، بڵاوە بە خۆپێشاندەران کرا و خۆپێشاندانی ئەمڕۆ کۆتاییهات.  ئەمڕۆ سێشەممە ٢٣ - ١١ - ٢٠٢١ بۆ سێیەم رۆژی لەسەر یەک بەشێک لە خوێندکارانی زانکۆ و پەیمانگاکان بە تایبەتی لە سنووری پارێزگای سلێمانی خۆپێشاندانیان کرد داوای گەڕاندنەوەی دەرماڵەکانیان کرد.