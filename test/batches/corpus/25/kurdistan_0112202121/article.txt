رۆژی چوارشەممە ١ ـی کانوونی یەکەمی ٢٠٢١ لە سەلاحەدین، سەرۆک مەسعود بارزانی پێشوازیی لە میخاییل بۆگدانۆڤ، جێگری وەزیری دەرەوەی رووسیا و شاندێکی یاوەری کرد.  لە دیدارەکەدا جێگری وەزیری دەرەوەی رووسیا سڵاوی پووتین و وەزیری دەرەوەی رووسیای بە سەرۆک بارزانی گەیاند و جەختی لە بایەخ و پێگەی گەلی کوردستان و رۆلی ھەرێمی کوردستان لە عێراق و ناوچەکە کردەوەو ئەوەشی خستەڕوو کە بە لای رووسیاوە ھەرێمی کوردستان رۆڵێکی گەورە لە عێراق دەگێڕێ و فاکتەری سەقامگیریە.  بارودۆخی سووریا و رۆژئاوای کوردستان  تەوەرێکی کۆبوونەوەکە بووە و  سەرۆک بارزانی "بۆچوون و نیگەرانییەکانی خۆی لەبارەی ئاییندەی گەلی کورد لە سووریا بە شاندی میوان گەیاند".  ھەر لەو کۆبوونەوەیەدا بیروڕا لەبارەی بارودۆخی سیاسی عێراق و ھەڵبژاردنی ئەنجوومەنی نوێنەرانی عێراق ئاڵوگۆڕکران و لە بەشێکی دیکەی ئەو دیدارەدا "ھەڕەشەی تیرۆر" لەسەر سەقامگیریی ناوچەکە تاوتوێ کرا و ھەردوولا ھاوڕابوون لەسەر ئەوەی "پێویستە ھۆکارەکانی سەرھەڵدانی تیرۆر ریشەکێش بکرێن".  لە کۆتایی کۆبوونەوەکەدا جێگری وەزیری دەرەوەی رووسیا ئاماژەی بە پەیوەندییە مێژووییەکانی گەلی کوردستان و گەلی رووسیا، رۆڵی مێژوویی بنەماڵەی بارزانی لە پەرەپێدانی ئەو پەیوەندییە بەرز نرخاند و خوازیاری ئەوەش بوو کە پەیوەندیی وڵاتەکەی لەگەڵ ھەرێمی کوردستان گەشەی زیاتر ببینێت.