ئێوارەی ئەمڕۆ ڤیدیۆیەک لە تۆڕە کۆمەڵایەتییەکان بڵاوکرایەوە کە تێیدا کەسێک بە شەق لە سەری خۆپێشاندەرێک دەدات. هێزەکانی لیوای یەکی پاراستنی سلێمانی کە لە کاتی خۆپێشاندانەکان رێگرییان لە خۆپێشاندەران دەکرد، لە راگەیێندراوێکدا رایدەگەیێنن، "ئه‌وه ره‌فتارى هێزى ئێمه نییه".  لە بەشێکی دیکەی راگەیێندراوەکەدا هاتووە، "به‌دواداچوونى ته‌واو ده‌كه‌ین هه‌ر كه‌سێك سه‌ر به لیواكه‌ى ئێمه‌بێت و ئه‌و ره‌فتاره‌ى كردبێت تووندترین رێوشوێنى یاسایى له‌گه‌ڵ ده‌گرینه‌به‌ر".  لەلایەکی دیکەوە پارێزگای سلێمانی لە راگەیێندراوێکدا لەبارەی تووندوتیژیی دژی خۆپێشاندەران رایدەگەیێنێت، "بەتووندی ئیدانەی هەر تووندوتیژییەک دەکەین. لایەنە پەیوەندیدارەکان راسپێردراون بە لێکۆڵینەوە و دۆزینەی ئەو کەسانەی بەدەر لە هەر بنەمایەکی مافەکانی مرۆڤ و دوور لە هەر بڕیار و راسپاردن و دیسپلینێکی سەربازیی رووبەڕووی خۆپێشاندەر و هاووڵاتیانی مەدەنیی بوونەتەوە".  لە راگەیێندراوەکەی پارێزگای سلێمانی لەبارەی ئەوەی کە ئەو هێزانەی رێگرییان لە خۆپێشاندەران کراوە سەر بە پارێزگاری سلێمانییە ئاماژە بەوە دراوە، "پارێزگاری سلێمانی هیچ هێزێکی تایبەتیی و دیاریکراو بەخۆی نییە و، پارێزگای سلێمانیش دامەزراوەیەکی تەواو مەدەنییە".  ئەمڕۆ سێشەممە ٢٣ - ١١ - ٢٠٢١ سێیەم رۆژی خۆپێشاندانی خوێندکارانی زانکۆ و پەیمانگەکان بوو و داوای دابەشکردنی دەرماڵە دەکەن.  دەرماڵەی خوێندکارانی زانکۆ و پەیمانگەکان لە ساڵی ٢٠١٤ و دوای دروستبوونی قەیرانی دارایی لە هەرێمی کوردستان بە بڕیاری ئەنجوومەنی وەزیران راگیراوە.  بڕی دەرماڵە بۆ خوێندکارانی دەرەوەی ئەو شارەی کە دەوامییان تێدا دەکرد، ئەگەر بەشەناخۆییان وەرنەگرتایە ١٠٠ هەزار دینار، ئەگەر بەشەناوخۆییشیان وەرگرتایە ٦٠ هەزار دینار بوو، هەروەها بۆ ئەو خوێندکارانەی کە لە شارەکانی خۆیان دەوامیان دەکرد ٤٠ هەزار دینار بوو.