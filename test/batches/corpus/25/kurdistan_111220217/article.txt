ئیبراهیم شێخۆ، گوتەبێژی رێکخراوی مافی مرۆڤی عەفرین - سووریا بە رادیۆی رووداوی راگەیاند، لە شاری عەفرین پێشێلکاری بەرامبەر مافەکانی مرۆڤ لە ٢٠١٨ وە تاوەکو ئێستا ساڵ بە ساڵ زیاتر دەبن، ئەو پێشێلکارییانە بریتین لە کوشتن، گرتن، رفاندن و لێپرسینەوە، جگە لە دەستبەسەرداگرتنی ماڵ و بڕینەوەی داری زەیتوون.   بە گوتەی ئیبراهیم شێخۆ، لە چەند رۆژی رابردوودا لە گوندی غەزەوی ناوچەی شێراوە ٥ کەس رفێندراون ٢ ئێزدین و ٣ کەسیش موسڵمانن، ٢ هاووڵاتیی دیکەش لە ناوچەی شێران لە گوندی دێرسوان لە لایەن فەیلەقی شامەوە رفێندراون، یەکێکیان پیاوێکی بەتەمەنە ٦٢ ساڵە و گەنجێکیش تەمەنی ٣٢ ساڵە و پیاوە بەتەمەنەکە ئازادکراوە، بەڵام گەنجەکە ئازاد نەکراوە.  گوتەبێژی رێکخراوی مافی مرۆڤی عەفرین - سووریا گوتی، "لە کاتی گەڕانەوەی خەڵک بۆ عەفرین لە ماوەی دوو مانگی رابردوودا چەندین کەس دەستگیرکراون و ئەشکەنجەدراون، هەندێک تاوەکو ئێستاش گیراون، هاووڵاتییەک بە ناوی محەممەد رەشید، ویستوویەتی لە ناوچەی راجۆ وێنەی ماڵەکەی بۆ کەسوکاری بنێرێت کە بە سەلامەتی گەیشتووەتەوە گوندەکەی خۆی، بەڵام لەلایەن گرووپی لیوای شیمال گیراوە و ١٥ رۆژ دەستبەسەر بووە و ٢٥ ملیۆن لیرەیان لێسەندووە، هۆکارەکەی وێنەکە نەبووە، بەڵام ئەو گرووپانە زانیویانە برایەکی لە ئەوروپایە و پارەی بۆ دەنێرێت".  ئیبراهیم شێخۆ گوتی، "لە ٢٠٢١ زیاتر لە ٦٦٠ کەس رفێندراون و گیراون و لێپرسینەوەیان لەگەڵ کراوە، لەوانەش ٧٥ ژنن و ٥ یان منداڵن و یەکێک منداڵی شیرە خۆرە، کە لەگەڵ دایکی دەستبەسەر کراوە، بەشێکیان بەهۆی دانی باج و فدیە ئازادکراون".  لەبارەی ئەو گرووپانەی زۆرترین پیشێلکاری لەو ناوچانە دەکەن، گوتەبێژی رێکخراوی مافی مرۆڤی عەفرین - سووریا ئاماژەی بەوە کرد، "فەیلەقی شام، جەبهەی شامی و حەمشات، زۆرترین پێشێلکاری و دەستدرێژییان کردووەتە سەر خەڵکی ناوچەکە، گرووپی حەمشات ٢٥ % باج لە جووتیارەکانی زەیتوون دەستێنێت، کاتێک کەسێکیش دەگرن نزیکەی ٣٠ ملیۆن لیرەی تورکی لێدەسەنن، پارەکەش تەنیا بە دۆلار وەردەگرن. هەروەها جەبهەی شامی لەنێو عەفرین بە دەیان خانووی هاونیشتمانیانی کوردیان دەستبەسەرداگرتووە و فرۆشتوویانن".  لەبارەی گۆڕینی دیمۆگرافیای ناوچەکە ئیبراهیم شێخۆ دەڵێت، "پێش ٢٠١٨ کورد ٩٥ % بوو، ئێستا کورد بووەتە ٢٥ % رێژەی زۆری عەرەب و تورکمانن، هەروەها ٥٠٠ ماڵی فەلەستینیش لە عەفرین هەن، پێشتر ٢٢ گوندی ئێزدی لە عەفرین هەبوون، کە پێش داگیرکردن ژمارەی دانیشتووانیان ٢٥ هەزار کەس دەبوون، بەڵام ئێستا کەمبوونەتەوە بۆ دوو هەزار کەس".