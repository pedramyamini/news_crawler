زەیدۆ عەتۆ میرۆ ناسراو بە زەیدۆ باعەدری، کوردێکی ئێزدیی لەدایکبووی ساڵی ١٩٦٤ ە؛ ئەمڕۆ سێشەممە ٣٠ - ١١ - ٢٠٢١ بە تۆڕی میدیایی رووداوی راگەیاند، "فەرمانی دەستبەکاربوونم لەلایەن سەرۆکایەتیی پەرلەمانەوە بە پلەی راوێژکار بۆ کاروباری ناوچە کوردستانییەکانی دەرەوەی ئیدارەی هەرێمی کوردستان بۆ دەرچووە و بڕیارە سبەی دەستبەکاربم".  زەیدۆ عەتۆ میرۆ ئاماژەی بەوەش کرد، "ماوەی ٤٠ ساڵ دەبێت ئەندامی پارتی دیموکراتی کوردستانم و لە مەکتەبی دیراساتی ئەو حیزبە بووم؛ هەروەها لە شەڕەکانی داعش بەشداریم کردووە؛ خاوەنی چوار کتێبم و چەندین توێژینەوەم هەیە، جگە لە وتارەکانم".  زەیدۆ باعەدری یەکێکە لەو توێژەر و نووسەرانەی خاوەنی چەندین توێژینەوەیە لەبارەی پێکەوەژیانی ئایینی و پێکهاتە نەتەوەییەکان لە هەرێمی کوردستان و عێراق.