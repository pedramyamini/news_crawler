فەریق جەمال ئێمینکی، سوپاسالاری پێشمەرگە بە رادیۆی رووداوی راگەیاند، "ئەم کۆبوونەوەی ئەمڕۆ دوای ئەوەیە کە هەفتەی پێشوو لەگەڵ ئۆپەراسیۆنە هاوبەشەکاندا کۆبووینەوە. ئەوەیش لەبەرئەوەی کە هێرشەکانی داعش لە ناوچە دابڕێندراوەکان زیاد بوون و دەبێت ئێمەیش پێکەوە ئۆپەراسیۆنەکانمان زیاد بکەین و زانیاریی هەواڵگریمان لەسەر ئەو ناوچانە ئاڵوگۆڕ بکەین تاوەکو رێگە لەو هێرشانە بگرین".  سوپاسالاری پێشمەرگە ئاماژەی بەوەش کرد، لەو کۆبوونەوەیەدا کە نیوەڕۆی یەکشەممە ١٢ - ١٢ - ٢٠٢١ کرا، "باسی تەکنەلۆژیای پێشکەوتوومان کرد، وەکو فڕۆکەی بێفڕۆکەوان و کامێرای گەرمیبین و، داوامان کردووە بۆمان دابین بکرێن و داکۆکیی لەسەر دەکەین".  کۆبوونەوەی ئەمڕۆی نێوان وەزارەتی پێشمەرگە و شاندە باڵاکەی سوپای عێراق دووەم کۆبوونەوەیە کە لەبارەی جموجووڵەکانی داعشەوە دەکرێت. هەردوو لا لەوە دەکۆڵنەوە کە پێکەوە ئۆپەراسیۆنی هاوبەش بکەن.  فەریق جەمال ئێمینکی ئەوەی خستەڕوو، "ئەم کۆبوونەوە تەواوکەری ئەو کۆبوونەوەی پێشوو بوو کە هەفتەی رابردوو کرا. بەرپرسی میحوەرەکانی پێنج تاوەکو هەشت ئامادەی بوون. هاوکات ئۆپەراسیۆنە هاوبەشەکان، ژووری ئۆپەراسیۆنی نەینەوا، ژووری ئۆپەراسیۆنی رۆژئاوای نەینەوا و فەرماندەی هێزەکانی وشکانیش ئامادە بوون".  سوپاسالاری پێشمەرگە ئەوەی خستەڕوو کە هەرچییەک بکەن لە داهاتوودا دەردەکەوێت و، ئۆپەراسیۆنیش بە تەنیا بەس نییە و دەبێت چاو بە هێڵی سنووریی نێوانیاندا بخشێنرێتەوە.  بۆ پڕکردنوەی ئەو بۆشاییە تەناهییەی لەنێوان هێزەکانی پێشمەرگە و سوپای عێراقدا هەیە، بڕیارە دوو لیوای هاوبەش پێکبهێندرێن تاوەکو چەکدارانی داعش نەتوانن هێرش بکەنە سەر پێشمەرگە و سوپای عێراق.  فەریق جەمال ئێمینکی باسی لەوە کرد، "پرسی پێکهێنانی دوو لیوا هاوبەشەکە تاوەکو ئێستا کاری باشی لەسەر کراوە. لیستمان بۆ ئۆپەراسیۆنە هاوبەشەکانی عێراق ناردووە، فەرمانی دیوانیی بۆ دەرچووە و تەنیا ئەوە ماوە فەرمانی خەرجکردنی میزانییەی ماددیی بۆ دەربکرێت".  شاندەکەی سوپای عێراق پێکهاتبوو لە فه‌ریق روكنی یەکەم عه‌بدولئه‌میر شه‌ممه‌ری، جێگری فه‌رمانده‌ی فه‌رمانده‌یی ئۆپه‌راسیۆنه هاوبه‌شه‌كان، جێگری سه‌رۆكی ئه‌ركان بۆ ئۆپه‌راسیۆنه‌كان، فه‌رمانده‌ی هێزه وشكانییه‌كان، فه‌رمانده‌ی میحوه‌ره‌كان، فه‌رمانده‌ی ئۆپه‌راسیۆنی نه‌ینه‌وا و رۆژئاوای نه‌ینه‌وا.