جەواد رەحیم ساعیدی، ئەندامی هاوپەیمانیی فەتح لەبارەی رۆڵی نەتەوە یەکگرتووەکانەوە لە هەڵبژاردنەکانی عێراقدا بە رادیۆی رووداوی راگەیاند، "ئێمە بەڵگەکانمان پێشکێشی جێنین پلاسخارت، نوێنەرەی نەتەوە یەکگرتووەکان کرد، بەڵام ئەو بێلایەن نییە و خۆی بە لایەنێک دەزانێت. ئەمەیش بە بەڵگەی ئەوەی لەو راپۆرتەی پێشکێشی ئەنجوومەنی ئاسایشی کرد، تەنیا باسی تێبینییەکانی لیستە براوەکانی کرد. تەنانەت ئەو هەڕەشەی کرد وەکو ئەوەی بڵێیت، سەرپەرشتیاری عێراق بێت و عێراق ملکەچی ویستی ئەو بێت".  ئەندامەکەی هاوپەیمانیی فەتح ئاماژەی بەوەش کرد، "پێمانوایە لەم هەڵبژاردنەدا پیلانێک هەیە و، جێنین پلاسخارتیش لەو پیلانەدا بەشداربووە. ئەمەیش شتێکی نوێ نییە، چونکە جێنین پلاسخارت بەوە ناسراوە. مێژووی ئەو وایە کە بە ئەجێندا و ویستی ئەمریکی کار دەکات".  بەشێک لە لایەنەکان بە تایبەتی ئەوانەیان کورسییەکانیان کەمی کردووە رەخنەیان لە هەڵبژاردنەکە و ئەنجامەکەی هەیە و تانەیان پێشکێشی کۆمیسیۆن کردووە.  جەواد رەحیم ساعیدی دەڵێت، "تێبینیی زۆرمان لەسەر هەڵبژاردنەکە هەیە و پێشکێشی کۆمیسیۆنمان کردوون؛ لەوانەش پرسی هاوشێوەنەبوونی پەنجەمۆرەکان، چونکە سێ هەزار و ٦٠٠ سندووقی دەنگدان کێشەیان هەیە. بە یەک پەنجەمۆر دەنگ بۆ چەند کەسێک دراوە. بۆیە تاوەکو ئێستا ئەو بڕیارانەی دەستەی دادوەری داونی، بوونەتە هۆی ئەوەی شەش کورسی بگۆڕدرێن. هەروەها زیاتر لە شەش هەزار وێستگە لەکاتی خۆیاندا دانەخراون".  جەواد رەحیم ساعیدی جەختی لەوە کردەوە کە چەند بەربژێرێک بە بەڵگەوە تانەیان پێشکێشی کۆمیسیۆن کردووە، بۆیە بۆ یەکلاییکردنەوەی تانەکان دەستەی دادوەری پێکهێنرا و بڕیاری دادوەرانیش بڕیاری کۆتاییە و کەس مافی نییە تانەیان لێ بدات.  ئەو لایەنانەی لە ئەنجامی هەڵبژاردنەکە رازین، باس لەوە دەکەن کە لایەنە ناڕازییەکان بۆ ئەوە گلەییان لە ئەنجامەکە هەیە و تانەیان لێیداوە، دەیانەوێت ژمارەی کورسییەکانیان زیاد بکرێن.  ئەندامەکەی هاوپەیمانیی فەتح باسی لەوەش کرد، "لە گۆڕانکارییەکاندا پیویستمان بەوە نییە بەخشیشمان بدرێتێ. ئێمە پێویستمان بە دڵنیابوونەوەیە. ماوەیەکی دوورودرێژە خۆپێشاندان و مانگرتن هەیە و دەبێت وەڵامی ئەو مانگرتووانە هەبێت. ئێمە نامانەوێت کودەتا بەسەر دەستووردا بکەین و لە یاسا دەربچین. خۆپێشاندانەکانمان زۆر نموونەیین و بەپێی یاسان. ئێمە کورسیی زیاترمان ناوێت، ئێمە دەمانەوێت لە پاکی و دروستیی هەڵبژاردنەکە دڵنیا ببینەوە".  جەواد رەحیم ساعیدی گوتیشی، دواخستنی راگەیاندنی ئەنجامی هەڵبژاردن بەهۆی ئەو تانانەوە بوون کە لەلایەن بەربژێر و لایەنەکانەوە لە هەڵبژاردن درابوون.  ئەندامەکەی هاوپەیمانیی فەتح دەشڵێت، "چاوەڕوانین بزانین دۆخەکە بە کوێ دەگات. ئەگەر بە دڵنیاکردنەوە بێت، ئەوە هیچ تێبینییەکمان لەسەر ئەنجامی هەڵبژاردن نابێت، چونکە پێمانوایە دادگەی فیدراڵی سەرکێشی بە ناوبانگی خۆیەوە ناکات، بەڵکو پابەندی یاسا دەبێت. ئێمەیش پابەندی یاسا دەبین".  هاوپەیمانیی فەتح کە لە هەڵبژاردنی ساڵی ٢٠١٨ دا ٤٧ کورسیی پەرلەمانی بەدەستهێنابوو، لە هەڵبژاردنی ١٠ی ئۆکتۆبەری ٢٠٢١ ـدا ژمارەی کورسییەکانی بەشێوەیەکی بەرچاو کەمیکرد و تەنیا ١٥ کورسیی بەدەستهێنا.