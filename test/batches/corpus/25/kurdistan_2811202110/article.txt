تەورێز فەتاح، دابڕاو لە خوێندن دەڵێت، "من لە پۆلی ٨ وازم لە خوێندن هێناوە، دوو براکەشم وەکو من وازیان لە خوێندن هێناوە، برایەکم لە پۆلی ٨ و ئەوی دیکەش لە پۆلی ٧ وازی لە خوێندن هێناوە".  فەتاح محەممەد، باوکی قوتابی ئاماژە بەوە دەکات، "بژێویی ژیانمان لەسەر کاری تەکسییە، منداڵەکانیش دەبایە تەکسیم بۆ گرتبان تاوەکو چووبانە خوێندن، بۆیە نەمتوانی خەرجییان دابین بکەم و وازیان لە خوێندن هێناوە".  هەڵمەتەکەی وەزارەتی پەروەردە بە هەمانگی لەگەڵ رێکخراوی یونسێف بۆ بڵاوکردنەوەی هۆشیاری و گەڕاندنەوەی منداڵانە بە شێوەیەکی ئارەزوومەندانە بۆ خوێندن، هەڵمەتەکە تاوەکو ٢٨ی مانگی ١٢ لەسەرتاسەری هەرێمی کوردستان بەردەوام دەبێت، ئەو منداڵانەی تەمەنیان لەنێوان شەش بۆ ٢٠ ساڵیدایە و وازیان لە خوێندن هێناوە، ناونووس دەکرێن.  کامەران عەبدولڕەحمان، سەرپەرشتیاری تیم باس لەوە دەکات، "بەزووترین کات ئەو منداڵانەی ناویان تۆمار دەکەین دەیانگەڕێنینەوە بەر خوێندن لە نزیکترین قوتابخانە کە لە ماڵەکانیان نزیکبن".  وەزارەتی پەروەردە ماوەی وەرگرتنی قوتابیانی بۆ قوتابخانەکان تاوەکو کۆتایی مانگی ١٢ی ئەمساڵ درێژکردووەتەوە، بۆئەوەی ئەو منداڵانەی لە هەڵمەتەکە ناویان تۆماردەکرێت لە پرۆسەی خوێندنی ئەمساڵ بەشداربن.  بەشدار محەممەد، بەڕێوەبەری پەروەردەی هەولێر دەڵێت، "ئەوە سێ ساڵە بە شێوەیەکی چڕتر دەستمان بە ناونووسکردنی ئەو منداڵانە کردووە کە بە هەر هۆکارێک بێت وازیان لە خوێندن هێناوە، وەکو وەزارەتی پەروەردە دەمانەوێت زۆرترین منداڵ بگەڕێنینەوە بەر خوێندن".  سێ ساڵە وەزارەتی پەروەردە بە فەرمی دەستی بە هەڵمەتی ناونووسکردنی منداڵانی دابڕاو لە خوێندن کردووە، بەپێی پلانەکەش  بڕیارە بۆ خوێندنی ئەمساڵ زیاتر لە ٣٧ هەزار قوتابی لە هەرێمی کوردستان دووبارە بگەڕێندرێنەوە نێو هۆڵەکانی خوێندن.