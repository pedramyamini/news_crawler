بەپێی راپۆرتی ئاژانسی ئەسۆشیەیتد پرێسی ئەمریکی، ئەو کەشتییە رۆژی چوارشەممە بەندەر عەباسی لە باشووری ئێران جێهێشتووە و چووەتە نێو ئاوە ئازادە نێودەوڵەتییەکانەوە، بەڵام هاوکات هیچ زانیارییەک لەبارەی کارمەندانی کەشتییەکە لەبەردەستدا نییە.  رۆژی ٠٣ - ١١ - ٢٠٢١ سوپای پاسداران رایگەیاند، دەستی بەسەر کەشتییەکی ئەمریکیدا گرتووە، کە هەوڵیداوە نەوتی ئێران بدزێت، بەڵام دواتر ئەمریکا ئەمەی رەتکردەوە و رایگەیاند، تەنیا بەدواداچوونی بۆ رووداوەکانی ئەو کەشتییە کردووە.  دواتر کۆمپانیای تانکەر تەرکروز، کە بەدواداچوون بۆ هاتووچۆی کەشتییەکان دەکات، بڵاویکردەوە، کەشتیی ئێم ڤی ساوتیسی ڤییەتنامی مانگی حوزەیرانی ٢٠٢١ لە بەندەری سەحاری عوممان ٧٠٠ هەزار بەرمیل نەوتی لە کەشتیی "عومان پراید" وەرگرتووە. عومان پراید دوو ملیۆن بەرمیل نەوتی ئێرانی پێبووە.  کەشتییە ڤییەتنامییەکە نەوتەکەی ئێرانی بۆ چین بردووە، بەڵام چین رەتیکردووەتەوە و کەشتییەکە دیسان بۆ دەریای عوممان گەڕاوەتەوە.  دواتر بەرپرسانی ئێرانی رایانگەیاند، دزەکانی دەریا هەوڵیانداوە نەوتەکەی ئێران بدزن و ئەمریکاش پشتیوانیی لێکردوون.  سەرەتای ئەم هەفتەیە ٠٤ - ١١ - ٢٠٢١ ڤییەتنام رایگەیاند، بۆ ئازادکردنی کەشتییە نەوتهەڵگرەکەیان خەریکن لەگەڵ بەرپرسانی ئێرانی دانوستاندن دەکەن.