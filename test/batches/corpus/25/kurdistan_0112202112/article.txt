ئەمڕۆ چوارشەممە ١ - ١٢ - ٢٠٢١، نەبەز عەبدولحەمید، قایمقامی ناوەندی هەولێر بە رووداوی راگەیاند، دۆخی دەرمان و پێداویستیی پزیشکی رۆژ بە رۆژ لە رووی کواڵێتییەوە بەرەو باشتر دەچێت و بەراورد بە ساڵانی رابردوو، دەرمانی ساختە و ماوەبەسەرچوو ٩٠ % کەمیکردووە و گوتیشی "هەر ئارایشتگە، چێشتخانە و شوێنێکی دیکە، مۆڵەتی ساڵانە نوێبکاتەوە، دەبێ پشنکینی پزیشکی بۆ بکرێتەوە".  هاوکات قایمقامی هەولێر لە گوتارێکیدا لە رۆژی جیهانی نەخۆشی ئایدزدا لە هەولێر رایگەیاند، هەڵمەتەکانی بەدواداچوون و پشکنین بۆ کۆگا و دەرمانخانەکان بەردەوامن، لە بازگەکانیش دەستبەسەر بڕێکی زۆری دەرماندا گیراوە و چاودێرییەکی تووند هەیە. لەگەڵ کوالێتی کۆنترۆڵ و سەندیکای دەرمانسازانی هەولێر سەردانی ١٩ دەرمانخانەمان کردووە، ئەوەی دەستی بەسەردا گیرا تەنیا چەند پاکەتێکی کرێم و قەترەی گوێ بوون و شوێنەکان ئاگادار کرانەوە، بەڵام هیچ شوێنێکی سزا نەدرا و لە رووی نرخیشەوە بەدواداچوون دەکرێت و وەزارەتی تەندروستی نرخەکان هاوتا دەکات.  ئەمە لەکاتێکدایە کە رۆژی دووشەممە ٢٩ - ١١ - ٢٠٢١، شێرکۆ جەودەت، ئەندامی فراکسیۆنی یەکگرتووی ئیسلامیی کوردستان لە پەرلەمانی کوردستان لە کۆنگرەیەکی رۆژنامەڤانیدا لە پەرلەمانی کوردستان رایگەیاند، وەزارەتی تەندروستی هەرێمی کوردستان "دەیەوێت ستیکەری دەرمان بداتە کەرتی تایبەت و ئەمەش نرخی دەرمان گران دەکات".  شێرکۆ جەودەت ئاماژەی بەوەکرد کە ستیکەری دەرمان حکومەت خۆی چاپی دەکات، ئێستا پلان هەیە بدرێتە کەرتی تایبەت و گوتی: "ئەمە نرخی هەر دەرمانێک سێ بۆ چوار هەزار دینار گران دەکات".  لە بەرامبەردا، بەڕێوەبەرایەتی كوالێتیی كۆنترۆڵی جۆریی دەرمان و پێداویستیی پزیشكی راگەیێندراوێکی بڵاوکردەوە و وەڵامی شێرکۆ جەودەت، پەرلەمانتاری فراکسیۆنی یەکگرتووی ئیسلامیی کوردستانی دایەوە، کە رایگەیاند بوو بەهۆی کارێکی وەزارەتی تەندروستییەوە نرخی دەرمان گران دەبێت.  بەڕێوەبەرایەتیی كوالێتیی كۆنترۆڵی جۆریی دەرمان لە راگەیێندراوەکەیدا قسەکانی شێرکۆ جەودەت بە "تۆمەت و تەشهیر" ناوبرد و گوتی، "رێکاری یاسایی دەگرینەبەر و سکاڵا دەخەینە بەردەم دادگە و سەرۆکایەتیی پەرلەمان".  لە راگەیێندراوەکەیدا، بەڕێوەبەرایەتیی كوالێتیی كۆنترۆڵی جۆریی دەرمان ئاماژە بەوە دەکات کە ستیكەر لە ساڵانی رابردوودا لەلایەن كەرتی تایبەتەوە چاپكراوە و دابەشكراوە نەک حكومەت و لە پرۆژەی نوێی چاكسازیی دەرماندا بڕیاردراوە بخرێتە ژێر كۆنترۆڵی حكومەت.  روونیشیدەکاتەوە کە گۆڕانكاری لە سیستەمی ستیكەر بۆ سیستەمی گرێدراو بە تەكنەلۆژیای نوێی سەردەمیانە دەکرێت بۆ كۆنترۆڵكردنی دەرمان لە رووی جۆر و نرخ و تەواوی جووڵە و دابەشكردنەوە، بە مەبەستی رێگەگرتن لە ساختەكاری بە پەیڕەوكردنی سیستەمی دژەساختە و چاودێركردنی سەلامەتی دەرمان. دەشڵێت کە ئەوە پێشتر لە راپۆرت و راسپاردەی پەرلەمانی كوردستان ژمارە (٤/٣/٣٢٣٩) لە ١٨/١١/٢٠١٩ لە بڕگەكانی ٦ و ٧ی راسپاردەكراو هاتووە.