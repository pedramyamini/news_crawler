محەممەد حەسیب، بەڕێوەبەری نەوت و کانزاکانی سلێمانی بە رادیۆی رووداوی راگەیاند، "رۆژی چوارشەممە ١٨ی کانوونی دووەمی ٢٠٢٢ لە سنووری ناحیەکانی ژاراوە و خدران و خەلەکان دەست بە دابەشکردنی نەوت دەکەین بەسەر هاووڵاتییان و بۆ هەر خێزانێک بڕی ٢٠٠ لیتر بە ٥٥ پەنجا و پێنج هەزار دینار دەبێت".  بەڕێوەبەری نەوت و کانزاکانی سلێمانی راشیگەیاند، "لە رۆژی پێنجشەممەوە ٢٠ی کانوونی دووەمی ٢٠٢٢ رۆژانە ٥ تانکەر نەوتی عێراقیمان بۆ دێت کە دەکاتە ١٨٠ هەزار لیتر لە رۆژێکدا و لە سنووری ئیدارەی گەرمیان دابەشیدەکەین کە بۆ هەر خێزانێک ٢٠٠ لیتر بەنرخی ٩٠ هەزار دینار دەبێت".  لەبارەی وادەی دابەشکردنی نەوتی سپی لەناو سەنتەری شار بەڕێوەبەری نەوت و کانزاکانی سلێمانی گوتی،  سەرەتا لە ناوچە ساردەکان نەوت دابەشدەکرێت، دواتریش بەشی دووەمی دابەشکرنی نەوت لەناو سەنتەری شاری سلێمانی دەبێت.  محەممەد حەسیب راشیدەگەیێنێت، "لە سنووری پارێزگای سلێمانی تا ئێستا لە نەوتی حکومەتی هەرێمی کوردستان زیاتر لە ١٨ ملیۆن لیتر نەوتمان دابەشکردووە، ئەمە جیا لەو نەوتەی لەم هەفتەیە دابەشی دەکەین".  بەپێی زانیارییەکانی حکومەتی هەرێمی کوردستان، پارێزگای سلێمانی پێویستیی به (٩١.٧٤٩.٠٠٠) لیتر هه‌یه، تاوەكو ٦ی کانوونی دووەمی ٢٠٢٢، بڕی (١٧.١٧٢.٩٨٥) لیتر دابینکراوە و له‌و بڕه‌ش (٨.٠٤٤.٠٠٠) لیتر به‌سه‌ر ناوچه شاخاوییه‌كانی پێنجوێن، قه‌ڵادزێ، هێرۆ، هه‌ڵشۆ، شارباژێڕ، قه‌ره‌داغ و دووكان دابه‌شكراوه و (٦.٨٢٦.٠٠٠) لیتر له سه‌نته‌ری شار و (١.٨٥٢.٠٠٠) لیتر له ناوچه شاخاوییه‌كانی هه‌ڵه‌بجەش دابه‌شکراوه.  رۆژی ١٦ کانونی دووەمی ٢٠٢٢ رێبوار بابکەیی، ئەندامی لیژنەی وزە و سامانە سرووشتییەکان لە پەرلەمانی کوردستان بە رادیۆی رووداوی گوت، "تاوەکو پێش سەری ساڵ ٤٥ ملیۆن لیتر نەوتی سپی لە هەرێمی کوردستان دابەش کرابوو، بەڵام ئێستا رێژەکە نزیک بووەتەوە لە ٦٠ ملیۆن لیتر".  بەپێی خشتەی وەزارەتی سامانە سرووشتییەکانی حکومەتی هەرێمی کوردستان هه‌ر خێزانێك بڕی ٢٠٠ لیتر نەوتی سپی پێ ده‌درێت به نرخی ٥٥ هه‌زار دینار و کە ئەو بڕە نەوتەش لەلایەن حكومه‌تی هه‌رێمی كوردستانەوە دابین دەکرێت.