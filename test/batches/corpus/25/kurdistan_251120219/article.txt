مستەفا ساریگول، سەرۆکی پارتی گۆڕینی تورکیا رۆژی چوارشەممە ٢٤ی تشرینی دووەمی ٢٠٢١ لە شارۆچکەی رێگای ئاوریشم لە ناوەندی شاری وانی باکووری کوردستان، سەردانی بازاڕێکی ئەو شارۆچکەیەی کرد.  لە یەکێک لە دووکانەکاندا هاونیشتمانییەکی کورد بە ناوی حاجی تونج لە کاتی قسەکردندا بە ساریگولی گوت: "چەند فرە زمانی هەبێت، هێندە بەختەوەری هەیە. کولتووری رۆژهەڵات زۆر جیاوازە. با رۆژهەڵات لە بیر نەکەین. هاوڕێیەکمان لە سێرت گوتی ئێرە کوردستانە. یەک هەزار، دوو هەزار ساڵ بەر لەئێستا ئێرە کوردستان بووە، هەر کوردستانیش دەبێت. رەتی مەکەنەوە. خودا ئێمەی دروستکردووە، خودا کوردی دەزانێ، تورکی دەزانێ، عەرەبی و ئینگلیزیش دەزانێ".    لە بەرامبەردا مستەفا ساریگول گوتی: "لەسەر خاکی کۆماری تورکیادا هەموو کەسێک ئازادانە گوزارشت لە رەگەز و بۆچوونی خۆی دەکات. لەگەڵ سەرجەم ئەو هاووڵاتییانەماندا، کە دەڵێن یەک سنوور و یەک ئاڵا، دەست لەناو دەست و شان بەشان دەبین".    دوای بڵاوبوونەوەی ئەو گرتە ڤیدیۆییە لە تۆڕەکۆمەڵایەتییەکاندا ئەو هاونیشتمانییە دەستبەسەرکرا و تاوەکو ئێستاش ئازاد نەکراوە.   پارتی ئازادی کوردستان (پاک)، کە پارتێکی کوردی باکووری کوردستانە، سەرکۆنەی دەستبەسەرکردنی ئەو هاونیشتمانییەی وانی باکووری کوردستان دەکات. پاک لە راگەیێندراوێکدا رایگەیاند: "کوردستان ناوی وڵاتەکەمانە، بە دەستبەسەرکردن، نکۆڵیکردن، هێرش و کوشتن نکۆڵی لە کوردستان ناکرێ و لەناو نابرێ".  ئەو پارتە کوردییە هەروەها رایگەیاندووە: "دەستبەسەرکردنی ئەو هاونیشتمانییەی وان، دەرهاویشتەی بێ تەحەمولییە لە بەرامبەر راستیی کوردستان، ئەو بڕیارە سەرکۆنەی دەکەین و داوای دەستبەجێ ئازادکردنی حاجی تونج دەکەین".     لە کۆتاییەکانی مانگی رابردوو کاتێک مەرال ئاکشنەر، سەرۆکی ئیی پارتی، کە پارتێکی راستڕەوی نەتەوەپەرستی تورکیایە، سەردانی ناوچەی میسرجێی پارێزگای سێرتی باکووری کوردستانی کرد و چووە نێو بازاڕ، دووکاندارێکی کورد بە ناوی جەمیل تاشکەسەن بە ئاکشنەری گوت: "نکۆڵی لە زمانمان دەکرێت، نکۆڵی لە ناسنامەمان دەکرێت، نکۆڵی لە کوردستان دەکرێت، ئەوانەی لێرەن هەموو کوردن، ئەو شوێنەی ئێستا ئێوە لێی وەستاون کوردستانە، بەڵام بەداخەوە لە پەرلەمان نکۆڵی کوردستان دەکرێت".  ئەو گرتە ڤیدیۆییە و قسەکانی ئەو دووکاندارە خێرا لە تورکیا بڵاوبوونەوە، هەمان رۆژ داواکاری گشتی شارۆچکەی میسرج بە تۆمەتی "پڕوپاگەندەکردن بۆ تیرۆر" دۆسیەی بۆ ئەو دووکاندارە کردەوە و دەستگیرکرا، بەڵام ئێوارەی هەمان رۆژ ئازادکرا.