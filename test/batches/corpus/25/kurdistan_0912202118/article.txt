چەند ساڵە ژمارەیەک کۆمپانیا بە مۆڵەتی دامودەزگا حکومییەکان، بەتایبەت شارەوانی، چەو و لمی ئەو رووبارە دەردەهێنن و دەیفرۆشن. ئەو کارە زیانی زۆری بە چەمی رووبارەکە و زەوییەکانی دەوروبەری گەیاندووە، ئەمساڵ کەمپینێک بۆ پێشگرتن لێی رێکخرا کە تاوەکو ئێستا زیاتر لە نۆ هەزار کەس لە دانیشتووانی شنۆ و نەغەدە پشتیوانییان لێ کردووە. بەرپرسی ئەو کەمپینە دەڵێت، ناڕەزایەتیی ئەوان تاوەکو ئێستا راگرتنی مۆڵەتی دەرهێنانی چەو و لمی لێکەوتووەتەوە.  سەرچاوەی ئاوی رووباری گادەر کوێستانەکانی رۆژئاوای شنۆ و بەرزاییە سنوورییەکانی نێوان رۆژهەڵات و باشووری کوردستانە. لە رۆژانی پڕئاویدا سەرچاوەی ئاوی کشتوکاڵی دەیان گوندی شنۆ و نەغەدە و دەریاچەی ورمێ بوو. ئێستا ئاوی کەم بووە و بەستێنەکەشی خەریکە لەنێودەچێت. ژینگەپارێزان داوا دەکەن، دامودەزگا پەیوەندیدارە حکومییەکانی ئێران بە یەکجاری بڕیاری قەدەخەکردنی هەڵگرتنی چەو و لمی ئەو رووبارە بدەن، تاوەکو تەواو لەنێو نەچێت.  سەرچاوە خۆجێییەکان دەڵێن، سەرەڕای وەستاندنی مۆڵەتی دەرهێنانی چەو و لمی گادەر، بەڵام بە نایاسایی و بەتایبەت شەوان، ئەو کارە هەروا بەردەوامە.