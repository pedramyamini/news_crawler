ئەمڕۆ هەینی ٠٣ - ١٢ - ٢٠٢١ شەعبان بەرواری، بەڕێوەبەری ناحیەی دینارتە کە نزیکە لە ناحیەی چەمانکێ بە تۆڕی میدیایی رووداوی راگەیاند، کاژێر ١٦: ٠٥ فڕۆکەکانی تورکیا سنووری گوندی چەمرەبەتێ و ھیزانکێیان بۆردوومان کرد.  لە ھەمان کاتدا فڕۆکەکانی تورکیا گوندی سەرگەلێ و چیای بێسمتێ لە سنووری ناحیەی دێرالوک و قەزایی ئامێدیان بۆردوومانکرد، فایەق بەلاڤەیی، دانیشتووێکی ئەو ناوچەیە بە رووداوی راگەیاند، کاژێر ١٦: ٢٠ فڕۆکەکانی تورکیا نزیک گوندی سەرگەلی و چیای پێسمتێیان بۆردوومانکرد و، ھیچ زیانێکی گیانی بەر خەڵکی سڤیل نەکەوتووە.  سوپای توركیا رۆژی ١٥ی حوزه‌یرانی ٢٠٢٠ له رێگه‌ی هێزه ئاسمانییه‌كانییه‌وه ئۆپه‌راسیۆنی ناسراو بە "چڕنووکی هه‌ڵۆ" و رۆژی ١٧ی حوزه‌یرانیش هێزه‌كانی وشكانیی ئۆپه‌راسیۆنی ناسراو بە "چنگی پڵنگ" و لە کۆتایی نیسانی ٢٠٢١ یشدا ئۆپەراسیۆنی ناسراو بە "چڕنووکی هەورەبرووسکە"ی لە باشووری کوردستان دەستپێکرد.   بەرپرسانی وه‌زاره‌تی به‌رگریی توركیا دەڵێن، ٥٠ کیلۆمەتر له قووڵایی هەرێمی كوردستاندا دژی په‌كه‌كه شه‌ڕ ده‌كه‌ن و ئۆپه‌راسیۆنەکەش تاوەکو به‌جێگه‌یاندنی ئامانجه‌كه‌ی به‌رده‌وام ده‌بێت، كه بریتییه له كۆنترۆڵكردنی ناوچه‌ی حه‌فتانین و ده‌ڤه‌ره‌كانی ده‌وروبه‌ری بۆئه‌وه‌ی رێگری بكات "له جموجووڵه‌كانی په‌كه‌كه" له نێوان باكوور و باشوور و رۆژئاوای كوردستان.  لە چوارچێوەی ئەو ئۆپەراسیۆنانەی سوپای تورکیا کە ماوەی چەند مانگێکە لە باشووری کوردستان بەردەوامن، لە دەوروبەری ئەو ناوچانەدا کە بنکەی سەربازی تورکیا دروستکراون، هەزاران دار بڕدراون و سووتێندراون و زیانێکی زۆر بە سرووشت و ژینگەی کوردستان گەیێندراوە.