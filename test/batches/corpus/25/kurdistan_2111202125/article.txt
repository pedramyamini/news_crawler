ئالان حەمە سەعید، وەزیری پەروەردەی هەرێمی کوردستان پێشوازیی لە دوو منداڵی خاوەن پێداویستیی تایبەت کرد کە وا بڵاوکرایەوە لە قوتابخانە دەرکراون، دەڵێت، "گفتوگۆم لەگەڵ کارگێڕی قوتابخانەکەش کرد، بە هیچ جۆرێک دەرنەکراون لە قوتابخانە".  وەزیری پەروەردە ئاماژەی بەوەش کردووە، "ئەمڕۆ لە وەزارەت پێشوازیم لەو دوو منداڵە خاوەن پێداویستییە تایبەتە کرد، کە هەفتەی رابردوو لە یەکێک لە کەناڵەکانەوە بڵاوکرایەوە کە لە قوتابخانەکەیان دەرکراون، پاش ئەوەی ئێمە وەکو وەزارەتی پەروەردە بەدواداچوون و گفتوگۆمان لەگەڵ باوکی منداڵەکان کرد، ئەوە روونبووەوە کە ئەم بابەتە نوێ نەبووە و دەگەڕێتەوە بۆ سێ ساڵ لەمەوبەر".  هاوکات، هەر ئەمڕۆ بەڕێوەبەری گشتیی پەروەردەی هەولێر لەلایەن ئالان حەمە سەعیدەوە راسپێردراوە کە ئەو دوو منداڵە خاوەن پێداویستییە تایبەتە لە قوتابخانەیەک دابنرێن کە مامۆستای پەروەردەی تایبەتی تێدابێت؛ وەزیری پەروەردە دەشڵێت، "تێچووی هاتووچۆی مانگانەی هەردوو قوتابییەکەش دەگرمە ئەستۆی خۆم".