فاتح دۆنمەز، وەزیری وزەی تورکیا رایگەیاند، "لە ئادییەمان لە بیری کاراکوش، یەکێک بوو لەو بیرانەی کە لە ساڵی ١٩٩٥ دا بەرهەمهێنانی تێدا وەستابوو، بەڵام بە رێگەیەکی نوێ، ئەم بیرەمان سەرلەنوێ کردەوە و ئێستا بەرهەمهێنانمان لەو بیرەدا دوو هێندەی جاران زیاترە".  لە سنووری پارێزگاکانی ئامەد - ئێلیهـ ئەمساڵ چوار بیری نوێ دۆزراونەتەوە. لە پارێزگای ئێلیهـ لە ٢١ کێڵگە نەوتدا کار بۆ دەرهێنانی نەوت دەکرێت و بەرهەمی رۆژانەی نەوت لە سنووری ئەو پارێزگایە ٤١ هەزار بەرمیلی تێپەڕاندووە.  لە ناوچەی چیای جوودی لە سنووری شارۆچکەی سلۆپی شرناخ رۆژانە ٧٠٠ بەرمیل نەوت بەرهەمدەهێندرێت.  وەزیری وزەی تورکیا دەڵێت، "لە جوودی کە پێشتر هیچ چالاکییەکی گەڕان بۆ دۆزینەوە و دەرهێنانی نەوتی لێ نەدەکرا، ئێستا بە کوالێتی (٣٥ ئەی پی ئای)، رۆژانە ٧٠٠ بەرمیل نەوت بەرهەمدێت. ئێوە باشتر دەزانن کە ئەو نەوتە لە جۆرێکی چەندە باشە".  بەگوێرەی گوتەکانی وەزیری وزەی تورکیا بێت، لە ساڵی ٢٠٢٠ دا ١٠٦ بیری نەوت نۆژەنکراونەتەوە، کە زۆربەیان لە باکووری کوردستانن.  لە باکووری کوردستان ١٢٠ ساڵ بەرلە ئێستا و لە سەردەمی سوڵتان عەبدولحەمیدی دووەم لە ئامەد، مێردین، سێرت، جۆلەمێرگ، چەولیگ و بە درێژایی کەناراوەکانی رووباری دیجلە یەدەگی نەوت دەستنیشانکراون.