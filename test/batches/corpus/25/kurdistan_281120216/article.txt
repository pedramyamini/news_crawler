نێچیرڤان بارزانی، سەرۆکی هەرێمی کوردستان رایگەیاند، "زۆر هۆکار هەن کە وایانکردووە ئافرەت ستەملێکراوبێت لە کۆمەڵگەی ئێمەدا. لەوانە بەشوودانی زۆرەملێ، کوشتن بەبیانووی ئابڕوو، دەستدرێژیی سێکسی، تووندوتیژیی لەنێو خێزان و لە دەرەوەی خێزان، یان پەراوێزخستن و ژێردەستەخستنی. "  لەبارەی هەوڵەکانیان، سەرۆکی هەرێمی کوردستان رایگەیاند، "ئەگەر مافەکان بۆ هەموو تاکەکان وەک یەک بن نابێت رەگەزێک ئەوەی دیکە پەراوێز بخات، نەیخوێنێتەوە، بەشداریی پێنەکات و یان ستەمی لێبکات و لەگەڵیدا تووندوتیژ بێت. " گوتیشی، "هەوڵی ئێمە بۆ ئەوەیە کۆمەڵگە بکەینە ئەو ناوەندەی تێیدا ئافرەتیش وەک پیاو ئەو ئازادییەی هەبێت و تواناکانی خۆی پەرەپێبدات. توانای پەروەردەیی، هونەری، سیاسی و پیشەیی و ئابووری. "  لەبارەی هۆکارەکانی ستەملێکردن و تووندوتیژی دژی ئافرەتان لە کۆمەڵگەدا، سەرۆکی هەرێمی کوردستان ئاماژەی بە چەند خاڵێک کرد، گوتی، "بەشێک لەو هۆکارانەی ستەم لە ئافرەتان دەکرێت، جێبەجێکردنی بەهەڵەی داب و نەریتە. ئێمە کە دژی دەوەستینەوە لە یەککاتدا هەم ستەم لەسەر ئافرەت کەمدەکەینەوە هەم ناشرینییەکەش لە کولتووری خۆماندا دەسڕینەوە. "  سەرۆکی هەرێمی کوردستان رایگەیاند، "باوەڕی ئێمە ئەوەیە نابێت کۆمەڵگە بەشێوەیەک بێت کە تواناکانی ئافرەت سنووردار بکات. یان بەشێوەیەک مامەڵە لەگەڵ ئافرەتان بکات کە ژێردەستەیان بکات. "  لەبارەی پرسی یەکسانیی هەردوو رەگەز، نێچیرڤان بارزانی باسی لەوە کرد کە کاری ئەوان لەسەر پرسەکە "وەڵامێکی سیاسییە بۆ کۆمەڵێک پەیکەری کۆمەڵایەتی کە نیوەی کۆمەڵگە پەراوێز دەخەن لەسەر بنەمای جیاوازیی رەگەز. "   تێگەیشتنی سەرۆکی هەرێمی کوردستان بۆ پرسەکە وەکو خۆی باسی کرد، بریتییە لە ئامانجی "بنیاتنانی کۆمەڵگەیەک کە تێیدا پیاو و ژن وەک یەک سوودمەند بن لە مافەکانیان، لەو دەرفەتانەی بۆیان دەڕەخسێت و، وەک یەکیش بتوانن ئەرکەکانیان جێبەجێ بکەن. "