لە یەکێک لە پرۆژەکانی نیشتەجێبوون لە دهۆک رۆژانە ١٦٠ کرێکار کاری تێدا دەکەن، کە ٤٠ % ی کرێکارەکان بیانین و ئەوی دیکەشی ناوخۆییە. هەر کرێکارێک رۆژانە هەشت کاژێر لە بەرامبەر ٢٠ بۆ ٣٠ هەزار دینار کار دەکات.  هاریوان سلێمان، ئەندازیاری مەیدانی ئاماژە بەوە دەکات، کرێکار کە لە پرۆژەکەدا کار دەکەن مەترسیی زیاتر لەسەر ژیانی هەیە، بۆیە زیاتر دەیانەوێت لە نووسینگەکاندا کار بکەن و تێیدا سەلامەت بن.  نزیکەی ١٨ هەزار کرێکاری بیانی لە سنووری پارێزگای دهۆک کاردەکەن، بەشی هەرە زۆریان لە وڵاتی تورکیا، سووریا، بەنگلادیش و جۆرجیاوە هاتوون.  بەپێی داتاکانی بەڕێوەبەرایەتیی ئاماری دهۆک، رێژەی بێکاری لە سنووری پارێزگاکە ١٣.٨ %. بەراورد بە پارێزگاکانی دیکەی هەرێمی کوردستان، لە دهۆک دەرفەتی کار کەمترە و کۆچی گەنجانیش زیادیکردووە.  سەهەند ئامێدی کە کرێکاری دەکات، باس لەوە دەکات، "زۆربەی ئەو گەنجانەی کە دەچنە دەرەوەی وڵات بەهۆی بێکارییەوەیە، ٨٠ % بۆ ٩٠ % ی ئەوانە بێکارن".  کاروان دۆسکی، کاسب ئاماژەی بەوە کرد، بەهۆی بێکارییەوە گەنجان دەچنە دەرەوە و "سەرمایەدارەکان کار نادەنە گەنجەکانمان".  بەپێی رێنوێنییەکانی دەستەی وەبەرهێنانی هەرێمی کوردستان، هەر پرۆژەیەک پێویستە ٧٥ % ی کرێکارەکانی خەڵکی ناوخۆ بن و ٢٥ % یش بیانی بن، بەڵام سەندیکای کرێکاران دەڵێت، خاوەنکارەکان بەو رێنوێنییەوە پابەند نین.  وڵات ئەمین، سەرۆکی دەستەی کرێکاران - لقی دهۆک دەڵێت، کۆمپانیاکان بە دروستی پەیڕەویی رێنوێنییەکانی حکومەت ناکەن، "چونکە ئەگەر کەرتی تایبەت و حکومی فۆکەسی خۆی بخاتەسەر زەمانکردنی کرێکار و دەرفەتی کار، دۆخیان باشتر دەبێت".  بەپێی ئاماری دەزگای لووتکە بۆ کاروباری ئاوارە و پەنابەران، لە ساڵی ٢٠١٨ وە تاوەکو ئێستا ١٩٣ هەزار و ٤٤٣ کەس کوردستان و عێراقیان بەرەو دەرەوەی وڵات جێهێشتووە.