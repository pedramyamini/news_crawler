سەعد مەعن، بەڕێوەبەری پەیوەندییەکان لە وەزارەتی نێوخۆی عێراق دەڵێت، "هاوپەیمانیی نێودەوڵەتی پێش کۆتاییهاتنی ئەمساڵ بە تەواوی کۆتایی بە قۆناخی راگوزەری کارەکانی دەهێنێت و ئەرکەکانی بەو جۆرە دەبن کە ئیدی لە کردە سەربازییەکاندا بەشدار نابێت. بەڕێز قاسم ئەعرەجی، راوێژکاری ئاسایشی نیشتمانیی عێراق جەختی لەوە کردەوە کە هاوئاهەنگی لەنێوان هێزە عێراقییەکان و هاوپەیمانیی نێودەوڵەتی لە بوارەکانی راوێژ، پاڵپشتی و پەرەدان بە توانای هێزەکانمان بەردەوام دەبێت".  بە گوێرەی رێککەوتنی ستراتیژیی نێوان عێراق و ئەمریکا، لە ٣١ی کانوونی یەکەمی ٢٠٢١ ـەوە هیچ هێزێکی ئەمریکی لە عێراق نابێت ئەرکەکەی بریتی بێت لە ئەنجامدانی ئۆپەراسیۆنی سەربازی. هەروەها هێزە عێراقییەکان ئارامی و ئاسایشی هێزەکانی هاوپەیمانیی نێودەوڵەتی لەئەستۆ دەگرن، بەڵام ئەو هێزە نێودەوڵەتییانە مافی بەرگریکردن لە خۆیشیان دەبێت.  نزیکەی ٢٥٠٠ سەرباز و راوێژکاری سەربازیی ئەمریکا و نزیکەی ١٠٠٠ سەرباز و راوێژکاری دیکەی ئەندامانی دیکەی هاوپەیمانیی نێودەوڵەتی لە هەرێمی کوردستان و عێراقن.  تاوەکو ئێستا دیار نییە چەند لەو ٣٥٠٠ سەرباز و راوێژکارە سەربازییە لە عێراق و هەرێمی کوردستان دەچنە دەرەوە و چەندیشیان دەمێننەوە بۆئەوەی راوێژ بدەنە هێزەکانی پێشمەرگە و هێزە عێراقییەکان و توانا سەربازییەکانیان بەرەو پێشەوە ببەن.  جۆن برێنان، فەرماندەی یەکەمی هاوپەیمانیی نێودەوڵەتی دژی داعش لەوبارەوە گوتی، "ژمارەیەکی زۆر ژن و پیاوی ئازا ژیانی خۆیان کردە قوربانی بۆ دڵنیابوون لەوەی داعش ناگەڕێتەوە. ئێمە لێرە دەمێنینەوە بۆ راوێژدان، پاڵپشتیکردن و بەهێزکردنی هێزە ئەمنییەکانی عێراق. دڵنیاین کە ئەم پێکەوەکارکردنەمان ئەنجامی باشی دەبێت کە بریتی دەبێت لەوەی داعش ناتوانێت ریزەکانی یەکبخاتەوە و ناتوانێت هەڕەشە لە خەڵکی عێراقیش بکات".  پێناچێت گۆڕینی ئەم ئەرکە شتێکی ئەوتۆ بگۆڕێت، چونکە لە سەرەتای ساڵی ٢٠٢٠ ـەوە هێزەکانی هاوپەیمانیی نێودەوڵەتی لە هیچ شەڕێکدا دژی داعش بەشدار نەبوون.  هاوپەیمانیی نێودەوڵەتی لە ئەیلوولی ٢٠١٤ دا دامەزرا و پاڵپشتیکارێکی گەورەی هێزەکانی پێشمەرگە و هێزە ئەمنییەکانی عێراق بوو بۆئەوەی رووبەڕووی داعش ببنەوە و ناوچەکانی ژێر دەسەڵاتی ئەو گرووپە پەڕگیرە کۆنترۆڵ بکەنەوە.  لە کۆتایی ساڵی ٢٠١٧ دا حەیدەر عەبادی، سەرۆکوەزیرانی ئەو کاتەی عێراق رایگەیاند، داعش لە بواری سەربازییەوە تێکشکێندراوە، بەڵام تاوەکو ئێستاش داعش لە هەندێک ناوچە جموجۆڵی زۆرە.  لە ٢٧ی مانگی رابردووەوە تاوەکو ٦ی ئەم مانگە، داعش لە سنووری گەرمیان و پردێ و مەخموور چەند هێرشێکی کردە سەر سەنگەرەکانی پێشمەرگە و هاونیشتمانیان و بەو هۆیەوە ٢٢ پێشمەرگە و ٣ هاونیشتمانی شەهید بوون.