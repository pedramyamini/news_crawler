ئەمڕۆ بۆ دووەم رۆژی لەسەر یەک بەشێک لە خوێندکارانی زانکۆ و پەیمانگەکانی سنووری پارێزگای سلێمانی و هەڵەبجە خۆپێشاندانیان کرد و چەند شەقامێکی سەرەکییان داخست. خوێندکارەکان داوای دابەشکردنی دەرماڵەی مانگانە دەکەن کە لە ساڵی ٢٠١٤ ـەوە بەهۆی قەیرانی داراییەوە بڕدراوە.  لە راگەیێندراوەکەی سەرۆکایەتیی زانکۆی سلێمانی ئاماژە بەوە دراوە، "داواکارین لە خوێندکارانی زانکۆکەمان بۆ پاراستنی سەلامەتی گیانیان و بەردەوامی رەوتی خوێندن پابەندبن بە خوێندنی وانەکانیان و داواکارییەکانیان بەشێوازێکی شارستانی پێشکەش بکەن، بەجۆرێک کە لە ئاستی پێگەی خوێندکاری زانکۆدا بێت، ئێمەش وەک هەمیشە پشتیوانی داوا رەواکانیان دەکەین و بەدواداچوونمان بەردەوام دەبێت لە پێناو دابینكردنی دەرماڵەی مانگانە بۆ سەرجەم خوێندكارانی زانكۆكانی ھەرێمی كوردستان. "  سەرۆکایەتیی زانکۆی سلێمانی دەڵێت، پێشتر چەندین جار ئەو پرسەیان لە ئەنجوومەنی زانکۆ و وەزارەتی خوێندنی باڵا تاوتوێکردووە و پێشکەشی ئەنجوومەنی وەزیران و وەزارەتی داراییان کردووە.  بەشێک لە هێزە ئەمنییەکان رێگرییان لە خۆپێشاندانەکان کرد و بەو هۆیەوە گرژی دروستبوو، سەرۆکایەتیی زانکۆی سلێمانی لەو بارەوە دەڵێت، "ئیدانەی هەر پێشێلکارییەک و تووندوتیژییەک دەکەینەوە کە لە دەرەوەی یاسا و رێنماییەکان ئەنجامدرابێت، هەر بۆ ئەم مەبەستەش لیژنەیەکی بەدواداچوون لەسەر ئاستی زانکۆ دروست دەکەین بۆ دەرخستنی راستییەکان و گرتنەبەری رێوشوێنی یاسایی".  دەرماڵەی خوێندکارانی زانکۆ و پەیمانگەکان تاوەکو ساڵی ٢٠١٤ دابەشدەکرا کە بڕەکەی بۆ خوێندکارانی دەرەوەی ئەو شارەی کە دەوامییان تێدا دەکرد، ئەگەر بەشەناخۆییان وەرنەگرتبووایە ١٠٠ هەزار دینار، ئەگەریش بەشەناوخۆییان وەرگرتبووایە ٦٠ هەزار دینار بوو، هەروەها بۆ خوێندکارانەی کە لە شارەکانی خۆیان دەوامییان دەکرد ٤٠ هەزار دینار بوو.