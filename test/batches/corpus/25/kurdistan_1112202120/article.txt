شەماڵ دێواری، گوتەبێژی پۆلیسی سۆران بە تۆڕی میدیایی رووداوی راگەیاند، دوای ئاگادارکردنەوەیان لەلایەن چەند کاسبکارێکی بازاڕی سۆرانەوە، پۆلیس دەستی بە بەدواداچوون کرد و توانییان دوو کەس بە ناوەکانی (م. ئـ. ف) لەدایکبووی ساڵی ١٩٩٥ کە خەڵکی باشووری کوردستانە و کەسێکی دیکەی خەڵکی رۆژهەڵاتی کوردستان بە ناوی (ئـ. س. م) تەمەن ٣٩ ساڵی دەستگیر بکەن. هاوکات ئەو دراوانەشی لە چەند شوێنێک ساختەیانکردبوو، کۆبکەنەوە.  گوتەبێژی پۆلیسی سۆران ئاماژەی بەوەشکرد، "لە شوێنی حەوانەوەی دوو تۆمەتبارەکەدا بڕی چوار ملیۆن و ٩٠٠ هەزار دیناری جۆری ٢٥ هەزاریی ساختە هەبووە و دەستمان بەسەریداگرتووە. لەکاتی ئەنجامدانی لێکۆڵینەوە لەگەڵیان، باندەکە دانیان بە تاوانەکەیان ناوە. "  بەپێی زانیارییەکانی پۆلیسی سۆران، ئەو باندە دراوەکانیان لە رۆژهەڵاتی کوردستان چاپکردووە و هێناویانەتە سۆران.  پۆلیسی سۆران بەپێی ماددەی ٢٨١ لە یاسای سزادانی عێراقی لێکۆڵینەوە لەگەڵ باندەکەدا دەکات.