بەڕێوەبەرایەتیی کەشناسیی ئێران هۆشداریی دەدات لە بەفر بارین و  بارانبارنی بەلێزمە لە باشووری پارێزگای ورمێ و پارێزگای سنە لە رۆژهەڵاتی کوردستان و داوا لە هاونیشتمانیانی ئەو پارێزگایانە دەکرێت لە ماڵەکانی خۆیان بمێننەوە و ئەگەر پێویست نەبێت هاتووچۆ نەکەن.  لە سنووری شاری شنۆ بەفرێکی زۆر باریوە کە رێگا سەرەکییەکانی ئەو شارەی داخستووە. هەروەها زیاتر لە ١٠٠ ئۆتۆمبێل لە رێگاکانی ورمێ، شنۆ و خۆی مابوونەوە کە دوای هەوڵێکی زۆر لەلایەن تیمەکانی فریاکەوتنی مانگی سوورەوە رزگارکران.  هەروەها بەفر و باران و تەم وایکرد کە فڕۆکەخانەی ورمێ دابخرێت و گەشتە ئاسمانییەکانی فڕۆکەخانەکە هەڵبوەشێندرێنەوە.  هاوکات بەڕێوەبەرایەتیی پەروەردەی پارێزگای ورمێ رایگەیاند، قوتابخانەکانی ورمێ بەهۆی بەفر و ساردبوونی هەواوە لە رۆژی شەممە دادەخرێن.   هەروەها لە زۆربەی شارەکانی پارێزگای سنە باران بارین هەبووە و هۆشداریی دەدرێت لە دروستبوونی لافاو لە شارەکانی بانە، مەریوان، سەقز، سەوڵاوا و رۆژئاوای سنە.  بەپێی پێشبینی کەشناسیی، لە رۆژی دووشەممەوە شەپۆلێکی بەفر و باران پارێزگای سنە دەگرێتەوە و تاوەکو رۆژی سێشەممە بەردەوام دەبێت.