ئێوارەی ئەمڕۆ ١٢ - ١٢ - ٢٠٢١ لە راگەیێندراوێکدا شانەی راگەیاندنی ئەمنیی عێراق بڵاویکردەوە، هێزە ئەمنییەکان لێکۆڵینەوەیان دەستپێکردووە لە رووداوێکی تەقەکردن و مۆلۆتۆف گرتن لە ئۆتۆمبێلێکی جۆری هەمەر.  لە راگەیێندراوەکەدا هاتووە، ئەو رووداوی تەقەکردن و مۆلۆتۆف گرتنە لە کاتی بەڕێوەچوونی خۆپێشاندانێکدا روویدا؛ خۆپێشاندانەکەش بۆ "سەرکۆنەکردنی پەلامارەکانی تورکیا بۆسەر خاکی عێراق لە ناوچەی سنوونێ لە قەزای شنگال بەڕێوەچوو" و لە ئەنجامی گرژییەکەشدا سەربازێکی فیرقەی ٢٠ی سوپای عێراق کە ئەرکی پاراستنی ئاسایشی خۆپێشاندەران بوو، برینداربوو.  شانەی راگەیاندنی ئەمنیی عێراق دەڵێت، هێزە ئەمنییەکان بە شێوەیەکی ئاشتییانە بڵاوەیان بە خۆپێشاندەران کرد و دەستیانکردووە بە کۆکردنەوەی زانیاری و بەڵگە لەبارەی هۆکاری رووداوی تەقەکردنەکە.  کاژێر ١٦: ٥٠ خولەکی رۆژی یەکشەممە ١٢ - ١٢ - ٢٠٢١ لایەنگرانی یەبەشە دژی هێرشە ئاسمانییەکانی تورکیا لە بازاڕی سنوونێ گردبوونەوە و دواتر هێزێکی سوپای عێراق هەوڵیدا بڵاوە بە خۆپێشاندەران بکات، بەو هۆیەوە گرژی لەنێوانیاندا روویدا.  خودێ چوکی، بەڕێوەبەری ناحیەی سنوونێ بە وەکالەت، بە رووداوی راگەیاند، "بەهۆی ھێرشەکانی تورکیا و بۆ تێکنەچوونی رەوشی ئەمنیی شنگال، ئەنجوومەنی خۆسەریی شنگال بڕیاریاندابوو فەرمانبەرانی حکومی و رێکخراوەکان لە شنگال دەوام نەکەن، ئێوارە گردبوونەوەیەک لە بازاڕی سنوونێ دروستبوو و دواتر ھاووڵاتییانی سڤیل بە بەرد ھێرشیان کردە سەر خاڵێکی سەربازیی سوپای عێراق لە سنوونێ و ئاڵۆزی دروستبوو".  بەڕێوەبەری ناحیەی سنوونێ بە وەکالەت گوتیشی، "تەنیا رۆژنامەنووسێکی ژنی خەڵکی خانەسوور بەناوی نەسرین حوسێن بریندار بووە و زیانەکانی سوپای عێراقیش نەزانراون، بەڵام ئێستا رەوشی ئەمنیی شنگال ھێور بووەتەوە".  قاسم شەشۆ، فەرماندەی پێشمەرگەی شنگالیش بە رووداوی راگەیاند، "رەوشی شنگال ئاڵۆز بووە و شەڕ لەنێوان ھێزەکانی یەبەشە و سوپای عێراقدا دروستبووە؛ بەپێی زانیارییە سەرەتاییەکان، سێ کەس لە ھێزەکانی یەبەشە و سەربازێکی عێراقی برینداربوون".  لە راگەیێندراوێکدا دژە تیرۆری کوردستانیش بڵاویکردەوە، لە ئەنجامی رووبەڕووبوونەوەی نێوان سوپای عێراق و چەکدارانی یەبەشە، تانکێکی سوپای عێراق سووتێندرا و دوو کەسیش بریندار بوون.  لە راگەیێندراوەکەدا کە ئێوارەی ئەمڕۆ یەکشەممە ١٢ - ١٢ - ٢٠٢١ بڵاوکراوەتەوە، هاتووە، لە ئەنجامی "رووبەڕووبوونەوەی خۆپێشاندەرانی لایەنگرانی یەبەشە و سوپای عێراق لە دووڕیانی سنوونێ لە قەزای شنگال، تانکێکی سوپای عێراق سووتێندرا و دوو خۆپێشاندەریش بریندار بوون. دوابەدوای ئەو ئاڵۆزییانە، رووبەڕووبوونەوەی چەکداری لە نێوان چەکدارانی یەبەشەی سەر بە پەکەکە و سوپای عێراق دروستبوو، بەهۆیەوە سوپای عێراق پاشەکشەی کرد".  بەپێی زانیارییەکانی رووداو، لە شنگال ھەریەک لە ھێزی سوپای عێراق و یەبەشە و حەشد بڵاوبوونەتەوە و کەوتوونەتە ئامادەباشی.  بەپێی گرتە ڤیدیۆیەک کە بۆ رووداو نێردراوە، دەردەکەوێت کە خۆپێشاندەران بەرد دەگرنە ئۆتۆمبێلێکی سەربازیی سوپای عێراق و دەنگی تەقە و ئامبوڵانسیش لە شوێنی رووداوەکە دەبیسترێت.