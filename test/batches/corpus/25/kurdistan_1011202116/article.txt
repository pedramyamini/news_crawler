کەنەکە دەڵێت، "ئامانجی ئەم دەوڵەتانە [تورکیا، رووسیا و بێلاڕووس] لە بەرامبەر وڵاتانی یەکێتیی ئەوروپا بە چ هۆکار و نیازێک بێت، لە پرسی پەنابەران و ئەو هەڵسوکەوتەی کە رایەدارانی بێلاڕووس و پۆڵۆنیا لە دژی پەنابەران دەکەن، بۆ مرۆڤایەتی و بۆ ژیانی پەنابەران تراژیدیایەکی خەمناکی مەزنە و لە دژی مافەکانی مرۆڤە"، دەشڵێت، "ئەم هەڵسوکەوتە بە هیچ شێوەیەک جێگەی قبووڵکردن نییە! "  بە گوتەی کەنەکە، تورکیا رێگەی بۆ کۆچبەرانی هەرێمی کوردستان کردووەتەوە "بۆئەوەی هەرێم [ی کوردستان] لە کوردان چۆڵ بکات و بە ئاسانی دێمۆگرافیی کوردستان بگۆڕێت. ئامانجەکانی دەوڵەتی تورکیا ستراتیژی یە! دەیەوێت تەواوی کوردستان چۆڵ بکات و دێمۆگرافیی هەرێمی کوردستان بەگشتی بگۆڕێت و هەموو گرووپ و پێکهاتە جیاکانی ناوچەکە بە ئاسانی ملکەچی سیاسەتەکەی بن و بچنە ژێر کۆنترۆڵی ئەوەوە".  هەروەها کۆنسەی بەڕێوەبەری کۆنگرەی نەتەوەیی کوردستان ئەو ستراتیژیە بۆ دیمۆگرافیای "هەرێم و کوردستان"ی بە "مەترسیدار" ناوبردووە و داوای لە کاربەدەستانی باشووری کوردستانیش کردووە "هەرچی زووە ئەم پرسە بە جیددی و بە بەرپرسیارییەکی نەتەوەیی و نیشتیمانی" وەربگرن و کاری بۆ بکەن و چارەسەری پێویستی بۆ بدۆزنەوە.  ماوەی چەند رۆژێکە سەدان کۆچبەر، کە بەشێکی بەرچاویان کوردن، لە سنوورەکانی بێلاڕووس و پۆڵەندا هەوڵی پەڕێنەوە بۆنێو خاکی یەکێتیی ئەوروپا دەدەن و لە سنوورەکانی نێوان ئەو وڵاتانەدا گیریانخواردووە و لە دۆخێکی سەختی ژیاندان.  رێبوار بابکەیی، سەرۆکی لیژنه‌ى په‌یوه‌ندییه‌كان و ره‌وه‌ندى كوردستانی لە پەرلەمانی کوردستان رایگەیاند، بڕیارە ئەم هەفتەیە یان سەرەتای هەفتەی داهاتوو لیژنەیەکی پەرلەمانی کوردستان سەردانی بێلاڕووس و پۆڵەندا بکەن و چاویان بەو کۆچبەرانە بکەوێت کە لە سنوورەکان و لەو دوو وڵاتەن بەمەبەستی چارەسەرکردنی کێشەکانیان.