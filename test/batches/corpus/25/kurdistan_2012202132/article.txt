شەوی دووشەممە ٢٠ - ١٢ - ٢٠٢١ بارانبارین لە سنووری پارێزگای هەولێر دەستیپێکردەوە. بڕیارەکەی بەڕێوەبەرایەتیی پەروەردەش وەکو لە راگەیێندراوەکەدا هاتووە بۆ پاراستنی گیانی مامۆستایان و قوتابییانە لە ئەگەری دروستبوونی لافاو.  هەروەها ئومێد خۆشناو، پارێزگاری هەولێر لە کاتی بەسەرکردنەوەی ئەو ناوچانەی کە مەترسیی لافاویان لەسەرە لە هەولێر قسەی بۆ رۆژنامەڤانان کرد و ئاماژەی بەوە دا، بەهۆی ئەو شەپۆلی بارانبارینەوە لەگەڵ د. ئالان حەمە سەعید، وەزیری پەروەردە قسەیان کردووە و بڕیاریانداوە "سبەی پشووی فەرمییە لە سەرجەم قوتابخانەکانی سنووری پارێزگای هەولێر. "  لە بەشێکی دیکەی قسەکانیدا، ئومێد خۆشناو گوتی، بۆ رێگریکردن لە دووبارەبوونەوەی لافاو یان کەمکردنەوەی ئاستی مەترسییەکەی، لە چەند رۆژی رابردوو رێڕەوەکانی ئاویان پاککردووەتەوە و ئەوەی لە توانایاندا بێت کردوویانە و دەیکەن.  پارێزگاری هەولێر لە کاتی بەشداریکردن لە بوولتەنی کاژێر ٠٨: ٠٠ ـی تەلەڤزیۆنی رووداو ئاماژەی بەوە دا، لە دیوانی پارێزگا بڕیاری ئەوەیان داوە کە فەرمانگە خزمەتگوزارییەکان نەک ئێشکگر بن، بەڵکو دەوامی ئاسایی خۆیان بکەن. هەروەها دەشڵێت، لە ئەگەری دروستبوونی لافاو ئامێری پێویست وەکو شۆفڵ و بارهەڵگر بۆ هەموو جێگەکان دابینکراوە و بە هانای خەڵکەوە دەچن.