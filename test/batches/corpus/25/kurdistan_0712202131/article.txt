عەمید باپیر شێخ وەسانی، فەرماندەی لیوای ١٠ی پیادەی هێزەکانی پێشمەرگە، بە تۆڕی میدیایی رووداوی راگەیاند، دوو لە مووشەکەکان نزیک بارەگای ئەوان بووە و هیچ زیانێکی گیانی نەبووە.  تاوەکو ئێستا هیچ لایەن و گروپێک هێرشە مووشەکییەکەی ئەمشەویان لە ئەستۆ نەگرتووە. هاوکات بەرپرسانی وەزارەتی پێشمەرگەش بە فەرمی هیچ زانیارییەکیان سەبارەت بە ئەنجامدەردانی بڵاونەکردووەتەوە.  لە ٢٧ی مانگی ١١ ـەوە، داعش شەش هێرشی کردووەتەسەر هێزەکانی پێشمەرگە و هاونیشتمانیان، لە ئەنجامیاندا ٢٢ پێشمەرگە و سێ هاونیشتمانی شەهیدبوون.  عەمید باپیر شێخ وەسانی گوتی، دووان لە مووشەکەکان بەرەو لای فەرماندەیی کەرکووک رۆشتوون و گوتیشی، "مووشەکەکان تاوەکو کەوتنە خوارەوە ئێمە دەمانبینی".  فەرماندەی لیوای ١٠ی پیادەی هێزەکانی پێشمەرگە، گوتی، "ئێستا خۆم لەو شوێنەم موشەکەکەی لێکەوتەخوارەوە و ئاگری دروستکردبوو. مووشەکەکان لەودیو پردێ و لای گوندی کارێزەوە هاویشتراون، کاژێر ١٨: ٥٧ خولەک کەتنەخوارەوە".  عەمید باپیر گوتیشی، "هەموو پێشمەرگەکان سەلامەتن، ئێمە ناتوانین بڵێین کێ مووشەکەکانی هەڵداوە، ئەوە دەهێڵینەوە بۆ سەرووی خۆمان".  گوتیشی، لە رابردوودا چەند جارێک چەکدارانی داعش لەو سنوورەوە هێرشیان کردووە. سەبارەت بە بۆشایی ئەمنیی لەو سنوورەدا گوتی، "ئەم سنوورەی ئێمە بۆشایی ئەمنیی زۆرە، نزیکەی چوار بۆ پێنج کیلۆمەتر بۆشایی ئەمنیی لەنێوان ئێمە و سوپای عێراقدا هەیە".  هەر لەبارەی هێرشەکەوە ئێوارەی ئەمڕۆ سێشەممە ٠٧ - ١٢ - ٢٠٢١ سەرچاوەیەک لە پۆلیسی کەرکووک بە هیوا حوسامەدین، پەیامنێری رووداوی راگەیاند، "لە باکووری کەرکووکەوە چوار کاتیۆشا ئاراستەی سەنگەرەکانی پێشمەرگە لە چەمەزەردەڵە لە نزیک پردێ کراون".   ئەو سەرچاوەیەی پۆلیس دەشڵێت، "چەند کەسێکی ئەو گوندانە ساتی ئاراستەکردنی کاتیۆشاکانیان بینیوە".