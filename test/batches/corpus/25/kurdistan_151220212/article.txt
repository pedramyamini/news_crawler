رۆژی چوارشەممە ١٥ - ١٢ - ٢٠٢١، فازڵ ئیبراهیم، بەڕێوەبەری کەشناسی و بوومەلەرزەزانیی هەرێمی کوردستان، بە تۆڕی میدیایی رووداوی راگەیاند، پێشبینی دەکرێت لە سبەینێ پێنجشەممەوە هەرێمی کوردستان بکەوێتە ژێر نزمە پاڵەپەستۆی دەریای نێوەڕاست و لەدوای نیوەڕۆوە بارانبارین بەشێوەی پچڕپچڕ سەرەتا لە سنووری دهۆک دەستپێدەکات و دواتر بەتێپەڕبوونی کات درێژ ببێتەوە بۆ هەموو ناوچەکان.  فازڵ ئیبراهیم دەڵێت، بەرەبەیانی هەینی ١٧ - ١٢ - ٢٠٢١، پێشبنی دەکرێت بارانبارین لە سەرتاسەری هەرێمی کوردستان ببارێت و کاریگەریی شەپۆلەکەش تاوەکو بەرەبەیانی یەکشەممە وەکو قۆناخی یەکەمی بارانبارین بەردەوامیی ببێت.  قۆناخی دووەمی شەپۆلی بارانبارینیش، بە گوتەی بەڕێوەبەری گشتیی کەشناسی و بوومەلەرزەزانیی هەرێمی کوردستان، لە رۆژی دووشەممەوە لە سەرجەم ناوچەکان دستپێدەکاتەوە و بەفربارینیش زیاتر دەبێت لە ناوچە شاخاوییەکان.  پێشبینییەکانی کەشناسی دەریدەخەن، لەو شەپۆلەدا لەنێو شارەکان زیاتر لە ٣٠ ـی ملیمەتر باران دەبارێت و لە ناوچە شاخاوییەکانیش زیاتر لە ٥٠ ملیم. فازڵ ئیبراهیم دەڵێت، "پێشبینی دەکەین ئەم بارانبارینە دڵەڕاوكێی جووتیاران سەبارەت بە پەڵە بڕەوێنێتەوە. "  بەڕێوەبەری گشتیی کەشناسی و بوومەلەرزەزانیی هەرێمی کوردستان، ئاماژەی بەوەشکرد کە پێشبینیی دەکەن بەهۆی زۆریی بارانبارینەوە لە هەندێک ناوچە گرفت دروستبێت، بەتایبەت لە شاری هەولێر، سۆران و چۆمان.  فازڵ ئیبراهیم باسی لەوەشکرد، کە بارانبارینەکان لە سنووری پارێزگای سلێمانی زیاتر دەبن لە پارێزگاکانی دیکەی هەرێمی کوردستان.