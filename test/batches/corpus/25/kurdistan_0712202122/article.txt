لە بەشێک لە تۆڕە کۆمەڵایەتییەکان وا بڵاوکرایەوە کە مەحموود سەنگاوی، فەرماندەی میحوەری گەرمەسێری پێشمەرگە بە فەرمانی بافڵ تاڵەبانی، هاوسەرۆکی یەکێتی لە پۆستەکەی دوورخراوەتەوە، بەڵام ئەمڕۆ سێشەممە ٠٧ - ١٢ - ٢٠٢١ نووسینگەی مەحموود سەنگاوی رایگەیاند کە ئەو هەواڵانە راست نین.   بەپێی راگەیێندراوی نووسینگەکە، مەحموود سەنگاوی بەردەوامە لە ئەرکەکەی و سەرپەرشتی میحوەری ١ ـی گەرمەسێری هێزەکانی پێشمەرگە دەکات، هەروەها لە پۆستە حیزبییەکەیشی بەردەوامە کە ئەندامی مەکتەبی سیاسیی یەکێتیی نیشتمانیی کوردستانە.  دەنگۆکان دوای ئەوە هاتن کە رۆژی ٥ - ١٢ - ٢٠٢١ بافڵ تاڵەبانی، هاوسەرۆکی یەکێتیی نیشتمانیی کوردستان لەگەڵ بەشێک لە خوێندکاران کۆبووەوە. تۆمارێکی دەنگیی کۆبوونەوەکە بڵاوکرایەوە کە تێیدا بافڵ تاڵەبانی باسی ئەوە دەکات هێز دەبەنە گەرمیان و ئەو هێزەی لەوێیە کە بە "مافیا" ناویان دەبات، کۆنترۆڵدەکەن.