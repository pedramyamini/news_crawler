د. جووتیار عادل، گوتەبێژی حکومەتی هەرێمی کوردستان لە کاتی بەشدارییکردنی لە بوولتەنی کاژێر  ١٢: ٠٠ کە سەنگەر عەبدولڕەحمان پێشکێشی دەکات بە تۆڕی میدیایی رووداوی راگەیاند "بەدواداچوون بۆ ئەو باندانە دەکرێت و هەندێک کەس هەیە کە دەبێت دەستگیربکرێن و ئەوانەیشی کە هاوکاریانن بە دڵنیاییەوە دەستگیردەکرێن. "  جووتیار عادل گوتی کە دوو کێشە هەیە دەبێت روونبکرێتەوە، یەکێکان ئەوەیە کە دیاردەی کۆچ لە رۆژهەڵاتی نێوەڕاست و ئەفریقا بەردەوامە و کێشەی دیکە ئەوەیە کە ئەو خەڵکانە لە سنوورەکان گیریان خواردووە، ئەوە جیاوازە و وەک حکومەتی هەرێمی کوردستان درکمان پێکردووە.   گوتەبێژی حکومەتی هەرێمی کوردستان ئاماژە بەوەش دەدات کە بەداخەوە هەندێک فاکتەر هەن کە خەڵک گوێ لەو قاچاخچییانە بگرن و بێلاڕووسیاش ئاسانکاری بۆ ئەوان کردووە ئەوەش وەک فشیارێکی سیاسیی بۆ وڵاتانی ئەوروپا.   بەگوتەی جووتیار عادل، سەرۆکی حکومەت خۆی لەسەر هێڵە بۆ ئەو کۆچبەرانەی کە گیریان خواردووە و دەشڵێت "نابێت ئەو خەڵکە بە قسەی قاچاخچییەکان فریوبدرێن، چونکە بابەتی کۆچ لە سنووری بێلاڕووس بووەتە بابەتێکی سیاسی. "  جووتیار عادل باسی ژمارەی ئەو کەسانەی کرد کە گیریان خواردووە لە سنوورەکان و گوتی "نزیکەی ١٦ بۆ ١٧ هەزار کەسن، لەو ژمارەیەش ٨ هەزار کەسیان خەڵکی هەرێمی کوردستانن. ئینجا بەشێک لەو کۆچبەرانە هی سنووری ماددەی ١٤٠ ن و بەهۆی نەبوونی ئەمنی رۆیشتوون، هەروەها لە سنووری شێلادزێش خەڵک بەهۆی بۆردوومانی تورکیا و بوونی پەکەکە کۆچیان کردووە، بەشەکەی دیکە پەیوەستە بە نەبوونی هەلی کار ئەویش خەڵکی ناوچەکانی هەڵەبجە، رانیە و گەرمیان دەگرێتەوە. "  جووتیار عادل دەڵێت، حكومەتی هەرێمی کوردستان لە ماوەی دوو ساڵ و نیوی رابردوودا ١٢٠ هەزار هەلی کاری رەخساندووە و دەشڵێت "دوێنێ لەسەر راسپاردەی فەرمانی جەنابی سەرۆکی حکومەت لایەنە پەیوەندیدارەکان کۆبوونەوە و هەر وەزارەتێک بەپێی بەرنامەی خۆی کاردەکات و لیژنەیەکی باڵا و تەکنیکی پێکهێنراوە و لە کێشەی کۆچی گەنجان و ئەوانەی گیریان خواردووە دەکۆڵێتەوە. "  باڵیۆزی بێلاڕووس لە ئەنقەرە سەردانی هەرێمی کوردستانی کرد و لەگەڵ بەرپرسانی هەرێمی کوردستان کۆبووەوە. د. جووتیار عادل رایدەگەیێنێت "ئێمە حکومەتی عێراقمان هێناوەتە سەرخەت بۆ کێشەی کۆچبەران، هەروەها کاک سەفین دزەیی پەیوەندی کردووە بە باڵیۆزی بێلاڕووس و نوێنەری خۆمان لە پۆڵەندا بۆ چارەسەرکردنی گرفتەکانی کۆچبەران. حکومەتی عێراقیش تێچووی ئەو کەسانە لە ئەستۆ دەگرێت کە دەیانەوێت بگەڕێنەوە. "  "دەبێت قاچاخچییەکان رووبەڕووی یاسا بکرێنەوە"  گوتەبێژی حکومەتی هەرێمی کوردستان لەبارەی ئەو قاچاخچییانەی کە خەڵک هاندەدەن بۆ کۆچکردن گوتی "دەبێت ئەو قاچاخچییانە رووبەڕووی یاسا بکرێنەوە و بەتووندرین شێوە رێکاریان بەرامبەر بگیرێتەبەر، هەروەها داوا لە خەڵکی کوردستان دەکەم چارەنووسی خۆیان نەخەنە دەست قاچاخچییەکان. "  جووتیار عادل ئاماژەی بە دەستگیرکردنی چەند کەسێک کرد کە کاری قاچاخی دەکەن و گوتی "بەدواداچوون بۆ ئەو باندانە دەکرێت و هەندێک کەس هەیە کە دەبێت دەستگیربکرێن و ئەوانەیشی کە هاوکاریانن بە دڵنیاییەوە دەستگیردەکرێن. پێش ٤٨ کاژێر یەک دوو کەس دەستگیرکراون و پرۆسەکەش بەردەوام دەبێت. "  بەگوتەی جووتیار عادل، ئەمساڵ بەراورد بە ساڵانی رابردوو ژمارە و رێژەی کۆچکردن "کەمتر بووە" ئاماژە بەوەش دەدات "راستە گەنج هەیە هەلی کاری نییە بەڵام دۆخی ئابووریی هەرێمی کوردستان بەراورد بە ساڵانی رابردوو جیاوازیی هەیە. "  خەڵک هەیە لە کوردستان بۆ چارەسەری پزیشکی رێگەی کۆچ دەگرێتەبەر و پێیوایە کە لە کوردستان ناتوانێت چارەسەریی پێویستی بۆ بکرێت. جووتیار عادل دەڵێت "بەلای حکومەتەوە سێکتەری تەندروستی یەکێکە لە سێکتەرە گرنگەکان و کەسی شارەزا و باش هاتوونەتە هەرێمی کوردستان و کاریان لەسەر دەکرێت. بۆیە دڵنیایی دەدەین کە حکومەتی هەرێمی کوردستان پلانێکی زۆر تۆکمەی بۆ سێکتەری تەندروستی هەیە. "  سەبارەت بە دابەشکردنی مووچە، گوتەبێژی حکومەتی هەرێمی کوردستان دەڵێت " هەوڵدەدەین کە مووچە بە رێژەی ١٠٠ % دابەشبکەین، خەڵک دڵنیادەکەینەوە کە مووچە وەکو خۆی دابەشدەکرێت. هەروەها لەگەڵ حکومەتی عێراقی لە پەیوەندیداین بۆ پتەوترکردنی پەیوەندییەکان و گفتوگۆی زیاتر لەبارەی دابینکردنی مووچە بۆ مووچەی فەرمانبەرانی هەرێمی کوردستان. "   بەگوێرەی ئامارە فەرمییەکان، لە سەرەتای ئەمساڵەوە، زیاتر لە چوار هەزار و ١٠٠ کۆچبەر لە بیلاڕووسەوە چوونەتە لیتوانیا، کە بەشی هەرە زۆریان خەڵکی هەرێمی کوردستان و عێراق بوون.      دوای تووندکردنی سنوورەکانی لیتوانیا، لە مانگی ئابەوە، نزیکەی ٢٦ هەزار کۆچبەری نایاسایی هەوڵیانداوە بچنە پۆڵەندا. سەرکردەکانی یەکێتیی ئەوروپا دەڵێن، هۆکاری دروستبوونی لێشاوی کۆچبەران سیاسییە و لەلایەن بێلاڕووسەوە ئاراستەدەکرێت.