ئەمڕۆ یەکشەممە ١٢ - ١٢ - ٢٠٢١، وەزارەتی کارەبای حکومەتی هەرێمی روونکردنەوەیەکی لەبارەی هاوبەشەکانی پێوەری زیرەک بڵاوکردەوە کە تێیدا هاتووە: "ئەو هاوبەشانەی کارەبا کە پێوەری زیرەکیان بەهۆی بارزۆری (بەکارهێنانی زیاتر لە ٤٠ ئەمپێر) یان هەر گرفتێی دیکە دەکوژێتەوە و  پاش ٢٥٠ چرکە ناگەڕێتەوە، لەبەر بوونی گرفت لە هێڵی ساردی کارەباکەیانە".  سەبارەت بەو کێشەیە و چارەسەرکردنیشی، هاتووە: "ئەو هاوبەشانەی کە ساردی کارەباکەیان تەواو نییە و هێڵی ئەرزی (Earthing) یان نییە، یان هێڵی ئەرزیان تەواو نییە، تووشی گرفتی نەهاتنەوەی کارەبا لە ماوەی دیاریکراودا دەبن، بۆ چارەسەرکردنی ئەم کێشەیە و لەبەر پاراستنی سەلامەتیی هاووڵاتیان، پێویستە تەواوی هاوبەشانی کارەبا بەپێی ستاندارە جیهانییەکانی کارەبا، هێڵی ساردی کارەبایان تەواو بێت و بەشێوەیەكی تووند بە ئەرزەوە گرێ درابێت و هێڵی ئەرزیان هەبێت".  عەلی ئیسماعیل، ئەندامی لێژنەی پێوەری زیرەک لە وەزارەتی کارەبا، ئەمڕۆ یەکشەممە ١٢ - ١٢ - ٢٠٢١،  بە تۆڕی میدیایی رووداوی گوت: "تاوەکو ئێستا یەک ملیۆن و ٨٠ هەزار پێوەری زیرەک بۆ هاوبەشانی کارەبا لەهەرێمی کوردستان بەستراون، کە ژمارەیان نزیکەی ملیۆنێک ٥٠٠ هەزار هاوبەشن، بەوەش رێژەی ئەو هاوبەشانەی پێوەری زیرەکیان بەستووە دەگاتە ٧٦ % ". گوتیشی: "تاوەکو کۆتایی ئەمساڵ بەستنی پیوەری زیرەک بۆ هاوبەشانی سەنتەری شارەکان تەواودەبێت".  پێوەری زیرەک، یەکێکە لەو رێگایانەی بەپێی وەزارەتی کارەبای هەرێمی کوردستان دەبێتە هۆی کەمکردنەوەی بەفێڕۆچوونی کارەبا و رێکخستن و کۆنتڕۆڵکردنی کارەبا لەرێگەی پێدانی ٤٠ ئەمپێر کارەبا بۆ هەر هاوبەشێک.