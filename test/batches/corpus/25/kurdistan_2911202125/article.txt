حوسێن حەمەکەریم، گوتەبێژی وەزارەتی کشتوکاڵ و سەرچاوەکانی ئاوی هەرێمی کوردستان بە تۆڕی میدیایی رووداوی راگەیاند، " ٧٠ % ی رووباری سیروان لە خاکی ئێرانەوە دەڕژێتە نێو خاکی هەرێمی کوردستان؛ ئێستا ئێران ١٠٠ % ی ئەو ئاوەی گرتووەتەوە و رێڕەوەکەی گۆڕیوە؛ هەروەها رێڕەوی زێی بچووکیشی گۆڕیوە؛ بۆیە بەشێوەیەکی بەرچاو ئاستی هەندێک لە رووبارەکانی هەرێمی کوردستان دابەزیوە. تورکیاش سەرچاوەکانی ئاوی زۆر کەمکردووەتەوە".  ئەکرەم ئەحمەد، بەڕێوەبەری بەنداوەکانی هەرێمی کوردستانیش بە تۆڕی میدیایی رووداوی گوت، "ئەگەر ئەمساڵیش وشکەساڵییەکە بەردەوام بێت، مەترسیی ئەوە هەیە کە ئەو شوێنانەی ئاویان لێنەماوە چۆڵ بکرێت و کۆچکردن رووبدات. بەروبوومی کشتوکاڵیش کەم دەبێت".  شوان کەریم، جێگری سەرۆکی لیژنەی کشتوکاڵ و ئاودێری لە پەرلەمانی کوردستان دەڵێت، "پلانی دروستکردنی ٢٥ بەنداوی گەورە و مامناوەند هەیە؛ ئێستا ١٢ بەنداو لە دیراسەدان، کە نۆ لەو بەنداوانە زیاتر لە ٦٠ کۆمپانیای نێوخۆیی و نێودەوڵەتی تێیدا بەشداربوون و پرۆپۆزەڵی خۆیان پێشکێشکردووە، لە قۆناخی یەکەم سێ بەنداو دروستدەکرێن، لە هەولێر، یەک لە سلێمانی و یەک لە دهۆک".  جووتیاران مەترسیی وشکەساڵییان هەیە، بەڵام بەرپرسانی کەشناسی دەڵێن، جارێ زووە، چونکە ٥٠ % ی بارانبارین لە هەرێمی کوردستان لە وەرزی زستاندایە.  بەپێی ئاماری بەڕێوەبەرایەتیی گشتیی سەرچاوەكانی ئاو، تاوەكو ناوەڕاستی كانوونی یەكەمی رابردوو ٤٩ هەزار و ٥٨٥ بیری ئاو بۆ مەبەستی ئاوی خواردنەوە، كشتوكاڵ و پیشەسازی لە هەرێمی كورستان هەڵكەندرابوون.   لەو ژمارەیە ٢٣ هەزار و ٦٢٥ یان مۆڵەتیان هەبووە، بەڵام ٢٥ هەزار و ٩٦٠ بیری دیكە بە زێدەڕۆ هەڵكەندراون، كە زۆرترینیان لە سنووری پارێزگای سلێمانیدان.