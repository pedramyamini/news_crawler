رۆژی دووشەممە ٦ - ١٢ - ٢٠٢١ سەرۆک بارزانی پەیامێکی بڵاوکردەوە و رایگەیاند، "بەداخێکی زۆرەوە شەوی رابردوو لە ئەنجامی پەلاماری تیرۆریستانی داعش بۆسەر سەنگەرەکانی پێشمەرگە لە قەرەسالم لە سنووری ناوچەی پردێ ژمارەیەک پێشمەرگە شەھید و برینداربوون. "  سەرۆک بارزانی پرسە و سەرەخۆشی خۆی ئاراستەی کەسوکاری شەهیدانی ئەو هێرشە دەکات و دەڵێت "خۆم بە هاوبەشی خەمیان دەزانم. "  لە بەشێکی دیکەی پەیامەکەدا سەرۆک بارزانی جەخت لەوە دەکاتەوە کە "پێویستە تۆڵەی خوێنی شەھیدەکانمان لە تیرۆریستان بکرێتەوە. "  پەیامێکیش ئاراستەی هێزەکانی پێشمەرگە دەکات ئاماژە بەوە دەدات "بەھۆی زۆربوونی جموجوڵ و پەلامارەکانی تیرۆریستان لەم دواییانە پێویستە ھێزی پێشمەرگەی کوردستان ئامادەکاری زیاتر بکات و تەکتیکی جەنگی بگۆڕێت و لە دۆخی بەرگریکردنەوە بکرێتە ھێرشبردن بۆ سزادان و لەناوبردنی تیرۆریستانی داعش. "  لە هێرشەکەی شەوی رابردووی چەکدارانی داعش چوار پێشمەرگە بە ناوەکانی (نەقیب مەسعود تەڵعەت، نەهرۆ ناجی، هەژار جەلال و رێکان تۆفیق) شەهیدبوون و پێشمەرگەیەکیش بەناوی (هاوڕێ) برینداربوو.  چەکدارانی داعش لە ماوەی هەفتەیەکدا چوار هێرشیان بۆ سەر هێزەکانی پێشمەرگە لە چەند ناوچەی جیاواز و گوندە کوردنشینەکانی ناوچە کێشەلەسەرەکان کرد، بەهۆیەوە تاوەکو ئێستا ٢٢ پێشمەرگە و سێ هاونیشتمانی شەهید بوون، کە یەکێکیان منداڵێکی تەمەن ١٠ ساڵ بوو.   دەقی پەیامەکەی سەرۆک بارزانی  بەناوی خودای بەخشندە و میھرەبان  بەداخێکی زۆرەوە شەوی رابردوو لە ئەنجامی پەلاماری تیرۆرستانی داعش بۆسەر سەنگەرەکانی پێشمەرگە لە قەرەسالم لە سنوری ناوچەی پردێ، ژمارەیەک پێشمەرگە شەھید و برینداربوون، پرسە سەرەخۆشی خۆم ئاراستەی خانەوادەو کەسوکاری شەھیدانی ئەو پەلامارە تیرۆرستیە دەکەم و خۆم بە ھاوبەشی خەمیان دەزانم، لە خودای گەورە داواکارم رۆحی شەھیدەکان بە بەھەشتی بەرین شادبکات و سەبرو ئارامی بە کەسوکاریان بدات، ھیوای چاکبوونەوەش بۆ برینداران دەخوازم.  جەختیش لەوە دەکەمەوە کە پێویستە تۆڵەی خوێنی شەھیدەکانمان لە تیرۆرستان بکرێتەوە. بەھۆی زۆربوونی جموجوڵ و پەلامارەکانی تیرۆریستان لەم دواییانە پێویستە ھێزی پێشمەرگەی کوردستان ئامادەکاری زیاتر بکات و تەکتیکی جەنگی بگۆڕێت و لە دۆخی بەرگریکردنەوە بکرێتە ھێرشبردن بۆ سزادان و لەناوبردنی تیرۆرستانی داعش.  ھەزاران سڵاو لە گیانی پاکی شەھیدانی شەڕی داعش و ھەموو شەھیدانی رێگەی ئازادی کوردستان