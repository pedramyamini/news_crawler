ئیبراهیم خەلیل خالید، هاونیشتمانی هەرێمی کوردستانە و دانیشتووی کۆڕێیە لە سنووری شارۆچکەی پیرمام، بە مەبەستی گەیشتن بە ئەوروپا چووەتە بێلاڕووس، ماوەی ٥٧ رۆژە کەسوکارەکەی هیچ زانیارییەکیان لەسەری نییە.  هۆشیان خەلیل خالید، برای ئیبراهیم خەلیل، ئەمڕۆ یەکشەممە ١٢ - ١٢ - ٢٠٢١ بە تۆڕی میدیایی رووداوی راگەیاند، دوایین جار کە قسەی لەگەڵ براکەی کردووە ٥٧ رۆژ پێش ئێستا بووە کە لە سنووری بێلاڕووس بووە، بەڵام لەو کاتەوە هیچ زانیارییەکیان لەبارەیەوە نییە، "نازانین ماوە لە ژیان یان مردووە".  ئیبراهیم خەلیل خالید تەمەنی ٢٥ ساڵە و سەڵتە، پێشتر لە کۆڕێ کاری کرێکاری کردووە.  براکەی ئیبراهیم دەڵێت: "زۆر هەوڵمانداوە زانیارییەک لەبارەیەوە بزانین، پەیوەندیمان بە خزم و برادەران کردووە هیچ شتێکمان دەستنەکەوتووە، بەڵام تاوەکو ئێستا پەیوەندیمان بە هیچ لایەنێکی حکومەت یان رێکخراو و دەزگاکان نەکردووە".  لەو بارەیەوە ئاری جەلال، سەرۆکی دەزگای لووتکە بۆ کاروباری ئاوارە و پەنابەران، بە تۆڕی میدیایی رووداوی راگەیاند، هەر بێسەروشوێنێک لای ئەوان تۆمار نەکرابێت، ئێمە ناتوانین بەدواداچوون بکەین.  دەزگای لووتکە بۆ کاروباری پەنابەران، داوا لە کەسوکاری هەر بێسەروشوێنبووێک دەکات، بەڵگەنامەی کەسیی کەسەکە ببەنە لای دەزگاکەیان بۆ ئەوەی تۆماری بکەن و بەدواداچوون بۆ ئەو کەسە بکەن.