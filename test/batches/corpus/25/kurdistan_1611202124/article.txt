ئەحمەد ئەنوەر، سەرۆکی دەستەی دەستپاکیی هەرێمی کوردستان، ئەمڕۆ سێشەممە ١٦ - ١١ - ٢٠٢١، بە تۆڕی میدیایی رووداوی گوت: "لەگەڵ وەزیر و بەرپرسانی وەزارەتی دارایی بۆ بەدواداچوونی یاسای چاکسازیی و جێبەجێکردنی ناوەڕۆکەکەی پەیوەست بە فەرمانبەران و پلەی وەزیفی و مووچە و خانەنشینی و پرسی دیکەوە کۆبووینەوە و وەزیری دارایی بەرچاوڕوونی باشی لەسەر ئەو پرسە پێداین".  له كۆبوونه‌وه‌كه تاوتوێى چۆنێتیی به‌رێوه‌چوونى ئه‌و بڕگانه‌ى له یاساى چاكسازیی تایبه‌تن به وه‌زاره‌تى دارایى و ئابوورى كراوە، ئەم کۆبوونەوەیە لەگەڵ وەزیرانی ناوخۆ و شەهیدان و کاروباری ئەنفالکراوان و کار و کاروباری کۆمەڵایەتیش دەکرێت.  د. ئه‌حمه‌د ئه‌نوه‌ر، سه‌رۆكى ده‌سته‌ى ده‌ستپاكیی هه‌رێمى كوردستان، گوتیشی: "ئێمە گومانمان له هیچ وه‌زاره‌ت و دامه‌زراوه‌یه‌ك نییه كه یاساكه جێبه‌جێ نه‌كات، به‌ڵام پێویسته هه‌نگاوه‌كان رژدیتر بكرێن، رێژەی ٨٠ % بۆ ٩٠ % جێبه‌جێكردنى یاساى چاكسازیی ئه‌ركى وه‌زاره‌تى دارایی و ئابوورییه و ئه‌وه‌یشى تاوەکو ئێستا ده‌بینرێت هه‌نگاوى گرنگ نراوه".  سەرۆکی دەستەی دەستپاکیی هەرێمی کوردستان، باسی لەوەشکرد دوای ئەوەی دەچنە وەزارەتەکان راپۆرتێک لەبارەی جێبەجێکردنی یاسای چاکسازییەوە ئامادە دەکەن و لەماوەی دوو هەفتەدا دەینێرنە پەرلەمان و لیژنەی باڵای چاکسازیی و هەموو ئاستەکانی جێبەجێکردن و گرفتەکان و زانیاریی دیکەش بڵاودەکەنەوە.  یاسای چاکسازی لە مووچە و دەرماڵە و بەخشین و ئیمتیازاتەکان و خانەنشینی لە هەرێمی کوردستان - عێراق، یاسای ژمارە ٢ی ساڵی ٢٠٢٠ی پەرلەمانی کوردستانە، رۆژی ٦ی شوباتی ٢٠٢٠ لە رۆژنامەی وەقایعی کوردستان بڵاوکرایەوە و چووە بواری جێبەجێکردنەوە.  ١١ی کانونی یەکەمی ٢٠١٩ ئەنجوومەنی وەزیرانی هەرێمی کوردستان، رەشنووسی یاسای چاکسازی پەسندکرد و لە ١٦ی کانونی دووەمی ٢٠٢٠ دا، یاساکە لەلایەن پەرلەمانەوە پەسندکرا، لە ٤ی شوباتی ٢٠٢٠، نێچیرڤان بارزانی سەرۆکی هەرێمی کوردستان، یاساکەی واژۆکرد.