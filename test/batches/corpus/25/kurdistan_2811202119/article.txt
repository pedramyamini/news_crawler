سیامەند کەریم، گوتەبێژی سەرۆکایەتیی شارەوانیی هەولێر بە تۆڕی میدیایی رووداوی راگەیاند، کارکردن لە بەشی دووەمی شەقامی ١٥٠ مەتری هەولێر بەردەوامە و تاوەکو ئێستا ٣٢ % ی کارەکان تەواو بوون و گوتیشی: "دوای تەواوبوونی بەشی یەکەمی پڕۆژەکە و کردنەوەی بەڕووی شۆفێراندا، کارکردن لە بەشی دووەمی پڕۆژەی شەقامی ١٥٠ مەتری هەولێر دەستیپێکردووە".  سیامەند کەریم ئاماژەی بەوەشکرد، بەشی دووەمی پڕۆژەکە درێژییەکەی حەوت کیلۆمەترە کە لە رێگەی هەولێر - پیرمام بۆ هەولێر - کۆیەیە، دوو شەقامی سەرەکی کە پانییەکەی ١٩.٥ مەتر پانە لەگەڵ دوو شەقامی لاوەکی ٨ مەتر پان، دوو بەرزە پرد و یوتێرنی ئاراستەگۆڕی تێدایە.  گوتەبێژی شارەوانیی هەولێر گوتیشی: "لە ٣٠/٨/٢٠٢١ کارکردن لە پڕۆژەکە دەستیپێکردووە و بڕیارە لە کۆتایی ئەمساڵ تەواو بکرێت، بەڵام بەهۆی خێرا کارکردن پڕۆژەکە پێش وادەی خۆی تەواو دەکرێت و ٨٠ % کرێکارانی کار لە پڕۆژەکە دەکەن کرێکاری خۆماڵین".  بە گوتەی سیامەند کەریم، دوای تەواوبوونی بەشی دووەمی شەقامەکە، بەشێوازێکی خێرا کاردەکرێت بۆ تەواوکردنی بەشەکانی دیکەی شەقامی ١٥٠ مەتری.  کارەکانی شەقامی بازنەیی ١٥٠ مەتری هەولێر لەلایەن کۆمپانیای ھێمن گرووپەوە جێبەجێدەکرێت و تاوەکو ئێستاش بەشێکی ئەو شەقامە کە لە شەقامی (هەولێر - بەحرکە) تاوەکو (هەولێر - شەقڵاوە)یە تەواو بووە و بە تەواوبوونی ئەو شەقامە بەشێکی زۆر لە قەڵەباڵغی ناو شاری هەولێر کەمدەکاتەوە.  رۆژی ٢٦ - ٠٩ - ٢٠١٨ نێچیرڤان بارزانی، سەرۆکوەزیرانی پێشووی هەرێمی کوردستان بەردی بناخەی شەقامی ١٥٠ مەتریی هەولێری دانا. پرۆژه‌ی شه‌قامی ١٥٠ مه‌تری له هه‌ولێر، یه‌كێكه له ستراتیژیترین پرۆژه‌كانی حكومه‌تی هه‌رێمی كوردستان، درێژی شه‌قامه‌كه ٧٠ كیلۆمه‌تره و هه‌ر ئاراسته‌یه‌كی نزیكه‌ی ٢٠ مه‌تر پانه و پێنج ئۆتۆمبێل دەتوانن به‌ته‌نیشت یه‌كه‌وه له‌سه‌ری رێبکەن، بۆ هه‌ر سایدێكیش شاڕێیه‌كی خزمه‌تگوزاری  له ته‌نیشتیدا دروست ده‌كرێت.  پرۆژه‌كه به پێنج قۆناخ جێبه‌جێ ده‌كرێت، له قۆناغی یه‌كه‌میدا ١٤ كیلۆمه‌تری ته‌واو کرا، كه به‌حركه به رێگای شەقڵاوە دەگەیێنێت.  شه‌قامی ١٥٠ مه‌تری ده‌بێته شه‌شه‌مین و دواهه‌مین شاڕێی بازنه‌یی به‌ده‌وری هه‌ولێردا، شه‌قامكی خێرایه و ناحیه‌كانی بنه‌سڵاوه، كه‌سنه‌زان، داره‌توو، به‌حركه، کۆمەڵگەی مه‌لاهۆمه‌ر و رێگای گوێر و قۆریتان و سه‌ركارێز به‌یه‌كه‌وه ده‌به‌ستێته‌وه.