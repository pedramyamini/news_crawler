گاتع رکابی، سەرکردە لە هاوپەیمانیی دەوڵەتی یاسا کە یەکێکە لە پێکهێنرانی چوارچێوەی هاوئاهەنگی لایەنە ناڕەزاییەکانی شیعە بە تۆڕی میدیایی رووداوی راگەیاند، لە دوایین کۆبوونەوەی چوارچێوەی هاوئاهەنگی کە لە زیقار بەڕێوەچووە، بڕیادراوە شاند بنێرنە لای سەرجەم هاوبەشەکان، هەرێمی کوردستان، سوننە و تەنانەت ئەو شیعانەی لە دەرەوەی چوارچێوەی هاوئاهەنگین.   لەو چوارچێوەیەدا بڕیارە شاندێکی باڵای هاوئاهەنگی سەردانی هەرێمی کوردستان بکات لەگەڵ بەشێک لە سەرکردایەتیی حیزبەکان کۆبێتەوە. شاندەکە سەردانی هەولێر و سلێمانیش دەکات.   گاتع رکابی، ئاماژەی بەوەکرد، تاوەکو ئێستا پێکهاتەی شاندەکە و وادەی سەردانەکەیان بۆ هەرێمی کوردستان دیاری نەکراوە، بەڵام لە چەند رۆژی داهاتوودا بڕیاری لەبارەوە دەدرێت و وادەی سەردانەکەش بۆ هەرێمی کوردستان دیاری دەکرێت، چونکە زیاتر لە شاندێکە.   لە بەشێکی دیکەی قسەکانیدا ئەو سەرکردەیەی دەوڵەتی یاسا گوتی، "ئامانجی سەردانەکەش بیروڕا گۆڕینەوەیە لەبارەی دۆخی عێراق و گرنگی دۆخی ئەمنی و سیاسی، هەروەها دەرهاویشتەکانی کۆمیسیۆنی هەڵبژاردنەکان، کە بە داخەوە تاوەکو ئێستا رێچکەی هەڵەی خۆی راست نەکردووەتەوە کە لەسەری دەڕوات".