مەسرور بارزانی، سەرۆکوەزیرانی هەرێمی کورستان لە شاری هەولێر، لەگەڵ وەزیری خوێندنی باڵادا سەردانی کۆلێژی پەروەردەی بنیاد، بەشەناوخۆیی ١٨ شوباتی کچان و بەشەناوخۆیی شەوکەت شێخ یەزدینی کرد و چاوی بەخوێندکارانی زانکۆ جیاوازەکانی هەرێمی کوردستان کەوت.  مەسرور بارزانی بە قوتابیانی گوت، "دەمەوێت گفتوگۆیەکی راشکاوانەتان لەگەڵ بکەم و گوێشتان لێبگرم، " خوێندکارەکان، چەندین داواکارییان ئاراستەی سەرۆکوەزیران کرد. خوێندکارێکی زانکۆ گوتی، "یەکێک لە هەرە خاڵە گرنگەکان دەرماڵەی قوتابیانە، چونکە بەڕاستی هەندێک خێزان دۆخی داراییان زۆر خراپە. "  خوێندکارێکی دیکەش داوای کرد کە بۆچی "باوکێک بە مووچەیەکی ٥٠٠ هەزار یان یەک ملیۆنی دەتوانێت شەش بۆ حەوت منداڵ بنێرێتە زانکۆ، بۆچی حکومەت ناتوانێت دەرماڵە بەو ١٥٠ هەزار خوێندکارە بدات کە هەن؟ " سەرۆکوەزیرانی هەرێمی کوردستان لە قسەکانیدا لەگەڵ باشترکردنی دۆخی خوێندکاران و ژیانیان و دۆزینەوەی دەرفەتی کاربوو، بەڵام لەباسی دەرماڵەدا گوتی، لە هەرێمی کوردستان خوێندن بەخۆڕاییە و لە هیچ شوێنێکی دونیاش نییە خەڵک داوای دەرماڵە بۆ خوێندنی خۆڕایی بکات.   لەلایەکی دیکە خوێندکاران داوایان کرد، کە بەشە ناوخۆییەکانیان بۆ چاکبکرێت و داخوازییەکانیشیان لە کاتێکی دیاریکراودا جێبەجێبکرێن. خوێندکارێکی کچ گوتی، "لە ژوورێکدا پێنج بۆ هەشت کەسی تێدایە. "  خوێندکارێکی دیکەش باسی لەوە کرد کە "ئەگەر داواکانمان لە ماوەیەکی دیاریکراودا جێبەجێنەکرێن، من ناڵێم خۆپێشاندان و تووندوتیژی، بەڵام لەوانەیە بایکۆتکردنی هۆڵەکانی خوێندنی لێبکەوێتەوە. "  سەرۆکوەزیران سەبارەت بە خۆپێشاندانی خوێندکاران گوتی، ئەوان پشتیوانیی خۆپێشاندان بەئاشتی دەکەن. گوتی، "خۆپێشاندان مافێکی ئاساییە، هەموو چین و توێژێک لەو وڵاتە دەتوانێت بە شێوەیەکی ئارام و ئاشتیانە خۆپێشاندان بکات و داوای مافی خۆی بکات، حکومەتیش پشتیوانی لە خۆپێشاندانی ئاشتیانە دەکات، بەڵام خوانەخواستە ئاراستەکردنی خۆپێشاندان بە شێوازێکی دیکە یان لەلایەن هەندێک کەسەوە خۆیان تێبخزێنن و بێنە نێو خۆپێشاندان و فەوزا و تووندوتیژی دروست ببێت، ئەمە نە خزمەتی مافەکان و نە داواکارییەکانی قوتابیان دەکات، نە چارەسەری گرفتەکانیش دەکات، بە پێچەوانەوە کێشەکان قووڵتر دەکەن، رێگەش دەدەن بۆ ئەوەی خەڵکی دیکە بەشێوازێکی دەرفەتەکە بۆخۆی بقۆزێتەوە. "  لەماوەی خۆپێشاندانی چەند رۆژەی سلێمانی، دیمەنی داگرتنی ئاڵای کوردستان و راخستنی لەسەر شەقام بڵاوبووەوە، مەسرور بارزانی ئاماژەی بەوەشکرد، "ئەوەی بێڕێزی بە ئاڵای کوردستان کردووە قوتابی نەبووە و ئەوانەشی کردوویانە رووبەڕووی دادگە دەکرێنەوە. " سەرۆکوەزیرانی هەرێمی کوردستان داوایشی لە قوتابیان و خوێندکاران کرد "پێش هەموو کەسێک بەرگری لە کەرامەت و سیمبولی وڵاتەکەتان بکەن. "  سەرۆکوەزیران باسی لە دۆخی دارایی هەرێمی کوردستانیش کرد، گوتی، "بەهۆی قەیرانی داراییەوە لە ساڵی ٢٠١٤ ـەوە دەرماڵە نەماوە... ئێستا راستە دۆخی دارایی هەرێمی کوردستان باشتر بووە، بەڵام مانای ئەوە نییە هەموو پارەکە بۆ مووچە خەرج بکرێت. " ئەو نموونەی ئەوەشی هێنایەوە کە ٨٠ % ـی داهاتی هەرێمی کوردستان بۆ مووچەخۆرانە و ٢٠ % ـی بۆ پێنج ملیۆن دانیشتووی دیکەیە کە بە گوتەی ئەو "دادپەروەرانە" نییە و لە رێگەی چاکسازییەوە هەوڵی چارەسەری ئەو دۆخە و گەڕاندنەوەی باڵانسی دەدەن.     لە هەرێمی کوردستان، ١٥٠ هەزار و ٥٦٠ خوێندکار لە زانکۆ و پەیمانگە حکومییەکان دەخوێنن.   هەر لەبارەی دەرماڵەی خوێندکاران، "ئەگەر بمانەوێت چاو لە وڵاتانی پێشکەوتوو بکەین.. ئەو وڵاتانە خوێندنیان بەلاش نییە، هەموو قوتابییەک دەبێت پارە بدات، بەڵام بانک قەرزیان پێدەدات، ئەو قەرزەش بۆ ئەوەیە دواتر بە قیست پارەی خوێندنی خۆیان بدەنەوە بە زانکۆکان، قەرزەکانیش حکومەت نایدات، بانک دەیدات. "  دەرماڵەی خوێندکاران کە لە دوای ساڵی ٢٠١٤ ـەوە بەهۆی قەیرانی داراییەوە بڕاوە، سەرۆکوەزیران ئاماژەی بە هۆکاری خراپبوونی دۆخی ئابووری هەرێمی کوردستان کردو رایگەیاند: "لە ساڵی ٢٠١٤ تاوەکو ٢٠١٧ حکومەتی فیدراڵ هیچ بڕە بودجەیەکی بۆ هەرێمی کوردستان نەنارد، ئەمە وایکرد حکومەت بۆ راپەڕاندنی ئیش و کاری خۆی بچێت قەرز بکات بۆ ئەوەی ئیدارەی خۆیانی پێبکەن، ئەوەش وەکو قەرز مایەوە، کە ئێستا ئێمە باجەکەی دەدەین، دوای ئەوەش هەر لەم دوو ساڵەی رابردووش لە ساڵەکانی ٢٠٢٠ - ٢٠٢١ ئەو بڕە بودجەیەی کە حومەتی عێراق بەپێی ئەو رێککەوتنانەی لەنێوان هەردوولادا هەبوو، دەبوو پارەمان بۆ بنێرن، بەڵام ١٢ مانگ بودجەیان بۆ نەناردین، ئەگەر ٤ ساڵەکەی پێشووتر لەگەڵ ئەو دوو ساڵەی پێشوو ئەژمار بکەین، ٢٣ ملیار دۆلار پارەی هەرێم لەلایەن حکومەتی عێراقەوە نەنێردراوە. "  بە گوتەی سەرۆکوەزیرانی هەرێمی کوردستان لەو بابەتەش بە خراپی سوودی لێوەرگیراوە و دەڵێت، "لایەن هەبوو داوای لە حکومەتی فیدراڵی کردووە کە بڕە بودجەی هەرێمی کوردستان نەنێرێت بۆ ئەوەی حکومەت بڕووخێت.. ئەوە بەشێکی ئۆپۆزیسیۆن بووە.. کە لە بنەڕەتەوە دژی بەردەوامبوونی حکومەتی هەرێمی کوردستان بووە، ویستوویەتی سوود لە تواناکانی حکومەتی فیدراڵی وەربگرێت و رێگە نەدات حکومەتی هەرێمی کوردستان بوژانەوەی ئابووری بەخۆیەوە ببینێت، تەنانەت ئیدارەی خۆشی بکات، لەلایەکی دیکەش هاتوو لێرە گلەییان کردووەو خەڵکیان هانداوە کە حکومەت مووچەتان ناداتێ وەرن خۆپێشاندان بکەن. واتە لە هەردوولاوە خەریکی لێدان لەو ئەزموونە بوون. "  لە وەڵامی یەکێک لە خوێندکارەکانیش، کە ئاراستەی سەرۆکوزیرانی کرد بۆ ئەوەی حکومەت دەرماڵەیەکیان بۆ ببڕێتەوە لەنێوان ١٠٠ بۆ ١٥٠ هەزار دینار و پێشیوابوو کە ئەم بڕە پارەیە ئەرکێکی دارایی زۆر لەسەر حکومەت دروست ناکات. مەسرور بارزانی گوتی: "ئەگەر هەموو پارێزگاکانی هەرێمی کوردستان وەکو یەک داهاتەکانیان بۆ حکومەتی هەرێمی کوردستان بگەڕێننەوە، لەوانەیە ئەو کێشەیە نەبێت، لەوانەیە حکومەت داهاتێکی زیاتری هەبێت بۆ ئەوەی بتوانێت لەو جۆرە شتانە خەرجی بکات، بەڵام هەموو پارێزگایەک وەکو یەک پابەند نییە، زۆربەی داهاتی ئەو پارێزگایانە بۆ حکومەت ناگەڕێتەوە. ئەوەش راست نییە کە دەڵێن حکومەت پارەیەکی زۆری لەبەردەستە، بەڵام خەرجی ناکات، باوەڕ بکەن ئەوەی کە حکومەت ئێستا خۆی بەڕێوەدەبات لە هەموو ئیمکانیاتەی کە لەبەردەستە و لە هەموو داهاتەی کە گوایە حکومەت هەیەتی، تەنیا ٦٠ ملیۆنی بۆ ئیدارەدانی حکومەتەکە دەمێنێتەوە. "