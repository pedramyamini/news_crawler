محەممەد ئەمینزادە، قایمقامی بۆکان ئاشکرای کرد چوار فەرمانبەرەکەی شارەوانی بە تۆمەتی گەندەڵی لە بواری دروستکردنی خانووبەرەدا دەستبەسەرکراون و بۆ لێکۆڵینەوەی زیاتر ئێستا لە زیندانن. بەگوتەی قایمقامی بۆکان، هەر لەو پەیوەندییەدا چوار بەڵێندەریش بە تۆمەتی وەرگرتن  و پێدانی بەرتیل دەستبەسەر کراون.  ئەمینزادە دەڵێت: لە ساڵانی رابردوودا هەمیشە باسی گەندەڵی لە بەشەکانی دروستکردنی خانووبەرەدا هەبووە، کە لە کۆتاییدا بەڕێوەبەرایەتیی ئیتلاعات ئەو هەشت کەسەی بە تۆمەتی گەندەڵی دەستبەسەرکردووە.  رۆژی ١٠ی ئەم مانگەش چوار کەس لە فەرمانبەر و هێزەکانی پۆلیسی شارەوانیی بۆکان بە تۆمەتی گەندەڵی و وەرگرتنی بەرتیل دەستبەسەرکران.  بەڕێوبەری ئیتلاعاتی پارێزگای ورمێ رۆژی ٠٩ - ٠٣ - ٢٠٢١ رایگەیاند: هەڵمەتێکی نوێ بۆ دەستگیرکردنی گەندەڵکار و سەرپێچیکارانی ئەم پارێزگایە دەستپێدەکات.  لە یەک ساڵی رابردوودا زیاتر لە ٤٠ کەس لە شارەوانییەکانی شارەکانی ورمێ، شنۆ، مەهاباد، پیرانشار و بۆکان لە پارێزگای ورمێ بە تۆمەتی گەندەڵی دەستبەسەرکراون.