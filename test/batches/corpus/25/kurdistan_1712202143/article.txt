دکتۆر ئەفراسیاب موسا یونس، بەڕێوەبەری گشتی تەندروستی دهۆک، ئەمڕۆ هەیینی ١٧/١٢/٢٠٢١ بە تۆڕی میدیایی رووداوی راگەیاند، "لە کۆبوونەوەی ئێوارەی ئەمڕۆ هەیینیدا بڕیاردرا بە پێکهێنانی ٣٠ تیمی تەندروستی بۆ هەر حاڵەتێکی نەخوازراو؛ تیمەکان ئامادەیشیان هەیە ئەگەر لەلایەن پارێزگای هەولێرەوە داوای هاوکاری بکرێت. "  تیمەکان پێکهاتوون لە ئەمبوڵانس، پزیشک، کارمەندی تەندروستی و فریاکەوتن بۆ تەواوی دهۆک و ئاکرێ، ئامێدی و زاخۆ.  دکتۆر ئەفراسیاب موسا دەڵێت، "تاوەکو ئێستا پارێزگای هەولێر پێویستی بە هاوکاری تەندروستی نەبووە؛ بۆیە هیچ تیمێک نەچووەتە هەولێر. "  پێکهێنانی ئەو ٣٠ تیمە لە کۆبوونەوەی بەڕێوەبەری گشتیی تەندوستیی دهۆک لەگەڵ ژمارەیەک لە بەڕێوەبەرانی تەندروستی پەیوەندیدار بە حاڵەتەکانی فریاکەوتن هات، ئەو تیمانەش ٢٤ کاژێر لە ئامادەباشیدا دەبن بۆ هەر رووداوێک.  ئەمڕۆ هەینی شەپۆلێکی بارانبارینی بەخوڕ سنوری پارێزگای هەولێر و دەوروبەری گرتەوە، بەوهۆیەشەوە جگە لە زیانە ماددییەکان، ١٣ کەس گیانیان لەدەستدا.