لە شاری مەنامەی پایتەختی بەحرەین، مەسرور بارزانی، سەرۆکی حکومەتی هەرێمی کوردستان لەگەڵ زاکی محەمەد، وەزیری دەوڵەتی سەنگاپوور بۆ کاروباری بەرگری کۆبووەوە. لە کۆبوونەوەکەدا باس لە بواری ئاڵوگۆڕی بازرگانی و سوود وەرگرتن لە ئەزموونی سەنگاپوور لە بواری ئابووری و بەڕێوەبردندا کراوە.  سەرۆکوەزیرانی هەرێمی کورستان لەگەڵ خەلیفە شاهین ئەلمەرەر، وەزیری دەوڵەت لە وەزارەتی دەرەوەی ئیماراتی یەکگرتووی عەرەبی کۆبووەوە. وێڕای باسکردنی دۆخی ناوچەکە، "جەخت لە گرنگیی برەودان بە هاریکاری و هاوئاهەنگی لەنێوان هەردوولا کرا لەپێناو سەقامگیریی ناوچەکە".  لەبارەی کۆبوونەوەکانەوە مەسرور بارزانی گوتی، "لەسەر چۆنێتیی پاراستنی ئەمنییەت و ئاسایش، هاوکاریکردنی یەکتر و ئەو ئاڵنگارییانەی کە بە شێوەیەکی گشتیی رووبەڕووی ناوچەکە بوونەتەوە"، گفتوگۆیان کردووە.  یەکێکی دیکە لە دیدارەکانی ئەمڕۆی سەرۆکوەزیران، کۆبوونەوە بوو لەگەڵ نیکۆس دەندیاس، وەزیری دەرەوەی یۆنان؛ لەو کۆبوونەوەیەدا باس لە برەودان بە پەیوەندییەکانی نێوان هەرێمی کوردستان و یۆنان کرا، هاوکات "چاکسازییەکانی حکومەتی هەرێمی کوردستان و دەرفەتەکانی وەبەرهێنان، رووبەڕووبوونەوەی هەڕەشەکانی داعش، گرنگیی چارەسەرکردنی کێشەکانی نێوان هەرێمی کوردستان و حکومەتی فیدراڵی لە سەر بنەمای دەستوور، بارودۆخی سووریا و ناوچەکە" لە کۆبوونەوەکەدا گفتوگۆیان لەسەر کرا.  مەسرور بارزانی لەگەڵ عەبدوللەتیف ئەلزەیانی، وەزیری دەرەوەی شانشینی بەحرەین کۆبووەوە. ئەوان لەبارەی دۆخی گشتیی عێراق و پەرەپێدانی پەیوەندییەکانی بەحرەین لەگەڵ عێراق و هەرێمی کوردستان، دوایین گۆڕانکاری و پەرەسەندنەکانی ناوچەکە و گرنگیی فراوانکردنی هاریکاری و هاوئاهەنگی بۆ ئەو بابەتانەی جێی بایەخی هاوبەشن گفتوگۆ کرا".  دوای کۆبوونەوەکان سەرۆکوەزیرانی هەرێمی کورستان بە تۆڕی میدیایی رووداوی گوت، "ئێمەش وەکو بەشێکی کاریگەر لەم ناوچانە بە گرنگمان زانی کە بیروبۆچوونەکانی خۆمان لەگەڵ ئەوان باس بکەین، پێمانوایە بابەتی ئاسایش چیدیکە بە تەنیا ناوچەیەک نییە و پێویستی بە هاوکاریی هەمەلایەنەیە و ئەوەشمان بینی لێرە باس دەکرا، ئەوەشی هەستمان پێکرد گرنگی زۆریان بە هەرێمی کوردستان و ناوچەکە بەگشتی دا".  سەبارەت بە کۆبوونەوەی دوێنێی سەرۆکوەزیرانی هەرێمی کوردستان و وەزیری بەرگریی ئەمریکا و هاوکارییەکانی ئەمریکا بۆ پێشمەرگە، مەسرور بارزانی گوتی، "ئەوان بەڵێنیاندا کە لەگەڵ پێشمەرگە بەردەوامبن، هاوکارییەکانیان و بوونیشیان لە ناوچەکە بەردەوام دەبێت".  شاندی حکومەتی هەرێمی کوردستان بە مەبەستی بەشداریکردن لە ١٧یەم کۆڕبەندی "دایەلۆگی مەنامە - ٢٠٢١ " رۆژی هەینی گەیشتە بەحرەین، کە ٣٠٠ سەرۆک، سەرۆکوەزیران و وەزیرانی دەرەوە و بەرگریی وڵاتان لە زیاتر لە ٤٠ وڵاتی جیهان تێیدا بەشداربوون.