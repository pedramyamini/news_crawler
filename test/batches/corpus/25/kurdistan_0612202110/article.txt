کۆبوونەوەکە دوانیوەڕۆی رۆژی دووشەممە ٦ - ١٢ - ٢٠٢١ دەکرێت. فەریق بابەکر زێباری، یەکێک لەو فەرماندانەی بڕیارە بەشداری کۆبوونەوەکە بکات بە رووداوی راگەیاند، سەرۆکی هەرێمی کوردستان بە ئامادەبوونی هەردوو جێگرانی لەگەڵ وەزیر و بەرپرسانی وەزارەتی پێشمەرگە، فەرماندەکانی یەکەی ٧٠ و ٨٠ی پێشمەرگە و فەرماندەی میحوەرەکانی پێشمەرگە کۆدەبێتەوە.  بابەکر زێباری گوتی: "کۆبوونەوەکە لەسەر هێرش و جموجۆڵەکانی ئەم دواییەی داعش و دانانی پلان و ستراتیژییەتی نوێیە بۆ کۆنترۆڵکردنی جموجۆڵەکانی داعش و رێگریکردن لە دووبارەبوونەوەی رووداوەکانی هاوشێوەی دوو هەفتەی رابردوو".   بابەکر زێباری، ئاماژەی بەوەشکرد لە کۆبوونەوەکەدا هەروەها گەنگەشەی پەیوەندییەکانی نێوان وەزارەتی پێشمەرگە و وەزارەتی بەرگریی عێراق دەکرێت، "بۆ هاوئاهەنگی زیاتر و پەلەکردن لە دروستکردنی هێزی هاوبەش و پاراستنی ئەمنییەتی ئەو ناوچانەی داعش مەترسی لەسەر دروستکردوون".  بەهۆی رووداوەکانی ١٦ی ئۆکتۆبەری ٢٠١٧ ـەوە و دروستبوونی بۆشایی ئەمنی لەنێوان هێزەکانی پێشمەرگە و سوپای عێراق، هێرشەکانی چەکدارانی داعش کە لەناوەڕاستی ٢٠١٧ ەوە کۆتایی هاتنی خەلافەتەکەیان راگەیێنرا، دەستیانپێکردووەتەوە و ماوەی ١٠ رۆژ دەبێت ئەو هێرشانە پتر هێزەکانی پێشمەرگە و گوندنشینانی کوردیان کردووەتە ئامانج.  چەکدارانی داعش لە ئێستا پەنایان بردووەتە بەر شەڕی پارتیزانی، تاکتیکی نوێ بەکاردێنن. هێرش دەکەنە سەر شوێنێک یان سەنگەرێک، بەر لەوە بۆمبی چێندراو لەسەر رێگاکانی شوێنەکە یان سەنگەرەکە دادەنێن، بۆ ئەوەی لە کاتی بە هاناوەچوون بە هێزەکاندا بتەقێتەوە.  هێرشەکانی داعش لە سنوورەکانی نێوان هێزی پێشمەرگە و سوپای لە ماوەی هەفتەی رابردوودا چەندجارێک هێرشیان کردووە و بەپێی دوایین زانیارییەکان تاوەکو ئێستا ٢٢ پێشمەرگە و سێ هاونیشتمانی سڤیل شەهیدبوون لەگەڵ برینداربوونی چەندین پێشمەرگەی دیکە.