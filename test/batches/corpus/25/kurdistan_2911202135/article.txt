دانەر ئەبوبەکر، نوێنەری حکومەتی هەرێمی کوردستان لە رووسیا بە تۆڕی میدیایی رووداوی راگەیاند، " ٢٠ کۆچبەری کورد کە ماوەیەکە لە رووسیا دەستگیرکراون و بڕیارە دادگایی بکرێن و دواتریش دیپۆرتبکرێنەوە".  نوێنەری حکومەتی هەرێمی کوردستان لە رووسیا گوتی دوای ئەوەی زانیاریان پێگەیشت کە ژمارەیەک کۆچبەر لە رووسیا چارەنووسیان دیار نییە. بەدواداچوونیان کرد، دەرکەوت ئەو کۆچبەرانە لە کەمپێکی شاری سانتپرسبۆرگی رووسیان".   سەبارەت بە چارەنووسی ئەو کۆچبەرانە. دانەر ئەبوبەکر گوتی: "ئەو کۆچبەرانە بە تۆمەتی بەزاندنی سنوور دادگایی دەکرێن و دواتر دیپۆرتدەکرێنەوە".  بە گوتەی نوێنەری حکومەتی هەرێمی کوردستان لە رووسیا ئەو کۆچبەرانە لەلایەن قاچاخچییەکانەوە لە بێلاڕووسەوە بردراون بۆ رووسیا و ویستوویانە لەوێوە بچنە فینلاند. گوتیشی: "پێم سەیرە قاچاخچی ئەوانی بەو رێگەیەدا هێناوە، چونکە رووسیا دەمێکە ئەو رێگەیەی داخستووە".