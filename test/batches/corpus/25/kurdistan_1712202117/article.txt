بەهۆی بارانبارینەوە لە بەشێک لە گەڕەکەکانی شاری هەولێر لافاو دروستبوو. بە گوتەی نەبەز عەبدولحەمید، پارێزگاری هەولێر بەهۆی لافاوەکەوە ١١ کەس گیانیان لەدەستداوە.  رێواز فایەق، سەرۆکی پەرلەمانی کوردستان لەو بارەوە رایگەیاند، "پێویستە حکومەتی ھەرێمی کوردستان و تەواوی لایەنە پەیوەندیدارەکان بەدواداچوونێکی جیدی بۆ چارەسەرکردنی ئەم دۆخە بکەن لە رەگ و ریشەوە، بە تایبەت کە ناکرێت فراوانکردن و گەورەکردنی شار بەشێوەیەکی ھەڕەمەکییانە ببێتە مایەی تێکچوون و شێواندنی تۆپۆگرافیای شارێکی دێرین و تەمەن ھەزاران ساڵ و گۆڕینی ئاڕاستە و رێڕەوەکانی ئاو تێیدا".  لە بەشێكی دیکەی پەیامەکەیدا، سەرۆکی پەرلەمان ئاماژە بەوە دەدات، "پێویستە ئەوەی ئێستا لە ئارادایە سنوورێکی بۆ دابنرێت و رابگیرێت و لە خزمەتی گەشەکردنی شار و ژێرخانی کەرتە خزمەتگوزارییەکان ئاراستە بکرێت و کەسانێکی شارەزای دوور لە بەرژەوەندی و بە ویژدانەوە پیشەییانە پلانی گەشەکردنی بیناسازیی شار دابنێن".  کەشناسیی هەرێمی کوردستان رایدەگەیێنێت، بە گوێرەی پێشبینییەکان لە ماوەی ١٢ کاژێری داهاتوو ئەگەری بارانی بە لێزەمە و برووسکە لە ناوچەکانی باکووری خۆرهەڵاتی پارێزگای هەولێر بەردەوام دەبێت کە قەزای کۆیە و ناحیەی تەق تەق دەگرێتەوە.  بەڕێوەبەرایەتیی کەشناسیی و بوومەلەرزەزانیی هەرێمی کوردستان لە راگەیێندراوێکدا ئاماژەی بەوە داوە، ئەو لێزەمە بارانەی لە ١٢ کاژێری داهاتوو ئیدارەکانی راپەڕین و گەرمیانیش دەگرێتەوە.