رۆژی سێشەممە ٠٧ - ١٢ - ٢٠٢١ تەقینەوەیەک لە بەسرە روویدا، شانەی راگەیاندنی ئەمنی عێراق دەڵێت، چوار کەس گیانیان لەدەستداوە و چواری دیکەش بریندار بوون.  بارەگای بارزانی پەیامی سەرۆک مەسعود بارزانیان بەو بۆنەیەوە بڵاوکردەوە کە تێیدا ئاماژە بەوە دراوە، "وێڕای ئەوەی بە تووندی سەرکۆنەی ئەو ھێرشە تیرۆریستییە دەکەم، سەرەخۆشی لە بنەماڵە و کەسوکاری قوربانیانی ئەو رووداوە دڵتەزێنە دەکەم".  هەروەها نێچیرڤان بارزانی، سەرۆکی هەرێمی کوردستان پەیامێکی هاوخەمی بەو بۆنەوە بڵاوکردەوە و ئاماژەی بەوەدا، "زۆر به تووندى سه‌ركۆنه‌ى ئه‌و هێرشه تيرۆریستييه ده‌كه‌ين كه به شێوه‌يه‌كى دڕندانه ئه‌مڕۆ ناوه‌ڕاستى شارى به‌سرەى به ئۆتۆمبێلێكى بۆمبڕێژكراو كرده ئامانج".  تەقینەوەکە پێش کاژێر ١٢: ٠٠ لە نێوەڕاستی بەسرە و لە نزیک نەخۆشخانەی کۆماریی روویدا و دوای ماوەیەک تیمەکانی ئامبوڵانس و بەرگریی شارستانی چوونەتە شوێنی تەقینەوەکە.