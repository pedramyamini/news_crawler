ئەمڕۆ دووشەممە ٢٩ - ١١ - ٢٠٢١ لیژنەکەی ئەنجوومەنی پارێزگای دهۆک لە کۆبوونەوەیەکی سێ کاژێریدا راپۆرتێکی ١٩ لاپەڕەییان لەبارەی ئۆکسجینی نەخۆشخانەکان تاوتوێکرد.  عەبدولکەریم چەمانكێ، ئەندامی ئەنجوومەنی پارێزگای دهۆک دەڵێت، ئەو ئۆکسجینانە لە ماڵ یان لە نەخۆشخانەکان بەکاردەهێنرێن، لە کاتێکدا کە بەشێکیان ماوەبەسەرچوون و ژەنگیان هێناوە.  لە بەشێکی ڤیدیۆکەدا دەردەکەوێت بەشێک لە نەخۆشخانەکانی دهۆک ئەو بوتڵە ئۆکسجینانە بەکاردەهێنن کە ژەنگیان هێناوە. هەر یەک لە بوتڵەکان کاتێک دەمەونخوون دەکرێن، ژەنگیان لێ دێتە دەرەوە.  دکتۆر ئەفراسیاب موسا، بەڕێوەبەری تەندروستیی دهۆک لە کۆنگرەیەکی رۆژنامەڤانیدا رایگەیاند، لەبارەی ژەنگاویبوونی بوتڵە ئۆکسجینەکان بەدواداچوونیان کردووە و راپۆرتەکانی لیژنەکان دەخوێننەوە.  هۆکاری ژەنگهێنانی بوتڵەکان بەهۆی کۆنبوونیانەوەیە، هەر بوتڵێک بۆ ئەوەی بەباشی کاربکات پێویستە لە ١٠ ساڵ کەمتر کاری پێبکرێت، بەڵام بەشێک لەو بوتڵانە زیاتر لە ١٥ ساڵە کاریان پێدەکرێت.