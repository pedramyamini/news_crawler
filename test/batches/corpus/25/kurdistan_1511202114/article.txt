محەممەد ئیسماعیل، دانیشتووی گوندی شەناغە لە سەرگەڕان لە سنووری کەرکووک بە رادیۆی رووداوی راگەیاند: "ئەو عەرەبانەی هاتوون ژمارەیان ٥٠ کەس دەبێت. سەرلەبەیانی زوو کە ئێمە لە ماڵدا بووین ئەوان هاتوون و خێوەتیان هەڵداوە. هەموویان عەرەبی باشووری عێراقن و هەموویشیان بەپێی ماددەی ١٤٠ ـی دەستوور قەرەبوویان وەرگرتووە. ئەوانە بە پاڵپشتیی راکان سەعید جبووری ئەو کێشەیە دروست دەکەن".  ئەو دانیشتووەی گوندی شەناغە ئاماژەی بەوە دا، ئەو عەرەبانە بە خێزانەوە هاتوون و لەناو گوندەکەدا خێوەتیان هەڵداوە. هەموویان لە قادسیە، دیوانیە و نەجەفەوە هاتوون.   محەممەد ئیسماعیل گوتی: "ئێمەیش زیاتر لە ٢٠٠ کەس بەرامبەریان وەستاوین و ئەگەر چارەسەر نەبوو رووبەڕوویان دەبینەوە. لەوانەیە ببێتە شەڕی کورد و عەرەبیش. داوا دەکەین سەرکردایەتیی کورد بێتە سەر هێڵ، ئەگینا ٤٢ گوندی سنووری سەرگەڕان تەواو دەبێت. "  گوندی شەناغە ٢٥ ماڵی تێدایە کە هەموویان کوردن. پێشتر لە ساڵی ١٩٧٥ ـدا بە بڕیاری سەدام حسێن خەڵکەکەی دەرکرا و عەرەبی هاوردە خرایە شوێنیان. دوای ٢٠٠٣ کە عێراق ئازاد کراعەرەبە هاوردەکان خۆیان رۆیشتن و جێیانهێشت.  محەممەد ئیسماعیل ئەوەی خستەڕوو کە ئێستا عەرەبەکان بەرەبەرە دێنەوە بۆ ئەو گوندانەی کە کاتی خۆی بەعەرەب کراون بۆ ئەوەی خەڵکەکەیان دەربکەن.