سەردار خانۆ عەلی، ئامۆزای دلبرین بە رووداوی راگەیاند، دلبرین ھەشت مانگ بوو دووگیان بوو، چەند رۆژێکە بەھۆی تووشبوونی بە کۆرۆنا تەندروستیی ناجێگیر بووە، ئەمڕۆ نەشتەرگەریی بۆ کرا تاوەکو منداڵەکەی رزگاربکرێت، بەڵام ھەردووکیان گیانیان لەدەستدا.  پێش سێ رۆژ دایکی دلبرین کە لە نەخۆشخانەی رۆژئاوا بوو لە ھەولێر، ھەر بە کۆرۆنا گیانی لەدەستدا.  ئامۆزاکەی دلبرین گوتیشی، دایکی دلبرین ناوی نیهایەت بۆزێیە و تەمەنی ٥٥ ساڵ بوو، لەگەڵ کچەکەی پێش ١٠ رۆژ لە پرسەیەک تووشی کۆرۆنا ببوون و سەرەنجام گیانیان لەدەستدا.  نیهایەت بۆزێ دانیشتووی گوندی گۆرانکێ مەزن بوو سەر بە ناحیەی گردەسێن و دلبرینی کچیشی کە منداڵێکی دیکەی لەدوای خۆی بەجێهێشت، دانیشتووی گەڕەکی ١١ی ئەیلوولە لە قەزای ئاکرێ.  بەپێی ئامارەکانی وەزارەتی تەندروستی، تاوەکو ئێستا لە سنووری هەرێمی کوردستان شەش هەزار و ٩١١ تووشبووی ڤایرۆسی کۆرۆنا گیانیان لەدەستداوە.