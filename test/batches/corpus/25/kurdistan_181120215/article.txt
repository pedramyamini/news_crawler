ئەمڕۆ ١٨ - ١١ - ٢٠٢١ ساڵێک بەسەر کۆچی دوایی د. فرسەت سۆفی، پارێزگاری پێشووی هەولێردا تێدەپەڕێت، کە بە ڤایرۆسی کۆرۆنا کۆچی دواییکرد.  ئومێد خۆشناو، پارێزگاری هەولێر سەردانی گۆڕی د. فەرسەت سۆفی کرد و گوتی "رۆژی ١٨ی کانوونی دووەم بۆ هەولێر، حکومەت و کوردستان رۆژێکی خەمناکە، د. فرسەت دیاردەیەک بوو، نموونەیەک بوو کە وەکو کوڕە هەژارێک لە گوندێکی دوورەدەست ببێتە ئەستێرەیەک لەناو حیزب، حکومەت و کۆمەڵگەکەی. "  پارێزگاری هەولێر گوتیشی: "فەرسەت سۆفی، تەمەنی خۆی بۆ دادپەروەری و دەستپاکی و کوردستان تەرخانکرد، هۆکاری تووشبوونیشی بە کۆرۆنا پارێزگاریکردن بوو لە خەڵک و بەرەنگاربوونەوەی کۆرۆنا بوو، کاتێک کۆچی دواییکرد، تەنیا خێزانێکی خەمگین نەکرد، بەڵکو کۆمەڵگەیەکی خەمگین کرد، بە دڵنیاییەوە ئاکار و رەفتارەکانی لەبیر ناکەین".  رۆژی ٠٧ - ١١ - ٢٠٢١ مەسرور بارزانی، سەرۆکوەزیرانی هەرێمی کوردستان لە کاتی دانانی بەردی بناخەی قوتابخانەیەک لە گوندی کۆری گوتارێکی پێشکێشکرد و داوای لە ئالان حەمەسەعید، وەزیری پەروەردە کرد کە بە بۆنەی نزیكبوونەوەی ساڵیادی كۆچی دوایی فرسەت سۆفی، پارێزگاری پێشووی هەولێر یه‌كێك له‌و قوتابخانانه، به‌ناوی فرسه‌ت سۆفییەوە بکرێت.  رۆژی ١٨ - ١١ - ٢٠٢٠، د. فرسەت سۆفی، پارێزگاری پێشووی هەولێر، دوای تووشبوونی بە ڤایرۆسی کۆرۆنا، لە نەخۆشخانەیەکی تورکیا کۆچی دواییکرد.  - ساڵی ١٩٧٨ لە دۆڵی روستی قەزای چۆمان لەدایکبووە  - ١٦ - ٩ - ٢٠١٩ سوێندی یاسایی خوارد و رۆژێک دواتر وەک پارێزگاری هەولێر دەستبەکاربوو   - دکتۆرای لە یاسای گشتیدا هەبوو  - مامۆستای زانکۆی پۆلەتەکنیکی هەولێر بوو  - ئەندامی خولی چوارەمی پەرلەمانی کوردستان بوو  - ئەندامی دەستەی راوێژکاریی یاسایی سەرۆکایەتیی هەرێمی کوردستان بوو  - ئەندامی لیژنەی نووسینەوەی دەستووری هەرێمی کوردستان بوو  - ئەندامی لیژنەی باڵای چاکسازی بوو  - سەرۆکی لیژنەی کاتیی پەیڕەوی ناوخۆی پەرلەمانی کوردستان بوو  - ١٩ - ١٠ - ٢٠٢٠ تووشی کۆرۆنا بوو.  - لە ٣ - ١١ - ٢٠٢٠ بۆ چارەسەری پزیشکی رەوانەی تورکیا کرا  - بەرەبەیانی رۆژی چوارشەممە ١٨ - ١١ - ٢٠٢٠ کۆچی دواییکرد