وەزارەتی گواستنەوەی عێراق دەڵێت، تاوەکو ئێستا لەڕێگەی فڕۆکەخانەی مینسکی بێلاڕووسەوە ٢٣٠٣ کۆچبەریان گەڕاندوونەتەوە؛ فەرمانگەی پەیوەندییەکانی دەرەوەی هەرێمی کوردستانیش دەڵێت، دوو هەزار و ٢٦٩ کەسیان کورد بوون.  ئەو کۆچبەرانەی رۆژی پێنجشەممە گەڕانەوە ژمارەیان ٤٢٧ کەس بوو؛ بە گوتەی سەلیم پاشا، راوێژکار لە فەرمانگەی پەیوەندییەکانی دەرەوەی هەرێمی کوردستان، تەنیا ٣٠ کەسیان خەڵکی ناوچەکانی دیکەی عێراق بوون و ئەوانی دیکە هەموویان هاونیشتمانی بوون.  بەشێک لەو کۆچبەرانەی لە سنوورەکانی بێلاڕووس و پۆڵەنداوە گەڕاونەتەوە باسی ساردیی کەشوهەوا و مامەڵەی خراپی پۆلیس لە سنوور و زەحمەتیی ژیانیان دەکەن، بەتایبەت ئەوانەی بە خێزانی لەوێ بوون. نۆ کەسیش لەو رێگەیە و لە چاوەڕوانیی پەڕینەوە بۆ وڵاتانی رۆژئاوای ئەوروپا گیانیان لەدەستداوە.