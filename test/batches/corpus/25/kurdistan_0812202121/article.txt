نێچیرڤان بارزانی، سەرۆکی هەرێمی کوردستان پەیامەکەی بە زمانەکانی ئەڵمانی و کوردی لە تویتەر بڵاوکردووەتەوە، تێیدا ئاماژەی بەوە کردووە، "پیرۆزبایی دەستبەکاربوون لە بەڕێز ئۆلاف شۆڵتز، راوێژکاری نوێی ئەڵمانیا و کابینەکەی دەکەم، هیوای سەرکەوتنیان بۆ دەخوازم، سوپاسی پشتگیری و هاوکاریی ئەڵمانیا بۆ هەرێمی کوردستان دەکەین".  لە بەشێکی دیکەی پەیامەکەیدا سەرۆکی هەرێمی کوردستان نووسیویەتی، "خوازیاری پێکەوە کارکردن و پەرەپێدانی زیاتری پەیوەندی و هاریکاریی هاوبەشین".  رۆژی چوارشەممە ٠٨ - ١٢ - ٢٠٢١ دوای ١٦ ساڵ لە دەسەڵاتی ئەنگێلا مێرکل، ئۆلاف شۆڵتز لەلایەن فرانک واڵتەر شتانمایەر، سەرۆکی ئەڵمانیاوە وەکو راوێژکاری وڵاتەکە دیاریکرا.  شۆڵتز پێشتر وەزیری دارایی ئەڵمانیا بووە و توانیویەتی لە کۆی ٧٠٧ دەنگی پەرلەمانی فیدراڵیی ئەڵمانیا (بۆندێستاگ)، ٣٩٥ دەنگ بەدەستبهێنێت. لە یەکەمین لێدوانیشیدا رایگەیاندووە، سەردەمی دەسەڵاتی ئەو "دەستپێکێکی نوێ دەبێت بۆ وڵاتمان".  پرۆسەی دەنگدانەکە بە نهێنی بەڕێوەچووە، هەندێک پەرلەمانتاری هاوپەیمانییەکەی شۆڵتز دەنگیان پێنەدا، ئەگەر سەرجەمیان دەنگیان پێیدابایە ژمارەی دەنگەکان دەگەیشتە ٤١٦ دەنگ.  ئەنگێلا مێرکل هیوای بەختێکی باشی بۆ راوێژکاری نوێی ئەڵمانیا خواست و داوای لێکرد کە "بە باشترین شێوە لە بەرژەوەندیی ئەڵمانیا کار بکات"، دواتریش ئۆفیسەکەی بۆ راوێژکاری نوێی ئەڵمانیا جێهێشت و ستافەکەی بە چەپڵەڕێزان ماڵئاواییان لێکرد.  شۆڵتز کە نیمچە چەپێکی سەر بە پارتی سۆشیال دیموکراتە، لە هەڵبژاردنی ئەیلوولی ئەمساڵ پارتەکەی سەرکەوتنێکی مەزنی بەدەستهێنا دوای ئەوەی پێش پارتی یەکێتیی کریستیان دیموکرات کەوتەوە، هەرچەندە جیاوازیی دەنگەکان کەم بوو، بەڵام توانیی پێش ئارمین لاشێتی دۆستی ئەنگێلا مێرکل و بەربژێری پارتەکە بۆ پۆستی راوێژکاری ئەڵمانیا بکەوێت.  حکومەتە نوێیەکەی ئەڵمانیا بەڵێنیداوە قەیرانی کۆرۆنا و گۆڕانی کەشوهەوا بکاتە کاری لەپێشینەی بەرنامەکەی.  ئۆلاف شۆڵتز بووە ٩یەم راوێژکاری ئەڵمانیا لە دوای جەنگی جیهانیی دووەمەوە. شۆڵتز لە کاتێکدا دێتە دەسەڵات کە ئەڵمانیا لەبەردەم سەختترین قەیرانەکانی سەردەمدایە، ئاستەنگەکان بریتین لە هێشتنەوەی پێگەی ئەڵمانیا وەکو زلهێزێکی گەورەی یەکێتیی ئەوروپا لە کاتێکدا وڵاتان لە ساڵی ٢٠١٥ وە رووبەڕووی شەپۆل بەدوای شەپۆلی هاتنی کۆچبەران بوونەتەوە، لە رۆژهەڵاتەوە گرژییەکان لەگەڵ رووسیا رۆژ دوای رۆژ لە هەڵکشاندان، هەستانی چین ئاستەنگی بۆ وڵاتە نەیارەکانی دروستکردووە، قەیرانی کۆرۆنا لە شەپۆلی چوارەمیەتی، هێرشی ئەلکترۆنی و کێبڕکێی ئابووری و بازرگانی و چەندین هەوراز و نشێوی سەخت لەبەردەم راوێژکارە تەمەن ٦٣ ساڵییەکەی ئەڵمانیان.  شۆلتز هەڵوێستی خۆی لەسەر پەنابەران لە چاوپێکەوتنێکدا لەگەڵ کەناڵی دۆیچە ڤێللەی ئەڵمانی ئاشکرا کردووە، راوێژکاری نوێی ئەڵمانیا دژی کۆچبەر و پەنابەران نییە، بەڵام دەڵێت، دەبێت میکانیزمێک هەبێت بە شێوەیەکی رێکخراو پەنابەران دیپۆرتی وڵاتانیان بکرێنەوە، هاوکات ئەگەر وەریشیان بگرن لە رێگەی میکانیزمێکی تۆکمەوە دەبێت بە جۆرێک بزانن ئەو کەسەی وڵاتەکەی جێدەهێڵێت هۆکارەکەی چییە و چەندە ژیانی لە مەترسیدایە.