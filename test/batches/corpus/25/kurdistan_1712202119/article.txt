بافڵ تاڵەبانی لە پەیامەکەیدا سەرەخۆشی و هاوخەمی قووڵی خۆی ئاڕاستەی كەسوكاری ئەوانە کردووە، کە لە لافاوەکەی ئەمڕۆی هەولێر گیانیان لە دەستداوە.  لە پەیامەکەدا بافڵ تاڵەبانی ئامادەیی حیزبەکەی دەربڕیوە بۆ بەهاناوەچوونی لێقەوماوانی لافاوەکە. وەک لە پەیامەکەیدا هاتووە: "غەمباریشین بەھۆی ئەم كارەساتە سروشتییەوە زیانێكی زۆری مادی بە ماڵ و موڵكی خەڵك گەیشتووە، وەك یەكێتیی نیشتمانیی كوردستان ئامادەی ھەموو ھاوكاری و پشتیوانییەكین بۆ بەھاناوەچوون و بەدەنگەوەھاتنی لێقەوماوان و ئەوانەی زیانیان بەركەوتووە".  بافڵ تاڵەبانی لە کۆتایی پەیامەکەیدا دەڵێت: "خزمەتكردنی ھەولێر و ھەولێرییەكان بەئەركی خۆمان دەزانین و ھاوسۆزین لەگەڵ كەسوكارەكانمان لەم رۆژەدا، بەوھیوایەی ھەموولایەك پارێزراوبن و دووربن لە ناخۆشی".  بەرەبەیانی ئەمڕۆ هەینی ١٧ - ١٢ - ٢٠٢١ بەهۆی بارانی بەخوڕ، لە هەندێک گەڕەکی شاری هەولێر و دەوروبەری لافاو دروستبوو. بەپێی ئاماری بەڕێوەبەرایەتیی بەرگریی شارستانیی هەولێر تائێستا هەشت کەس گیانیان لەدەستداوە و سێ کەسیش بێسەروشوێنن.