حه‌سه‌ن قادر عه‌زه، سه‌رپه‌رشتیاری پڕۆژەی جووتسایدی وارماوە - دەربەندیخان لەوبارەیەوە رایگەیاندووە" پڕۆژەکە له لایه‌ن كۆمپانیای "پوورنام"ـی ئێرانی و "قه‌ڵا"ی خۆماڵی جێبه‌جێ ده‌كرێت، درێژی رێگاکه ٢٦ كیلۆمه‌تره و له دوو قۆناخ پێكدێت، له رۆژی ١٠ - ٩ - ٢٠١٨ ده‌ست به دروستكردنی رێگاکه كراوە، به‌ڵام به‌هۆی كێشه‌ی پاره و هه‌ڵه‌ی دیزاین ماوه‌یه‌ك پڕۆژەکە دواكه‌وت و دواتر رۆژی ٢٣ - ٥ - ٢٠٢١ دەست بەکارکردن تێیدا کرایەوە".  حه‌سه‌ن قادر عه‌زه گوتیشی "دروستكردنی رێگای وارماوه - ده‌ربه‌ندیخان، به دوو قۆناغ و بە گوژمه‌ی زیاتر له ٣٩ ملیار دینار جێبه‌جێ ده‌كرێت و دواتر له‌سه‌ر رەزامه‌ندی ئه‌نجوومه‌نی وه‌زیرانی هه‌ریمی كوردستان بڕی چوار ملیار و ٤٦ ملیۆن دیناری دیكه‌ی بۆ زیادكرا، تائێستاش ملیار له گوژمه‌ی ته‌رخانكراو خه‌رج كراوه و به خه‌رجكردنی ته‌واوی پاره‌كه‌ش تێكڕای پڕۆژەكه كاره‌كانی ته‌واو ده‌كرێت و به رووی هاووڵاتیاندا ده‌كرێته‌وه، ئێستا ٨٢ % ـی كاره‌كانی قۆناغی یه‌كه‌می رێگاکە ته‌واو بووه، كه درێژییەکەی ٢٦ كیلۆمه‌تره و ١٠ كیلۆمه‌تری به ته‌واوی ورده‌كارییه‌كانییه‌وه جێبه‌جێ كراوه".  حه‌سه‌ن قادر عه‌زه سه‌رپه‌رشتیاری پڕۆژەکە سه‌باره‌ت به ورده‌كاری ئه‌م پڕۆژەکەوە له رووی پێكهاته‌كه‌یه‌وه، گوتی: "ئه‌م رێگایه جیا له‌وه‌ی ده‌كرێته جووتساید، هاوكات رێگا كۆنه‌كه‌ش به درێژی حەوت كیلۆمه‌تر نۆژەن ده‌كرێته‌وه كه ئێستا ته‌نیا ئاوباره‌كانی دروستكراوه و درێژی هه‌ر یه‌كێكیان نزیکەی سێ كیلۆمه‌تر ده‌بێت، ئه‌م رێگایه به شێوه‌یه‌كی ستاندارد و مۆدێرن دروست ده‌كرێت، كه سێ چین قیڕ و هه‌ر چینێكیش لە هەشت سانتیمەتر باینده‌ر و چوار سانتیمەتر رووكه‌ش پێکدێت، له‌گه‌ڵ تێكه‌ڵه‌یەکى ٧٥ سانتیمەترى و بە گشتیش بۆ ئه‌م قۆناخه بڕی ٦٠٠ مه‌تر دووجا قیڕی پێویسته،  لەم ڕێگەیە تائێستا ٣ ملیۆن چوارگۆشەى گڵ و چیای بۆ دروستکردنى بڕدراوە و سێ ئه‌نده‌رپاسیشی تێدایە كه یه‌كێكیان ده‌كه‌وێته رێگەی قڵیجه كه ده‌بێته رێگای سه‌ره‌كی پارێزگای هه‌ڵه‌بجه، ئه‌وه‌ی دیکەشیان بۆ به‌ستنه‌وه‌ی رێگه كۆنه‌كه و گونده‌كانی ده‌وروبه‌ریه‌تی و سێیه‌میشیان ده‌كه‌وێته به‌رده‌م گوندی چناره‌وە، گرنگی ئه‌و ئه‌نده‌رپاسانەش له‌وه‌دایه كه هه‌موو گونده‌كانی ئه‌و ناوچه‌یه به یه‌كدی ده‌به‌ستێته‌وه، ئەوە بەدەر لە دوو یوتێرنى نێو رێگەکە كه بە مەبەستى دروستنەبوونى کارەسات و قەرەباڵخى ئۆتۆمبێله‌كان ته‌نیا له رێگای ئەو دوو یوتێرنه‌وه ده‌توانن بسووڕێنەوە".  بەپێی راگەیێندراوەکەی فەرمانگەی میدیا و زانیاریی ته‌واوبوونی قۆناخه‌كانی ئه‌م رێگایه، ده‌بێته هۆی سوودگەیاندن بە هاووڵاتیان و شۆفێران و خه‌ڵكی ناوچه‌كه به گشتی، چونکە هاتووچۆیه‌كی زۆری له‌سه‌ره چ ئه‌وانه‌ی وه‌ك گه‌شتیار له رێگای سنوورەکانەوە دێنه ئه‌و ناوچه‌یه یاخود هاووڵاتیانی ئاسایی، كه وه‌ك كاری ئاسایی رۆژانه‌یان به‌و رێگایه‌دا هاتووچۆ ده‌كه‌ن، یان ئه‌وانه‌ی بۆ كاری بازرگانی روو له‌و ناوچه‌یه ده‌كه‌ن.  به ته‌واو بوونی ئه‌م رێگەیه رووداوه‌كانی هاتووچۆش زۆر كه‌م ده‌بنه‌وه له‌به‌ر ئه‌وه‌ی ئێستا ئه‌و رێگەیه‌ی خه‌ڵك هاتووچۆی پێدا ده‌كات، قه‌ره‌باڵغه و كواڵێتی رێگاكه‌ش وه‌ك پێویست نییه، هه‌روه‌ها له‌گه‌ڵ ئه‌م رێگەیه‌دا رێگایەکی جێگره‌وه به شێوه‌ی تونێڵ له رێگای سه‌رشاخه‌وه به درێژی ٦ كیلۆمه‌تر ته‌واو بووه، كه ئه‌وه‌ش جۆرێكه له ئاسانكاری.   یه‌كێكی دیکە له گرنگییه‌كانی ته‌واوبوونی ئه‌م رێگایە، وەک فەرمانگەی میدیا و زانیاری ئاماژەی پێداوە ئه‌وه‌یه كه ئه‌و خه‌ڵكه‌ی خه‌ریكی كاری ئاژەڵداری و كشتوكاڵین ئاسانتر له جاران ده‌توانن به‌روبوومه‌كانیان یاخود ئاژەڵه‌كانیان بگوازنه‌وه، چونكه رەچاوی هه‌موو ئه‌مانه كراوه له دروستكردنی ئه‌م رێگەیه‌دا. هه‌روه‌ها رێگای وارماوا - ـده‌ربه‌ندیخان له ٤٠ خوله‌كه‌وه بۆ ١٥ خوله‌ك كه‌مده‌كاته‌وه و ئه‌مه‌ش به‌گوێره‌ی لێكدانه‌وه‌كان رۆژانه ١٥٠٠٠ لیتر به‌نزین بۆ هاووڵاتیان ده‌گه‌ڕێته‌وه و كاریگه‌ریشی بۆ سه‌ر ژینگه‌ی ناوچه‌كه ده‌بێت، هه‌روه‌ها له‌به‌ر ئه‌وه‌ی رۆژانه به‌رده‌وام ١٣٠٠ تاوەکو ١٥٠٠ بارهه‌ڵگر و نزیكه‌ی ٣٥٠٠ ئۆتۆمبێلی بچووك به‌م رێگەیه‌دا هاتووچۆ ده‌كه‌ن، بۆیه سوودمه‌ندی یه‌كه‌م له ته‌واوبوونی ئه‌م پڕۆژەیه شۆفێرانن.  بەپێی راگەیێنراوەکەی فەرمانگەی میدیا و زانیاری، رۆژانه ١٠٠ بۆ ١٥٠ كه‌س كار له‌م پڕۆژەیه‌دا ده‌كه‌ن، كه ٦٠ % ـیان خه‌ڵكی هه‌رێمی كوردستان و ناوچه‌كه‌ن، ئه‌مه جگه له ٢٥ بۆ ٣٠ ئامێری جۆراوجۆر، سەبارەت بەو زه‌ویانه‌ی، كه به‌ر رێگاكه ده‌كه‌ون، بابه‌تی رووپێوی رێگەكه ته‌واو بووه و ته‌نیا قه‌ره‌بووكردنه‌وه و خه‌مڵاندن گرفتی تێدایه، كه ئه‌ویش بڕیارە له داهاتوودا چاره‌سه‌ر بكرێت.