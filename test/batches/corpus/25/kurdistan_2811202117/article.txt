هێشتا ناسنامەی زۆربەی ئەو کەسانە ئاشکرا نەبووە کە لە نقومبوونی بەلەمە چووپەکەی نۆکەندی ئینگلیزدا خنکان. لەنێو ئەو ٢٧ کۆچبەرەی خنکاون، باوەڕ وایە زۆربەیان کوردن. خێزانێکی خەڵکی دەربەندیخانیش کە دایکێک و سێ منداڵین گومان دەکرێت لەنێو چووپەکەدا بن. باوکی منداڵەکان و هاوژینی ژنەکە بە رووداوی گوت، "هیچ هەواڵێکیان لەبارەوە نازانم. "  خێزانەکە دایکێک و سێ منداڵن، دایکەکە ناوی کەژاڵ ئەحمەدە و بەپێی ئەو زانیارییانەی رووداو لە هاوژینەکەیەوە دەستی کەوتووە، لەدایکبووی ساڵی ١٩٧٥ ـە. سێ منداڵەکەش بریتین لە: هەدیە کە لەدایکبووی ١٩٩٩ یە، موبین لەدایکبووی ٢٠٠٥ و هەستی لەدایکبووی ٢٠١٤ ـەیە.   رزگار باوکی منداڵەکان و هاوژینی کەژاڵە، ئەو پیشەی پۆلیسە و لە شارۆچکەی دەربەندیخان دەژی، لەگەڵ هاوژین و منداڵەکەیدا کۆچی نەکردووە. لەبارەی کۆچکردنی ئەوانیش دەڵێت، "هەر وەکو ئەو خەڵکە کۆچیان کرد. "  رزگار دوایین جار کە لەگەڵ کچە گەورەکەی قسەی کردووە لە شەوی ٢٣ ـی ئەم مانگە بوو، بە رووداوی گوت "کاژێر ١٠: ٠٠ ـی شەو بوو، لەگەڵ کچە گەورەکەم قسەم کرد و گوتی باوکە ئێمە پێنج خولەک دەبێت لەنێو چووپداین، منیش گوتم ' خودا ئاگادارتان بێت '. "  ئەو باوکە کاتێک قسەی بۆ رووداو کرد، فرمێسک و قوڵپی گریان رێگەیان نەدەدا بەتەواوی وشەکان بڵێت، ئاماژەی بەوە کرد، لەدوای بیستنی هەواڵی نقوومبوونی بەلەمەکە، دۆخی زۆر خراپ بووە. "خۆزگە بە مانگ تەلەفۆنیان بۆ نەکردمایە، بەس بمزانیایە کە زیندوون و گەیشتوونەتە شوێنی خۆیان. "  لەنێو قوربانیانی بەلەمەکە جگە لە هاوژین و منداڵەکانی رزگار، گەنجێکی دیکەش بەناوی توانا مامەند هەیە کە دانیشتووی شارۆچکەی حاجیاوای سەر بە ئیدارەی راپەڕینە. برایەکی توانا بەناوی زانا بە رووداوی راگەیاند، "تاوەکو ئێستا هیچ شتێک دیارنییە لەبارەی چارەنووسیان و ئەوەی کە ئایا ئەو کەسانە لەنێو ئەو چووپەدا بوون یان نا. "  توانا بە گوتەی کەسوکارەکەی لەگەڵ ئەو خێزانەی خەڵکی دەربەندیخان ئاشنایەتی دروستکردووە، براکەی دەڵێت "وەکو یەک خێزان بوون پێکەوە، " بەوهۆیەوە هەر پێکەوە گەشتیان کردووە.   خێزانەکە و تواناش لە تورکیاوە بە رێگەی قاچاخدا لە سەرەتای ئەم مانگە هەوڵی چوونە ئەوروپایان داوە. لە تورکیاوە چوونەتە ئیتاڵیا، لەوێوە بۆ فەرەنسا و پاشانیش ویستوویانە بچنە بەریتانیا. بەڵام ئەوەی بە نادیاری ماوەتەوە ئەوەیە کە ئەو کەسانە لەنێو چووپەکەدا بوون یان نا.  کاژێر ١١: ٠٠ی شەوی شەممە ٢٧ - ١١ - ٢٠٢١ لە کاتی بەشدارییکردنی لە کۆڕۆژی رووداو کە شاهۆ ئەمین و دلبخوین دارا پێشکێشی دەکەن، خدر ئەلیاس، کوڕی پووری محەممەد کە تاکە کۆچبەری رزگاربووی بەلەمەکەیە وەڵامی چەند پرسیارێکی رووداوی دایەوە.  خدر ئەلیاس، کوڕەپووری محەممەد بە تۆڕی میدیایی رووداوی راگەیاند کە چەند جارێک بە تەلەفۆن قسەیان لەگەڵ محەممەد کردووە و ئێستا لە هۆتێلێک لەژێر چاودێری پۆلیسدایە و دەڵێت "ئێمە چەند جارێک بە مۆبایلی پەرستارێک قسەمان لەگەڵ کردووە و گوتویەتی کە سەلامەتم. " بەگوتەی ئەو خزمەی بەهۆی نقومبوونی بەلەمەکە و مانەوەی لەنێو ئاوەکەدا "محەممەد گورچیلەکانی ئەزیەتیان پێگەیشتووە و نەیتووانیوە بە باشی قسە بکات. "  کەسوکاری تواناش قسەیان لەگەڵ باوکی محەممەد کردووە، ئەو هیوایەی هەیانە ئەوە کە محەممەد بۆیانی پشتڕاستنەکردووەتەوە کە توانا و خێزانەکەی خەڵکی دەربەندیخان لەنێو چووپەکەدابووبن.   ئێستا خوشکێکی توانا بە گوتەی زانای برای کە وڵاتینامەی بەریتانیای هەیە چووەتە فەرەنسا و لەوێ نموونەی دی ئێن ئەی لێ وەرگیراوە و پشکنینی بۆ دەکەن بۆ ئەوەی بزانن لەو تەرمانەی کە دۆزراونەتەوە کەسوکاری ئەون یان نا. بە گوتەی کەسوکارەکەی، بڕیارە خوشکەکەی توانا سبەی دووشەممە وەڵام لە لایەنی پەیوەندیدار وەربگرێت.   رۆژی هەینی تۆڕی میدیایی رووداو ناسنامەی دوو لە خنکاوانی نێو بەلەمەکەی ئاشکرا کرد کە یەکێکیان ناوی باران نووری بوو و ئەوی دیکەیشیان ناوی مەهاباد بوو. باران نووری سەرەتای ئەم مانگە بە مەبەستی گەیشتن بە دەستگیرانەکەی بەرەو بەریتانیا بەڕێکەوتبوو.   هاوکات رۆژی شەممە ٢٧ - ١١ - ٢٠٢١، ئاری جەلال، سەرۆکی دەزگای لووتکە بۆ کاروباری ئاوارە و پەنابەران بە تۆڕی میدیایی رووداوی راگەیاند، هێشتا زووە بۆ ئەنجامی کۆتایی "بەپێی زانیاری و ئامارە سەرەتاییەکان، لەنێو ئەو کەسانەی لە رووداوەکەدا گیانیان لەدەستداوە، ١٠ بۆ ١١ کورد هەن. "  ئاری جەلال گوتیشی، تەرمەکان گواستراونەتەوە نەخۆشخانەیەکی دیکە و رێکاری یاسایی، پشکنینی ' دی ئێن ئەی ' یان بۆ دەکرێت و دواتر بە فەرمی ناسنامە و ژمارەیان بڵاودەکرێتەوە.  بەپێی زانیارییەکانی رووداویش کە لە کەسوکاری تاکە کۆچبەری رزگاربوو دەستی کەوتووە، ئەو قاچاخچییەی کە محەممەد و کۆچبەرەکانی دیکەی بردووەتە نێو چووپەکە، "قاچاخچییەکی سۆماڵی بووە" بەڵام ئەو و کۆچبەرەکانی دیکەش قاچاخچییەکەیان نەبینیوە، لەڕێگەی پەیوەندیی تەلەفۆنییەوە لەگەڵ نووسینگەکانی هەرێمی کوردستان پارەیان داوە بۆ ئەوەی بیانپەڕێنێتەوە.