جەمال کە لەگەڵ منداڵەکانی لە ئەمریکاوە گەڕاونەتەوە کوردستان، دەڵێت، "هاتووین لێرە کۆمەڵێک کتێبی جیاوازی ئینگلیزی بکڕین". دەشڵێت، "من هەر لە سەرەتاوە منداڵەکانم راهێناوە تاوەکو کتێب بخوێننەوە و لە ماوەی پێنج ساڵی رابردوو، کە منداڵەکانم لە تەمەنی فێربوونی خوێندنەوە و گەورەبوونیان بوون، تاوەکو ئێستا هەریەکێکیان ٣٠٠ بۆ ٤٠٠ کتێبیان خوێندووەتەوە".  ئارەزوو جەمال لە ئەمریکا لەدایکبووە و لەگەڵ باوکی گەڕاوەتەوە هەرێمی کوردستان، سەردانی پێشەنگەکەی کردووە و دەڵێت، "زۆرینەی خەڵک بۆیە حەزیان لە کتێب خوێندنەوەیە، چونکە سوودی هەیە بۆیان؛ منیش حەزی زۆرم بۆ کتێب هەیە، بۆیە دەخوێنمەوە، بەڕای من گرنگ نییە چ جۆرە کتێبێک بخوێنیتەوە، بەڵکو گرنگە کە بخوێنیتەوە".  لە پێشانگەی کتێب پێنج کتێبخانە، تایبەت کتێب بە زمانی ئینگلیزی دەفرۆشن و فرۆشیان لە زۆرینەی کتێبخانەکانی دیکە زیاترە.  شادیار شۆڕش کە لە یەکێک لە کتێبخانەکان فرۆشیارە، بە رووداوی گوت، "کتێبە بیانییەکان یان ئەو کتێبانەی کە بە زمانی دووەمن، بە تایبەت ئەوانەی بە ئینگلیزی نووسراون، رۆژ لەدوای رۆژ خوێنەریان بەرەو زیاتر دەچێت، چونکە ئەو کەسانەی کە ئەم کتێبانەیان دەوێت زۆرینەیان گەنجن و لە تەمەنی ١٨ بۆ ٢٥ ساڵن، زۆرینەیان یان خوێندکاری زانکۆ و کۆلێژە ئینگلیزییەکانن یان ئەوانەن کە بەرکەوتنیان بە جیهانی دەرەوە هەیە".  ئوسامە خاوەنی کتێبخانەیە لە ئوردن، بەشداریی لە پێشانگەکەی سلێمانی کردووە و کتێبی جۆراوجۆری عەرەبی دەفرۆشێت، ئەو دەڵێت، "ئێمە سلێمانیمان هەڵبژارد تاوەکو بەشداریی لەم پێشانگەیەدا بکەین، چونکە ئێرە پایتەختی رۆشنبیرییە و لێرە گرنگیپێدانێکی زۆر دەبینرێت و خەڵکێکی زۆر بەشدارییان کردووە بۆ کڕینی کتێب و بڵاوکراوە عەرەبی و ناوخۆیی و کوردییەکان".  کتێبە فارسییەکانیش خواستی زۆریان لەسەرە، پێنج کتێبخانەش تەنها کتێبە فارسییەکان دەفرۆشن.  مینا نەوسوهی، فرۆشیاری کتێب، بە رووداوی گوت، "ئێمە بۆیە هاتینە ئێرە، چونکە ساڵی رابردوو رێکخراوی یونسێفی سەر بە نەتەوە یەکگرتووەکان سلێمانیی بە پایتەختی ئەدەب و رۆشنبیری دیاریکرد، بۆیە کتێبەکانمان هێنایە ئێرە، خەڵک لێرە زۆر ئارەزووی کتێبە کۆمەڵایەتی و فەلسەفییەکان و رۆمان دەکەن، کتێبە سیاسییەکان خواستی زۆریان لەسەرە".  لە هەریەکە لە وڵاتەکانی میسر، سوودان، ئوردن، عومان، لوبنان، ئیمارات، کوێت، سعودیە، عێراق، ئێران، تورکیا، ئەڵمانیا، سوێد، دانیمارک و سویسراوە کتێبخانەکان بەشدارییان لەم پێشانگەیەدا کردووە و جگە لەوانیش ژمارەیەک لە کتێبخانەکانی باکوور و رۆژهەڵات و رۆژئاوای کوردستانیش بەشدارییان کردووە.