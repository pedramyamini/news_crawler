لیوا عەبدولقادر عەزیز، بەڕێوەبەری گشتیی هاتووچۆی هەرێمی كوردستان بە   (تۆڕی میدیایی رووداو)ی راگەیاند، "لە بەڕێوەبەرایەتیی گشتیی هاتووچۆی سلێمانی  كێشەیەك هەیە كە ناتوانم وردەكاریی كێشەكە باس بكەم، لەسەر ئەو كێشەیە  لیژنەیەكی لێكۆڵینەوە دروست كراوە و ئەو لیژنەیە بڕیاری كۆتایی لەسەر  هەموو شتێك دەدات هەر لەسەر ئەو كێشەیەش عەمید فەریدوون عومەر بەشێوەیەکی  كاتی گواستراوەتەوە هەولێر".   بەپێی بەدواداچوونەكانی رووداو كێشەكە پەیوەندی بە ژمارە نایابەكانی  ئۆتۆمبێلەوە هەیە.   بەپێی نووسراوی ژمارە ٢٥٣١١ی وەزارەتی ناوخۆی هەرێمی كوردستان، كە لە   ١٣ - ١٢ - ٢٠٢١ دەرچووە بڕیاردراوە بە گواستنەوەی عەمیدی هاتووچۆ  فەرەیدوون عومەر، بەڕێوەبەری هاتووچۆی پارێزگای سلێمانی بۆ سەر میلاكی  بارەگای بەڕێوەبەرایەتیی گشتیی هاتووچۆی هەرێمی كوردستان.   هەر بەپێی نووسراوەكەی وەزارەتی ناوخۆ، لیوا خۆشەویست جەمال ئەحمەد، كە  بەڕێوەبەری سەنتەری هەماهەنگی هاوبەش  PJCCیە وەك بەڕێوەبەری هاتووچۆی  سلێمانی بەوەكالەت لە شوێنی عەمید فەرەیدون عومەر دەستبەكاردەبێت.   عەمید فەرەیدوون عومەر، بەڕێوەبەری پێشووی هاتووچۆی سلێمانی بە (تۆڕی  میدیایی رووداو)ی راگەیاند: "ئاگاداری گۆڕانكاری لە پۆستەكەمدا نەبووم، بەڵكو لە  رێگەی رووداوەوە ئەو زانیارییەم زانی"، هەروەها گوتی: "خۆم داوای ئەوەم  نەكردووە كە پۆستەكەم بگۆڕدرێت".