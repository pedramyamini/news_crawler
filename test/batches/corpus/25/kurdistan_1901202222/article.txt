لە کەمپی داوودیە دوو هەزار و ٥٣٤ ئاوارە دەژین و زۆربەیان کوردی ئێزدین، ئاوارەکان بە دەست نەبوونی کارەبا، نەوت و گازەوە دەناڵێنن، ئەگەر کاژێرێک کارەبا یان سووتەمەنییان نەبێت، خانووەکانیان لێ دەبێتە ساردخانە. زۆربەی ئاوارەکانی کەمپی داوودیە حەز دەکەن بگەڕێنەوە زێدی خۆیان کە بەهۆی نائارامییەکانەوە شنگالیان بەجێهێشتووە.  نایف خەلەف، ئاوارەیەکی کوردی ئێزدییە و نێشتەجێی کەمپەکەیە و گوتی، "ئەو چیایانەی دوەرووپشتمان هەمووی بەفرن، پلەی گەرما ژێر سفرە، نەوتمان نییە، ئەگەر نەوت و کارەباش نەبێت ئەو کابینانە دەڵێی ساردکەرەوەی گۆشتە. "  جینی ئیلیاس، ئاوارەیەکی دیکەی شنگالە و داعش پیاوەکەی کوشتووە، ئاماژە بەوە دەکات، "پێنج ساڵە لە دەستی داعش رامانکردووە و لەم کەمپە نیشتەجێین، نەوتمان نییە، لێرەش بەفرێکی زۆر باریوە، من و سێ منداڵم بەیەکەوە دەژین. "  ٥٠٤ خێزان لە کەمپی داوودیە دەژین کە لە دوو هەزار و ٥٣٤ کەس پێکهاتوون، بەهۆی خراپی و نائارامییەکانی دۆخی شنگال تاوەکو ئێستا نەیانتوانیووە بگەڕێنەوە.  هادی داود، ئاوارەیەکی کەمپەکەیە و باس لەوە دەکات، "ئەمساڵ هیچمان وەرنەگرتووە، نەوتمان نییە، سەرما کێشەی گەورەی ئێمەیە، دەمانەوێت بگەڕێینەوە، ئەوە بۆ ئێمە لە هەموو شتێک خۆشترە. "   هەرێمی کوردستان نزیکەی ٩٢٨ هەزار ئاوارە و پەنابەری لەخۆگرتووە، کە نزیکەی ٦٦٥ هەزاریان ئاوارەی ناوخۆیین، زۆرترین ئاوارەش لە سنووری پارێزگای دهۆکن.