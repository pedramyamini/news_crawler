ئەمڕۆ سێشەممە ٣٠ - ١١ - ٢٠٢١ هێڤیدار ئەحمەد، جێگری سەرۆکی لیژنەی دارایی و پەرلەمانتاری پارتی لە پەرلەمانی کوردستان، لەمیانی بەشداریکردن لە بوولتەنی هەواڵەکانی نیوڕۆژ گوتی، "داهات لە سلێمانی کەمیکردووە و کۆشناکرێتەوە"، بۆ ئەوەش پشتی بە دوو نموونە بەست کە بە گوتەی خۆی قوباد تاڵەبانی بە وەزیرەکان و تیمی پارتی لە حکومەت گوتووە "بەخوا پارە لە سلێمانی کۆناکرێتەوە. وەزیری داراییش پێی گوتووین، هەر باوەڕیان بەوە نییە پارە کۆبکەنەوە".  ئەو پەرلەمانتارەی کوردستان گوتیشی، "جگە لەوەی پارەی مووچە نییە و بزر دەبێت، پارەی پرۆژەکانیش دیارنین". پێشکێشکارەکەی رووداو لێی پرسی "دەتەوێت ئەوە بڵێیت کە پارەی پرۆژەی شەقامی ١٠٠ مەتریی سلێمانی خوراوە؟ " هێڤیدار ئەحمەد وەڵامی دایەوە و گوتی، "دیارنییە، پارەکە خەرجکراوە، کوا تەمویلەکەی، حەزدەکەم لەگەڵ خەزێنەی سلێمانی قسە بکەم، کوا پارەی ئەو کۆمپانیایەی کە جێبەجێی دەکات، لە کوێیە و بۆچی پێیان نادرێت؟ "  لەبارەی ئەو داهاتانەی کە لە رێگەی دەروازە سنوورییەکانەوە بۆ سلێمانی دەچن، هێڤیدار ئەحمەد قسەیەکی تیمی یەکێتیی لە حکومەت باسکرد و گوتی، "تیمی یەکێتی لەنێو حکومەت بە حکومەتی هەرێمی کوردستانی گوتووە، کارەکە قاچاخە، ئەو شتەی کە دەهێندرێت قەدەخەیە و بە قاچاخ دەیهێنین، ئێ پارەکەی بۆ حکومەت نییە، هەر نابێت داخڵ بێت، کە داخڵ نەبێت پارەکە بۆ حکومەت نییە، با ئێمە بۆ خۆمان بە قاچاخ داخڵی بکەین و بیبەین، ئێوە عیلاقەتان چییە؟ "  لە بەرامبەردا سەمیر هەورامی، گوتەبێژی قوباد تاڵەبانی، جێگری سەرۆکی حکومەتی هەرێمی کوردستان بە تۆڕی میدیایی رووداوی راگەیاند، "دەبێت زانیارییەکان لە وەزارەتی دارایی وەربگیرێت، نەک پەرلەمانتارێک، چونکە هەموو ژمارە و ئامارەکانی ناڕاستن".  سەمیر هەورامی ئاماژەی بەوەش کردووە، ئەوەی لەبارەی نەگەڕاندنەوەی داهاتی سلێمانییەوە باسیکردووە، راست نییە و باشترە وەزارەتی دارایی راستییەکان ئاشکرا بکات.  گوتەبێژی جێگری سەرۆکی حکومەتی هەرێمی کوردستان روونکردنەوەیەکیشی لەوبارەوە بڵاوکردووەتەوە و ئاماژەی بەوە کردووە، "ھێڤیدار ئەحمەدی پەرلەمانتار، لێدوانێكی داوە و ناوی تیمی یەكێتیی لە حكومەتی ھەرێمی كوردستان ھێناوە، بۆ ھەموو لایەكی رووندەكەینەوە؛ قسەكانی ئەو پەرلەمانتارە دوورن لە راستییەوە و بێئاگایی و بێ توانایی خۆی سەلماندووە لەو لێدوانەیدا".  لە روونکردنەوەکەیدا ئەوەش خراوەتەڕوو، "داتا و ئامارەكانیش سەلمێنەری ئەوەن كە ئەو پەرلەمانتارە ھیچ زانیارییەكی دروستی نییە و کەس لێدوانەكانی بە جیددی وەرناگرێت، چونكە زوو زوو پەنا دەباتە بەر موزایەدە و دووبارە سەلماندنی کە ئەو پەرلەمانتارێکی فاشلە".