سەمیر هەورامی، گوتەبێژی جێگری سەرۆکوەزیرانی هەرێمی کوردستان بە تۆڕی میدیایی رووداوی راگەیاند، بودجەکە بۆ چارەسەرکردنی گرفتی بەشەناوخۆییەکان و دابینکردنی خزمەتگوزارییەکان و ھاوکاریکردنی قوتابیان و خوێندکاران خەرجدەکرێت.  هەروەها عەبدولسەلام دۆڵەمەڕی، سەرۆکی لیژنەی پەروەردە و خوێندنی باڵا لە پەرلەمانی کوردستان لە پەیجی فەیسبووکی خۆی رایگەیاند، "لەسەر فەرمانی بەڕێز مەسرور بارزانی، بودجەیەکی تایبەت بۆ وەزارەتی خوێندنی باڵا تەرخان کرا، بە مەبەستی چارەسەرکردنی گرفتی بەشەناوخۆییەکان و دابینکردنی خزمەتگوزارییەکان و ھاوکاریکردنی قوتابیان و خوێندکارانی کەمدەرامەت".  ماوەی چوار رۆژە بەشێک لە خوێندکارانی زانکۆ و پەیمانگەکانی هەرێمی کوردستان خۆپێشاندان دەکەن و داوای خەرجکردنی دەرماڵەی خوێندن دەکەن.  بڕی دەرماڵە بۆ خوێندکارانی دەرەوەی ئەو شارەی کە دەوامییان تێدا دەکرد، ئەگەر بەشەناخۆییان وەرنەگرتایە ١٠٠ هەزار دینار، ئەگەر بەشەناوخۆییشیان وەرگرتایە ٦٠ هەزار دینار بوو، هەروەها بۆ ئەو خوێندکارانەی کە لە شارەکانی خۆیان دەوامیان دەکرد ٤٠ هەزار دینار بوو.  دوێنێ د. توانا نەجەف، بەڕێوەبەری گشتیی فەرمانگەی کارگێڕی و دارایی وەزارەتی خوێندنی باڵا و توێژینەوەی زانستی بە رادیۆی رووداوی راگەیاند، بۆ دابینکردنی دەرماڵەی خوێندکاران بە نزیکەیی پێویستی بە ٣٥ ملیار دینارە.  لە ساڵی ٢٠١٤ و دوای قەیرانی دارایی لە هەرێمی کوردستان بە بڕیاری ئەنجوومەنی وەزیران پێدانی دەرماڵە لە زانکۆ و پەیمانگەکان راگیراوە.  بەپێی راگەیێندراوی ئەنجوومەنی وەزیران، لە کۆبوونەوەی ئەمڕۆ بابەتى خۆپێشاندانەکانی خوێندکارانی زانکۆ و پەیمانگەکان بۆ داواکردنی دەرماڵەکانیان و دوایین پێشهات و لێکەوتەکانی ئەو خۆپێشاندانانە گفتوگۆ دەکەن.  ئەمڕۆ چوارشەممە ٢٤ - ١١ - ٢٠٢١ خۆپێشاندەرەکان لە بەردەم زانکۆی سلێمانی کۆبوونەوە و دوای نزیکەی کاژێرێک هێزە ئەمنییەکان بە گازی فرمێسکڕێژ بڵاوەیان بە خۆپێشاندەران کرد.