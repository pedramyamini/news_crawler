حاتەم محەممەد، جووتیار بە رووداوی راگەیاند، "ئێستا بەهۆی هاوردەکردنی خەیار و تەماتە نرخی خەیار دابەزیوە، پێشتر کیلۆی خەیاری نێوخۆیی لە عەلوە بە ٩٠٠ دینار دەفرۆشرا، بەڵام ئێستا بووەتە ٤٠٠ بۆ ٤٥٠ دینار ئەوەش زەرەر بۆ ئێمە. "  نزیکەی هەفتەیەکە وەزارەتی کشتوکاڵ باجی لەسەر هەشت جۆر بەرهەمی سەوزە و میوە هەڵگرتووە، هەڵگرتنی باج وایکردووە گۆڕانکاری بەسەر نرخدا بێت.  سەباح، خاوەن نووسینگەی کڕین و فرۆشتنی سەوزە و میوە بە رووداوی راگەیاند، نرخەکان گۆڕانکاریان بەسەردا هاتووە تەماتە لە ١٠٠٠ دینارە دەستپێدەکات تاوەکو ٧٠٠ دینار خەیاری باشی نێوخۆی پێشتر بە ٩٠٠ دینار بوو ئێستا بووەتە ٤٥٠ دینار خەیاری هاوردەکراوی ئێرانیش ئەمڕۆ بە ٣٥٠ دینار بووە.  ساڵانە وەزارەتی کشتوکاڵ لەگەڵ کەمبوونەوەی بەرهەمی نێوخۆی سەوزەومیوە، باج لەسەر بەرهەمی هاردەکراو هەڵدەگرێت، بەمەش دەیەوێت رێگە لە بازاڕ رێگە لە بەرزبوونەوەی نرخ بگرێت.  حوسێن حەمە کەریم، گوتەبێژی وەزارەتی کشتوکاڵ بە رووداوی راگەیاند "هەموو ئەو سەوزە و میوانە کە لە نێوخۆی هەرێمی کوردستان کەم دەبن یان نامێنن ئێمە وەکو وەزارەتی کشتوکاڵ بۆ رێگریکردن لە بەرزبوونەوەی نرخ باج لەسەر بەرهەمە هاوردەکراوەکانی سەوزە و میوە هەڵدەگرین چۆن لە خەمی جووتیارانین ئاواش لە خەمی بەکاربەرانداین. "  بڕیارە تاوەکو کۆتای مانگی ١٢ی ئەمساڵ وەزارەتی کشتوکاڵ باج لەسەر هەموو ئەو بەرهەمەکانی سەوزە و میوە هەڵبگرێت کە لە نێوخۆی هەرێمی کوردستان نەماوە بڕیارەکەش تاوەکو دووبارە پێگەیشتنەوەی بەرهەمی نێوخۆت کاری پێدەکرێت.