راگەیێندراوەکە شەوی هەینی ١٠ - ١٢ - ٢٠٢١ بڵاوکراوەتەوە و تێیدا هاتووە: "لەگەڵ سەرهەڵدانی کێشەکە، سەرپەرشتیاری ئیدارەی گەرمیان، بەڕێوەبەری گشتیی شارەوانییەکانی گەرمیان، بەڕێوەبەری بانکی گەرمیان و سەرجەم لایەنە پەیوەندیدارەکان هەوڵەکانیان خستەگەڕ بۆ چارەسەری گرفتەکە؛ بە سوپاسەوە بەڕێوەبەری گشتیی بانکی ناوەندی هەرێم لە سلێمانی بەدەم داواکارییەکانەوە هات و کێشەکە چارەسەرکرا؛ لە رۆژی شەممە ١١ - ١٢ - ٢٠٢١ لابردنی خۆڵ و خاشاک لە گەرمیان دەستپێدەکاتەوە".  سەبارەت بە چۆنێتیی چارەسەری کێشەکە، عەباس ئەنوەر، گوتەبێژی ئیدارەی گەرمیان رۆژی هەینی ١٠ - ١٢ - ٢٠٢١ بە تۆڕی میدیایی رووداوی راگەیاند، "بەڵێن دراوە و سبەی شەممەش کرێکارەکان دەستبەکار دەکەنەوە". گوتیشی، "پارە بۆ کۆمپانیاکە خەرج دەکرێت و مووچەی کرێکارەکانیش دەدرێت".  رۆژی هەینی ١٠ - ١٢ - ٢٠٢١، بەرزان کەریم، بەڕێوەبەری گشتیی شارەوانییەکانی گەرمیان بە تۆڕی میدیایی رووداوی راگەیاند: "بەهۆی خەرجنەکردنی مووچەکانیانەوە، ماوەی چەند رۆژێکە کرێکارانی کۆمپانیای گەردین کە زبڵی شارەوانییەکانی سنووری ئیدارەی گەرمیان کۆدەکاتەوە، مانیانگرتووە، ئەوەش بووەتە هۆی کۆبوونەوەی خۆڵ و خاشاکێکی زۆر لە سەنتەری شارەوانییەکان و بە دیاریکراوی شاری کەلار".  گوتیشی، "تەنیا لە سەنتەری شاری کەلاردا زیاتر لە هەزار تۆن زبڵ کۆبووەتەوە و ئەگەر ئەم مانگرتنە بەردەوام بێت، کارەساتی ژینگەیی لە گەرمیان روودەدات".  کرێکارەکانی ئەو کۆمپانیایە مووچەی مانگەکانی ١٠ و ١١ یان وەرنەگرتووە، ئەوە جگە لەوەی مووچەی تەواوی مانگەکانی ٨ و ٩ شیان وەرنەگرتووە؛ چەکی بانکییان لەلایەن شارەوانییەکانی گەرمیانەوە بۆ کراوە، بەڵام وەزارەتی دارایی و بانک "بەپاساوی نەبوونی نەختینەی دارایی"، چەکەکەیان بۆ نەکردوون بە پارەی کاش.  بەڕێوەبەرایەتیی شارەوانییەکانی گەرمیان لە ١٣ شارەوانی پێکدێت، نزیکەی ٦٣٠ کرێکار لە سنووری ئەو ١٣ شارەوانییە زبڵ و خاشاک کۆدەکەنەوە.