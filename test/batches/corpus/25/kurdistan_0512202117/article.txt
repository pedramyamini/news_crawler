رۆژی یەکشەممە ٠٥ - ١٢ - ٢٠٢١، هۆگر عەزیر، گوتەبێژی پۆلیسی هەولێر، لەسەر دەستگیرکردنی ئەو تۆمەتبارە و هۆکاری دەستگیرکردنەکەی قسەی بۆ فەرهاد دۆڵەمەری، پەیامنێری رووداو لە هەولێر کرد و رایگەیاند: "ئەو تۆمەتبارە لە ٣ بنکە و نووسینگەی بەڕێوەبەرایەتی پۆلیسی پارێزگای هەولێر فەرمانی دەستگیرکردنی هەبوو، لەلایەن بەڕێوەبەرایەتی پۆلیسی پارێزگای هەولێر بەدواداچوونی چڕ بۆ دەستگیرکردنی ئەو تۆمەتبارە کرا".  بە گوتەی هۆگر عەزیز، پێشتر بە فەرمانی دادوەر فەرمانی دەستگیرکردن بۆ ئەو تۆمەتبارە دەرچووبوو، "بەڵام تۆمەتبار خۆی رادەستی پۆلیس نەدەکرد، لە ئاکامی رووبەڕوونەوەش لەگەڵ تۆمەتبار کارمەندێکمان بە ناوی (محەممەد خالید) پۆلیسی پیادە لە نووسینگەی نەهێشتنی تاوانی دزینی ئۆتۆمبێل برینداربوو".  گوتەبێژی پۆلیسی هەولێر ئاماژە بەوە دەدات، ئەمجارە لەڕێگەی پیلانێکی تۆکمە "توانیمان تۆمەتبار دەستگیر بکەین بێئەوەی بتوانێت بەرگری بکات و رووبەڕووی هێزەکانمان ببێتەوە، لەگەڵ دەستگیرکردنیش دەستگیرا بەسەر چەندین بڕ لە ماددەی هۆشبەر لە جۆری کریستاڵ و حەشیش لەگەڵ چەندین جۆر کەرستەی بەکارهێنانی ماددەی هۆشبەر، دەمانچە، چەقۆ و نارنجۆک".  هۆگر عەزیز ئاماژە بەوە دەدات ئەو تۆمەتبارە بە ئەنجامدانی " ٤ تاوان تۆمەتبارە لە سنووری بەڕێوەبەرایەتیەکەمان، لە قەزای خەبات و بەحرکە، لەناو شاری هەولێر بەپێی ماددەی ٤٤٦ لە یاسای سزادانی عێراقی، هەروەها بەپێی ماددەی ٢٣٠ لە یاسای سزادانی عێراقی، کە رووبەڕوونەوەی هێزە ئەمنییەکانە لە کاتی جێبەجێکردنی فەرمانی دەستگیرکردنەکە".