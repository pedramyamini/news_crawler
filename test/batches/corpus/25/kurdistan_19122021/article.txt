شەوی رابردوو ١٨ی کانوونی یەکەمی ٢٠٢١، پاسێکی گەشتیاری کە لە پارێزگای ئیدیرەوە بەڕێکەوتبوو بۆ ئەنقەرە، بەهۆی خراپی کەشوهەوا و تەمومژ و کەڵەکەبوونی بەفری سەر رێگاکان، لەسەر رێگای سەرەکیی هەردوو پارێزگای قەرس و ئەرزەڕۆم، لە کۆنترۆڵ دەرچوو و وەرگەڕا.   تورکئەر ئۆکسوز، پارێزگاری قەرس، رایگەیاند، دوای رووداوەکە دەستبەجێ تیمە پەیوەندیدارەکان رەوانەی ناوچەکە کراون و گوتی: "لە رووداوەکەدا چوار کەس گیانیان لەدەستداوە و ٢٥ کەسیش برینداربوون کە تەندروستی چوار لە بریندارەکان ناجێگیرە".    دوای رووداوەکە، ژمارەیەک ئەمبووڵانس گەیشتنە شوێنی رووداوەکە و بەهاوکاری تیمەکانی جەندرمە، تەرمەکان و بریندارەکان لەنێو پاسەکاندا دەرهێنران و سەرجەمیان رەوانەی نەخۆشخانەی گشتیی قەرس کران.   ماوەی چەند رۆژێکی شەپۆلێکی بەفر و باران چەند شار و شارۆچکەیەکی باکووری کوردستانی گرتووەتەوە، بەو هۆیەوە هاتووچۆ ئاستەنگی بۆ دروستبووە.