عەبدولمەجید کەریم، نانەواچی دەڵێت، "ناچاربووین کێشی گونکەکان لە ٢٥٠ گرامەوە بکەینە ٢٠٠ گرام، چونکە بۆمان دەرنەدەچوو، پرسمان بە حکومەت کردووە لە داخستن یان بەو شێوازەی ئێستا، گوتیان کاری خۆتان بکەن و دایمەخەن".  یەک بەرمیل نەوتی سپی لە ماوەی دوو مانگی رابردوودا لە ١٢٠ هەزار دینارەوە بووەتە ١٦٠ هەزار دینار، یەک فەردە ئارد لە ٢٨ هەزار دینارەوە نرخەکەی بەرزبووەتەوە بۆ ٤١ هەزار دینار. پێشتر حکومەت لە سووتەمەنی و تەزووی کارەبا هاوکاریی نانەواخانەکان دەبوو، ئێستا ئەوەشیان نەماوە.  ساڵح عوسمان، سەرۆکی ئەنجوومەنی نانەواخانەکانی ئیدارەی سۆران دەڵێت، "هەموو شتمان بە پارەیە و هیچ هاوکاری ناکرێین، منیش ئەنجوومەنم و هەموو نانەواخانەکان پێم دەڵێن چیت کرد؟ ئاوا بۆمان دەرناهێنێ و هەر دەڵێین ئەوڕۆ نا سبەی حکومەت هاوکارمان دەبێت".  لە هەموو هەرێمی کوردستان نرخی نان بەرزبووەتەوە، لەو نانەواخانانەی ١٠ سەموون یاخود شەش نان بە هەزار دینارە، کێشی گونکەکانی کەمبووەتەوە، ئەوانەشی هەشت سەموون یاخود چوار نان بە هەزار دینار دەفرۆشن کێشی گونکەکانیان وەکو خۆی ماوەتەوە.  عەبدولعەزیز عیسا، سەرۆکی لیژنەی ئابووریی ئیدارەی سۆران ئاماژەی بەوە کرد، "ناچاربووین میکانیزمێکیان بۆ دابنێین کە نە ئەوان و نە خەڵک تووشی زەرەر نەبن بەو نەوت گرانی و ئارد گران بوونە، ئێمەش کێشی گونکەکانمان بۆ دیاریکردوون کە جیاوازیی هەیە لەگەڵ پێشووتردا".  گرانبوونی نرخی ئارد و سووتەمەنی و رێنوێنییەکانی حکومەت بۆ کێش و ژمارەی نان، وایانکردووە لە ماوەی دوو مانگی رابردوودا تەنها لە سنووری ئیدارەی سۆران نۆ نانەواخانە دابخرێن.