ئەرشەد ساڵحی رەخنەی لەو سیستمە بازنەییە گرت کە لە هەڵبژاردنی پێشوەختەی پەرلەمانی عێراقدا پەیڕەوکرا و گوتی، "ئێمە پێشتر دیدارمان لەگەڵ زۆر لایەن سازدا و پێمان گوتن کە ئەو سیستمە زیان بە تورکمانەکان دەگەیێنێت. پێمان گوتن کە یاساکە کەرکووک نەگرێتەوە و دابەشی ٣ بازنەی نەکەن. بەداخەوە، ویستی سیاسی دژی ئێمە بوو و گوتیان هەر دەبێ ئەم یاسایە پەیڕەو بکرێت".  ئەرشەد ساڵحی راشیگەیاند کە لەم هەڵبژاردنەدا خەڵکی کەرکووک دابەشبوون و بواری خێڵەکی بەهێزتربوو؛ بۆ نموونە وایان لە کورد کرد کە تەنیا دەنگ بە کورد، تورکمان بە تورکمان و عەرەب بە عەرەب دەنگبدەن کە ئەمە "نەتەوەپەرستی" زیاتر دەکات. لەبارەی هەڵوێستی کورد بۆ سیستەمی هەڵبژاردن، ئەرشەد ساڵحی ئاماژەی بەوەکرد کە سەرەتا لایەنە کوردستانییەکانیش هاوڕا نەبوون لەگەڵی، بەڵام دوایی قبووڵیان کرد، چونکە ئەوان بەوجۆرە لە سنووری نەینەوا کورسیی زیاتریان بەدەستهێنا.   لە هەڵبژاردنەکەی ٢٠١٤ دا لە کەرکووک کورد هەشت کورسی، تورکمان دوو کورسی و عەرەب دوو کورسییان بەدەستهێنا. ٢٠١٨ تورکمان سێ کورسی، عەرەب سێ کورسی و کورد شەش کورسی بردەوە. ئەمجارەش کورد شەش کورسی، عەرەب ٤ کورسی و تورکمان ٢ کورسی بردەوە. لە هەڵبژاردنی ئەمجارە تورکمان بەراورد بە هەڵبژاردنی رابردوو، کورسییەکی لەدەستداوە.  سەرۆکی پێشووی بەرەی تورکمانی رەخنەی لە کەرتی سەربازیی عێراق گرت و گوتی، "لە سوپای گەورەی عێراقدا تەنیا دوو جەنەڕاڵمان ماون، لەکاتێکدا تورکمانەکان دامەزرێنەری سوپای عێراق بوون لە ساڵانی ١٩٢٠ کاندا. ٢٠ رۆژ لەمەوبەر ١٥ تورکمان فۆرمی کۆلێژی سەربازییان پڕکردەوە. چەند کەسیان دەوێ؟ ٧٠٠ کەسیان دەوێ. ئەوان رێژەیان دیاریکردووە و دەڵێن دەبێت ئەوەندە کەسی شیعە وەربگیرێن و ئەوەندە سوننە و ئەوەندەش کوردیش وەربگیرێن. تورکمانەکانیان لە کەمینە داناوە. لە هەولێر و سلێمانی ناوەندی ئەفسەران هەیە، کەچی ئەوان [کورد] دێن لە بەغداش پشک وەردەگرن. لە ٧٦٠ فۆرمی بەرزکراوە ١٥ تورکمان فۆرمی پڕکردووەتەوە. لەو ١٥ تورکمانە هیچ یەکێکیان پەسندنەکران؛ باشە ئەمە رێی تێدەچێت کە هیچ یەک لەوانە تەندروست نەبوون و جەستەیان بۆ سەربازی گونجاو نەبوو؟! ئەمە شتێکە بە مەبەست کراوە".  ئەرشەد ساڵحی لەبارەی پارتی کرێکارانی کوردستان - پەکەکەدا رەخنەی لە حکومەتی عێراق گرت و رایگەیاند، لە داهاتوودا "لایەنگرانی پەکەکە دەچنە نێو پەرلەمانی عێراق کە ئەمە زۆر مەترسیدارە... ئەمە دەبێتە هۆی تێکدانی پەیوەندییەکانی نێوان عێراق و تورکیا. ئێمە کێشەی ئاو و کێشەی ئەمنیمان هەیە. لێرەوە بە وەزارەتی دەرەوەی تورکیا و ناوەندەکانی لێکۆڵینەوە دەڵێم کە دەبێت میدیا و ناوەندە عەرەبییەکانی عێراق بانگهێشتی تورکیا بکەن بۆ ئەوەی بە چاوی خۆیان ببینن پەکەکە چی کردووە. ئێستا کەس ئەمە نازانێت، میدیای تورکیا هەر بۆ ناوخۆی تورکیا قسەدەکات".   لەبارەی چوونی پێشمەرگە بۆ کەرکووک، ئەرشەد ساڵحی گوتی، "ئێستا پێشمەرگە لە چواردەوری سنووری ئیداریی کەرکووک جێگیرە. بەداخەوە ئەگەر پلانی دانراو جێبەجێبکرێت و ناوەندی ئۆپەراسیۆنە هاوبەشەکان لەو ناوچانە دابمەزرێن، کێشەی زۆر دروستدەبن. بەرەی تورکمانیی عێراق هەر لە یەکەمین رۆژەوە ئەمەی رەتکردووەتەوە. بە نووسین و لە میدیا و کۆبوونەوە سیاسییەکانیشدا ئەمەمان گوتووە".