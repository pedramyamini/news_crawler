نێچیرڤان بارزانی، سەرۆکی هەرێمی کوردستان ئێوارەی یەکشەممە ٥ - ١٢ - ٢٠٢١ لەگەڵ ئێريك شوڤاليێ باڵيۆزى فه‌ره‌نسا له عێراق کۆبووەوە و "راسته‌ڕێكردنى پرۆسه‌ى سياسى له وڵات و بوونى سه‌قامگيريى سياسى به پێويستييه‌كى له‌پێشينه بۆ به‌ره‌نگاربوونه‌وه‌ى تيرۆر و تێكشكاندنى يه‌كجاره‌كيى داعش له قه‌ڵه‌م دا".  له كۆبوونه‌وه‌كه‌دا كه ئۆليڤيێ ديكۆتينى، كۆنسوڵى گشتيى فه‌ره‌نسا و به‌رپرسان له سه‌رۆكايه‌تيى هه‌رێمى كوردستانيش ئاماده‌بوون، دوا پێشهاته سياسى و ئه‌منييه‌كانى عيراق، هه‌ڵبژاردنى ئه‌نجومه‌نى نوێنه‌ران و په‌سه‌ندكردنى ئه‌نجامه‌كانى، هه‌نگاوه‌كانى داهاتوو بۆ پێكهێنانى كابينه‌ى نوێى حكوومه‌تى فيدراڵى عيراق و پته‌وكردنى په‌يوه‌ندييه‌كانى فه‌ره‌نسا له‌گه‌ڵ عيراق و هه‌رێمى كوردستان، تاوتوێ كران.  سەرۆکی هەرێمی کوردستان و باڵیۆزی فەرەنسا لە عێراق هاوڕابوون كه بۆ به‌ره‌نگاربوونه‌وه‌ى "تيرۆر" و تيكشاندنى داعش، هاريكارى و هه‌ماهه‌نگيى سه‌ربازيى پێشمه‌رگه و سوپاى عيراق و به‌رده‌واميى پشتگيريى هاوپه‌يمانيى نێوده‌وڵه‌تى بۆ عيراق و هه‌رێمى كوردستانى پێويسته.   باڵيۆزى فه‌ره‌نسا له عيراق، سه‌ره‌خۆشى لە کەسوکاری شه‌هيدانى ئه‌م دواييه‌ى "ده‌ستى تيرۆر" کرد و جەختیکردەوە لە به‌رده‌واميى هه‌موو هاوكارىی و پشتگيرييه‌كى وڵاته‌كه‌ى بۆ عێراق و هه‌رێمى كوردستان.  لەبەشێکی دیکەی کۆبوونەوەکەدا لەبارەی حكومه‌تى داهاتووى عێراق، نێچیرڤان بارزانی و ئێريك شوڤاليێ جه‌ختيان له گرنگيى هاتنه‌كايه‌ى حكومه‌تێك كرده‌وه كه "مايه‌ى ره‌زامه‌ندى و كۆكه‌ره‌وه‌ى هێز و پێكهاته‌كانى عێراق و وه‌ڵامده‌ره‌وه‌ى چاوه‌ڕوانى و داواكارييه‌كانى هاووڵاتيان له ئارامى و ژيانێكى باشتر بێت، هه‌روه‌ها به‌ره‌نگارى ته‌حه‌دييه‌كانى ئێستا و داهاتوو ببێته‌وه و رۆڵى خۆى له پاراستنى ئارامى و سه‌قامگيريى ناوچه‌كه‌دا بگێڕێت".  په‌يوه‌ندييه‌كانى هه‌ولێر - به‌غدا، دۆخى ناوخۆى هه‌رێمى كوردستان، گرنگيى يه‌كڕيزيى لايه‌نه كوردستانييه‌كان و هاوبه‌شيى كارايان له به‌غدا، په‌تاى كۆڤيد _ ١٩ و لێكه‌وته‌كانى، پرسى كۆچ و دۆخى په‌نابه‌ران له بيلاڕووس و پۆلۆنيا، ره‌وشى ئاواره و په‌نابه‌ران له هه‌رێمى كوردستان، دۆخى ده‌شتى نه‌ينه‌وا و شنگال، ئاماده‌يى و رۆڵى فه‌ره‌نسا له ناوچه‌كه به‌گشتى، دوايين پێشهاته‌كانى سووريا و چه‌ند پرسێكى ديكه‌ى جێى بايه‌خى هاوبه‌ش، ته‌وه‌رێكى ديكه‌ى كۆبوونه‌وه‌كه بوو.