وەلید دلفی، بەڕێوەبەری پەیوەندییەکان و راگەیاندن لە کۆمپانیای گشتیی هێڵی ئاسمانیی عێراقی بە تۆڕی میدیای رووداوی راگەیاند، ئەمڕۆ لەڕێگەی گەشتێکی تایبەتەوە حەوتەمین کاروانی کۆچبەرانی عێراقی کە لە بێلاڕووس گیریانخواردبوو، دەگەڕێنەوە فڕۆکەخانەی هەولێر و بەغدا، کە ژمارەیان ٤٢٠ بۆ ٤٢٥ کەس دەبێت.  بەڕێوەبەری پەیوەندییەکان و راگەیاندن لە کۆمپانیای گشتیی هێڵی ئاسمانیی عێراق ئاماژەی بەوەش کرد، بە گەڕانەوەی ئەم کۆچبەرانە، ژمارەی کۆچبەرە گەڕاوەکان دەگاتە زیاتر لە دوو هەزار و ٥٠٠ کەس و گەشتی دیکەش بۆ گەڕانەوەی کۆچبەرانی دیکە رێکدەخرێت.  وەلید دلفی راشیگەیاندووە، کاژێر ٠٨: ٠٠ی بەیانیی ئەمڕۆ فڕۆکەکە لە عێراقەوە دەرچووە بۆ گەڕانەوەی ئەو کۆچبەرانە و چاوەڕوان دەکرێت کاژێر ٠٧: ٠٠ی ئێوارەی بگاتەوە فڕۆکەخانەی نێودەوڵەتیی هەولێر.  ١٨ی مانگی رابردوو یەکەم کاروانی کۆچبەران لە بێلاڕووسەوە گەڕێندرانەوە هەرێمی کوردستان و عێراق کە ژمارەیان ٤٣١ کۆچبەر بوو.