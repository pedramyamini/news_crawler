شێرزاد هرووری، بەڕێوەبەری چاودێری و گەشەپێدانی کۆمەڵایەتیی دهۆک بە رادیۆی رووداوی گوت: "ئەم هەفتەیە لە هەرێمی کوردستاندا دەست بە ناونووسینی ئەو خاوەن پێداویستییە تایبەتانە دەکرێت کە تاوەکو ئێستا ناویان تۆمار نەکراوە. تۆمارکردنی کەمئەندامانیش لەسەر پێوەری رێژەیە. "  بەڕێوەبەری چاودێری و گەشەپێدانی کۆمەڵایەتیی دهۆک ئاماژەی بەوە دا، پلەی پەککەوتەیی لە ٥٥ % ـەوە دەست پێدەکات. هەرکەسێک ئەو رێژەیە و زیاتر بێت ناوی تۆمار دەکرێت و لەو هاوکارییە سوودمەند دەبێت کە وەزارەتی کار و کاروباری کۆمەڵایەتی دەیدات.   شێرزاد هرووری گوتی: "نزیکەی نۆ هەزار فایلی کەمئەندامانی دهۆک وردبینییان بۆ دەکرێت و هەموویان لە بەردەستی وەزارەتی داراییدان و چاوەڕێین فەرمانێکی نوێیان بۆ دەربچێت تاوەکو مووچەیان بۆ خەرج بکرێت. وردبینییەکەیش بۆ ئەوەیە کە هەندێک لەو خاوەن پێداویستییە تایبەتانە یان مردوون یان لە دەرەوەی وڵاتن. "  ئەو بەڕێوەبەرە ئەوەی خستەڕوو کە پێوەری سەرەکیی ئەوان بۆ وەرگرتنی کەمئەندامان ئەو لیژنە پزیشکییەیە کە کەمئەندامان دەبینن و بڕیار لە رێژەی کەمئەندامێتییەکەیان دەدەن.  بە گوتەی بەڕێوەبەری چاودێری و گەشەپێدانی کۆمەڵایەتیی دهۆک، لە دوو ساڵی پێشوودا زیاتر لە ١٤ هەزار کەس نێردراونەتەوە تا دووبارە پشکنینیان بۆ بکرێت. لەو ژمارەیە نزیکەی چوار هەزار و ٧٠٠ کەسیان رێژەکەیان گۆڕاوە و زۆریان پێویست ناکات ئەو هاوکارییە وەربگرن. بەوەیش پارەیەکی باش بۆ حکومەت گەڕاوەتەوە.