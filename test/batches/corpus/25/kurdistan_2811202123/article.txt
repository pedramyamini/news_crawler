قوباد تاڵەبانی، جێگری سەرۆکوەزیرانی هەرێمی کوردستان لە کۆنفرانسی یەکسانیی جێندەری و ستراتیژیی هێزی ژنان گوتارێکی پێشکێش کرد و لە بەشێک لە قسەکانیدا لەبارەی پرسی جێندەر و تووندوتیژی دژی ژنان و گێچەڵی سێکسی لە دامودەزگا فەرمی و نافەرمییەکان و کێشەکانی دیکەی بەردەم خانمان گوتی، "ئێمە لە قسەکردندا عەیبمان نییە؛ بە جوانی کێشەکان دیاریدەکەین؛ جوانترین چارەسەریش بۆ کێشەکان دەدۆزینەوە، بەڵام بە کردار رەنگدانەوەیەکی ئەوتۆ نابیندرێت. سەرلەنوێ و بۆ ساڵێکی دیکە هەمان قسەکانی پێشووتر دووبارە دەکەینەوە".  جێگری سەرۆکوەزیرانی هەرێمی کوردستان ئاماژەی بەوەش کرد، "چەندین ساڵە لە دوو هەفتەی بەرەنگاربوونەوەی تووندوتیژی دژی ژنان داوا لە وەزارەتی پەروەردە دەکرێت وانەی جێندەرناسی بەگشتی و مافەکانی ژنان بەتایبەت بکرێتە بەشێک لە پرۆسەی خوێندن، هەر لە سەرەتاییەوە تاوەکو دەگاتە ئامادەیی. داوا لە وەزارەتی خوێندنی باڵا دەکرێت زیاتر گرنگی بە سەنتەرەکانی جێندەرناسیی زانکۆکان بدات و لێکۆڵینەوە و توێژینەوەی زانستی زیاتر بکەن. داوا لە وەزارەتی رۆشنبیری دەکرێت ئاگاداری بەرنامە و دراما تەلەڤیزیۆنییەکان بن کە ژنان وەکو کاڵا بەکاردەهێنن و رێگەیان پێنەدەن. داوا لە وەزارەتی ناوخۆ دەکرێت بەشی جێندەرناسی لە بنکەکانی دەزگا ئەمنییەکان بکاتەوە، بەتایبەت پۆلیس و راهێنان بە کارمەندەکانی بکات لەسەر چۆنێتیی مامەڵەکردن لەگەڵ کەیسی ژناندا. داوا لە وەزارەتی ئەوقاف و دادگەکانی کوردستان و دادوەرە بەڕێزەکان دەکرێت نەبنە هۆکاری سستیی بەڕێوەچوونی کەیسەکانی تایبەت بە تووندوتیژی دژی ژنان و گۆڕانکاریی ریشەیی لە رێکارە یاساییەکاندا بکرێت. داوا لە پەرلەمانی بەڕێز دەکرێت یاسا کۆنەکان، تەنانەت یاسای بەرەنگاربوونەوەی تووندوتیژی دژی ژنان هەموار بکرێتەوە. ئەو داواکارییانە داواکاریی ساڵانەیە و هەموومان، بە منیشەوە، هەمیشە دووبارەیان دەکەینەوە، بەڵام پرسیاری جیددی ئەوەیە کە چەند لەو داواکارییانەمان جێبەجێ کردوون؟ من شتێکی وا نابینم. سەلمێنەری قسەکانیشم ئەوەتا ئەمساڵیش هەمان قسە کراوە و هەمان راسپاردەش دەکرێنەوە".  قوباد تاڵەبانی باسی لەوە کرد، "ئەگەر پێتان وابێت هۆکاری جێبەجێنەکردنی داواکارییەکان و راسپاردەکان تەنیا حکومەت بێت، ئەوا پێموایە ناحەقی دەکەین".  جێگری سەرۆکوەزیران پرسیاری ئەوەی کرد کە "کامە کەمپەین و کامە گوشار کە رێکخراوەکانی کۆمەڵگەی مەدەنی، ژنان و پیاوانی یەکسانیخواز کردوویانە بۆسەر یەکێک لە وەزارەتەکان، یان پەرلەمان، یان دادگەکانی هەرێمی کوردستان بۆ جێبەجێکردنی داواکارییەکان؟ نەمبینیوە.. چونکە ئەگەر هەبێت، بەندە یەکەم کەس دەبم دێمە پاڵتان. سەرباری ئەو هەموو هەوڵ و کۆبوونەوە و کۆنفرانسانە، بۆچی کە ساڵان سەیری ئامارەکان دەکەین، دەبینین تووندوتیژی یان بەرزتر بووەتەوە یان هێشتا لە ئاستێکی بەرز و مەترسیداردایە و هێشتا گۆڕانکارییەکی ئەوتۆ رووینەداوە؟ ئێمە خوا دایناوین هەر قسە بکەین".  قوباد تاڵەبانی داوا دەکات لە ساڵی داهاتوودا "لەبری ئەوەی ١٦ رۆژ هەڵمەتمان هەبێت بۆ بەرەنگاربوونەوەی تووندوتیژی، با ٣٤٩ رۆژ هەڵمەتمان هەبێت بۆ رووبەڕووبوونەوەی تووندتیژی و ١٦ رۆژ پشوومان هەبێت".