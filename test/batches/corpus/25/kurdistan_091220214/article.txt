دەستگیرکردنی ئەو تۆمەتبارانە شەوی رابردوو [چوارشەممە ٨ - ١٢ - ٢٠٢١] بووە، بەڵام تاوەکو ئێستا دەزگا ئەمنییەکان و ئاسایشی پارێزگای سلێمانی هیچ زانیارییەکی بە فەرمی بڵاونەکردووەتەوە.   ئەرکان عەلی، پەیامنێری رووداو لە هەڵەبجە لەبارەی دەستگیرکردنی ئەو تۆمەتبارانە گوتی "زیاتر لە ٢٠ کەس لەلایەن سێ دەزگای ئەمنی دەستگیرکراون، بەشێکیان رووبەڕووی هێزە ئەمنییەکان بوونەتەوە و یەکێک لە داواکاراوەکان بە برینداری دەستگیرکراوە. "  پەیامنێری رووداو ئاماژە بەوە دەدات جگە لەو کەسانەی دەستگیرکراون چەندین کەسی دیکەش هەن و هەڵاتوون بۆ شوێنێکی نادیار.  سەرچاوەیەک لە ئاسایشی سلێمانی بە تۆڕی میدیایی رووداوی راگەیاند "دەستگیرکردنی ئەو گەنجانە راستە و کەمێکی دیکە راگەیێنراوێک لەبارەی ئەو کەسانە بڵاودەکەینەوە و وردەکارییەکەی دەخەینەڕوو. "  ئەرکان عەلی لە بەشێکی دیکەی قسەکانیدا ئاماژە بەوە دەدات کە ئەوەی تاوەکو ئێستا لەسەر ئەو دەستگیرکراوانە دەگوترێت "دوو کەس کە یەکێکیان کوڕی کەسایەتییەکی ئاییینییە و ئەوەی دیکەش کوڕی کەسایەتییەکی سیاسییە، بەڵام تاوەکو ئێستا ناوی هیچ کەسێک بە فەرمی بڵاونەکراوەتەوە و نازانرێت کێن. "  رۆژی ٢٨ - ٧ - ٢٠٢١ دەزگای ئاسایشی هەرێمی کوردستان ئۆپەراسیۆنێکی بۆ دەستگیرکردنی دوو سەرکردەی داعش لە سلێمانی و هەڵەبجە ئەنجامدا و دواتر وێنەکانی بە دەستگیرکراوی بڵاوکردەوە.