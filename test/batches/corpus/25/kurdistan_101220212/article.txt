فەرید کاهرامان. سەرۆکی لقی ئامەدی ژووری ئەندازیارانی بیناسازیی تورکیا و ئەندامانی ژوورەکە و ئەندامانی ژووری پلاندانان و ماستەرپلانی ئامەد، گردبوونەوەیەکیان ئەنجامدا و نیگەرانیی قوڵی خۆیان دەربڕی لەبارەی کاری نۆژەنکردنەوەی بەشە مێژووییەکەی نێو شارۆچکەی سووری ئامەد.  گردبوونەوەکە، لەبەردەم دەروازەی مێژوویی "یەنی کاپی" لە سوور - ی ئامەد کرا و کاهرامان رایگەیاند، دوای شەش ساڵ رێگەمان پێدراوە، سەردانی ئەو بەشەی سوورەکە بکەین بۆ ئەوەی لەنزیکەوە ئاگاداری دۆخی نۆژەنکردنەوە و نوێکردنەوەی ببین و بۆمان دەرکەوت، کە ستەمێکی زۆر لە سووری ئامەد کراوە.  فەرید کاهرامان روونیکردەوە، بەشێکی زۆری کاری نۆژەنکردنەوەکە لەلایەن شەش کۆمپانیاوە دەکرێت، بایەخێکی زۆر بەدیوە بازرگانییەکەی دراوە و لە دیوی پشتەوەیدا زیانێکی زۆر بە تاوەری فندک، تاوەری کێچی و دەروازەی یەنی کاپی گەیشتووە و بەدروستکردنی یەکەی نیشتەجێبوونی مۆدێرن، میراتی کولتووری خەریکە لەنێودەچێت و بەهاکەی لەدەست دەدات.  لەنێو شارۆچکەی سوور - ی ئامەد ٣٣٤ خانووی دێرین و ٤٩ شوێنەواری مێژوویی لە لیستی مێژوویی و کولتووری یونیسکۆ تۆمارکرابوون، بەڵام ساڵی رابردوو فەرمانگەی میراتی شوێنەوارە مێژووییەکانی سەر بە هۆبەی ماستەرپلانی ئامەد و ژووری ئەندازیارانی بیناسازیی ئامەد و ژووری پلاندانان و ماستەرپلانی شاری ئامەد رایانگەیاندبوو کە پرۆسەی ئاوەدانکردنەوە و نۆژەنکردنەوەی گەڕەکە کۆنەکانی سوور - ی ئامەد بەگوێرەی نەخشە کۆنەکەی نەکراوە و گۆڕانکاریی زۆری بەسەردا هاتووە.  فەرمانگەکە هۆشداری دابوو ئەگەر  پلانی نۆژەنکردنەوەکە بەمشێوەیە بەردەوام بێت، رەنگە سووری ئامەد لە لیستی شوێنەوارە مێژوویی و کولتوورییەکانی رێکخراوی یونیسکۆ دەربهێندرێت.   لە ساڵی ٢٠١٥ شەڕی خەندەقەکان لەنێوان سوپای تورکیا و گەریلاکانی پەکەکە لە ئامەد و چەند شار و شارۆچکەیەکی باکووری کوردستان روویدا. کە تێیدا چەکی قورس بەکارهات، لە ئەنجامدا سوور - ی ئامەد زیانی زۆری بەرکەوت. دوای قەدەخەی هاتووچۆ و چۆڵبوونی شارۆچکەکە، حکومەتی تورکیا بەسەرۆکایەتیی ئەحمەد داودئۆغڵو، سەرۆکوەزیرانی پێشووی تورکیا پرۆسەی ئاوەدانکردنەوە و نۆژەنکردنەوەی ناوچە زیانبەرکەوتووەکان بەگشتیی و سووری ئامەد بەتایبەتی راگەیاندبوو.   ئەحمەد داودئۆغڵو بەڵێنیدابوو سووری ئامەد، بەهەمان شێوازە کۆن و دێرینەکەی نۆژەنبکرێتەوە، بەڵام وەک فەرمانگەی میراتی شوێنەوارە مێژووییەکانی سەر بە هۆبەی ماستەرپلانی ئامەد رایگەیاند ٤٩ شوێنەواری مێژوویی بەتەواوەتی لە نەخشەکاندا سڕاونەتەوە و کراونەتە ڤێللای گەشتیاری و بۆ فرۆشتن ئامادەکراون.