مستەفا گۆران، پەیامنێری رووداو لە بەغدا رایگەیاند: ئەمڕۆ چوارشەممە ١٩ - ٠١ - ٢٠٢٢ دادگەی باڵای فیدراڵیی عێراق، تەماشای ئەو دوو تانەیە دەکات، کە لەلایەن باسم خەزعەل خەشان و مەحموود داوود سەلمان مەشهەدانی لەسەر سەرۆکی پەرلەمان تۆماریان کردووە لەبارەی نادەستووریبوونی یەکەم دانیشتنی خولی پێنجەمی پەرلەمانی عێراق.  رۆژی پێنجشەممە ١٣ - ٠١ - ٢٠٢٢ دادگەی باڵای فیدراڵیی عێراق راگەیێندراوێکی لەبارەی بڕیاری راگرتنی کارەکانی دەستەی سەرۆکایەتیی ئەنجوومەنی نوێنەرانی عێراق بڵاوکردەوە و تێیدا هاتبوو، "فەرمانی کاتی دەرچوو لە رۆژی ١٣ - ٠١ - ٢٠٢٢ کە لە چوارچێوەی ئەو سکاڵایە هاتووە تانە لە دروستیی رێوشوێنەکانی دانیشتنی رۆژی ٠٩ - ٠١ - ٢٠٢٢ی ئەنجوومەنی نوێنەرانی عێراق، تایبەت بە هەڵبژاردنی سەرۆکی ئەنجوومەنی نوێنەرانی عێراق و دوو جێگرەکەی دراوە، کاریگەریی لەسەر وادە دەستوورییەکانی تایبەت بە تەواوکردنی رێوشوێنەکانی دیکەی رێکارە دەستوورییەکان نابێت کە خۆی لە دوایین وادە بۆ هەڵبژاردنی سەرۆککۆمار و رێوشوێنەکانی وەکو راسپاردنی بەربژێری گەورەترین فراکسیۆنی پەرلەمانی لەڕووی ژمارەی ئەندامانەوە دەبینێتەوە".  رۆژی ٠٩ - ٠١ - ٢٠٢٢ ئەنجوومەنی نوێنەرانی عێراق یەکەم دانیشتنی خولی پێنجەمی خۆی ئەنجامدا و تێیدا محەممەد حەلبووسی، کەسایەتیی سوننە وەکو سەرۆکی پەرلەمان هەڵبژێردرایەوە، حاکم زاملی لە فراکسیۆنی سەدر وەکو جێگری یەکەم و شاخەوان عەبدوڵڵا لە فراکسیۆنی پارتی دیموکراتی کوردستان وەکو جێگری دووەمی سەرۆکی پەرلەمان هەڵبژێردران.