ئەمڕۆ سێشەممە ٠٧ - ١٢ - ٢٠٢١، لیژنەی کاروباری پێشمەرگە و لیژنەی ناوچە کوردستانییەکانی دەرەوەی ئیدارەی هەرێمی کوردستان لە پەرلەمانی کوردستان لەگەڵ وەزیری پێشمەرگە و سەرۆکی دیوانی ئەنجوومەنی وەزیران و سەرۆکی دەستەی ناوچە کوردستانییەکانی دەرەوەی ئیدارەی هەرێمی کوردستان لەبارەی دۆخی ناوچە ناکۆکی لەسەرەکان و هێرشەکانی ئەم دواییانەی داعش لەو ناوچانە و خستنەڕووی پێداویستییەکانی پێشمەرگە، کۆبوونەوە.  دوای کۆبوونەوەکە لە کۆنگرەیەکی رۆژنامەڤانیدا، شۆڕش ئیسماعیل، وەزیری پێشمەرگە ئاماژەی بە ئاستی پەیوەندییەکانی نێوان هێزەکانی پێشمەرگە و سوپای عێراق کرد و گوتی: "ئاستی پەیوەندییەکانی وەزارەتی پێشمەرگە لەگەڵ وەزارەتی بەرگریی عێراق و فەرماندەیی ئۆپەراسیۆنە هاوبەشەکان لە ئاستێکی باشدایە، ئەمەش دەستکەوتێکی گەورەیە بۆ ئەوەی لەگەڵ سوپای عێراق بە هاوئاهەنگی بتوانین هەنگاو بە هەنگاو و قۆناخ بە قۆناخ ئەو دەرفەتانە نەهێڵین کە پێشتر بۆ داعش هەڵکەوتبوون، بتوانین زیانی گەورە بە گرووپی تیرۆریستی داعش بگەیێنین، لە کۆتاییشدا لە جووڵەیان بخەین".  سەبارەت بە گۆڕینی تاکتیکی شەڕ لەگەڵ داعش، شۆڕش ئیسماعیل گوتی: "فەرماندەکانی هێزی پێشمەرگە ئەزموونێکی زۆریان لەوبارەیەوە هەیە، بۆ ئەو مەبەستەش پلان و تاکتیکی نوێیان داناوە بۆ ئەوەی بتوانن بە سەرکەوتووانە زیانی گەورە بە گرووپی داعش بگەیێنن".  وەزیری پێشمەرگە ئاماژەی بەوەکرد کۆبوونەوەکانیان لەگەڵ هێزە ئەمنییەکانی عێراق بەردەوامە و گوتی: "لە چەند رۆژی رابردوو و داهاتووشدا بەردەوام کۆبوونەوەمان لەگەڵ هێزەکانی عێراق هەیە، ئەمە پەیامێکی دڵخۆشکەرە بۆ هاووڵاتییانی ناوچە کوردستانییەکان دەرەوەی هەرێمی کوردستان و هێزی پێشمەرگە، تەنانەت بۆ سوپای عێراق و عێراقیش".  بە گوتەی شۆڕش ئیسماعیل , "تەنیا رێگەیەک بۆ ئەوەی بتوانین جموجۆڵە تیرۆریستییەکانی داعش کەمبکەینەوە، باشترکردنی ئاستی هاوکارییەکان و هاوئاهەنگییەکانی نێوان هێزەکانی پێشمەرگە و سوپای عێراقە".  وەزارەتی گواستنەوە و گەیاندن: هیچی فەرمی لەسەر زیادکردنی نرخی پەیوەندییە تەلەفۆنییەکان نییە   گوتەبێژی وەزارەتی گواستنەوە و گەیاندنی هەرێمی کوردستان رایگەیاند، هێشتا هیچ شتێک لەبارەی گرانبوونی نرخی پەیوەندییە تەلەفۆنییەکان و مۆبایل لە ئارادا نییە و هەرکاتێک شتێکی وا هەبێت لیژنەی بۆ دروستدەکەن.  دیلان رەشاد، گوتەبێژی وەزارەتی گواستنەوە و گەیاندنی هەرێمی کوردستان، ئەمڕۆ سێشەممە ٧ - ١٢ - ٢٠٢١، بە تۆڕی میدیایی رووداوی راگەیاند، هێچ شتێکی فەرمی لەبارەی زیادکردنی نرخی پەیوەندییە تەلەفۆنییەکان لەلایەن کۆمپانیاکانی پەیوەندییکردنەوە نییە و تاوەکو ئێستا وەزارەت ئاگاداری ئەو پرسە نییە. جەختیشتی کردەوە ئەوەی هەیە دەنگۆیە و گوتی: "هەر شتێکی فەرمی هەبێت ئەو کات لێدوان و قسەمان دەبێت و لیژنەش دروست دەکەین بۆ بەدواداچوونی ئەو بابەتە".  چەند رۆژێکە دەنگۆی زیادکردنی نرخی پەیوەندییە تەلەفۆنییەکان لە هەرێمی کوردستان هەیە و باس لەوە دەکرێت گوایە نرخەکان لەلایەن کۆمپانیاکانی پەیوەندییەوە زیاددەکرێن.