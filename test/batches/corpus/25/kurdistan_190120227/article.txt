حوسێن حەمەکەریم، گوتەبێژی وەزارەتی کشتوکاڵ و سەرچاوەکانی ئاوی هەرێمی کوردستان بە رادیۆی رووداوی راگەیاند: "لەسەر پێشنیازی وەزارەتی کشتوکاڵ و سەرچاوەکانی ئاو بە بڕیاری ژمارە ٧٦ ـی ساڵی ٢٠٢٠ ـی ئەنجوومەنی وەزیران و بە رەزامەندیی هەرسێ وەزارەتی ' کشتوکاڵ و سەرچاوەکانی ئاو، ناوخۆ و، دارایی و ئابووری ' بڕیار درا ئامێر و کەلوپەلی کشتوکاڵیی پێشکەوتوو بە شێوەی قیستی درێژخایەن بۆ مەبەستی هاوکاری و ئاسانکاری بۆ جووتیاران دابین بکرێت. "  گوتەبێژی وەزارەتی کشتوکاڵ ئاماژەی بەوە دا، بۆ ئەم مەبەستە داوا لە ژمارەیەک کۆمپانیا کراوە کە ئەو ئامێر و کەلوپەلانە دابین بۆ جووتیاران بکەن و نابێت بە مەبەستی بازرگانی بیهێنن، بەڵکو تایبەتە بە جووتیارانی هەرێمی کوردستان.  حوسێن حەمەکەریم گوتی: "دابینکردنی ئەو ئامێرانە بۆ جووتیاران بە شێوەی قیستی درێژخایەنە و بەبێ پێشەکییە، بەڵام دوای تۆمارکردنی ناوی ئەو جووتیارانەی داواکاری پێشکەش دەکەن، هەروەها دوای هێنانی ئامێرەکان لەلایەن کۆمپانیاکان پێشەکییەکی کەم لەو جووتیارانە وەردەگیرێت. "  گوتەبێژی وەزارەتی کشتوکاڵ و سەرچاوەکانی ئاو ئەوەی خستەڕوو، ئەو جووتیارانەی ئەو ئامێرانە وەردەگرن بە هیچ شێوەیەک بۆیان نییە بیانفرۆشنەوە، دەبێت بۆ بەرەوپێشبردنی کشتوکاڵ سوود لەو کەلوپەل و ئامێرانە وەربگرن.