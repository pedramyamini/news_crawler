فەرمانگەی میدیا و زانیاری دەڵێت، پڕۆژەکە ساڵی ٢٠١٤ ده‌ستیپێكرد، به‌ڵام به‌هۆی "قه‌یرانی دارایی و چه‌ند هۆكارێكی دیكەوە كاركردن تێیدا وه‌ستابوو".  درێژی جووتسایدی كه‌لار - كفری ٢٥ كیلۆمه‌تره و به دوو قۆناخ جێبه‌جێ ده‌كرێت؛ وەکو لە راگەیێندراوەکەدا هاتووە:  - قۆناخی یه‌كه‌می رێگەکه ١٠٠ % ی كاره‌كانی ته‌واو بووه.  - قۆناخی دووه‌میشی زیاتر لە ٩٣ % ی جێبه‌جێكراوه.  لە راگەیێندراوەکەدا باس لەوەشکراوە، ئەوەی لە قۆناخی دووەمدا ماوەتەوە كاری كۆنكرێتكردن و دانانی هێماكانی هاتووچۆ و چه‌ند كارێكی دیكه‌یه و دەشڵێت، لە سەرەتای پڕۆژەکەوە ٢٠٠ هەلی کاریان بۆ خەڵکی ناوچەکە رەخساندووە.  پڕۆژەکە ٤٣ ملیار دیناری بۆ ته‌رخانكراوه؛ تاوەکو ئێستا ٣٨ ملیاری بۆ خه‌رجكراوه. شەقامەکە له سێ چین قیر دروستكراوه و ٩٠٠ هەزار مەتر دووجا قیری بۆ به‌كاربراوە. له ژێره‌وەی قیرەکەش ٢٢ سانتیمەتر به‌ردی شكاوی تێكراوه. له‌و رێگەیه‌دا ١١ سووڕانەوە (یوتێرن) دروستكراون، كه بەهۆیانه‌وه گونده‌كانی دوانزە ئیمام و قه‌ره‌بڵاخ و كفری و كه‌لار لە گەرمیان بەیه‌كه‌وه ده‌به‌ستێته‌وە.  هەر لەو بارەوە ئەمڕۆ هەینی ٢٦ - ١١ - ٢٠٢٦، شەماڵ نامیق، قایمقامی کفری بە تۆڕی میدیایی رووداوی گوت، " ٩٧ بۆ ٩٨ % ی کارەکانی پڕۆژەکە تەواو بووە".  شەماڵ نامیق گوتیشی، "سەرۆکی حکومەتی هەرێمی سەردانی پڕۆژەکەی کرد و نووسراومان پێدا بۆ خەرجکردنی دوایین گوژمەی پارە بۆ کۆمپانیاکە؛ کاک قوبادیش هاتووە؛ دوو جاریش نووسراومان داوەتە وەزیری ئاوەدانکردنەوە؛ دیوانی سەرۆکایەتی ئەنجوومەنی وەزیران بڕیاری خەرجکردنی پارەکەی داوە، بەڵام تاوەکو ئێستا خەرج نەکراوە".  شەماڵ نامیق ئاماژەی بەوەشکرد، کۆمپانیای جێبەجێکار مافی خۆیەتی جووتسایدەکە نەکاتەوە تاوەکو پارەکەی بۆ خەرج دەکەن.   سەبارەت بەوەی ئەگەر پارەکە خەرجکرا رێگەکە کەی دەکرێتەوە؟ شەماڵ نامیق گوتی، "شتێکی وای نەماوە؛ ١٠ بۆ ١٥ رۆژی بەسە بۆ ئەوەی بکرێتەوە".