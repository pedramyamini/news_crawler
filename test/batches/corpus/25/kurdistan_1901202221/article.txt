شەهرام مەلەکی، جێگری پارێزگاری سنە بۆ کاروباری ئاوەدانکردنەوە دەڵێت، لە دوو رۆژی رابردوودا رێگەی هاتووچۆی ٢٧٠ گوند کراوەتەوە، بەڵام هێشتا ٣٥٠ گوندی دیکە ماون رێگەکانیان نەکراونەتەوە. دەشڵێت، "لە ناوچەکانی وەک مەریوان، بانە، سەقز و سەوڵاوا بەشێوەی مامناوەندیی ٧٠ سانتیمەتر بەفرباریوە، ئەوەش بووەتە هۆی ئەوەی زۆربەی رێگەکانی هاتووچۆ دابخرێت. "  بەگوتەی بەرپرسان لە پارێزگای ورمێ رێگەی ٢٠٠ گوند، لە پارێزگای لوڕستان ٢٠٨ گوند و لە کرماشانیش رێگەی ١٢ گوند تاوەکو ئێستا نەکراونەتەوە.  بەڕێوەبەرایەتی پەروەردەی پارێزگای سنە، لە سەرجەم قوتابخانەکانی ئەو پارێزگایەدا پشووی راگەیاند. لە پارێزگای کرماشانیش لە ١٢ شار، لە پارێزگای ورمێش لە ١٣ شار و لە پارێزگای لوڕستانیش بەشێک لە قوتابخانەکان کرانە پشوو.  لە پارێزگاکانی سنە و کرماشان دوای سێ رۆژ هێشتا کارەبای نزیکەی ٣٠ گوند بڕاوە.