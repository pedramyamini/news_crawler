تەمەن کوڕێکی بچووکی خاوەن پێداویستیی تایبەتە، یەکێکە لەو سەتان کۆچبەرە کوردەی لەسەر سنووری بێلاڕووس و پۆڵەندا چاوەڕوانی کردنەوەی دەرگایەکە تاوەکو لەو دۆخە رزگاری ببێت، ئەوەش لە کاتێکدایە خواردن و خواردنەوەیان کەمە و شەوانیش پلەی گەرما بۆ خوار سفر پلەی سیلیزی دادەبەزێت، بەڵام هێشتا تەلە دڕکاوییەکان و هەزاران سەربازی پۆڵەندی لەو دیوەوە بەربەستن و رێگە نادەن کۆچبەرەکان بپەڕنەوە.  دایکی تەمەن دەڵێت، "کە لەدایکبوو قاچەکانی تەواو نەبوون؛ زۆر گەڕاین بۆ چارەسەر؛ وڵاتانی دەرەوە رێگەیان پێنەداین بڕۆین؛ پزیشکەکان لە کوردستان گوتیان دەبێت لە دەرەوە چارەسەر بکرێت؛ دەبێت هەر شەش یان هەشت مانگ جارێک قاچەکانی بە بڕە پارەیەکی زۆر بۆ بگۆڕدرێن".  دیمەنەکانی ئەمجارەی کۆچبەران لەدوای لێشاوەکەی ساڵی ٢٠١٥ کەم وێنە بووە؛ بەڵام هێشتا هەمووان لە هەمبەری دەستەوەستانن.  یەکێتیی ئەوروپا، بێلاڕووس بە بەکارهێنانی کۆچبەران وەکو کارتی گوشار تۆمەتباردەکات، بێلاڕووسیش بەردەوامە لە واڵاکردنی دەرگاکان بەڕووی کۆچبەران و کۆبوونەوەیان لەسەر سنووری پۆڵەندا. یەکێتیی ئەوروپا نیازی هەیە سزای قورس بەسەر بێلاڕووسدا بسەپێنێت و پێشنیازی کردنەوەی رێڕەوی مرۆییش دەکرێت.  جۆسێپ بۆرێل، بەرپرسی کاروباری دەرەوەی یەکێتیی ئەوروپا رایگەیاندووە، "ئەوان ناتوانن بە گوشار خستنەسەر سنوورەکان، سنووری وڵاتانی یەکێتیی ئەوروپا ببڕن، بەڵام بۆ هەمیشەش لەوێ نامێننەوە. ئەوان پێویستیان بە یارمەتیی مرۆییە؛ پێویستیان بە رزگاربوون لەو دۆخەیە کە بێلاڕووس بۆی خولقاندوون".  بەپێی دەزگای لووتکە بۆ کاروباری ئاوارە و و پەنابەران، تەنیا لە ساڵی ٢٠٢١ دا زیاتر لە ٢٥ هەزار کەس لە هەرێمی کوردستانەوە کۆچیان بۆ دەرەوە کردووە، ئەوانەشی لە هەرێمی کوردستانەوە چوونەتە بێلاڕووس بۆئەوەی لەوێوە بچنە وڵاتانی رۆژئاوای ئەوروپا، نزیکەی چوار هەزار کەس دەبن.