زەکەریا رۆستەم پوور، کۆچبەرێکی کوردە کە دوا جار لە بەریتانیاوە پەیوەندیی بەو کۆچبەرانەوە کردووە و بە رادیۆی رووداوی گوت، "تاوەکو ئێستا ئەو کۆچبەرانە لە ئەعزازی سووریا دەستبەسەرن، زۆر هەوڵیانداوە بۆ ئازادکردنیان، بەڵام ئەو هێزانەی دەستبەسەریان کردوون داوای ئازادکردنی چەند کەسێکیان لەلایەن حکومەتی ئێرانەوە بەرامبەر بە ئازادکردنی ئەو کۆچبەرانە دەکەن و هیچ لایەنێکی ئێرانی بۆ ئازادکردنیان وەڵامێکمان نادانەوە لەگەڵ چەندین لایەن قسەمان کردووە و دەڵێن لە هەوڵی ئازادکردنیانداین، بەڵام هیچ شتێک ناکەن".  زەکەریا ئاماژە بەوە دەکات کە خۆیان خەڵکی سێ گوندی زەردووی، گوندی قشلاخ و گوندی ئێناخییەکانی رۆژهەڵاتی کوردستانن و دەڵێت، "تەمەنیان لە نێوان ٣٥ - ٤٥ ساڵیدا دەبێت و چوار لەوان خێزاندارن، بەڵام تەنها پیاوەکان چوونەتە ئەو رێگەیە و خێزان و منداڵەکانیان لە رۆژهەڵاتی کوردستانن".  ناوی کۆچبەرەکان: بەهمەن شادرەوان، دەماوەند پاک سرووشت، سەعید ئەحمەدی، فەردین دەروێش پوور، موبین وەلەدبێگی، مەسعود حەیدەری، هیدایەت روخزادی، ئەفشار روستەمی و سامران خزر پوورە.  ئەو ٩ کۆچبەرە کوردە دوای ئەوی لە کۆتایی مانگی ٨ی ئەمساڵ لە لایەن هێزەکانی تورکیاوە دەستگیرکران، بردرانە بنکەیەکی پۆلیسی ئیستەنبووڵ و پەیوەندییەکی تەلەفۆنی کورتیان لەگەڵ زەکەریا هەبووە، ئەو لەو بارەوە دەڵێت، "هێنراون بۆ سەر سنووری سووریا - تورکیا، بەڵام هێزەکانی سەر سنووری تورکیا رێگەیان نەداوە بچنەوە نێو ئەو وڵاتە و پێیان گوتوون وەرتان ناگرینەوە، بۆیە ئەمڕۆ کەسوکاری ئەو کۆچبەرانە لە رۆژهەڵاتی کوردستانەوە چوونەتە بەردەم باڵیۆزخانەی تورکیا لە تاران تاوەکو لە رێگەی ئەوانەوە دەرگەیەک بۆ گەڕانەوەیان بۆ نێو کەسوکارین بکرێتەوە".  سەفین سەرگەڵۆیی کۆچبەرێکی دیکەیە و خەڵکی سنووری پارێزگای سلێمانییە، لەسەر سنووری نێوان تورکیا و سووریا لە ٩ پەنابەرەکانی دیکەی کورد جیاکرابوونەوە، کە رۆژی ٣٠ مانگی رابردوو دوای ئەوەی لە تورکیا دەستگیرکرا و خۆی بە سووری ناساندبوو دیپۆرتی شاری عەزازی سووریا کرا، بەڵام دوای چەندین رۆژ مانەوە لە کەمپێکی ئاوارەکانی ئەو شار لەگەڵ ٥٣ کەسی دیکە گەڕێندرانەوە هەرێمی کوردستان.   ئەو دوای گەڕانەوە بەشداریی بەرنامەی "رێیا سوور"ـی کردبوو و دەڵێت، "ئەو هاوڕێیانە کە تاوەکو سەر سنووریش لەگەڵمان بوون و دواتر جیاکراینەوە لەو کاتەوە ئێمەش هیچ شتێک لەبارەیانەوە نازانین".