چەند رۆژێکە چەکدارانی داعش کەلێنی ئەمنیی نێوان پێشمەرگە و سوپای عێراقیان بۆ چڕکردنەوەی هێرشەکانیان زیاتر قۆستووەتەوە و هێرش دەکەنە سەر هێزەکانی پێشمەرگە و گوندنشینانی ناوچە کوردستانییەکان.  بڕیارە هێزەکانی پێشمەرگە و سوپای عێراق ئۆپەراسیۆنی دیکەی هاوبەشیان لە وێنەی ئەو ئۆپەراسیۆنە هەبێت کە رۆژی چوارشەممە لە خانەقین کرا، مستەفا کازمیش کە هەر زوو خۆی گەیاندە سەنگەرەکانی پێشمەرگە لە مەخموور جەختی لەسەر هەماهەنگیی زیاتر بۆ بنبڕکردنی داعش کردەوە.  لەدوای رووداوەکانی ئۆکتۆبەری ٢٠١٧ ـەوە و کشانەوەی هێزەکانی پێشمەرگە، چەکدارانی داعش لە ناوچە کوردستانییەکانی دەرەوەی ئیدارەی هەرێمی کوردستان خۆیان رێکخستووەتەوە و چالاکییەکانییان زیاترکردووە، ئەمەش پێویستیی گەڕانەوەی پێشمەرگەی بۆ ئەو ناوچانە زیاترکردووە، بەڵام چەند لایەنێکی عەرەبی و تورکمانی و گرووپەکانی حەشدی شەعبی لەدژی دروستکردنی لیوا هاوبەشەکانی نێوان سوپای عێراق و هێزی پێشمەرگەن و دژی گەڕانەوەی پێشمەرگەشن بۆ ئەو ناوچانە.  سەباح نوعمان، گوتەبێژی دەزگای دژەتیرۆری عێراق گوتی "دووژمن سوود لە بۆشایی نێوان هێزەکانی هەرێمی کوردستان و ناوەند وەردەگرێت، بۆیە هاوئاهەنگییەکمان دوو هێندە کردووە لەو ناوچانە، لە قۆناخی داهاتوودا دەزگای دژەتیرۆری کردەوەی جۆریی بەهاوئاهەنگی لەگەڵ سەرجەم دەزگاکانی دیکە دەکات، لەماوەی ئەمساڵدا هاوئاهەنگییمان لەگەڵ سیستەمی ئەمنی لە هەرێمی کوردستان هەیە، جا چ پێشمەرگە بێت یان ئاسایش، یان دەزگای دژەتیرۆر لە هەولێر و سلێمانی. لەماوەی رابردوو ئۆپەراسیۆنی هاوبەشمان لەگەڵ پێشمەرگە هەبووە و هاوئاهەنگیمان لەگەڵ سیستەمی ئەمنی لە هەرێمی کوردستان لە بەرزترین ئاستەکانیدایە".  حەوت هەزار پێشمەرگە و سەربازی سوپای عێراق لە سەرەتای ئەم مانگەوە دەستیان بە مەشق و راهێنان کردووە، دوای تەواوبوونی مەشقەکان کە ٦٠ رۆژ دەخایێنێت، تێکەڵ بە یەکدی دەکرێن و لیوایەکیان لە خانەقینەوە تاوەکو ناوچەی ناو شوان لە سنووری پارێزگای کەرکووک بڵاوەیان پێدەکرێت، لیواکەی دیکەشیان لە ناوچەی ناو شوانەوە تاوەکو بەنداوی موسڵ بڵاودەبنەوە و ئەو کەلێنە ئەمنیانە پڕدەکەونەوە کە لە نێوان پێشمەرگە و سوپای عێراقدا هەیە.