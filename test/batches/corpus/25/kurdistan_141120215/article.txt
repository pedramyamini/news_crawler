رۆژی شەممە ١٣ - ١١ - ٢٠٢١ دوای مانەوەی زیاتر لە سێ هەفتە لە وەرگرتنی چارەسەری پێویست لە ئەڵمانیا، مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان کە دەڵێت ژەهرخواردکراوە، گەڕایەوەی هەرێمی کوردستان و لە فڕۆکەخانەی سلێمانی لەلایەن هاوڕێ و بەشێک لە ئەندام و لایەنگرانی یەکێتییەوە پێشوازی لێکرا.  جگە لە مەلا بەختیار، هەر یەکە لە بافڵ تاڵەبانی، هاوسەرۆکی یەکێتی و حەسەن نووری، ئەندامی سەرکردایەتیی حیزبەکە دەڵێن ژەهرخواردکراون. مەلا بەختیار پێشتر لەبارەی ژەهرخواردکردنەکەی گوتی، "لەلایەن هەڤاڵانەوە" ژەهرخواردکراوە، بەڵام ناوی کەسی نەبردووە. ئەندامان و سەرکردەکانی یەکێتی دەستەواژەی هەڤاڵ بۆ ئەندام و سەرکردەکانی خۆیان بەکاردەهێنن.   ئەمڕۆ یەکشەممە ١٤ - ١١ - ٢٠٢١ سەعدی ئەحمەد پیرە، ئەندامی مەکتەبی سیاسیی یەکێتیی نیشتمانیی کوردستان بە تۆڕی میدیایی رووداوی راگەیاند، "بە دڵنیاییەوە مەکتەبی سیاسیی لەبارەی پرسی ژەهرخواردکردنی ئەو سەرکردانەی کۆدەبێتەوە، دەبێ بزانین قەبارەی گرفتەکان چەندە و چۆنیش چارەسەر دەکرێن، هەروەها لێکۆڵینەوە و بەدواداچوونی ورد بکەین و هەواڵ و زانیارییەکانی میدیاش لەوبارەوە بەهەند وەربگرین تاوەکو دەگەینە راستییەکان. "  لەبارەی دەستپێکردنەوەی گەڕێکی دیکەی کۆبوونەوەکانی یەکێتیی نیشتمانیی کوردستان لەگەڵ حیزب و لایەنە سیاسییەکان، ئەو ئەندامەی مەکتەبی سیاسیی یەکێتی رایگەیاند، "بە دڵنیاییەوە لەم هەفتەیە یەکێتی و پارتی کۆدەبنەوە، بەڵام باشتر وایە چاوەڕێی گەڕانەوەی شاندەکەی بەغدا بکەن، بۆ ئەوەی بەرچاوی هەردوولا روونتر بێت. "  سەعدی پیرە ئاماژەی بەوەشکرد، یەکێتیی نیشتمانیی کوردستان ئامانجییەتی کورد بە یەک پاکێجی هاوبەش بچێتە بەغدا و دانوستاندن لە پێکهێنانی حکومەتدا بکات نەک هەر حیزبە و بە جیا، "یەک پاکێجی کاریگەریی و قورسایی کورد زیاتر دەکات. "  رۆژی ٩ - ١١ - ٢٠٢١ شاندێکی یەکێتیی نیشتمانیی کوردستان کە پێکهاتبوون لە خالید شوانی، دكتۆر مەجید حەمەئەمین و رێبوار تەھا، سەردانی بەغدایان کرد، بەر لە سەردانەکەی ئەوانیش، شاندێکی پارتی دیموکراتی کوردستان بە سەرۆکایەتی هۆشیار زێباری سەردانی بەغدای کرد.