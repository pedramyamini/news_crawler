ئەمڕۆ دووشەممە ٢٢/١١/٢٠٢١، ئەنجوومەنی پارێزگاى هەولێر كۆبوونەوەى ئاسایی ژماره (٩٤)ی ئەنجامدەدات و لە کۆبوونەوەکەدا سێ پرس تاووتوێ دەکرێن.  تەوەری یەکەمی کۆبوونەوەکە دەنگدان دەبێت بە بەربژێری پۆستی قایمقامی قەزای کۆیە؛ تەوەری دووەمیش خوێندنەوەی راپۆرتی لیژنەی وزە و پیشەسازی و بازرگانییە لەسەر پرسی وزە و سووتەمەنی؛ تەوەری سێیەم خوێندنەوەی راپۆرتی لیژنەی ناوخۆیە لەسەر دۆخی ئەمنی و رووداوەکانی کوشتن لە چەند رۆژی رابردوودا لە شاری هەولێر.  دوێنێ یەکشەممە ٢١ - ١١ - ٢٠٢١، عەلی رەشید، سەرۆکی ئەنجوومەنی پارێزگای هەولێر بە رووداوی راگەیاند، لە کۆبوونەوەکەدا دەنگ بە بەربژێری پۆستی قایمقامی قەزای کۆیە دەدرێت، کە تاریق جەلالە و لەلایەن یەکێتیی نیشتمانی کوردستانەوە بەربژێر کراوە.  ئەمڕۆش دووشەممە ٢٢ - ١١ - ٢٠٢١ غازی عەلی، ئەندامی ئەنجوومەنی پارێزگای هەولێر بە رووداوی راگەیاند، ئەوان رۆژی یەکشەممە ٢١ - ١١ - ٢٠٢١ لە ئەنجوومەنی پارێزگا کۆبوونەوەی لیژنەی هاوبەشی کاروباری ناوخۆ و کاروباری یاساییان ئەنجامداوە؛ لە کۆبوونەوەکەدا "سەبارەت بە دیاردەکانی زۆربوونی تاوان و رووداوە نەخوازراوەکانی چەند رۆژی رابردووی پارێزگای هەولێر گفتوگۆ کرا، کە کوژران و برینداربوونی چەندین کەسی لێکەوتەوە".  بە گوتەی غازی عەلی، لە کۆبوونەوەکەدا یاداشتێکیان بە واژۆی ١٠ ئەندامی ئەنجوومەن واژۆکردووە، "بۆ بانگهێشتکردنی عەمید دلێر نەجار، بەڕێوەبەری پۆلیسی هەولێر بۆ ئامادەبوون لە کۆبوونەوەیەکی تایبەت بۆ ئەوەی گفتوگۆ بکرێت سەبارەت بە هۆکارەکانی زیادبوونی تاوان".  یەکێکی دیکە لە تەوەرەکانی کۆبوونەوەکەی ئەمڕۆی ئەنجوومەنی پارێزگای هەولێر، خوێندنەوەی راپۆرتی لیژنەی وزە و پیشەسازی و بازرگانییە لەسەر پرسی سوتەمەنی.  نافیس ناوپردانی، سەرۆکی لیژنەی وزە و پیشەسازی و بازرگانی لە ئەنجوومەنی پارێزگای هەولێر ئەمڕۆ دووشەممە قسەی بۆ پەیام سەربەست، پەیامنێری رووداو لە هەولێر کردو  رایگەیاند: " راپۆرتەکەی ئێمە لەسەر گرانبوونی بەنزین و دابەشکردنی سووتەمەنییە، کە پێویستە هەموو ماڵێک بۆ وەرزی زستان نەوتی پێبدرێت، هەروەها بابەتی گرانبوونی گاز و بازاڕ بە گشتی تاووتوێ دەکرێت".  نافیس ناوپردانی گوتیشی، "کێشەی گاز تا رادەیەک چارەسەر بووە، بەڵام ئەو بڕەی بۆ سنووری پارێزگای هەولێر دابینکراوە بەراورد بە ژمارەی دانیشتووان کەمترە، چونکە ژمارەی دانیشتووان زیادیکردووە، پێویستی بە بڕێکی زیاتر هەیە".