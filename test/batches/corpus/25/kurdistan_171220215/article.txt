فازڵ ئیبراهیم، بەڕێوەبەری کەشناسیی هەرێمی کوردستان لە کاتی بەشداریکردنی لە بوولتەنی کاژێر ٠٩: ٠٠ ـی تەلەڤزیۆنی رووداو رایگەیاند، تاوەکو کاژێر ١٤: ٠٠ ـی ئەمڕۆ ئەگەری بارانبارینی بەخووڕ لە هەولێر هەیە، دواتر شەپۆلی بارانبارینەکە بەرەو کۆیە و سنووری پارێزگای سلێمانی و ئیدارەی گەرمیان دەڕوات.  هەروەها فازڵ ئیبراهیم ئاماژەی بەوەش دا، لە رۆژی شەممە بارانبارین بەشێوەی پچڕ پچڕ دەبێت و لە ئێوارەی شەممەوە قۆناخی یەکەمی بارانبارین تەواو دەبێت، دواتر رۆژی دووشەممە قۆناخی دووەم دەستپێدەکات.  لەبارەی قۆناخی دووەمەوە، بەڕێوەبەری کەشناسی دەڵێت، پێشبینی دەکرێت کە لە ناوچە شاخاوییەکان بەفر ببارێت و پلەکانی گەرما بەشێوەیەکی بەرچاو دابەزێ، دواتر رۆژی پێنجشەممە هەردوو قۆناخەکە تەواو دەبێت.  شەوی رابردوو بەهۆی زۆریی بارانبارینەوە لە بەشێک لە گەڕەک و ناحیەکانی سەر بە پارێزگای هەولێر لافاو دروستبوو، بە گوتەی ئومێد خۆشناو، پارێزگاری هەولێر تاوەکو کاژێر ٠٨: ٠٠ ـی بەیانیی ئەمڕۆ حەوت کەس بەهۆی لافاو و کەسێكیش بەهۆی هەورە برووسکەوە گیانیان لەدەستداوە.  مەسرور بارزانی، سەرۆکوەزیرانی هەرێمی کوردستان لە پەیامەکەیدا ئاماژە بەوە دەکات، "بە داخێکی زۆرەوە، بەھۆی بارانی بەخوڕ و بەھێزی دوێنێ شەو و بەرەبەیانی ئەمڕۆ، لافاو لە چەند گوند و ناوچەیەکی شاری ھەولێر دروست بوو، لە ئەنجامدا ژمارەیەک ھاووڵاتی گیانیان لەدەستدا و زیانێکی زۆری ماددیشی لێ کەوتووەتەوە. "