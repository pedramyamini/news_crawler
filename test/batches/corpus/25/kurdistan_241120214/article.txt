ئەمڕۆ چوارشەممە ٢٤ - ١١ - ٢٠٢١ خۆپێشاندەرەکان لە بەردەم زانکۆی سلێمانی کۆبوونەتەوە و داوای ئەوە دەکەن کە دەرماڵەی خوێندکاران دابەشبکرێت.  دوێنێ سێشەممە خۆپێشاندەران لە زانکۆی سلێمانییەوە بەڕێکەوتن بەرەو پارێزگاری سلێمانی و دواتریش بەرەو مەڵبەندی یەکی یەکێتیی نیشتمانیی کوردستان، لە بەردەم مەڵبەندی یەکێتی گرژی لە نێوان خۆپێشاندەران و هێزە ئەمنییەکان دروستبوو، خۆپێشاندەران بە بەرد و هێزە ئەمنییەکانیش بە گازی فرمێسکڕێژ رووبەڕووی یەکدی بوونەوە.  ژوورێکی مەڵبەندی یەکێتی سووتا و زیانیش بە بەشێک لە باڵەخانەکەی گەیێندرا.  هۆرڤان رەفعەت، پەیامنێری رووداو لە بەردەم زانکۆی سلێمانییە و دەڵێت، ئەمڕۆ بەشداریکردنی خوێندکاران بەراورد تا رادەیەک کەمتر لە رۆژانی رابردوو و هەروەها شەقامەکانیشیان دانەخستووە و تەنیا لە بەردەم زانکۆ کۆبوونەتەوە.  لە کەمپی کۆنی زانکۆی سلێمان و زانکۆی پۆلیتەکنیکیش گردبوونەوە هەیە، بەڵام لەو شوێنانەشدا بەراورد بە رۆژانی رابردوو بەشداریکردن کەمتر و هێمنانەترە.  دەرماڵەی خوێندکارانی زانکۆ و پەیمانگەکان لە ساڵی ٢٠١٤ و دوای دروستبوونی قەیرانی دارایی لە هەرێمی کوردستان بە بڕیاری ئەنجوومەنی وەزیران راگیراوە.  بڕی دەرماڵە بۆ خوێندکارانی دەرەوەی ئەو شارەی کە دەوامییان تێدا دەکرد، ئەگەر بەشەناخۆییان وەرنەگرتایە ١٠٠ هەزار دینار، ئەگەر بەشەناوخۆییشیان وەرگرتایە ٦٠ هەزار دینار بوو، هەروەها بۆ ئەو خوێندکارانەی کە لە شارەکانی خۆیان دەوامیان دەکرد ٤٠ هەزار دینار بوو.