هەفتەی رابردوو لە بەشێک لە زانکۆ و پەیمانگەکانی هەرێمی کوردستان خوێندکاران خۆپێشاندانیان کرد و داوای گەڕانەوە دەرماڵەکانیان دەکرد، بەڵام گرژی و ئاڵۆزی لێدروستبوو، بە مەبەستی پاراستنی گیانی خوێندکاران رۆژی سێشەممە زانکۆکانی سلێمانی، پۆلیتەکنیکیی سلێمانی و هەڵەبجە رۆژانی ٢٤ و ٢٥ ـی ئەم مانگەیان کردە پشوو.  ئەمڕۆ هەینی ٢٦ - ١١ - ٢٠٢١ جارێکی دیکە پشووی ئەو زانکۆیانە درێژکرایەوە، بەپێی راگەیێندراوی زانکۆکانی هەڵەبجە و پۆلیتەکنیکیی سلێمانی، راگرتنی دەوام لەو چوار رۆژەدا بە مەبەستی چارەسەرکردنی کێشەی خوێندکاران و دابینکردنی پێداویستییەکانیانە.  خۆپێشاندانەکانی خوێندکاران زانکۆی چەرمووشی گرتەوە، لە لایەکی دیکەوە لیژنەی تاقیکردنەوەکانی چەرموو لە راگەیێندراوێكدا ئاماژەیان بەوەدا، لیژنەکەیان سبەی کۆدەبێتەوە و بڕیار لەبارەی راگرتنی دەوام دەدەن.  خۆپێشاندانی خوێندکاران بەمەبەستی گەڕانەوەی دەرماڵەکانیان بوو کە بڕەکەی بۆ هەر خوێندکارێک ئەگەر بەشەناخۆیی وەرنەگرتایە ١٠٠ هەزار دینار، ئەگەر بەشەناوخۆیی وەرگرتایە ٦٠ هەزار دینار بوو، هەروەها بۆ ئەو خوێندکارانەی کە لە شارەکانی خۆیان دەوامیان دەکرد ٤٠ هەزار دینار بوو.  رۆژی چوارشەممە سەمیر هەورامی، گوتەبێژی قوباد تاڵەبانی بە تۆڕی میدیایی رووداوی راگەیاند، لە کۆبوونەوەی ئەنجوومەنی وەزیراندا بڕیار دراوە کە بودجەیەکی تایبەت بۆ وەزارەتی خوێندنی باڵا تەرخانبکرێت بۆ چارەسەری گرفتی خوێندکاران.  سەمیر هەورامی گوتیشی، بودجەکە بۆ چارەسەرکردنی گرفتی بەشەناوخۆییەکان و دابینکردنی خزمەتگوزارییەکان و ھاوکاریکردنی قوتابیان و خوێندکاران خەرجدەکرێت.  بڕیارەکەی حکومەت دوای ئەوە بوو کە بۆ ماوەی چوار رۆژ بەشێک لە خوێندکارانی زانکۆ و پەیمانگەکانی هەرێمی کوردستان خۆپێشاندانیان دەکرد.  لە ساڵی ٢٠١٤ و دوای قەیرانی دارایی لە هەرێمی کوردستان بە بڕیاری ئەنجوومەنی وەزیران پێدانی دەرماڵە لە زانکۆ و پەیمانگەکان راگیراوە.