ئەمڕۆ دووشەممە، ٦ - ١١ - ٢٠٢١، شۆڕش ئیسماعیل، وەزیری پێشمەرگەی حکومەتی هەرێمی کوردستان رایگەیاند هه‌ڕه‌شه‌كانی ئێستای داعش، پێویست ده‌كات قه‌باره‌و جۆری هاوكارییه‌كانی ئه‌مریكا و هاوپه‌یمانان بۆ هێزی پێشمه‌رگه فراوانتر بكرێت. گوتیشی: "ئه‌ركی هه‌مووانه به‌یه‌كه‌وه، وه‌ك تیمێكی هاوبه‌ش رووبه‌ڕووی تیرۆر و تیرۆریستان ببینه‌وه".  ئەو قسانەی وەزیری پێشمەرگە ئەنجامی کۆبوونەوەی وه‌زاره‌تی پێشمه‌رگه و تيمى ئۆفیسی هاریكاری ئاسایشی ئه‌مریكا له هه‌رێمی کوردستان بە سەرۆکایەتی کۆڵۆنێڵ دۆگلاس بوو، کە ئەمڕۆ لەهەولێر بەڕێوەچوو، تێیدا وەزیری پێشمەرگە گوتی به‌رده‌وامن له‌تاوتوێكردن و گرتنه‌به‌ری میكانیزمی نوێ بۆ بنبڕكردنی ته‌واوه‌تی تیرۆریستانی داعش له ناوچه جیاجیاكانی عێراق و ناوچه كوردستانیه‌كانی ده‌ره‌وه‌ی ئیداره‌ی هه‌رێمی کوردستان.  وەزیری پێشمەرگە گوتی: "ئێستا داعش پلانی شەڕی لە ئاشکراوە بۆ شاراوە گۆڕیوە".  لە کۆبوونەوەکە هەریەک لە سه‌ربه‌ست له‌زگین، بریكاری وه‌زاره‌ت، لیوا قاره‌مان كه‌مال و لیوا روكن هۆشمه‌ند حه‌یده‌ر، جێگرانی سه‌رۆكی ئه‌ركان بۆ ئۆپه‌راسیۆنه‌كان - ئیداره‌و میره، عه‌مید روكن هه‌ژار عومه‌ر، راوێژكاری باڵای وه‌زاره‌ت بەشدار بوون.  کۆبوونەوەکە دوای پێنج هێرشی داعش بۆ سەر سەنگەرەکانی هێزەکانی پێشمەرگە و گوندنشینانی ناوچە کوردستانییەکان دێت، کە تێیدا ٢٥ کەس لەنێویاندا ٢٢ پێشمەرگە شەهیدبوون، هێرشەکانیش لە کوڵەجۆ و کفری لەگەرمیان و مەخموور و سەرگەڕان بوون.  له‌و كۆبوونه‌وه‌یه‌دا، بەپێی راگەیێنراوێکی وەزارەتی پێشمەرگە باسی لە دوایین هێرشەکانی داعش له‌ناوچه جیاجیاكان کرا، هاوكات به‌وردی سه‌رنج و تێبینیه‌كان له‌باره‌ی به‌ره‌نگاری و نه‌هێشتنی پاشماوه‌ی تیرۆر و تیرۆریستان له‌و ناوچانه گفتوگۆی له‌باره‌وه كرا.  شۆڕش ئیسماعیل، وه‌زیری پێشمه‌رگه لەوبارەیەوە رایگه‌یاند: "هاوكاری و هه‌ماهه‌نگی ئه‌مریكا و هاوپه‌یمانان و تیمی راوێژكاران جێی بایه‌خی ئێمه‌یه، خوازیارین بۆشایی ئه‌منیی نێوان هێزی پێشمه‌رگه‌و سوپای عێراق نه‌مێنێت و به‌هاوكاری هاوپه‌یمانان سه‌قامگیری و ئارامی بۆ ته‌واوی ئه‌و ناوچانە بگه‌ڕێنرێته‌وه".