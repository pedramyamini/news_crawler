رۆژی سێشەممە ٧ - ١٢ - ٢٠٢١، ئازاد تەها، گوتەبێژی بەڕێوەبەرایەتیی هاتووچۆی دهۆک بە تۆڕی میدیایی رووداوی راگەیاند، تەکسییەک لە کەسێکی داوە و بەهۆیەوە هاونیشتمانییەکە دەستبەجێ گیانی لەدەستداوە.  ئازاد تەها گوتیشی، رووداوەکە ئەمڕۆ کاژێر ١٣: ١٥ لە نزیک پارکی پانۆراما لە سەنتەری زاخۆ روویدا.   گوتەبێژی بەڕێوەبەرایەتیی هاتووچۆی دهۆک ئاماژەی بەوەشکرد، دوای ئەوەی لە هاووڵاتییەکەی دا، شۆفێرەکە کۆنترۆڵی لەدەستدا و ئۆتۆمبێلەکەی کێشا بە ستوونێکی کارەبادا و بەو هۆیەوەش زیان بەر ئۆتۆمبێلەکەی کەوت.  بەگوێرەی ئامارەکان، لە ١٠ مانگی یەکەمی ئەمساڵدا ٣ هەزار و ٥٠٩ رووداوی هاتووچۆ لە هەرێمی کوردستان روویانداوە؛ واتە رۆژانە تێکڕا ١١ رووداوی هاتووچۆ روویانداوە و لە ئەنجامی کۆی رووداوەکاندا ٥٣٠ کەس گیانیان لەدەستداوە و ٦ هەزار و ٢٦ کەسیش برینداربوون. لە نێو بریندارەکاندا زۆرترینیان لە سنووری پارێزگای سلێمانی بوون، کە ٣ هەزار و ١٨٩ کەس بوون.