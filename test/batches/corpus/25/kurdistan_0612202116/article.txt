راگەیێندراوەکە رۆژی دووشەممە ٠٦ - ١٢ - ٢٠٢١ بڵاوکراوەتەوە، تێیدا هاتووە، حەوت هەزار و ٦٩٦ سەردانیان بۆ دووكان و بازاڕ و شوێنه گشتییه‌كان ئه‌نجامداوە، لەو بەسەرکردنەوانەشدا پسووڵه‌ی سه‌رپێچییان بۆ ٥٨٢ شوێن کردووە. هه‌روه‌ها ٧٠٣ شوێنیشیان ئاگاداركردووەته‌وه کە پابەندی مەرج و رێنوێنییەکانی کارکردن بن.  بەگوێرەی ئامارەکە، "به‌هۆی جێبه‌جێنه‌كردنی رێنوێنییه‌كانی ته‌ندروستی، ڤێتێرنه‌ری و مه‌رجه‌كانی دیكه‌ی كاركردن"، ده‌ستیان به‌سه‌ر ٣٠ تۆن كاڵا و شمه‌ك و خوارده‌مه‌نیی خراپدا گرتووە و له‌لایه‌ن لیژنه‌ی تایبه‌تمه‌نده‌وه له ده‌ره‌وه‌ی ناوچه‌ی نیشته‌جێبوون له‌نێوبراون.  لە کۆی ئەو شوێنانەی "سەرپێچییان کردووە"، ٣٠ ملیۆن و ٥٢٠ هه‌زار دینار سزای ماددی کەسانی سەرپێچیکاریان داوە. قایمقامیەتی سلێمانی دەڵێت، ئەو پارەیە ده‌خەنە سه‌ر داهاتی گشتی.  ئەحمەد کەسنەزانی، سەرۆکی لیژنە هاوبەشەکانی قایمقامیەتی سلێمانی بە تۆڕی میدیایی رووداوی راگەیاند، ئەوان شوێنەکان بۆ چەند رۆژێک دادەخەن، "دەسەڵاتی داخستنی شوێنمان بۆ هەمیشەیی نییە، بەڵکو رووبەڕووی دادگە دەکرێنەوە و دادگە بڕیاری کۆتایی لەبارەوە دەدات، کە ئایا شوێنەکە بۆ هەمیشەیی دادەخات، یان بۆ ماوەیەک و سزای ماددی دەدات".