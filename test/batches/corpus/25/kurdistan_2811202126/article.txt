رزگار حوسێن کە پیشەی پۆلیسە، پێنج رۆژە چاوی لەسەر مۆبایلەکەیەتی زەنگی هەواڵێکی دڵخۆشکەر لێبدات، دەڵێت، "دواینجار کاژێر ١٠: ٠٠ ى شەو بوو، کچەکەم پەیوەندیى کرد و گوتى: باوکە ئەوە ئێمە پێنج خولەکە بە چووپ لەناو ئاوداین، ئیدی دەنگى نەما، ئەگەر ئەم رووداوى خنکانە نەبووایە، یەک مانگى دیکەش دەنگیان هەبووایە قەیناکە".  هاوژینەکەی رزگار و دوو کچ و کوڕێکی پێش چوار مانگ دەربەندیخانیان بەجێهێشت، کچە گەورەکەی خوێندکاری ١٢ی ئامادەیی، کوڕەکە پۆلی ١٠ و کچی بچووکیشی ٢ی بنەڕەتی بوون، بەڵێنیان بە باوکیان دابوو، لە ئەوروپا بخوێنن تاوەکو دەبنە پزیشک.  باوکی ئەو منداڵانە دەڵێت، "وەکو ئەو هەموو خەڵکە بۆ ژیانێکى خۆشتر رۆشتن، کەس هەیە حەز نەکات منداڵەکانى خۆش بژین؟ "  دیارنەمانی هەواڵی ئەو خێزانە هاوکاتە لەگەڵ نقوومبوونی نزیکەی ٣٠ کۆچبەر لە کەناراوەکانی نێوان فەرەنسا و بەریتانیا، بەڵام هەواڵەکانی هەواڵپرسین هەردەمەو قسەیەک بۆ کەسوکارەکەی دەگێڕنەوە.  عەلى کەریم، پورزاى خێزانەکە دەڵێت، " لەگەڵ زۆر کەس قسەم کردووە، هەمووى دەڵێن ئەو بەلەمەى نقووم بووە، ئەوەى ئەمان نییە و زۆرى بەینە، بێجگە لەوەش جى پى ئێسى ئەوان و ئەمان ٢١ کیلۆمەترى جیاوازە".  ئەو خێزانە لە دەستپێکی کۆچەکەیان تاوەکو گەیشتوونەتە تورکیا تەنیا ٥٠ وەرەقە پارەیان پێبووە، دواتر بۆئەوەی بگەنە بەریتانیا خانووەکەی دەربەندیخانیان لە سەروو سێ دەفتەر دۆلار [سەروو ٣٠ هەزار دۆلار] بۆ فراشراوە و لە نووسینگە بۆ قاچاخچییەکانیان خەواندووە، ئێستا نە قاچاخچی دیارە و نە خێزانەکەش.