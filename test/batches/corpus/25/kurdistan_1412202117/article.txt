هەموو کەسێک دەتوانێت سەردانی بازاڕی فیستیڤاڵەکە بکات، گەشتیاران بەشێکی سەرەکیی سەردانیکارانن.  جێسیکا رۆی، گەشتیاری ئەمریکی دەڵێت، "ئەوە جاری سێیەمە دێمە هەولێر، هەولێرم خۆشدەوێت، بەڵام پێشتر هەرگیز بەشداریم لەم ئاهەنگەی کریسمسدا نەکردووە. لەوکاتەوەی کۆرۆنا سەریهەڵداوە، ئەوە جاری یەکەممە دێمە ئێرە. بۆیە زۆر دڵخۆشم لێرەم و دەبینم بازاڕی شارەکە کراوەتەوە".  جەعفەر ئەیوب، گەشتیار ئاماژەی بەوە کرد، "شاری هەولێر و بەتایبەتی ئەو شوێنە، ئەو رۆشنبیری و فرە کولتووریەی کە لێرەدا هەیە لە سەرەتای جەژنی لەدایکبوون، وا هەستدەکەیت موسڵمان و کریستیانەکان یەکن، بەڵکو موسڵمانان لە جەژنی لەدایکبوون لە کریستیانەکان زیاترن، ئەمە گردبوونەوەیەکی جوانە. دووەم، ئەو رۆشنبیریە جیاوازەی هەیە، بیانی، عەرەب، کورد، من سووریم، عێراقی، یەمەنی و بەلجیکی، هیوادارین ئەو شارستانیەتە لە هەموو وڵاتانی عەرەبی ببینین، نەک تەنیا لە کوردستان".  لە سەرووی بازاڕەکە درەختێکی کریسمس بە بەرزیی ٢٠ مەتر دەبیندرێت، هەموو شەوێک چالاکیی هونەری، گۆرانی و میوزیک پێشکێش دەکرێت.  بازاڕەکە رۆژانە لە کاژێر ٠٥: ٠٠ی ئێوارە بۆ ١١: ٠٠ی شەو کراوەیە و تاوەکو سەریساڵی نوێ بەردەوام دەبێت. دوایین چالاکییش هەڵدانی یاریی ئاگرینە بۆ پێشوازی لە ساڵی ٢٠٢٢.  هێژا کاوە، بەڕێوەبەری بەبازاڕکردن لە پرۆژەی ئیمپایەر دەڵێت، "جاری دووەمە ئەو فیستیڤاڵە لە ئیمپایەر دەکرێتەوە، جاری یەکەم ساڵی ٢٠١٩ - ٢٠٢٠ کرا، بەهۆی کۆرۆناشەوە ساڵی ٢٠٢٠ - ٢٠٢١ نەکرا، ئەمساڵ هاوشێوەی رابردوو و بەپرۆگرامێکی گەورەتر و باشتر دەکرێت. بازاڕەکەی بەردەوام دەبێت و یاریی ئاگرینیشمان دەبێت بۆ سەری ساڵ".  بازاڕەکە جوانی و تایبەتمەندیی بە هەولێر بەخشیوە و بۆ دووەم ساڵە دەکرێتەوە، چاوەڕێ دەکرێت لە ئاستی هەرێمی کوردستان و عێراق ببێتە سەرنجڕاکێشترین ناوەندی پێشوازی لە ساڵی نوێ.