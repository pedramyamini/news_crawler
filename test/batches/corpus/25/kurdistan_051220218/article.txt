کۆچبەران برسێتی و سەرماو مامەڵەی ناتەندروستی پۆلیسی بێلاڕووس و پۆڵەندایان لەبیرنەکردووە، جگە لەوەی کە چەند هاونیشتمانییەک بە هۆی سەختی دۆخ و رێگەکە گیانیانلەدەستدا دوایینیان ژنێک بو کە دایکی ٥ منداڵە.  بە کاروانی حەوتەمەوە دوو هەزار و ٧١٩ کۆچبەر لە سنووری بێلاڕووس - پۆڵەندا گەڕاونەتەوە هەرێمی کوردستان و عێراق.  دوایین کاروانی گەڕانەوەی کۆچبەران ژمارەیان ٤٢٠ کۆچبەر بوو و بە فڕۆکەیەکی هێڵی ئاسمانیی عێراق، گەڕاونەتەوە فڕۆکەخانەی نێودەوڵەتیی هەولێر لە هەرێمی کوردستان.   کۆچبەرەکان بەردەوام باس لەوە دەکەن مامەڵەی پۆلیسی پۆڵەندا و بێلاڕووس مامەڵەیەکی دروستنەبووە، سەرباری خراپی گوزەرانی خۆیان، هەریەک چیرۆکێکی لەگەڵ خۆیدا هێناوەتەوە هەڵگرتووە، کە پێناچێ بەمزووانە لە یادەوەرییاندا لابچێت.  ژمارەی ئەو کۆچبەرانەی هێشتا لە سنووری بێلاڕووس - پۆڵەندا ماونەتەوە، وەک کۆچبەرەکان باسی دەکەن، نزیکەی دوو هەزار کۆچبەرە کە بەشێكیان خەڵکی باشووری کوردستانن، حکومەتیش دەڵێت؛ ئەم کاروانە بەردەوام دەبێت و پرۆسەی گەڕانەوەی کۆچبەرانیشمان خێراتر کردووە.  بە کاروانی حەوتەمەوە دوو هەزار و ٧١٩ کۆچبەر لە سنووری بێلاڕووس - پۆڵەندا گەڕاونەتەوە هەرێمی کوردستان و عێراق کە زۆربەیان خەڵکی باشووری کوردستانن، گەڕانەوەی حەوتەمین کاروانی کۆچبەران ٤٠١ کۆچبەر خەڵکی باشووری کوردستان و ١٩ کۆچبەریان خەڵکی ناوەڕاست و خوارووی عێراق بوون.