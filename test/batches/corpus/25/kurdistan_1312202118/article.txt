ویهان فوشیری ئەو منداڵە کەمتەمەنەیە کە لە شاری سنەی رۆژهەڵاتی کوردستان، لەگەڵ ژمارەیەک لە هۆگرانی دەفژەنی، بوونە ئەندامی گرووپێک سەر بە گرووپی ناسراوی " ٤٠ دەف". ئەو هاوشانی گەنجان و کەسانی بە تەمەن، دەف دەژەنێت.  وریا فوشیری، راهێنەری دەف و باوکی ویهان دەڵێت، ویهان یەکێک لە کەم تەمەنیترین دەفژەنەکانی جیهانە، ئەو منداڵە راهێنانێکی زۆری نەکردووە، بەڵام هەر کاتێک کەسێک دەف دەژەنێت، ئەویش دەتوانێت دووبارەی بکاتەوە.  ئەندامانی گرووپی "ویساڵ"، باس لەو وزانە دەکەن کە ویهان، بە ئامادەبوونی لەسەر پۆلەکانی فێرکاری پێیان دەبەخشێت و دەبێتەهۆی هاندانیان بۆ فێربوون و بەرەوپێشچوون لە رەوتی دەفژەنیدا.  موژدە خوداوەیسی، دەفژەنێکە و دەڵێت، ویهان وەکو بچووکترین دەفژەنی جیهان لە گرووپەکەی ئەواندایە و ئەوەش جێگەی دڵخۆشییە بۆیان.  شاری سنە لە رۆژهەڵاتی کوردستان بە یەکێک لە گەورەترین ناوەندەکانی دەفژەنی دەناسرێت کە زیاتر لە هەزار گەنجی دەفژەنی تێدایە. ساڵانە فێستیڤاڵی گەورەی دەفژەنی بە ئامادەبوونی سەتان کچ و کوڕی گەنج لەو شارە بەڕێوەدەچێت.