رۆژی ١٥ - ١٢ - ٢٠٢١ عەلی حەمەساڵح، سەرۆکی لیژنەی وزە و سامانە سرووشتییەکان لە پەرلەمانی کوردستان سەبارەت بە دواکەوتنی مووچەی فەرمانبەرانی هەرێمی کوردستان رایگەیاند، "دەست بەسەر مووچەی مانگی ١١ دا گیراوە و لە داهاتی نێوخۆش هیچ پارەیەک بۆ مووچە تەرخاننەکراوە. " گوتیشی، "ئەگەر بێتو داهات نەگەڕێندرێتەوە خەزێنەی گشتی بە دڵنیاییەوە مووچەی مانگی داهاتووش دابەش ناکرێت".  وەزارەتی دارایی و ئابووریی حکومەتی هەرێمی کوردستان بە خشتە خەرجییەکانی بۆ مانگی ١٠ و ١١ خستووەتەڕوو و دەشڵێت، "بە پێویستمان زانى روونکردنەوەیه‌کی پێویست لەوبارەیەوە بدەین، بۆئەوەى راستییەکان وەکو خۆیان و دوور لە شێواندن و موزایەدە بگەنە ھەموو لایەک".  بەپێی راگەیێندراوەکەی وەزارەتی دارایی حکومەتی هەرێمی کوردستان، "خەرجییەکان بۆ مانگى ١٠ تەنیا بۆ مووچە بڕى ٨٧٣ ملیار دینار خەرج کراوە و بۆ مانگى ١١ تاوەکو ئەمڕۆ، بڕى ٦٧١ ملیار دینار خەرج کراوە و ئەو ٢٠٠ ملیار دینارە تەمویلەش کە حکومەتى فیدراڵی مانگانە دەینارد، لە چوارشەممەی رابردووەوە لەلایەن ئەنجوومەنی وەزیرانی حکومەتی فیدراڵەوە رەزامەندیی لەسەر دراوە، بەڵام تاوەکو ئێستا لەلایەن وەزارەتی داراییەوە نەنێردراوە بۆ هەرێمی کوردستان".  خشتەی خه‌رجی و داهاتی حكومه‌تی هه‌رێمی کوردستان بۆ مانگی ١٠ی ٢٠٢١:  خشتەی روونکردنەوەکەی وەزارەتی دارایی - ١ خشتەی روونکردنەوەکەی وەزارەتی دارایی - ٢ خشتەی روونکردنەوەکەی وەزارەتی دارایی - ٣ وەزارەتی دارایی ئەم تێبینییانەشی خستووەتەڕوو:  ١ - جگە لە داهاتى وەزارەتى سامانە سرووشتییەکان لە مانگى ١١ کە بڕەکەى (٥١٢ ملیار دینار) بووە بۆ تەواوکاریى مووچە و خەرجییەکانى دیکە، سەرجەمیان لە داهاتى ناوخۆ تەمویل کراوە.  ٢ - لە خشتەى سەرەوەدا تەنها داهات و خەرجیى مانگەکانى (١٠ و ١١)ى تەمویل کراوە بۆ مووچە روونکراوەتەوە بەبێ ئەو وەزارەتانەى کە ئێستا بۆ مووچەى مانگى (١١) تەمویل نەکراون.  هەروەها وەزارەتەکە ئاماژەی بەوەش کردووە، بۆ تەواوکاریى مووچەى مانگى (١١) حکومەتى هەرێمى کوردستان بە نزیکەیى پێویستى بە (٢٠٠) ملیار دینار دەبێت کە بریتییە لە تەمویلى حکومەتى ناوەند، "به‌ڵام جگە لە مووچە ئەوەى لە داهاتى ناوخۆ دەمێنێتەوە تەمویل دەکرێت بۆ خەرجییەکانى کرێى وێستگەکانى بەرهەمهێنانى کارەبا، پاککردنەوەى شار و شارۆچکەکان، دەرمان، پێشینەى سەرجەم فەرمانگەکان و خەرجیى پرۆژە بەردەوامەکان و خەرجییەکانى دیکەى حکومەتى هەرێمى کوردستان کە بە نزیکەیى زیاتر لە (٢٠٠) ملیار دینار دەبێت مانگانە، کە لە داهاتى ناوخۆ تەمویل دەکرێت، ئێستا ئەم خەرجییانە بۆ کەمترین ئاست کەمکراوەتەوە".