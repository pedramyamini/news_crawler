کاوە ئەنوەری ٢٥ ساڵ، دوای ٢٠ رۆژ لە هەوڵدان و شەش جار بڕینی سنوورەکانی بێلاڕووس و پۆڵەندا، دواجار گەیشتە ئەڵمانیا، بەڵام بە نەخۆشییەکی کوشندەوە گەیشتە ئامانجەکەی. بەهۆی ئەوەی سەرمایەکی زۆری ببوو، گورچیلەکانی و نیوەی جەستەی لەکارکەوتبوون، دوای ماوەیەکیش مانەوە، دڵیشی لەکارکەوت.  سامان داوود، کەسوکاری کاوەیە لە فڕۆکەخانەی نێودەوڵەتیی سلێمانی گوتی، "ماوەی نزیکەی مانگێکە هەموو کەسوکارەکانمان چاوەڕێی گەڕانەوەی تەرمی بەختیارین، هەموو خزمەکانمان زۆر بێتاقەت بووین و کەسمان ئاسوودە نین، دایک و باوکیشی زۆر خەمبارن و چاوەڕێمان دەکرد رۆژێک زووتر تەرمەکە بگەڕێتەوە".  تەرمەکەی کاوە لە فڕۆکەخانەوە بەرەو ناحیەی عەربەت بەڕێکرا بۆئەوەی لە مزگەوت نوێژی لەسەر بکرێت، دواتر برایە گۆڕستانی باریکە، لەنزیک کەمپی رۆژهەڵاتییەکان بەخاکسپێردرا، ئەو کەمپەی کە ١٨ ساڵی ژیانی لێ بەڕێکردبوو.  خاڵی کاوە دەڵێت، ئێستا ئەوەی بۆ ئەوان ماوەتەوە تەنیا گۆڕە ساردەکەیەتی، "بەڵام ئاگری دڵمانی خەفە کردووە".  محەممەد ساڵح، خاڵی کاوە بە رووداوی گوت، "سەرەتا کە تەلەفۆنمان لەگەڵ کرد گوتی، [جەستەی] لە ئەژنۆ بەرەو خوارەوەی وەستاوە و کار ناکات، رۆژی یەکەمی تێکچوونی دۆخی تەندروستی، رۆژی دواتر لە سکم بەرەو خوارەوە کار ناکات، ئێستا زۆر دڵخۆشین کە تەرمەکەی هاتووەتەوە، بەخوا وا دەزانین بە زیندوویی گەڕاوەتەوە و دایک و باوکیشی زۆر دڵخۆش بوون بە هاتنەوەی تەرمەکەی".  هاوڕێیەکی نزیکی کاوە دەڵێت، "لەدوای ٢٣ی مانگی یانزەوە، هەموو گەنجەکانی کەمپەکەمان رەشپۆش بووین بۆ مەرگی کاوە، کە لەنێو هاوڕێکانیدا بە بەختیار ناسراوە".  خالید حەسەن، هاوڕێی کاوە (بەختیار)  باسی لەوە کرد، "بەختیار، گەنجێکی زۆر خۆشەویستی کەمپەکەمان بوو، کوڕێکی زۆر بێدەنگ و ئازیز بو لای هەموو خەڵکی کەمپەکە، هەموومان شۆک بووین بە هەواڵی مردنی و هەموومان رەشمان پۆشیوە و بێتاقەتین، جگە لە بەختیاریش، تەنیا ئەمساڵ لە کەمپەکە ٣٠ بۆ ٤٠ کەس رۆشتووەتە دەرەوەی هەرێمی کوردستان".  کاوە خەڵکی رۆژهەڵاتی کوردستان بوو، بەڵام بەهۆی ئاوارەبوونی خێزانەکەیەوە لە هەرێمی کوردستان نیشتەجێ بوون، دوا دێڕی چیرۆکی ژیانیشی مەرگ بوو لە رێگەی کۆچبەری، رێگەیەک لە ئاوارەیی نیشتمانەوە بۆ ئاوارەیی وڵاتان.