ئەمڕۆ شەممە ٢٠ - ١١ - ٢٠٢١، هەڵگورد شێخ نەجیب، سەرپەرشتیاری ئیدارەی سەربەخۆی سۆران بە تۆڕی میدیایی رووداوی گوت، کارەبای هەرێمی کوردستان بەگشتی باش نییە و بەرگەی دوو قەیران ناگرێت و گوتی: "ئێمە کێشەیەکمان هەبێت و کارەبا خۆشی کەم بێت، بێگومان کاژێرەکانی پێدانی کارەبا کەمتر دەبنەوە".  سەرپەرشتیاری ئیدارەی سۆران گوتی، سەرقاڵی پرۆژەی ستراتیژیی هێڵی ١٣٢ کەیڤین و رایگەیاند، ٣٧ کیلۆمەتر هێڵی گواستنەوەی کارەبایان گۆڕیوە و ئێستا ٧٠ % توانای هێزی گەیاندنی کارەبا زیاتر بووە.  هەڵگورد شێخ نەجیب گوتیشی، "هێڵێکی نوێمان بە درێژایی ١٦ کیلۆمەتر راکێشاوە، ئەمە بۆ حاڵەتی تایبەتییە، چونکە جاران هەر کێشەیەک لە هێڵی سەرەکی رووی بدایە، جێگرەوەمان نەبوو راستەوخۆ کارەبای سەنتەری قەزای سۆران دەپچڕا، بەڵام بە تەواوبوونی ئەو هێڵە ئەو گرفتەش چارەسەر دەبێت".  بە گوتەی هەڵگورد شێخ نەجیب، ئەوپارەیەی بۆ ئەو پرۆژانە خەرج دەکرێن ٧.٥ ملیۆن دۆلارە و گوتیشی: "ئەمڕۆ لەگەڵ وەزیری کارەبای هەرێمی کوردستان کۆبوومەوە؛ کۆمپانیای جێبەجێکاریش هاوکاربووە و بڕیارە لە پێنج بۆ شەش رۆژی داهاتوودا کارەبای سەنتەری قەزای سۆران ئاسایی بێتەوە".  سەرپەرشتیاری ئیدارەی سەربەخۆی سۆران ئاماژەی بەوەشکرد، کارەبای قەزای سۆران لەم رۆژانەدا شەش کاژێر هەیە، بەڵام دوای پێنج بۆ شەش رۆژی دیکە ئاسایی دەبێتەوە و گوتیشی، "کارەباکە باشتر دەبێت، بەڵام وەک هەولێر ناتوانین کاژێرەکانی کارەبا دابینبکەین".  کۆی ئەو پرۆژانەی لە بواری جێبەجێکردندان لە ئیدارەی سەربەخۆی سۆران، بە گوتەی هەڵگورد شێخ نەجیب، لە ١٥ - ١٢ - ٢٠٢١ کۆتاییان پێدێت و دۆخی کارەبا "باشتر دەبێت و دوای ئەوە پرۆژەی دیکەمان دەبێت".  لەبارەی سیدەکان و گرفتەکانی کارەبا لە شارۆچکەکە، سەرپەرشتیاری ئیدارەی سەربەخۆی سۆران گوتی، بگۆڕی کارەبایان سووتاوە، "ئێمە داوامان کرد بگۆڕێکی گەورەتریان بۆ دابینبکرێت. وەزیری کارەبا رەزامەندیی دەربڕیوە و پارەی بۆ تەرخانکردووە، بەڵام چەند مانگێکی پێویستە بۆ هێنانی لە تورکیاوە".  هەڵگورد شێخ نەجیب گوتیشی، "بەشێوەیەکی کاتی بگۆڕێکی کارەبامان لە هەولێرەوە بردووە بۆ سیدەکان، بەڵام بەم زستانە بگۆڕەکە ئەو توانایەی نییە کە پێویستە بۆ دابینکردنی کارەبای هاونیشتمانیانی ناوچەکە".