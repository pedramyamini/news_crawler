توانا رەمەزان ١٠ ساڵە بژێوی ژیانی لە رێگەی چاندنی توورەوە دابین دەکات، بۆ ئەمساڵیش چوار دۆنم زەوی کردووە بە توور، تاوەکو ئێستا دووجار بەرهەمەکەی خستووەتە بازاڕەوە.  توانا رەمەزان، جووتیارە و دەڵێت، "لە خوا بەزیادبێت خراپ نییە، بژێوی ژیانمان کەوتووەتە سەری زۆربەی جووتیارانی دەڤەرەکە توور دەکەن، ئەگەر حکومەت هاوکاریمان بکات لە جیاتی ئەوەی دۆنمێک بکەین، چوار دۆنم دەکەین، بەرهەم زیاد دەکەین و شتی باشتر دەکەین. "  هەر لە نزیک کێڵگەکانیان زۆرینەی جووتیاران بازاڕێکیان بۆ فرۆشتنی توور دروستکردووە، ناوبانگی توری کەلار بە جۆرێکە تەنها لە نێوخۆی گەرمیان نامێنێتەوە، بەڵکو رەوانەی ناوچەکانی دیکەی پارێزگای سلێمانی و ناوەڕاست و خوارووی عێراق دەکرێت.  عەبدوڵڵا محەممەد کە توور دەفرۆشێت و دەڵێت، بەرهەمەکەیان بۆ سلێمانی، خانەقین، دەربەندیخان و سەیدسادق دەنێرن، هەروەها لەسەر شەقامیش خەڵک لێیان دەکڕێت.  کشتوکاڵی گەرمیان جگە لە هاوکاری، رێنوێنی بە جووتیاران دەدات بۆ زیاترکردنی بەرهەمی توور لە ناوچەکە.  شادی حوسێن، بەڕێوەبەری کشتوکاڵی گەرمیان دەڵێت، جگە لە رێنوێنییەکان، توانیویانە کارەبا، پەینی کیمیایی و مێروو قڕکەر بۆ جووتیاران دابین دەکەن.  ساڵانە جووتیارانی گەرمیان ١٣٨٠ دۆنم زەوی بە توور دەچێنن، بەرهەمەکانیان نزیکەی ٣٦١٦ تۆنە، هەر دۆنمێک زەوی بە توور داچێنراو ٢ تۆن و ٦٢٠ کیلۆ تور بەرهەمی دەبێت.