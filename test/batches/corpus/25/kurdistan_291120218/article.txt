ئەو پێشمەرگەیە ئێوارەی هەینی کە بۆ دوایینجار قسەی لەگەڵ منداڵەکانی کردووە، پێی گوتوون، "بەیانی دەگەڕێمەوە لاتان".  رابیعە شەریف، دایکی شەهید دەڵێت، "دایکت بمرێ کوڕە سووتاوەکەم، ئاگادار نەبووم کە وای لێهاتووە".  ناهیدە حوسێن، هاوژینی پێشمەرگە شەهیدەکە ئاماژەی بەوە کرد، "بە راستی پێی هەژاوین، خۆم بە تەواوی پێی رووخاوم، چەند ساڵ خزمەتی پێشمەرگایەتیی هەیە، ئێستا کە وای لێهاتووە زۆر کارەساتە بۆمان".  بێریڤان ئیسماعیل، کچی شەهید ئاخ و ناڵە هەڵدەکێشێت و دەڵێت، "ئای باوکە گیان، چۆن سووتایت و کەس نەبوو رزگارت بکات، چاوەڕوان بووین بێتەوە، دوو رۆژ پێش ئێستا رۆیشت هەر خواحافیزی و بایبایی دەکرد و پێدەکەنی، نەمزانی وای لێدێت".  لە پرسەی ئەمین حوسێنی تەمەن ٣٦ ساڵان لە شارۆچکەی زەڕایەنی شارەزوور، بەرزانی برا بچووکی کە خۆیشی پێشمەرگەیە، چەند کاژێرێک پێش شەهیدبوونی قسەی لەگەڵ براکەی کردووە و بڕیاربوو رۆژی یەکشەممە بەیەکەوە کاری خانووە تازە دروستکراوەکەیان تەواو بکەن.  بەرزان حوسێن، برای شەهید دەڵێت، "سێ مۆبایلی هەبوو، تەلەفۆنم بۆ هەرسێکیان کرد جوابی نەدایەوە، زانیم کە شەهید بووە، دواینجار کە قسەمان کرد بڕیار وابوو کە بێتەوە، بەڵام بۆ دواجار گەڕایەوە، یەکەم وەجبەی بووە لەو فەوجە دەوام بکات".  رێباز محەمەد، پێشمەرگە باسی لەوە کرد، "بڕواناکەم [شەهیدبوونەکەی بە] عبوە ناسیفە بێت، چونکە ئەو هەمەرە سەقفی نەمابوو".  ئیبراهیم بارامی تەمەن ٤٠ ساڵانیش کە ماڵی لە عەربەتە، یەکێکی دیکە بوو لە شەهیدەکان، باوکی چوار منداڵە و دوایین پۆستی لە تۆڕی کۆمەڵایەتیی فەیسبووک، رۆژی پێنجشەممەیە کە تێیدا یادی شەهیدبوونی پێشمەرگەیەکی هاوڕێی کردووەتەوە کە لە ساڵی ٢٠١٤ شەهید کراوە، کەسوکارەکەی دەڵێن، ئەو بەڵێنەی بردەسەر کە بە هاوڕێیەکەی دابوو، ئەویش شەهیدبوون بوو لەپێناو کوردستان.  نەبەرد سەعید دانیشتووی عەربەت و ئاراس سەمین دانیشتووی سەیدسادق کە بە نیشانشکێنی چەکدارانی داعش بریندارکرابوون. لە کاتی گواستنەوەی برینداران بۆ چارەسەری، بۆمبی چێندراو پێیاندا تەقیوەتەوە و لەگەڵ سێ هاوڕێکەی دیکەیان لە تەپی تەڵانی سنووری کوڵەجۆ شەهید بوون.