ئەمڕۆ سێشەممە ٢٣ - ١١ - ٢٠٢١ فەرمانگەی میدیا و زانیاریی حکومەت لە راگەیێندراوێکدا ئاماژەی بەوەدا، لەسەر راسپاردەی مەسرور بارزانی، سەرۆکوەزیرانی هەرێمی کوردستان بڕیاردراوە زەوی بۆ ١١ هەزار و ١٤١ کەس تەرخان بکرێت.  بەپێی راگەیێندراوەکە، دوای وردبینیی ته‌واوی ناوه‌كان و دڵنیابوون له بوونی مه‌رجه‌كانی ته‌رخانكردنی زه‌وی تیایاندا زەوییەکان دابەشدەکرێن، وردبینییەکەش له رێگه‌ی لیژنه‌یه‌كی پسپۆره‌وه ده‌بێت كه بۆ ئه‌و مه‌به‌سته پێكده‌هێنرێت و نوێنه‌ری هه‌ریه‌ك له وه‌زاره‌ته‌كانی كاروباری شه‌هیدان و ئه‌نفالكراوان و شاره‌وانی و گه‌شتوگوزاری تیا ده‌بێت.  لە بەشێکی دیکەی راگەیێندراوەکەدا هاتووە، وه‌زاره‌تی شاره‌وانی و گه‌شتوگوزار وردبینی لیستی ناوه‌كانی مامه‌ڵه‌كانی ته‌رخانكردنی زه‌وی له سنووری ئیداره‌ی گه‌رمیان (كه‌لار و كفری) له‌گه‌ڵ دابینكردنی زه‌وی پێویست دەکات.     هاوکات عەبدوڵڵا حاجی مەحموود، وەزیری شەهید و ئەنفالکراوانی حکومەتی هەرێمی کوردستان بە تۆڕی میدیایی رووداوی راگەیاند، بۆ دابەشکردنی زەوییەکان، لیژنەیەکی هاوبەش لەنێوان وەزارەتی شەهید و ئەنفالکراوان و وەزارەتی شارەوانی پێکدەهێنرێت، لە رێگەی ئەو لیژنەوە رووبەری زەوییەکان و شوێنەکانیشی دیاری دەکرێت.     عەبدوڵڵا حاجی مەحموود گوتی، "دابەشکردنی زەوییەکان هەموو پارێزگا و ئیدارە سەربەخۆکان دەگرێتەوە و هەوڵدەدەین بە زووترین کات دەست بە دابەشکردنیان بکەین".