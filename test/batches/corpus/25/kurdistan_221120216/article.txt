بەپێی ئەو گرتە ڤیدیۆییە کە رۆژی یەکشەممە ٢١ - ١١ - ٢٠٢١ لە تۆڕە کۆمەڵایەتییەکاندا بڵاوبووەتەوە، مامۆستاکە لە پۆلی خوێندن دوو قوتابیی هەستاندووە و بە قایشەکەی خۆی لێیان دەدات. ئەو رووداوە لە قوتابخانەیەکی شاری پۆلدەشت لە پارێزگای ورمێ روویداوە و گرتە ڤیدیۆکە بە دزییەوە تۆمارکراوە.  بەشی پەیوەندییەکانی بەڕێوەبەرایەتیی پارێزگای ورمێ کاردانەوەی بەرامبەر رووداوەکە پیشاندا و رایگەیاند، "بۆ پاراستن و چاودێریکردنی مافی قوتابییان و رێگریکردن لە دووبارەبوونەوەی ئەو رووداوانە، دۆسیەی سەرپێچی بۆ ئەو مامۆستایە کراوەتەوە و رێکاری یاسایی بەرامبەری دەگیرێتەبەر".  پەروەردەی ورمێ رایگەیاندووە، ئەو بابەتە زۆر بە خێرایی بەدواداچوونی بۆ دەکرێت و ئاماژە بەوەش دەکات، ئەو جۆرە مامەڵەیە "بە هیچ شێوەیەک" قبووڵ ناکات و رێکاری یاساییش بەرامبەر هەر کەسێک دەگرێتەبەر کە ئەو جۆرە مامەڵەیە بکات.  لە پارێزگای ئیلامیش سێ هەفتە لەمەوبەر مامۆستایەک هێندە لە قوتابییەکی دابوو کە خێزانەکەی ناچار بوون بیبەنە نەخۆشخانە و چارەسەری بۆ وەربگرن.  ئەفشار خوسرەوی زادە، داواکاری گشتیی ئیلام رۆژی ٠٤ - ١١ - ٢٠٢١ رایگەیاند، "لێدان لە قوتابییان قەدەخەیە و رێکاری یاساییش بەرامبەر ئەو مامەڵە نایاساییە دەگیرێتەبەر".  لە ئێران ساڵی ٢٠٠٠ لێدان لە قوتابیان قەدەخە کرا؛ حکومەتی ئێران رێگەیداوە تەنیا لە هەندێک حاڵەتی تایبەتدا منداڵ سزابدرێت. ئەوەش وایکردووە، لێدان لە قوتابی زۆر کەم ببێتەوە.