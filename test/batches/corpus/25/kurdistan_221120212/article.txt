بەگوێرەی میدیاکانی تورکیا، رووداوەکە کاژێر ١٦: ٠٠ی رۆژی یەکشەممە ٢١ی تشرینی دووەمی ٢٠٢١ لە گوندی مەسکەن سەر بە شارۆچکەی میدیاد روویداوە. بە هۆکارێکی نەزانراو، دەمەقاڵێ لەنێوان گەنجێک بەناوی مەزڵووم چەلیک و شیرین ئاکچار روویدا، کە ئەمەی دووەمیان سەرۆکی گوندپارێزەکانە و لە هەمان کاتدا موختاری گوندەکەیە.  لە کاتی دەمەقاڵێکەدا سەرۆکی گوندپارێزەکان چەک بەکاردەهێنێت و بە کڵاشینکۆڤ تەقە لە گەنجەکە دەکات و برینداری دەکات، بەهۆی سەختیی برینەکەشیەوە لە شوێنی رووداوەکە گیان لەدەستدەدات.  بە گەیشتنی تیمەکانی تەندروستی، تەرمی مەزڵووم چەلیک بە ئامبوڵانس گوازرایەوە نەخۆشخانەی دەوڵەت لە میدیاد و لەوێشەوە بە مەبەستی توێکاری رەوانەی نەخۆشخانەی دەوڵەت کرا لە شاری مێردین.  دوای رووداوەکە، تیمەکانی فەرماندەیی جەندرمە گوندەکەیان گەمارۆدا، بەڵام تاوەکو ئێستا نازانرێت شیرین ئاکچار دەستبەسەر کراوە یاخود نا.