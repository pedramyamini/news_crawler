ئەمیر عەبدولخالق بەڕێوەبەری رێگاوبان لە کۆمپانیای هێمن گرووپ کە کۆمپانیای جێبەجێکاری پرۆژەکەیە، بە رووداوی گوت: "کارەکان زۆر بە باشی بەڕێوەدەچن. تاوەکو ئێستا نزیکەی ٣٠٠ هەزار تۆن بەردی شکاو و ١٠٠ هەزار تۆن قیر بەکارهاتووە. ٣٠ هەزار مەتر کیربستۆن دانراوە و رۆژانە زیاتر لە ٤٠٠ ئامێری جۆراوجۆر و ٩٠٠ کارمەند کە زۆربەیان خۆماڵین بۆ ماوەی  ١٦ کاژێر کار لە پرۆژەکەدا دەکەن".  شەقامەکە  ١٣ ئاوبەری سندووقیی جۆراوجۆری تێدایە، نزیکەی ٥٠ کیلۆمەتر سیستەمی ئاوەڕۆی تێدایە بە بەکارهێنانی بۆریی پۆلی ئەسیلین بە تیرەی جیاواز.  رێژەی زیاتر لە ٣٧ % ـی ی پروژەکە ئەنجامدراوە و لەبەرواری ٣١ - ٨ - ٢٠٢١ دەستبەکار کراوە. بەگوێرەی پلانەکە تاوەکو کۆتایی ٢٠٢٢ تەواو دەکرێت. شەقامەکەش گشت پێکهاتەکانی رێگا وەک هێلکاریی رێگا و هێماکانی هاتووچۆ و پەرژینی خۆپاراستن لەخۆ دەگرێت.  رۆژی ٢٦ - ٠٩ - ٢٠١٨ نێچیرڤان بارزانی، سەرۆکوەزیرانی پێشووی هەرێمی کوردستان بەردی بناخەی شەقامی ١٥٠ مەتریی هەولێری دانا. پرۆژه‌ی شه‌قامی ١٥٠ مه‌تری له هه‌ولێر، یه‌كێكه له ستراتیژیترین پرۆژه‌كانی حكومه‌تی هه‌رێمی كوردستان، درێژی شه‌قامه‌كه ٧٠ كیلۆمه‌تره و هه‌ر ئاراسته‌یه‌كی نزیكه‌ی ٢٠ مه‌تر پانه و پێنج ئۆتۆمبێل دەتوانن به‌ته‌نیشت یه‌كه‌وه له‌سه‌ری رێبکەن، بۆ هه‌ر سایدێكیش شاڕێیه‌كی خزمه‌تگوزاری  له ته‌نیشتیدا دروست ده‌كرێت.  سیامەند کەریم، گوتەبێژی شارەوانیی هەولێر گوتیشی: "لە ٣٠/٨/٢٠٢١ کارکردن لە پڕۆژەکە دەستیپێکردووە و بڕیارە لە کۆتایی ئەمساڵ تەواو بکرێت، بەڵام بەهۆی خێرا کارکردن پڕۆژەکە پێش وادەی خۆی تەواو دەکرێت و ٨٠ % کرێکارانی کار لە پڕۆژەکە دەکەن کرێکاری خۆماڵین".