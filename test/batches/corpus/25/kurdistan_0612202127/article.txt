نەهرۆ تەمەنی ٢٧ ساڵ بوو و دوای سێ ساڵ لە پێکهێنانی ژیانی هاوژینی، خەمێکی گەورەی بۆ ژنەکەی بەجێهێشت، بەیان عەلی، هاوژینی نەهرۆ لەسەر مناڵبوونە و دەڵێت، "نەهرۆ داینا بوو ناوی کچەکەمان بکاتە نیلان، چەند رۆژێکە هەر چاوم لە رێیە دەمگوت نەهرۆ دێتەوە چاوەڕێ بووین ببینە دایک و بابی مناڵێک. نیو کاژێر بەر لەوەی داعش هێرش بکاتە سەر سەنگەری پێشمەرگە لە قەرەسالم، باوکی تەلەفۆنی بۆ نەهرۆی کردووە، دەڵێت، ' پێم گوت ئیجازەیێک وەرگرە، پێنجشەممە دەبێ بچنە لای دکتۆر مناڵتان لە رێیە '، گوتی، ' ئەمشەویش لە سەنگەر ئەمێنمەوە، داعش تەقەی کردەوە نابێ بەجێیبێڵم ' ".  ناجی مستەفا، باوکی شەهید نەهرۆ دەڵێت، "گوتم ' نەهرۆ بۆ ناگەڕێیەوە، تۆ لەگەڵ خێزانەکەت دەبێت بڕۆنە نەخۆشخانە بۆ کاتی لەدایکبوونی منداڵەکەتان '، گوتی، ئەمڕۆ نایەمەوە سبەی واتە ئەمڕۆ دەهاتەوە گوتی تەقەمان لە داعش کردووە هەندێک جموجولیان هەیە هەندێک دۆخەکە باش نییە، تەلەفۆنەکەم داخست ١٠ خولەکەی نەبرد تەلەفۆنم بۆ کرد جوابی نەبوو بۆ هاورێکەم کرد گوتی شەڕە، دواتر لە رێگەی قوشتە بۆمکرد گوتم راستم پێ بڵێ نەهرۆ چۆنە گوتی شەهید بووە".  نەهرۆ ٩ ساڵ پێشمەرگە بووە لە فەوجی ٣ لیوای ١٢٦ی کۆیە، شەوی رابردوو لە کاتی رووبەڕووبوونەوەیان لەگەڵ داعش لە سەنگەرەکانی شەڕ لە کەلی قەرەسالم لە ناوچەی شێخ بزێنی سنووری کەرکووک شەهید بوو، تەرمەکەی لە گۆڕستانی دارەتوو بە خاک سپێردرا.