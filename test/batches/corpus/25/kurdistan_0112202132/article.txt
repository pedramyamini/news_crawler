عەبدولڕەزاق عەزیز، کاسبکار دەڵێت، "ئەسڵەن یەک شتی لێ نییە، بینایەکی گەورە، چووم موغەزیم بۆ کچەکەم وەرگرتووە لە دووکانێک بە ٥٠٠٠ دینار بووە و لە تەنیشت ئەو بە ٣٠٠٠ دینار بووە".  یاسین عومەر، جووتیار ئاماژە بەوە دەکات، "فەقیر هەر رۆی و فەوتا، ئەوەیشی هەیەتی کەمێک باشترە، کەس لێپرسینەوە لە کەس ناکات، ئەو دەرمانە بە چەندە و بە چەند نییە، کۆنە یان کۆن نییە".  پەرلەمانتارێکی پەرلەمانی کوردستانیش دەڵێت، ستیکەری سەر دەرمان بە نرخێکی دیکە و لەلایەن کۆمپانیایەکەوە دروستدەکرێت، ئەمە دەبێتەهۆی ئەوەی نرخی دەرمان گرانتر ببێت لەوەی کە ئێستا هەیە.  شێرکۆ جەودەت، پەرلەمانتاری پەرلەمانی کوردستان دەڵێت، "ئێمە دەڵێین نابێت لێدانی ستیکەر بۆ دەرمان بدرێت بە کۆمپانیا و بە کەرتی تایبەت، دەبێت حکومەت خۆی چۆن پێشتر کردوویەتی، هەر خۆی بیکات".  بەڕێوەبەری فەرمانگەی کۆنترۆڵی جۆری دەڵێت، ئەو پەرلەمانتارە بە هەڵسوکەوتەکانی وای نیشاندا کە ئەو نووسراوانەی بە شێوەیەکی نهێنی دەستکەوتووە، "بەڵام وا نییە و نووسراوەکان خۆمان بڵاومان کردووەتەوە و گۆڕینی ستیکەری دەرمانیش هیچ نرخێک ناخاتە سەر نرخی دەرمان لە هەرێمی کوردستان و هەر وەکو خۆی دەبێت".  شیروان سادق، بەڕێوەبەری فەرمانگەی کۆنتۆڵی جۆریی دەرمان باس لەوە دەکات، "ئەم ستیکەرە پاش دانانی نرخی دەرمانە، هیچ پەیوەندییەکی بە نرخی دەرمانەوە نییە، هیچ ئیزافەکارییەک ناچێتە سەر نرخی دەرمان، چونکە ئێمە هەر کۆمپانیایەک کە دەرمان هاوردەی هەرێمی کوردستان دەکات نرخی بۆ دادەنرێت لەلایەن لیژنە و هۆبەی نرخدانان لە بەڕێوەبەرایەتییەکەمان".  پەرلەمانتارەکەی فراکسیۆنی یەکگرتوو دەڵێت، لیژنەیەکی لێکۆڵینەوە لەلایەن لیژنەی تەندروستیی پەرلەمانی کوردستانەوە بۆ ئەو بابەتە پێکهێنراوە.  شێرکۆ جەودەت دەڵێت، "ئەگەر راست دەکەن با بێن بۆ پەرلەمان، ئێستا لیژنەی تەندروستیی پەرلەمانی کوردستان، لیژنەی لێکۆڵینەوەی لەسەر وەزارەتی تەندروستی دروستکردووە، با بێن راستییەکان بە دیدی خۆیان لە لیژنەی لێکۆڵینەوەی پەرلەمانی کوردستان بۆ رای گشتی بخەنەڕوو، ئێمەش ئەوەمان دەوێت".  بە گوتەی بەڕێوەبەری کۆنترۆڵی جۆری دەرمان بێت، لە هەرێمی کوردستان ٨٠ % ی ئەو دەرمانانەی لە بازاڕ دەفرۆشرێن، ستیکەری نرخ و کوالیتی پێوە نییە، ئەوانەشی هەیە بەهۆی خراپیی جۆری ستیکەرەکەی ئێستا هەندێک لە بازرگانان ساختەکاری دەکەن بۆ دروستکردنی ستیکەری سەر دەرمان و ئەوەی ئێستا دروستی دەکەن ناتوانرێت ساختە بکرێت.