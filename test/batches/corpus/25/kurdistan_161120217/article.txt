پارێزەرەکە ناوی هەژار کاکەییە. لەبارەی ئەو سزایەی بەسەریدا سەپێندراوە بە تۆڕی میدیایی رووداوی راگەیاند، "لە ساڵی ٢٠١٩ کاتێک گرووپێک بەناوی راکانیون کوردیان بە داعش چوواند، هەر ئەوکات وەڵامم دانەوە و قسەی خۆمم لە تۆڕی کۆمەڵایەتیی فەیسبووک کرد. "  لەدوای وەڵامەکەی ئەو پارێزەرە کە لە رێگەی پۆستەکەی لە فەیسبووک دەریبڕیبوو، دەڵێت، "راکان جبووری سکاڵای لەسەر تۆمارکردم. "  رۆژی یەکشەممە، ١٤ - ١١ - ٢٠٢١، دادگەی تاوانی کەرکووک بڕیارەکەی دەرکردووە. پارێزەرەکە دەڵێت، "هەرچەندە بڕوام وابوو ئەو دۆسیەیە دەبێت دابخرێت، چونکە بەپێی نوسراوەکان کە خودی راکان جبووری ئاراستەی دادگەی کردوون، دەڵێت، ' ناوی منی زڕاندووە،' کەواتە دەبووایە وەک خۆی سکاڵای تۆماربکردایە، بەڵام راکان جبووری فەرمانگەکەی بەکارهێناوە کە ئیدارەی پارێزگایە بۆ ئەو سکاڵایە. "  ئەو پارێزەرە کوردە باسی لەوەشکرد بە نیازە تانە لە بڕیارەکەی دادگە بدات، چونکە هێشتا ماوە بۆ ئەوەی دادگەی تێهەڵچوونەوە بڕیارەکە یەکلایی بکاتەوە.   هەژار کاکەیی رایگەیاند، "نە ئەم بڕیارە و نە هیچ گوشارێکی دیکە بێدەنگمان ناکات لەسەر گەندەڵییەکانی ئیدارەی کەرکووک و بیری شۆڤینیی دەسەڵاتدارانی ئەم پارێزگایە. "