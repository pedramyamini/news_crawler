ئیبراهیم کەریم، پێشمەرگەیەکی دێرینە و دەیان ساڵی تەمەنی لەپێناو خاک و ئاڵادا بەسەربردووە، ئەو دەڵێ، "ئێستا لە شارەکەی خۆم رێگری لە بوونی ئاڵاکەم دەکرێ و بەنیشاندانی ئاڵا تووشی کێشە دەبیتەوە".  بۆ رۆژی هەڵکردنی ئاڵا، کۆمەڵێک گەنج لە یەکێتیی قوتابیان پلانی چەند چالاکییەکیان هەبوو، بەڵام رێگریی لە چالاکییەکان کرا و ئەوەی ئەنجامیشیاندا بەنهێنی بووە.  شیڤان عەبدولڕەحمان، بەرپرسی ناوچەی قوتابیانی پارتی دیموکراتی کوردستان دەڵێت، "ئێمە بۆ رۆژی ئاڵای کوردستان بەنیازی چەندین چالاکی بووین، بەڵام لە داقوق و دوبز و پردێ رێگریمان لێکرا".  بارەگای حزبەکانیش لە کەرکووک ناتوانن ئاڵای کورستان هەڵبکەن، جگە لە دوو بارەگای یەکێتی ئەوانیش مەکتەبی سیاسی و مەڵبەندی ئەو حیزبەن.  حیزبی شیوعی لە ماوەی رابردوو دووجار ئاڵای کوردستانیان هەڵکردووە، بەڵام رێگرییان لێکراوە و لەژێر گوشار هێنراوەتە خوارەوە پێیان.  عیماد محەممەد، کارگێڕی مەڵبەندی کەرکووکی حیزبی شیوعی کوردستان، "حیزبە کوردستانییەکان لە رابردووش ئاڵای کوردستانیان هەڵکردووە، بەڵام هێزە بە عەقڵیەتی داگیرکاری رێگری کردووە، لەکاتێکدا ئاڵای کوردستان یاسایی و دەستورییە، نوێنەرانی کوردیش لە بەغدا کەمتەرخەم بوون و دەبێ کار بۆ چارەسەری ئەوەبکەن".  لە نووسینگەی شاخەوان عەبدوڵڵا، بەربژێری سەرکەوتووی پارتی بۆ پەرلەمانی عێراق دەڵێت، "رێگرییەکان بەو چەشنە نین و لە داهاتووش ئەوەی بەربەست دروست دەکات، چارەسەری دەکەن".  شاخەوان عەبدوڵڵا دەشڵێت، "ئاڵای کوردستان قەدەخە نییە، ئەوەتا دەبینن لەسەر نووسینگەکەی ئێمە هەیە، لە ماوەی رابردوو لەگەڵ فەرماندەی ئۆپەراسیۆنەکانی کەرکووکیش کۆبووینەوە و پێمان گوتوون دەبێ هەڵکردنی ئاڵای کوردستان لەنێو قوتابخانە کوردییەکان و فەرمانگەکانی سەر بە حکومەتی هەرێمی کوردستان ئاسایی بێت، تەنیا لەسەر شەقامەکان نەبێ کە رێگە بە ئاڵای هیچ نەتەوەیەکی دیکەش نادرێ. "