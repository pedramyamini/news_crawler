بەپێی زانیارییەکانی تۆڕی میدیایی رووداو، ئێوارەی رۆژی پێنجشەممە ١١ - ١١ - ٢٠٢١ هێزەکانی ئیتلاعات لەنێوشاری بانە و گوندەکانی نجنێی سەروو، چۆمان، کەوپێچ و نەمەشێر هێرشیانکردووەتەسەر ماڵی هاونیشتمانییان و بەشێكیان دەستبەسەر كردوون.   ناوی ١٩ کەس لە دەستبەسەرکراوان بۆ رووداو پشتڕاست بووەتەوە و ئەگەری ئەوە هەیە لەو ژمارەیە زیاتریش بن. بەپێی زانیارییەکان، زۆربەی دەستبەسەرکراوان خەڵکی گوندی نجنێی سەروون و کەسوکاری یەکدین.  سەرچاوەیەکی ئاگادار لە بانە بە تۆڕی میدیایی رووداوی راگەیاند، دوای دەستبەسەرکردنی ئەو کەسانە، شەوی رابردوو دەیان کەس لە هێزەکانی ئیتلاعات بە چەندین ئۆتۆمبێل چوونەتە نێو گوندی نجنێی سەروو و ماڵەکانیان پشکنیون، کەسوکاری دەستبەسەرکراوانیان ئازارداوە و نیوەشەو گوندەکەیان جێهێشتووە.   لەکاتی چوونی ئەو هێزانە بۆ نێو گوندەکە، ژمارەیەک لە دانیشتووانی نجنێی سەروو لە ترسی دەستبەسەرکردنیان گوندەکەیان جێهێشتووە.  تاوەکو ئێستا هۆکاری دەستبەسەرکردنی بە کۆمەڵی ئەو هاونیشتمانییانە رانەگەیێندراوە و هێزە ئەمنییەکانیش لەبارەی دەستبەسەرکردنیان هیچ روونکردنەوەیان بە کەسوکاریان نەداوە.