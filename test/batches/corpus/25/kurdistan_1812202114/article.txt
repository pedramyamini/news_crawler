هۆرڤان رەفعەت، پەیامنێری رووداو لە سلێمانی رایگەیاند: دوای ئەوەی رۆژی هەینی لافاو چەند ناوچەیەکی جیاوازی شاری هەولێری گرتەوە، بەهۆیەوە زیانی گیانی و ماددی لێکەوتەوە. لە زۆر شار و شارۆچکەی هەرێمی کوردستان، هەڵمەتی کۆکردنەوەی هاوکاری بۆ زیانلێکەوتووانی دەستیپێکردووە.  لە پارێزگای سلێمانی لەلایەن ژمارەیەک لە رێکخراوەکانی کۆمەڵگەی مەدەنی لە ئەمنە سوورەکە کەمپینێکیان بۆ کۆکردنەوەی هاوکاری بۆ زیانلێکەوتووانی لافاوەکەی هەولێر دەستپێکردووە.  پەروین عومەر، یەکێک لە رێکخەرانی کەمپینەکە، لەبارەی بەڕێوەچوونی کەمپینەکە بە (رووداو)ی راگەیاند: "وەکو کۆمەڵێک لە سەرۆکی رێکخراوەکانی کۆمەڵگەی مەدەنی لە سۆنگەی هەستکردنمان بە بەرپرسیاریێتی لە بەرامبەر ئەو زیانەی بە کەسوکارمان لە شاری هەولێری خۆشەویست کەوتووە، بە پێویستمان زانی کەمپینێک رابگەیێنین بۆ کۆکردنەوەی هاوکاری بۆ قوربانیان و زیانلێکەوتووانی لافاوەکەی هەولێر".  بە گوتەی پەروین عومەر کەمپینەکە ماوەی ٣ رۆژ بەردەوام دەبێت، لە کاژێر ٨ی بەیانی تاوەکو ٨ی شەو لە ئەمنە سوورەکەی شاری سلێمانی پێشوازی لەو کەسانە دەکەن کە دەیانەوێت بەشداری کەمپینەکە بکەن.  بەهۆی ئەو بارانبارینە بە خوڕەی شارەکانی هەرێمی کوردستانی گرتەوە، لە سلێمانیش ئاو چووبووە نێو چەند ماڵێک، بەڵام زیانەکان زۆر کەمتر بوون، چونکە لە ٢٤ کاژێری رابردوو لە سەنتەری پارێزگای سلێمانی ٣٠ ملم باران باریبوو.  بەرەبەیانی رۆژی هەینی ١٧ - ١٢ - ٢٠٢١ بەهۆی بارانی بەخوڕ لافاو لە بەشێک لە گەڕەکەکانی هەولێر دروستبوو، جگە لە زیانە گیانییەکان کە ١٢ کەس بوون، زیانێکی دارایی زۆری بەدوای خۆیدا هێنا. ژمارەیەکی زۆر ماڵ لە گەڕەکەکانی دارەتوو و رۆشنبیری ئاویان تێچووە و سەتان ئۆتۆمبێلیش کەوتوونەتە ژێرلافاوەوە، یان لافاوەکە تێکی شکاندوون.