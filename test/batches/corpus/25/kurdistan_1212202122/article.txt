بەپێی راگەیێندراوێکی حكومەتی هەرێمی کوردستان، رەزامەندی نیشاندراوە لەسەر خەرجکردنی بڕی ٣.٢٩١ ملیار دینار بۆ وەزارەتی شارەوانی و گەشتوگوزار / سەرۆکایەتیی شارەوانیی زاخۆ، ئەوەش بۆ مەبەستی خاوێنکردنەوەی دەڤەری زاخۆ و دەوروبەری و مانگانەش بڕی ٢٧٤ ملیۆن و ٢٥٠ هەزار دینار لە ٠١ - ٠٧ - ٢٠٢١ تاوەکو ٣٠ - ٠٦ - ٢٠٢٢.  پرۆژەکە لەلایەن کۆمپانیای (هیزل)ەوە جێبەجێ دەکرێت و ئەو بڕە پارەیەش لەسەر بودجەی سەرۆکایەتیی شارەوانی زاخۆ خەرج دەکرێت.  لەلایەکی دیکەوە و بە مەبه‌ستی بەرەنگاربوونەوەی بڵاوبوونەوەی نەخۆشییەکان و نەهێشتنی پیسبوونی ئاوی خواردنەوە، حکومەتی ھەرێمی کوردستان رەزامەندیی لەسەر تەرخانکردن و خەرجکردنی گوژمەی ٢٠٧ ملیۆن دینار بۆ وەزارەتی شارەوانی و گەشتوگوزار / بەڕێوەبەرایەتیی ئاوی زاخۆ داوە بۆ کڕینی ماددەی پاککەرەوەی ئاوی خواردنەوە لە جۆری (كلۆر، شه‌ب و پوليمه‌ر) بۆ ماوەی یەک ساڵ؛ ئەو بڕە پارەیەش لەسەر بودجەی ئاسایی خەرج دەکرێت بە شێوەی نەختینە و قۆناخ بە قۆناخ دەبێت.  زیاتر لە ٣٠٠ ملیۆن دینار بۆ پرۆژەیەکی خزمەتگوزاریی کەلار خەرجدەکرێت  لە راگەیێندراوێکی دیکەدا، حکومەتی هەرێمی کوردستان رایگەیاندووە، بە مەبەستی چاکسازی لە پرۆژەکانی ئاو، حکومەتی ھەرێمی کوردستان رەزامەندیی داوە لەسەر خەرجکردنی گوژمەی ٣٠٥ ملیۆن و ١٧٥ هەزار دینار بۆ وه‌زاره‌تی شاره‌وانی و گه‌شتوگوزار / به‌ڕێوه‌به‌رایه‌تیی ئاوی كه‌لار بەمەبەستی كڕینی ماددە و كه‌ره‌سته‌ی یه‌ده‌گ بۆ كۆگای به‌ڕێوه‌به‌رایه‌تیی ئاوی كه‌لار به مه‌به‌ستی چاكسازی له پرۆژه‌كانی ئاو و تۆڕی ئاو بۆ ساڵی ٢٠٢١ و ئەو بڕە پاره‌یه‌ش له‌سه‌ر بودجه‌ی ئاسایی خه‌رج ده‌كرێت.