کامەران نووری، بەڕێوەبەری چاودێریی بازرگانی لە قایمقامیەتی بەردەڕەش بە تۆڕی میدیایی رووداوی گوت، "دوای ئەوەی زانیارییمان پێگەیشت کە بارهەڵگرێک بە ٣٢ تۆن ئاردەوە دەیویست بچێتە هەولێر، بەهاوبەشی لەگەڵ هێزە ئەمنییەکان توانیان دەستی بەسەردا بگرن و تۆمەتبارەکەش رادەستی دادگە بکەن. "  کامەران نووری گوتیشی، "بازرگانێک لە پشتی رووداوەکەوە بووە و بەپێی قسەی شوفێری بارهەڵگرەکە، ئاردەکەیان لە شارۆچکەی سێمێل بارکردووە و ویستوویانە سبەی پێنجشەممە ١٦ - ١٢ - ٢٠٢١ لە بازاڕەکانی شاری هەولێر بیفرۆشنەوە. "  بەپێی قسەی بەڕێوەبەری چاودێریی بازرگانی بەردەڕەش، ئەو ئاردەی کە ویستوویانە مامەڵەی پێوەبکەن بەشە ئاردی مانگانەی هاونیشتمانییان بووە کە بازرگانێک کڕیویەتی و ویستراوە بەنرخێکی گرانتر لەبازاڕەکان بیفرۆشێتەوە کە وەک بەڕێوەبەری چاودێریی بازرگانی بەردەڕەش دەڵێت، بەپێی یاسا بردنی ئارد لە پارێزگایەکەوە بۆ پارێزگایەکی دیکە قەدەخەیە.  ئەمساڵ لەسنووری بەردەڕەش، زیاتر لە ١٥٠ تۆن کەلوپەلی ماوە بەسەرچوو دەستی بەسەرداگیراوە و بەهۆی ئەنجامدانی سەرپێچیەوە ٢٣٤ شوێنیش داخراون، هەروەها بەبڕی پێنج ملیۆن و ٤٥٥ هەزار دینار پێبژاردن سزای سەرپێچیکاران دراوە.