ئەمڕۆ یەکشەممە ٢١ - ١١ - ٢٠٢١ بەڕێوەبەرایەتیی حەج و عومرەی سەر بە وەزارەتی ئەوقاف و کاروباری ئایینی هەرێمی کوردستان رایگەیاند، دوای مانەوەی بۆ ماوەی زیاتر لە بیست رۆژ، ئەمڕۆ دووەمین عومرەکاری کوردستان لە سعودیە کۆچی دواییکرد.  ئەو عومرەکارە ناوی عارف محەممەد عارفە و خەڵکی سنووری ئیدارەی سەربەخۆی زاخۆیە و بەر لە ماوەیەک گەشتی عومرەی کردووە و دوای مانەوەشی لە یەکێک لە نەخۆشخانەکانی شاری مەککە ئەمڕۆ  لە تەمەنی ٦٩ ساڵیدا کۆچی دواییکرد.  دوای کردنەوەی دەرگای عومڕەکاران لە سعودیە بەڕووی جیهاندا، لە هەرێمی کوردستانیش رۆژانە ژمارەیەکی زۆر لە هاونیشتمانییان بە مەبەستی جێبەجێکردنی سوننەتی عومرە، سەردانی سعودیە دەکەن.  رۆژی ٢٣ - ٩ - ٢٠٢١ عومرەکارێکی دانیشتووی هەرێمی کوردستان، دوای گەشتکردنی بۆ سعودیە، لە شاری مەککە کۆچی دواییکرد. هاونیشتمانییەکە ناوی مستەفا سلێمان مستەفا مزووریی بوو، دانیشتووی شاری دهۆک بوو.  وەزارەتی ئەوقاف ئەوکات رایگەیاند: "دوای تووشبوونی بە جەڵتەی دڵ و مانەوەی بۆ ماوەی پێنج رۆژ لە نەخۆشخانەی مەلیک عەبدوڵڵا گیانی لەدەستداوە".