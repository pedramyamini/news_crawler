سەردار شێخ یەحیا، قایمقامی قەزای شێخان لە پارێزگای دهۆک، ئەمڕۆ سێشەممە ١٦ - ١١ - ٢٠٢١، بە تۆڕی میدیایی رووداوی راگەیاند: "کاژێر ١٠: ١٥ی بەیانی ئەمڕۆ سێشەممە سێ مووشەک کە دووانییان کاتیۆشای بچووک بوون لەگەڵ مووشەکێکی جۆری گراد ئاڕاستەی بنکەیەکی سەربازیی سوپای تورکیا لە باشیک کراون، بەڵام بەهۆی زۆر رۆیشتن و دوور مەودایی مووشەکەکانەوە زیاتر رۆیشتوون و لە گوندی باڤیانی سەر بە ناحیەی قەسرۆکی قەزای شێخان کەوتوونەتە خوارەوە، بەبێ ئەوەی زیانی ماددی و گیانیان هەبێت".  بە گوتەی قایمقامی قەزای شێخان، ئەمساڵ ئەوە جاری شەشەمە بە مووشەک هێرش دەکرێتە سەر بنکەی سەربازیی تورکیا لە ناحیەی باشیک.  سەبارەت بە بکەری رووداوەکە و ئەو هێزەی کارەکەی کردووە، سەردار شێخ یەحیا، گوتی: "ئەو مووشەکانە لە مووسڵ و دەوروبەری ئاڕاستەکراون لەو ناوچانەی، کە لەژێر دەسەڵاتی حەشدی شەعبیندان".  قەزای شێخان بە دووری ٤٩ كم دەكەوێتە رۆژهەڵاتی شاری دهۆك، ١١٦ کیلۆمەتر دەكەوێتە باكووری رۆژئاوای شاری هەولێر و بە دووری ٤٧ كیلۆمەتریش دەكەوێتە باكووری شاری موسڵ، لە ناحیەکانی: قەسرۆك، باعەدرێ، ئەترۆش و باشیک پێکدێت.