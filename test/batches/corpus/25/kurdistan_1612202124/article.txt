عەبدولحەکیم خەسرۆ، سەرۆکی فەرمانگەی هاوئاهەنگی و بەدواداچوون لە حکومەتی هەرێمی کوردستان، ئەمرۆ پێنجشەممە ١٦/١٢/٢٠٢١ لەمیانی بەشداریکردنی لە بوولتەنی کاژێر ١٦: ٠٠ی تۆڕی میدیایی رووداو گوتی: "دواکەوتنی ٢٠٠ ملیارەکەی بەغدا کاریگەریی لەسەر دواکەوتنی مووچە هەیە؛ ناردنی پارەکە بڕیاری لەسەر دراوە، بەڵام بە رێکارەکانی خۆی لە بەغدا دواکەوتووە".  لە ٢٥ی مانگی رابردووەوە دەست بە دابەشکردنی مووچە کراوە، بەڵام هێشتا هەندێک وەزارەت و دامەزراوەی هەرێمی کوردستان هەن مووچەیان وەرنەگرتووە.   لە وەڵامی ئەو پرسیارەی کە ئایا دەنگۆی پاشەکەوتکردنی مووچەی مانگی ١٢ لە ئەنجوومەنی وەزیران باسکراوە، عەبدولحەکیم خەسرۆ رەتیکردەوە شتی لەو جۆرە لە کۆبوونەوەی ئەنجوومەنی وەزیران ئاماژەی پێکرابێت.  لەبارەی داهاتی نێوخۆی پارێزگاکانی هەرێمی کوردستان، سەرۆکی فەرمانگەی هاوئاهەنگی و بەدواداچوون باسی لەوەکرد، داهاتی نێوخۆیی پارێزگاکان لە مانگێکەوە بۆ مانگێکی دیکە جیاوازە و ئەو جیاوازییەش کاریگەری دەکاتە سەر داهاتی گشتی، "بەڵام دواکەوتنی مووچە ئێستا پەیوەستە بە دواکەوتنی ئەو ٢٠٠ ملیارەی دەبێت لە بەغداوە بگات".  لە وەڵامی ئەو پرسیارەی کە ئایا سستی پەیوەندییەکانی نێوان پارتی و یەکێتی گەیشتووەتە نێو کارەکانی حکومەت؟ عەبدولحەکیم خەسرۆ گوتی: "حکومەتی هەرێمی کوردستان تا ئێستا وەک یەک تیم کاری کردووە و بەردەوامین لەسەر ئەم کارە و سیاسەتەکانی خۆمان جێبەجێ دەکەین؛ هەموو هەوڵێک دراوە لە چوارچێوەی ئەنجوومەنی وەزیران کارەکان بەیەک تیم بکرێت؛ ئامانجیش ئەوەیە ئەو بەرنامەی کارەی کە حکومەتی هەرێمی کوردستان دایناوە بۆ قۆناخەکانی دیکە، ئێمە بتوانین هەموو بڕگە و بوارەکانی جێبەجێ بکەین".