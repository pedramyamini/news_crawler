بەشێک لە دانیشتووانی گوندەکە دەڵێن، چەند عەرەبێکی هاوردە لە هۆزی بەنی تەمیم بە نووسراوی قایمقام و پشتیوانی راکان سەعید، پارێزگاری بەوەکالەتی کەرکووک چوونەتە گوندەکەیان و بە زۆر دەیانەوێ لێیان داگیر بکەن.  سیروان گەنجێکی دانیشتووی ئەو گوندەیە و لەگەڵ هاوڕێکانی لە گوندەکە رێگربوون لەو هەنگاوەی عەرەبی هاوردەکان، بەڵام هاوردەکان پێیانگووتون ئەمجارە بە هێزی سەربازییەوە دەگەڕێنەوە.  سیروان محەممەد دەڵێت، "هەرچی زەوی و زارمان هەیە هەمووی بردراوە و تەنیا گوندەکەمان بۆ ماوەتەوە و بە بەرگریی خۆمان ماوینەتەوە، ئێستا چەند عەرەبێکی هاوردە لە هۆزی بەنی تەمیم بە نووسراوی قایمقام و پشتیوانی راکان سەعید دووبارە  هاتوونەتەوە و دەیانەوێ لە نێو گوندەکە دەرمان بکەن".  عەرەبە هاوردەکان کە لە هۆزی بەنی تەمیم، ساڵی رابردوو دەستیان بەسەر ١٥٠٠ دۆنم زەوی کوردی گوندی عەمشەدا گرت و  ئێستاش داوای خانووەکانی ئەو گوندە دەکەن. راکان سەعید نووسراوی بۆیان کردووە بۆ ئەوەی هێزە عێراقییەکان کارئاسانییان بۆ بکەن.  محەممەد قادر، دانیشتووی گوندی عەمشە دەڵێت، "ئەوان بە زەبری هێز هاتوون و هەموو زەوییەکانیان داگیرکردووە و ئێمە بە هیچ شێوەیەک زەویمان بە دەستەوە نەماوە و تەنیا خانووەکانمان ماوە و دەیانەوێ بە پاڵپشتیی پارێزگار و بە زەبری هێز لە گوندەکە دەرمان بکەن و ئێمەش دەمانەوێ بە هەموو هێزی خۆمانەوە لە گوندەکە دەرنەکرێین".  بەر لە هێرشەکانی ١٦ی ئۆکتۆبەر حکومەتی هەرێمی کورستان نزیکەی ٥٠ خانووی بۆ کوردانی ئەو گوندە دروستکرد و بەشێکیان تەواو نەبووە، عەرەبی هاوردە دەیەوێت ئەو خانووانەیان پێبدرێت و قایمقامی دوبزیش دەڵێت، دابەشکردنی زەوی و خانووە باشترین چارەسەرە.  حەسەن نەسرەدین، قایمقامی قەزای دوبز دەڵێت، "هەندێک لە خەڵکی گوندەکە داواکارییان پێشکەشکردووە، نەک لە رێگەی ئێمەوە بەڵکو لە رێگەی پارێزگا و ئۆپراسیۆنە هاوبەشەکان تا بگەڕێنرێنەوە بۆ ئەو خانووانەی کە بانگەشەی ئەوە دەکەن پێشتر لەوێ بوون و بە دوایین چارەسەرێکی مامناوەند و بێ لایەنگری دەگەڕێین بۆ هەموو لایەک نامانەوێ کێشەکان پەرە بسەنێ هێندەی دەمانەوێ کێشەی ئەو دۆسیانە چارەسەر بکەین".  دانیشتووانی ئەو گوندە کە نزیکەی ٥٠ ماڵ دەبن، هیچ رووبەرێکی زەویی کشتوکاڵیان نەماوە و هەمووی تەعریب کراوە، تا ئێستا شەش سکاڵایان لە دادگەی کەرکووک لەسەر ئەو هاوردانە تۆمارکردووە، بەڵام سکاڵاکان نەجوڵێنراون.