کاژێر ٠٨: ٠٠ی شەوی چوارشەممەی رابردوو لە ئەنجامی وەرگەڕانی پاسێکی نەفەرهەڵگر لەسەر رێگەی بێرسیاف - بیدۆدی لە سنووری ئیدارەی سۆران هەشت سەرنشینی پاسەکە و شۆفێرەکەی برینداربوون.  موتیع بریندار، سەرپەرشتیاری قوتابخانەی یادی ناحکومی بە تۆڕی میدیایی رووداوی راگەیاند، بەهۆی سەختی برینەکەیەوە بەیانی رۆژی پێنجشەممە روکەن عەزیز گیانی لەدەستدا.   سەرپەرشتیاری قوتابخانەی یادی ناحکومی دەشڵێت، رەوشی بریندارەکانی دیکە باشە و جگە لە یەکێکیان نەبێت سەرجەمیان رۆیشتوونەتەوە ماڵەوە و تەندروستییان جێگیرە.   پێشتر موحسین شەمزینی، بەڕێوەبەری راگەیاندنی بەرگریی شارستانیی سۆران بە تۆڕی میدیایی رووداوی راگەیاندبوو، پاسێکی نەفەرهەڵگر لە رێڕەوی خۆی لایداوە و وەردەگەڕێت، تەواوی سەرنشینەکانی کە هەشت کەس بوونە لەگەڵ شۆفێرەکەی بریندار بوون.  بەڕێوەبەری راگەیاندنی بەرگریی شارستانیی سۆران ئاماژەی بەوەش کرد، "برینی پێنج لە بریندارەکان سووک بووە و پێویستیان بە پزیشک نەبووە، چوار لە بریندارەکانیش گەیێندراونەتە نەخۆشخانە و چارەسەری پێویستیان بۆ کراوە".