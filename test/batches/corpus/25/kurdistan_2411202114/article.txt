ئەمڕۆ چوارشەممە ٢٤ - ١١ - ٢٠٢١، سەفەر تەیب، بەڕێوەبەری دابەشکردنی کارەبای دهۆک لەبارەی هۆکارەکانی کەمبوونەوەی کاژێرەکانی کارەبا لە شارەکە، قسەی بۆ ناسر عەلی، بەڕێوەبەری نووسینگەی رووداو لە دهۆک کرد و رایگەیاند، کەمبوونەوەی کاژێرەکانی پێدانی کارەبا بۆ دوو هۆکاری سەرەکی دەگەڕێتەوە، یەکێکیان زیادبوونی هاوبەشانی کارەبایە، کە تەنیا لە قەزای ناوەندی دهۆک لە سەرەتای ئەمساڵەوە تاوەکو ئێستا حەوت هەزار هاوبەش بۆسەر تۆڕی کارەبای دهۆک زیادبووە. هۆکاری دووەمیش هاتنی وەرزی سەرما و بەکارهێنانی کارەبایە بۆ هۆکارەکانی گەرمکردنەوە، کە ئەمەش وایکردووە خواست لەسەر بەکارهێنانی کارەبا زیاتربێت.  بە گوتەی سەفەر تەیب، سەرەڕای دابەشکردنی زیاتری مێگاوات لەو مانگەدا بەراورد بە مانگی رابردوو، بەڵام نزیکەی پێنج کاژێر کارەبا کەمیکردووە و دەڵێت: "ئەگەر بەراوردێک بکەین لەنێوان مانگی ١٠ و ١١، لە ٢٢ی  ١٠ دا (٤٨٠) مێگاوات کارەبا دابەشکراوە، رۆژانە توانراوە ١٩ کاژێر و ٥٠ خولەک کارەبا بدرێتە هاوبەشان، بەڵام لە ٢٢ی ١١ دا (٦٠٠) مێگاوات کارەبا دابەشکراوە و توانراوە رۆژانە تەنیا ١٥ کاژێر کارەبا بە هاوبەشان بدرێت.  سەفەر تەیب پرۆژەی پێوەری زیرەکی کارەبا بە "پرۆژەیەکی گرنگ و ستراتیژی" ناودەبات و دەڵێت، تاوەکو ئێستا زیاتر لە ٦٠ % ی هاوبەشانی کارەبا لە دهۆک پێوەری زیرەکیان بۆ بەستراوە، بە تەواوبوونی ئەو پڕۆژەیە دەتوانن کۆنترۆڵی تۆڕی کارەبا بکەن.   سەبارەت بەو قەرزانەشی کە لای هاوبەشانی کارەبایە، بەڕێوەبەری دابەشکردنی کارەبای دهۆک گوتی: "سەرجەمی ئەو قەرەزی لای هاوبەشانی کارەبایە ١٢٤ ملیار دینارە. هەم لەسەر هاووڵاتییان و هەم هاوبەشانی میری، تاوەکو ٣١ی مانگی ١٢ هەر کەسێک قەرەزەکانی بداتەوە ١٥ % لە قەرزەکەی لێ خۆشدەبین".