لە ٤٨ کاژێری رابردوودا بەهۆی بارینی بەفرەوە رێگەی ٦٩ گوند لە هەردوو پارێزگای ئەرزنجان و قەرس لە باکووری کوردستان داخران؛ تیمە پەیوەندیدارەکان لە شارەوانییەکانی هەردوو پارێزگا هەوڵەکانیان خستەگەڕ بۆ کردنەوەی رێگەکان.  بە گوێرەی راگەیێندراوی فەرمی، تاوەکو ئێستا تیمەکان رێگەی ٣٨ گوندیان لە قەرس و ١٢ گوندیان لە ئەرزنجان کردووەتەوە و لە ھەوڵەکانیشیان بەردەوامن بۆ راماڵینی بەفری کەڵەکەبووی سەر رێگەکان لە ١٩ گوندەکەی دیکەی پارێزگای ئەرزنجان.  بەڕێوەبەرایەتیی کەشناسی ناوچەی ١٥ی تورکیا کە تایبەتە بە باکووری کوردستان پێشبینی ئەوە دەکات، بەفربارین و سەرما لە شەودا زیاد بێت و شەپۆلی بەفربارین لە بەشێک لە پارێزگاکانی باکووری کوردستان تا سێ رۆژی دیکە بەردەوام بێت و پلەی گەرما لە هەندێک شوێن تا ١٦ پلەی ژێر سفر دابەزێت.