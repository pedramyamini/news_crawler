هاوار محەممەد، بەرپرسی بەشی یاسایی دەزگای هەڵبژاردنی پارتی دیموکراتی کوردستان، رۆژی پێنجشەممە ٠٢ - ١١ - ٢٠٢١ بە تۆڕی میدیایی رووداوی گوت، درێژکردنەوەی پێشکێشکردنی ماوەی تانەکان کە بە "داواکردنی پاشکۆی تانەکان" ناسراوە، "بە هیچ شێوەیەک لە یاسای کۆمیسیۆن و یاسای هەڵبژاردنی ئەنجوومەنی نوێنەران و لە دەستووری عێراقدا نەهاتووە و داهێنانێکە لەسەر داوای سەرۆککۆماری عێراق و سەرۆکی دەستەی دادوەری لە کۆمیسیۆن دروستکراوە و ئامانجەکەش ئەوە بوو کە کورسییەکانی هەندێک لایەن کەمبکەنەوە و بدرێنە لایەنی دیکە، لەوانەش کورسییەکانی پارتی بە لایەنی دیکە".  سەبارەت بە هەوڵەکانیان بۆ گەڕانەوەی کورسییەکانیان، بەرپرسی بەشی یاسایی دەزگای هەڵبژاردنی پارتی ئەوەی خستەڕوو، "ئێمە لە دەزگای هەڵبژاردنی پارتی دیموکراتی کوردستان دەستمان بە گرتنەبەری رێوشوێنەکان کردووە، بۆئەوەی سکاڵا تۆماربکەین بە مەبەستی گەڕاندنەوەی ئەو دوو کورسییەی لە راگەیاندنی ئەنجامی کۆتایی هەڵبژاردنی ئەنجوومەنی نوێنەران لەدەستمانداون؛ لە یەکشەممەوە ئەو کارەمان دەستپێکردووە".  هەر سەبارەت بە هۆکاری کەمکردنەوەی کورسییەکانی پارتی و هەوڵەکان بۆ گەڕاندنەوەیان، هاوار محەممەد گوتی، "هەندێک لایەن لە هەرێمی کوردستان و لە بەغداش ئەوەیان بینی کە پارتی بە تەنیا ٥٢ % ی کورسییەکانی هەموو لایەنە کوردستانییەکانی بەدەستهێناوە، بۆیە پێیانخۆش نەبوو پارتی ببێتە هێزی ژمارە یەک و پۆستە باڵاکانی عێراق وەربگرێت، هەربۆیە کاریان بۆ کەمکردنەوەی کورسییەکانی کرد".  قسەکانی ئەو بەرپرسەی پارتی دیموکراتی کوردستان دوای ئەوە هاتن کە بەپێی ئەنجامی کۆتایی هەڵبژاردنی ئەنجوومەنی نوێنەرانی عێراق کە رۆژی ١٠ - ١٠ - ٢٠٢١ بەڕێوەچوو، پێنج کورسی لەگەڵ ئەنجامی بەرایی هەڵبژاردنەکان کە کۆمیسیۆن هەردووکیانی راگەیاندبوو، جیاوازیی هەیە؛ کۆمیسیۆنی باڵای سەربەخۆی هەڵبژاردنەکان ئەو جیاوازییەی بۆ جیاکردنەوە و هەژمارکردنەوەی دەستیی دەنگی بەشێک لە وێستگەکانی دەنگدان گەڕاندەوە.  بەپێی ئەو گۆڕانکارییە، دوو لەو پێنج کورسییە لە پارتی دیموکراتی کوردستان کەمیکردووە، کە لە سەرەتادا ٣٣ کورسیی بەدەستهێنا و کورسییەکانی یەکێتیی نیشتیمانیی کوردستانیش لە ١٦ وە بوونە ١٨ کورسی.  سەبارەت بە کۆبوونەوەکەی رۆژی پێنجشەممەی نێوان موقتەدا سەدر، رێبەری رەوتی سەدر و لایەنەکانی چوارچێوەی هاوئاهەنگی کە لە بەغدا و بە ئامادەبوونی سەرکردەکانی ئەو چوارچێوەیە روویدا، هاوار محەمەد، بەرپرسی بەشی یاسایی دەزگای هەڵبژاردنی پارتی دیموکراتی کوردستان گوتی، "بەپێی زانیارییەکانی نێو کۆبوونەوەکە، موقتەدا سەدر بە راشکاوانە قسەی خۆی بۆ سەرکردەکانی چوارچێوەی هاوئاهەنگی کردووە و پێی گوتوون کە حکومەتێکی زۆرینەی نیشتمانی پێکدەهێنن و لەو ١٢ پۆستە وەزارییەی بەر شیعەکان دەکەوێت شەشیان بۆ رەوتی سەدر دەبێت و شەشیش بۆ لایەنەکانی دیکەی شیعە، واتە بە تەنها داوای ٥٠ % ی پۆستەکان دەکات؛ بڕیاریشە نووری مالیکی بە وەرگرتنی پۆستی جێگری سەرۆککۆمار رازی بکات".  چوارچێوەی هاوئاهەنگی کە لەدوای راگەیاندنی ئەنجامی بەرایی هەڵبژاردنەکانی ٢٠٢١ی ئەنجوومەنی نوێنەرانی عێراق دروستبووە و ژمارەیەک لایەنی شیعیی لەخۆدەگرێت ئەمڕۆ لەگەڵ موقتەدا سەدر، رێبەری رەوتی سەدر لە ماڵی هادی عامری لە بەغدا کۆبوونەوە.  چوارچێوەی هاوئاهەنگی لەدوای کۆبوونەوەکە لە راگەیێندراوێکدا رایگەیاند، لە کۆبوونەوەکەدا جەختکراوەتەوە لەسەر "دژایەتیکردنی گەندەڵی و لێپێچینەوە لە گەندەڵکاران و راگرتنی بەفیڕۆدانی ماڵی گشتی، چوونەدەرەوەی هێزە بیانییەکان بەپێی خشتەی پێشتر دانراو و جەختکردنەوە لە میکانیزمەکانی کۆکردنەوەی چەک لە دەستی دەوڵەت، پاراستنی حەشدی شەعبی و رێکخستنەکانی و پتەوکردنی رۆڵی لە پاراستنی ئاسایشی عێراق، بەتاوان ناساندنی ئاساییکردنەوەی پەیوەندی لەگەڵ ئیسرائیل و هەموو ئەوەی پەیوەندی بەو کارەوە هەیە، لەگەڵ کارکردنی هاوبەش بۆ پاراستنی بنەماکانی گەلی عێراق لە رووبەڕووبوونەوەی بەلاڕێداچوونی ئەخلاقی و کۆمەڵایەتی. "  ئەمە جیا لەوەی کە بڵاوکراوەکە دەڵێت، هەردوولا رێککەوتن لەسەر بەردەوامبوونی گفتوگۆ و دانوستاندن لەپێناو گەیشتن بە چارەسەری راستەقینە بۆ نەهێشتنی ئەو درزەی لە دۆخی سیاسییدا دروستبووە.  چوارچێوەی هاوئاهەنگی لایەنەکانی "هاوپەیمانی فەتح، هاوپەیمانی دەوڵەتی یاسا، هاوپەیمانی قیوە دەولە، جوڵانەوەی حقوق، بزووتنەوەی عەتا، حیزبی فەزیلە" لەخۆدەگرێت و زیاتر لە ٦٠ کورسی لەهەڵبژاردنەکانی ٢٠٢١ی ئەنجوومەنی نوێنەرانی عێراق بەدەستهێناوە، بەڵام زیاتر لەنیوەی ئەو کورسییانەیان لەدەستداوە لەکاتێکدا پێشتر نزیکەی ١٣٠ کورسیی پەرلەمانییان هەبوو.