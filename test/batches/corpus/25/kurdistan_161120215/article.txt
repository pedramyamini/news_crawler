گوتارەکەی بەرهەم ساڵح، سەرۆککۆماری عێراق لە زانکۆی ئەمریکیی کوردستان لە دهۆک لە چوارچێوەی کۆڕبەندی ئاشتی و ئاسایشی رۆژهەڵاتی نێوەڕاست بوو. باسی لەوە کرد، "ئەم ساتە لە مێژوودا بایەخێکی تایبەتی هەیە و بەشێکی زۆری گۆڕانکارییەکان روویان لە عێراق و هەرێمی کوردستان و ناوچەکەیە، بەتایبەتیی دوای هەڵبژاردن و ئەو ئاڵنگارییانەی بەو بۆنەیەوە هاتوونەتە پێش. "  باسی لە گەڕاندنەوەی عێراقێکی سەقامگیر و گەشەسەندوو بۆ ناوچەکە کرد. گوتی، خاڵی دەستپێکی ئەو مەبەستە "چارەسەرکردنی کێشەکانی نێوخۆ و سەقامگیریی نێوخۆی عێراقە. "  لەماوەی نزیکەی ٢٠ ساڵی رابردوو پێنج حکومەت لە عێراق پێکهێندراون، بەرهەم ساڵح گوتی، "ئاڵنگاریی زۆرمان لەپێشە، ئەمجارە لەبەر کۆمەڵێک هۆکار ئاڵنگارییەکان گرنگ و چارەنووسسازن، من هیوادارم بە رێگەی یاسایی و دەستووری کێشەکانی ئێستای عێراق و هەڵبژاردن و ئەنجامەکان و پێکهێنانی حکومەتی عێراق چارەسەر بکەین. "   تەنیا گۆڕینی حکومەت و پێکهێنانی حکومەتی نوێ بە گوتەی بەرهەم ساڵح، "بابەتێکی گرنگ نییە" بەڵکو قەیرانێکی بنەڕەتی لە عێراقدا هەیە کە ئەویش "قەیرانی حکومڕانییە. " سەرۆککۆمار ئاماژە بەوە دەکات، خەڵکی کە لە تشرینی یەکەمەوە خۆپێشاندانیان کرد، داوای حکومڕانییەکی باشیان دەکرد. حکومڕانییەکی باش کە رەنگدانەوەی خواست و داواکانی گەنجان و پێکهاتەکانی عێراق بن.   کێشە و گرفتەکان هەرچەندە بن، بە گوتەی بەرهەم ساڵح، چارەسەر "تەنیا دەستوورە. " لەبارەی کێشەکانی هەولێر و بەغداش گوتی، "کێشەی کەڵەکەبوون" و پێویستیان بە "هەڵوەستەکردنێکی جیددی" هەیە کە لەماوەی نزیکەی ٢٠ ساڵی رابردوو تێگەیشتن و لێکدانەوەی جیاوازی بۆ کراوە.   کێشەکان ساڵانە لەبابەتی بودجەدا زیاتر دەردەکەونەوە، بەرهەم ساڵح گوتی، "بەڕوونی ئاشکرایی دەیڵێم، ئەم پەیوەندییەی نێوان هەرێم [ی کوردستان] و بەغدا کێشەی بنەڕەتی هەیە. " سەرباری کێشەی دیکەی حکومڕانی، کورد و پێکهاتەکانی دیکە پێویستیان بە چارەسەری بنەڕەتی هەیە.