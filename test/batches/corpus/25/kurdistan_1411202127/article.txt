فەیسەڵ خۆشناو کە ئەندازیارە و ساڵانێک لە ژاپۆن ژیاوە، میوانی بەرنامەکە بوو و لەبارەی هەنگاوە سەرەتاییەکانی رەخساندنی هەلی کار رایگەیاند، "دەکرێت ملیۆنان هەلی کار لەم وڵاتەدا بڕەخسێنین". ئەو ئەندازیارە جەختی لەسەر بونیادی مرۆیی کردەوە و گوتی، لە هەرێمی کوردستاندا کەم کار لەسەر دروستکردنی توانای مرۆیی دەکرێت.  ئەو ئەندازیارە هەروەها رایگەیاند، لە هەرێمی کوردستاندا خەڵک هەیە بەڵام کار نییە، بە پێچەوانەوە لە هەندێک وڵاتی ئەوروپادا کار هەیە کەچی خەڵک نییە. فەیسەڵ خۆشناو کۆمپانیای تۆیۆتای بە نموونە هێنایەوە و گوتی، ئەو ژمارە ئۆتۆمبێلە تۆیۆتایەی لە هەرێمی کوردستان هەیە لە کەم شوێندا هەیە و "دەتوانین لە دەرگای تۆیۆتا بدەین و داوا بکەین لقێکی بەستنی ئۆتۆمبێل لە هەرێمی کوردستان بکاتەوە و ١٠٠٠ هەلی کارمان بۆ بڕەخسێنێت. سەرەتا کۆمپانیاکان مەرج و رێسای زۆریان هەیە، بەڵام دەکرێت هەرێمی کوردستان زەمینەسازیی زیاتر لە وڵاتانی دیکەیان بۆ بکات".  بە ئاماژەدان بە ئەزموونی هەندێک وڵاتی دیکە فەیسەڵ خۆشناو ئەوەی خستەڕوو، "لە رواندا ٢٥ ساڵ پێش ئێستا تەنیا لە ماوەی ١٠٠ رۆژدا ٨٠٠ هەزار کەس کوژران. ئەوان دوای ٢٠ ساڵ کەشتیی ئاسمانی و مۆبایلیان دروستکرد. ئێستا رواندا لە ریزبەندیی ١٥ یەمین وڵاتی جیهانە لە هەڵکشانی ئابووریدا. کەواتە دەرفەتی زۆریش لەبەردەم هەرێمی کوردستاندایە".  لەبارەی ئەو گەنجانەی رێگەی هەندەران دەگرنەبەر، ئەو ئەندازیارە باسی لەوە کرد، "هەموو ئەو گەنجانە توانا و بەهرەیان تێدایە، بەڵام کەسێک نییە ئەو توانا و بەهرەیان تێدا بدۆزێتەوە؛ ئەگەرنا بۆچی کە دەڕۆنە دەرەوە راستەوخۆ بەرهەمی باشیان دەبێت؟ " ئاماژەی بەوەش کرد، دەبێت بنەمای پێدانی کار لە هەرێمی کوردستاندا بۆ تواناسازی و شارەزایی بگۆڕدرێت و واز لە دامەزراندن و رەخساندنی هەلی کار لەسەر بنچینەکانی دیکە بهێندرێت.  بەشی دووەمی بەرنامەی لەگەڵ رەنج بە میوانداریی هەریەک لە د. ئەرشەد تەها، ئابووریناس و راوێژكار لە پەرلەمانی كوردستان؛ زەكیە سەید ساڵح، بریكاری وەزارەتی كار و كاروباری كۆمەڵایەتی؛ خەیروڵڵا عەبدوڵڵا، ئەندازیار و خاوەنكار و عومەر ئیسماعیل، بەرگریكار لە مافی گەنجان بەڕێوەچوو.  د. ئەرشەد تەها رایگەیاند، لە هەرێمی کوردستاندا هەم سەرچاوەی مرۆیی و هەمیش سەرچاوەی سرووشتی هەن، بەڵام بەهۆی ئەوەی لە رابردوودا پلاندانان و ستراتیجیەتێک نەبووە، بۆیە نەتوانراوە سوود لەو سەرچاوانە وەربگیرێت.  لەبارەی هەنگاوی پێویست بۆ رێگریکردن لە کۆچی گەنجان و رەخساندنی هەلی کار د. ئەرشەد گوتی، "پرۆژە و دەرفەتی بچووکی کار ناتوانێت گەنجان لە بێکاری رزگار بکات، چونکە لە هەر پرۆژەیەکی بچووکدا چەند کەسێک دەتوانن کار بکەن. پێشنیاز دەکەم حکومەتی هەرێمی کوردستان کە ئەنجوومەنێکی باڵای ئابووریی هەیە، بیکاتە ئەنجوومەنی باڵای پلاندانان، بەجۆرێک کە راستەوخۆ سەرۆکی حکومەت سەرپەرشتیی بکات. ئینجا پلانێکی ستراتیجیی پێنج ساڵی دابنرێت، چونکە پلانی ستراتیجی پرۆژەی ستراتیجی دروستدەکات کە ئەو پرۆژانە دەرفەتی بەردەوامی کار دەڕەخسێنن".  سەردار حوسێن، بەڕێوەبەری گشتیی کۆمپانیای سەردار گرووپ کە بریکاری تۆیۆتایە لە عێراق لە پەیوەندییەکی تەلەفۆنیدا لەگەڵ بەرنامەکە رایگەیاند، کۆمپانیاکەیان لە ساڵی ٢٠١٢ وە بە فەرمی بریکاری دابەشکاری هەموو عێراقن و ئێستاش نزیکەی ١٠٠٠ گەنج لە کۆمپانیاکەیاندا کار دەکەن. لەبارەی زیاتر پێشخستن و گەشەپێدان و رەخساندنی هەلی کار، سەردار حوسێن رەخنەی لە حکومەت گرت بەوەی ئاسانکارییان بۆ ناکات.  بەڕێوەبەری کۆمپانیای سەردار گرووپ لە رێگەی بەرنامەی لەگەڵ رەنجەوە داوای لە حکومەتی هەرێمی کوردستان کرد یاسای بریکاری لە هەرێمی کوردستان چاکبکرێت و گوتیشی، ئەگەر گۆڕانکاریی ئەرێنی لە یاساکەدا بکرێت، کۆمپانیا و براندە بیانییەکانی دیکەش روو لە هەرێمی کوردستان دەکەن.