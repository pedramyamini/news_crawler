نازم عەبدوڵڵا جاف، سەرۆكی كۆمەڵەی كێڵگە پەلەوەرییەكانی سلێمانی بە رادیۆی رووداوی راگەیاند، "لە ماوەی دوو ساڵی رابردوودا چەندینجار قسەمان لەسەر ڤاکسین کردووە، کە دەبێت حکومەتی هەرێمی کوردستان ڤاکسین لە وڵاتانی دیکە دابین بکات و بیداتەوە بە خاوەن پەلەوەرخانەکان، ئێمە ناڵێین بەبێ بەرامبەر بیدات، با بە پارە بیداتەوە، بەڵام بەو شێوەی ئێستا چەندان جۆر ڤاکسین لە بازاڕ هەن، ئەمە زۆر خراپە و نابێت ئەو هەموو جۆر ڤاکسینە لەبازاڕ هەبن، دەبێت حکومەت خۆی ڤاکسین هاوردە بکات و بیداتەوە بە پەلەوەرخانەکان، دەبێت بێت لەڕێگەی خوێنەوە نموونە وەربگرێت و لەسەر ئەو بنەمایە ڤاکسین بێنێت، چونکە ڤاکسین بەشێکە لە ئاسایشی نیشتمانی هەر وڵاتێک. "  سەرۆكی كۆمەڵەی كێڵگە پەلەوەرییەكانی سلێمانی گوتی: "دڵنیاتان دەکەمەوە بە هێنانی ڤاکسین حکومەتی هەرێمی کوردستان دەتوانێت ساڵانە ٥٠٠ بۆ ٦٠٠ ملیۆن دۆلار داهاتی هەبێت، بۆ خاوەن پرۆژەکانیش ئاسانکارییە کە لەڕێگەی ڤێتەرنەرییەکانەوە دابەشی بکات، ئەو کات هیچ کەسێک ناتوانێت یەک جووجەڵەش زیاتر بخاتە نێو پەلەوەرخانەکەی، چەند ڤاکسین وەردەگرێت هێندە جووجەڵەش بەخێودەکات".  لەبارەی ئەو نەخۆشیانەی لەنێو پەلەوەرخانەکانی هەرێمی کوردستان هەن، نازم عەبدوڵڵا جاف گوتی: " ئێستا لە هەرێمی کوردستان نەخۆشییەکانی ئای بی، نیوکاسڵ و گەمبۆرۆ بە رێژەیەکی زۆر هەن، ٦٠ % جووجەڵەی لەنێو بردوون، بەو هۆیەشەوە لە مانگی ئایارەوە ٤٠ ملیار دینار زیان بەر خاوەن پرۆژەکانی پەلەوەرخانەکان کەوتووە. "  لەبارەی گرانبوونی نرخی مریشک سەرۆكی كۆمەڵەی كێڵگە پەلەوەرییەكانی سلێمانی ئاماژەی بەوەشکرد، کە تۆنی ئالیک لە ٤٣٠ دۆلار بووەتە ٥٨٠ دۆلار جووجەڵەیەک لە ٣٥ سەنت بووەتە ٧٥ سەنت، پێشتر تۆنێک غاز بە ٤٥٠ هەزار بوو، ئێستا نزیکەی یەک ملیۆن دینارە، ئەمەش هەمووی کاریگەری لەسەر نرخی مریشک و جووجەڵە دەبێت، ئێمە داوادەکەین حکومەتی هەرێمی کوردستان گرنگی زیاتر بەو کەرتە بدات، کە ژمارەیەکی زۆری هەلیکاری بۆ خەڵک رەخساندووە، ئومێد دەکەین ئەو کەرتە گرنگە لەناو نەچێت.