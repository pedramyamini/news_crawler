هەرێم دڵشاد، بەڕێوەبەری پۆلیسی تەقتەق، ئەمڕۆ هەینی ١٧/١٢/٢٠٢١ بە تۆڕی میدیایی رووداوی راگەیاند: "ئێوارەی ئەمڕۆ کاژێر ٠٨: ٤٥ خولەک ئاگادارکراینەوە لە رووداوێکی گیانلەدەستدان بەهۆی هەورەبرووسکەوە. "    هەرێم دڵشاد دەڵێت: "ئەو کەسەی گیانی لەدەستداوە مامۆستا بوو، خەڵکی ناوەندی شارۆچکەکە بوو، تەمەنی زیاتر لە ٣٥ ساڵان بوو. "    دوای گەیاندنی گەنجەکە بە نەخۆشخانەی گشتی تەقتەق، گیانی لەدەستداوە و تەرمەکە بۆ پزیشکی داد گوێزراوەتەوە.    هاوکات ئاسۆ مستەفا، بەڕێوەبەری ناحیەی تەقتەق بە تۆڕی میدیایی رووداوی راگەیاند، لە بەیانی ئەمڕۆوە لیژنەیەک پێکهێندراوە کە بەنێو شارۆچکەکەدا دەگەڕێت بۆ پاککردنەوەی رێگەکان، ئاوەڕۆ و سەرەمەنهۆڵەکان، چاککردنەوەی تۆڕی کارەبا لەو شوێنانەی کە زیانیان بەرکەوتووە.    ئاسۆ مستەفا گوتی، "پەیوەندییمان بە پارێزگای هەولێرەوە کردووە؛ تیمێک کە پێکهاتوون لە ئامێرەکانی پاککردنەوە بۆ پشتیوانی دەگەنە شارۆچکەکە بۆ پاککردنەوەی رێگەکان و لابردنی پاشماوەی لافاو. "    تاریق حەیدەری، قایمقامی قەزای کۆیە بە تۆڕی میدیایی رووداوی راگەیاند، لە شارۆچکەی تەقتەق نزیکەی ١٥ ماڵ و دوو قوتابخانە، لە ناوەندی شاری کۆیەش چوار ماڵ لافاو زیانی دارایی پێگەیاندوون.