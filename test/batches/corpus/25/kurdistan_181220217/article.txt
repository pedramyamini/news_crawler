رۆژی هەینی ١٧ - ١٢ - ٢٠٢١ لەلایەن سەرۆکی هەرێمی کوردستانەوە بڕی یەک ملیار دینار وەکو هاوکاری بۆ زیانلێکەوتووانی لافاوەکەی هەولێر تەرخانکرا، کە لە رێگەی دەزگای روانگە و بە هاوئاهەنگی لەگەڵ پارێزگای هەولێر و دەزگای خێرخوازیی بارزانی ئەو هاوکارییە دەکرێتە پێداویستی و بەسەر زیانلێکەوتوواندا دابەش دەکرێت.  بەهرۆز فەرەیدون، پەیامنێری رووداو لە هەولێر رایگەیاند، بەپێی ئامارە سەرەتاییەکان، زیانی لافاوەکەی هەولێر، ئەوەی تاوەکو ئێستا دیارە بە زیاتر لە ١٠ ملیار دینار دەخەمڵێندرێت؛ زۆرینەی زیانەکانیش بریتین لە تێکچوونی خانوو، کەلوپەلی نێو ماڵ و ئۆتۆمبێل.  هاوکات تیمەکانی تایبەتی خەمڵاندن کە لەلایەن خودی پارێزگاری هەولێرەوە سەرپەرشتی دەکرێن، دەست بە کۆکردنەوەی ئامارەکان بۆ زانینی قەبارەی زیانەکان دەکەن.  ئەمڕۆ شەممە ١٨ - ١٢ - ٢٠٢١، وەزارەتی شارەوانی و گەشتوگوزار لە راگەیێندراوێکدا دەستپێکردنی "پرۆسە گەورەکەی خاوێنکردنەوەی شوێنەکانی لافاوەکەی هەولێر"ی راگەیاند.  وەکو لە راگەیێندراوەکەدا هاتووە، "کاژێر ٠٧: ٠٠ی بەیانیی ئەمڕۆ شەممە، تیمەکانی سەر بە سەرۆکایەتیی شارەوانیی هەولێر بە سەدان ئامێری شارەوانی و کرێکارەوە، لە گەڕەکەکانی گردجووتیار و رۆشنبیری و ژیان و سەرجەم ئەو شوێنانەی لافاو تێیاندا روویدا، دەستیانکرد بە پرۆسەیەکی فراوانی خاوێنکردنەوە، بۆئەوەی بە زوویی ژیان لەو شوێنانە ئاسایی ببێتەوە".  لە گەڕەکی رۆشنبیری، سیداد لەشکری، پەیامنێری رووداو رایگەیاند، لە کاژێر ٠٧: ٠٠ی بەیانییەوە تیمەکانی سەر بە سەرۆکایەتیی شارەوانیی هەولێر لە رێگەی ١٠ تیمی جیاوازەوە کە زیاتر لە ١٢٠٠ کارمەند لە شەش شارەوانی بەشدارن، دەستیان بە پرۆسەی پاککردنەوەی ئەو گەڕەک و شوێنانە کردووە کە بەر لافاو کەوتوون.  پەیامنێری رووداو ئاماژەی بەوەش کرد، تیمەکانی دەزگای روانگە بە هاوئاهەنگی لەگەڵ پارێزگای هەولێر و دەزگای خێرخوازیی بارزانی گەیشتوونەتە ئەو گەڕەکانەی زیانیان بەرکەوتووە، وەکو هەنگاوی یەکەم خواردنی بەیانی بەسەر زیانلێکەوتوواندا دابەش دەکەن.  ئاری رەسوول، بەڕێوەبەری پەیوەندی و راگەیاندن لە دەزگای روانگە، کە لە گەڕەکی رۆشنبیری قسەی بۆ سیداد لەشکری، پەیامنێری رووداو کرد، گوتی "لە ئەمڕۆوە لە رێگەی چەند تیمێکەوە وەکو دەزگای روانگە و بە هاوئاهەنگی لەگەڵ دەزگای خێرخوازیی بارزانی، دەستمان بە دابەشکردنی خۆراک و هەڵمەتی پاککردنەوە کردووە، کە دوو لە کارە گرنگ و پێویستییەکانن".  بەڕێوەبەری پەیوەندی و راگەیاندن لە دەزگای روانگە ئاماژەی بەوەش دا، "دابەشکردنی خواردنەکەش تاوەکو ئەو کاتە بەردەوام دەبێت کە پێویست دەکات، ئەگەر بێتو خانووەکان پاکبکرێنەوە، ئەوکاتە خێزانەکان دەتوانن خواردن بۆ خۆیان ئامادە بکەن، پاشان دەست بە دابینکردنی پێداویستییەکانی نێو ماڵەکان دەکەین".  بەرەبەیانی رۆژی هەینی ١٧ - ١٢ - ٢٠٢١ بەهۆی بارانی بەخوڕ، لافاو لە بەشێک لە گەڕەکەکانی هەولێر دروستبوو، جگە لە زیانە گیانییەکان کە ١٢ کەس بوون، زیانێکی دارایی زۆری بەدوای خۆیدا هێنا. ژمارەیەکی زۆر ماڵ لە گەڕەکەکانی دارەتوو و رۆشنبیری ئاویان تێچووە و سەتان ئۆتۆمبێلیش کەوتوونەتە ژێر لافاوەوە، یان لافاوەکە تێکیشکاندوون. کەشناسیی هەرێمی کوردستانیش بە رووداوی گوت، شەپۆلی بارانەکە تەواو نەبووە و مەترسیی لافاو هێشتا ماوە.  هەر دوابەدوای رووداوەکەش، مەسرور بارزانی لە پەیامێکدا ئەوەی راگەیاند کە دەزگا پەیوەندیدارەکانیان راسپاردووە بەپەلە بەهانای زیانلێکەوتووانەوە بچن.  مەسرور بارزانی لە پەیامەکەدا ئەوەی راگەیاند، "دەزگا پەیوەندیدارەکانمان راسپاردووە، بەپەلە بەھانای زیانلێکەوتووانەوە بچن و ھەرچی پێویست بێت، بۆ ھاوکاریکردنیان و دابینکردنی پێداویستییەکانیان ئەنجامی بدەن".  دواتر لە پەیامێکی ڤیدیۆییدا مەسرور بارزانی، سەرۆکوەزیرانی هەرێمی کوردستان لەبارەی لافاوەکەی هەولێر و هاوکاریکردنی زیانلێکەوتووان ئاماژەی بەوە کرد، هەرچەندە رووداوەکە سرووشتییە، بەڵام لیژنەیەکیان راسپاردووە بۆئەوەی لێکۆڵینەوە بکەن لەوەی لایەنی کەمتەرخەم هەبووبێت، دەشڵێت، "ئەوەی پێویست بێت، دەیکەین".