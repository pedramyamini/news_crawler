رۆژی دووشەممە ٢٩ - ١١ - ٢٠٢١، هەڵگورد شێخ نەجیب، سەرپەرشتیاری ئیدارەی سەربەخۆی سۆران بە تۆڕی میدیایی رووداوی گوت، "قۆناخی یەکەمی هێڵی شەقڵاوە - سۆران کۆتاییهاتووە".  هێڵی کارەبای شەقڵاوە - سۆران توانای گواستنەوەی کارەبا بەهێز دەکات، بە گوتەی هەڵگورد شێخ نەجیب، "پێشتر توانای گواستنەوەی هێڵەکە ١٠٠ مێگاوات کارەبا بوو بۆ سۆران، ئێستا بەرزبووەتەوە بۆ ١٧٠ مێگاوات".  سەرپەرشتیاری ئیدارەی سەربەخۆی سۆران گوتیشی، قۆناخی دووەمی پرۆژەکە ١٥ - ١٢ - ٢٠٢١ کۆتاییدێت و دۆخی کارەبا هاوشێوەی هەولێری لێدێت.  لە رۆژانی رابردوودا بەهۆی چاکسازی و کارکردن لە هێڵەکاندا، کاژێرەکانی پێدانی کارەبای نیشتمانی لە سۆران نزیکەی شەش کاژێر بوو. هەڵگورد شێخ نەجیب ئەوەی خستەڕوو، "دوێنێ یەکشەممە ٢٨ - ١١ - ٢٠٢١ وەکو تێست کارەبامان دابەشکرد، ٢٢ کاژێر کارەبای نیشتمانی درایە هاونیشتمانیان. ئەمڕۆش خشتەی نوێی پێدانی کارەبا دادەنرێت".  سەبارەت بە دۆخی کارەبای سیدەکان، هەڵگورد شێخ نەجیب گوتی، لە دوو رۆژی داهاتوودا بگۆڕێکی کارەبای کاتییان بۆ دەبرێت تاوەکو کێشەکەیان چارەسەر دەکرێت، کە بەهۆی سووتانی بگۆڕی کارەباکەیانەوە دروستبووە.  هەڵگورد شێخ نەجیب باسی لەوەش کرد، "هەموو رەزامەندییەک دراوە بۆ کڕینی بگۆڕێکی (١٦ ئێم ئەی ڤی)، بەڵام لە تورکیاوە دێت و دوو بۆ سێ مانگ کاتی دەوێت. بە گەیشتنی ئەو بگۆڕە، کارەبای نیشتمانیی سیدەکانیش ئاسایی دەبێتەوە".  پرۆژەکانی باشترکردنی توانای گواستنەوەی کارەبا لە سنووری سۆران بریتین لە گۆڕینی ٣٧ کیلۆمەتر کێبڵ، هەروەها راکێشانی هێڵێکی نوێ بە درێژایی ١٦ کیلۆمەتر کە ئەمەیان بۆ حاڵەتی تایبەتییە و وەکو هێڵی جێگرەوە لە کاتی پێویستدا کاری پێدەکرێت. کۆی پرۆژەکان ٧.٥ ملیۆن دۆلاری بۆ تەرخانکراوە".  رۆژی یەکشەممە ٢٨ - ١١ - ٢٠٢١، وەزارەتی کارەبای هەرێمی کوردستان لە راگەیێندراوێکدا رایگەیاند، ئاستی ئێستای بەرهەمهێنانی کارەبا سێ هەزار و ٤٠٠ بۆ سێ هەزار و ٥٠٠ مێگاواتە؛ هەروەها خواست لەسەر کارەبا پێنج هەزار مێگاواتی تێپەڕاندووە و بە ساردبوونی کەشوهەوا چاوەڕێی زیاتربوونی دەکرێت. لە ماوەی دوو رۆژی رابردوودا، "لە ناوچە ساردەکان نزیکەی ١٢ بۆ ١٣ کاژێر کارەبا دراوە و لە ناوچە گەرمەکانیش زیاتر لە ١٤ بۆ ١٥ کاژێر کارەبا دراوە".