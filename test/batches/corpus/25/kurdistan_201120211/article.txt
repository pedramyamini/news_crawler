ئەمڕۆ شەممە ٢٠.١١.٢٠٢١ عەمید عەلی عەبدوڵڵا، بەڕێوەبەری پۆلیسی کۆیە بە تۆڕی میدیایی رووداوی راگەیاند، ئەو کچە تەمەن ١٣ ساڵانەی کە چوار رۆژ لەمەوبەر لە کۆیە بێسەروشوێنبووبوو، ئەمڕۆ دۆزراوەتەوە و سەلامەتە.  رۆژی ١٦.١١.٢٠٢١ شەیما محەممەد، لە ماڵ دەرچوو و نەگەڕایەوە، خێزانی کچەکەش سکاڵایان لای پۆلیس تۆمارکرد و پۆلیسیش دەستی بە لێکۆڵینەوە و گەڕان کرد.  محەممەدی باوکی شەیما لەبارەی کچەکەیەوە گوتی، لە کاژێر ٢: ٣٥ خولەکی دواینیوەڕۆ، شەیما چووە دەرەوە بۆ خوێندن لەگەڵ کچێکی دیکەی هاوڕێی، بەڵام نەگەڕایەوە. "ئێمەش لە بنکەی ئازادیی کۆیە سکاڵامان تۆمارکردووە، داوامانکردووە لە رێگەی کامێراکانی چاودێرییەوە بزانن کچەکەم چی بەسەرهاتووە. "  شەیما محەممەد، تەمەنی ١٣ ساڵانە و قوتابی پۆلی ٨ی بنەڕەتییە. وەک باوکی گوتبووی، "کاژێر ١٢: ٣٠ لە قوتابخانە گەڕاوەتەوە و دواتر بۆ خوێندن چووە بۆ ماڵی هاوڕێیەکی و لە رێگە بێسەروشوێن بووە".  عەمید عەلی عەبدوڵڵا، بەڕێوەبەری پۆلیسی کۆیە ئاماژەی بەوەکرد، لێکۆڵینەوە لەبارەی بێسەروشوێنبوونی شەیما دەستیپێکردووە و دواتر هۆکارەکەی ئاشکرا دەکەین.