کەمپەینەکە ئەنجوومەنی پاراستنی ژینگەی پاژین بۆ ماوەی هەفتەیەک بەڕێوەیبرد و لە کۆتایی هەڵمەتەکەشدا رایگەیاند، ئامانج ئەوەیە دەنگی خەڵکی بانە بە بەرپرسانی پارێزگا و حکومی بگات بۆ ئەوەی هەرچی زووە کێشەی ئاوی ئەو شارە چارەسەر بکەن.  ئەو ئەنجوومەنە داوای لە بەرپرسان و لایەنە پەیوەندیدارە حکومییەکان کردووە "بەشێوەی جیددی بەدواداچوون بۆ داواکارییەکانی خەڵکی بانە بکەن بۆ ئەوەی دەستیان بە ئاوی خاوێن، تەندروست و هەمیشەیی بگات".  ئەنوەر کەریمی، بەڕێوەبەری ئاوی شاری بانە رۆژی ٦ - ٩ - ٢٠٢١ گوتی: "قەیرانی کەمیی ئاو و وشکەساڵی لەم شاردا پرسێکی جیددییە و هەندێ لە گەڕەکەکانی شار بە تانکەر ئاوی خواردنەوەیان بۆ دابیندەکرێت".  ئەنوەر کەریمی گوتیشی: "ئەم شارە لە ناوچەی کوێستانیدا هەڵکەوتووە و هیچ سەرچاوەیەکی ئاوی ژێرزەمینی نییە و لەلایەکی دیکەشەوە بەهۆی کەمیی باران و هەڵکەوتی جوگرافی ناوچەکەوە ئاوی بەنداوەکانی ئەم شارە بەرێژەی ٧٠ % کەمیان کردووە".  سەرەتای پاییزی ئەمساڵ بەهمەن مورادنیا، پارێزگاری پێشووی سنە، سەردانی شاری بانەی کرد و کێشەی ئاوی ئەو شارەی بۆ "گرنگی پێنەدان و بەڕێوەبردنی خراپ" گەڕاندەوە و گوتی: "خەڵکی بانە مافی خۆیانە ناڕەزایی لەبەرامبەر نەبوونی ئاو دەرببڕن". مورادنیا هەروەها بەڵێنیدا کێشەی ئاوی شاری بانە چارەسەر دەکرێت.  بەگوتەی ئەنوەر کەریمی، قەیرانی ئاو لە شاری بانە بۆ وشکەساڵی و بەکارهێنانی زۆری ئاو لەلایەن خەڵکەوە دەگەڕێتەوە.  پێشتریش عیرفان موئمین پوور، جێگری دامەزراوەی ئاوە ناوچەییەکانی پارێزگای سنە، گوتبووی: "ئەمساڵ بارانبارین لە شارە سنوورییەکانی مەریوان و بانەدا زۆر کەم بووە و ئاوی خواردنەوە لە شارەکانی سەقز، بانە، دیواندەرە و سنە لە دۆخێکی نەگونجاودایە".