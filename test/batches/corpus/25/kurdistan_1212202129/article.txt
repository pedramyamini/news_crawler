رۆژی یەکشەممە ١٢ - ١٢ - ٢٠٢١ وەزارەتی پێشمەرگە رایگەیاند، "دوای دابینكردنی کامێرای گەرمبین (حه‌راری) له‌لایه‌ن سه‌رۆكایه‌تیی هه‌رێمیی كوردستانەوە بۆ سه‌رجه‌م میحوه‌ره‌كانی پێشمه‌رگه و دابه‌شكردنی به‌سه‌ر سه‌رجەم لیوا و یه‌كه سه‌ربازییه‌كان، ئه‌مڕۆ كۆبوونه‌وه‌یه‌ك به به‌شداریی نوێنه‌ری لیواكان بەڕێوه‌چوو".  لە راگەیێندراوەکەی وەزارەتی پێشمەرگەدا هاتووە، "له خوولەکەدا له‌لایه‌ن راهێنه‌ری شاره‌زا چۆنێتیی به‌كارهێنانی کامێرای حەراری (گەرمبین) به‌گوێره‌ی وەرزه‌كان و مه‌ودای ئاشكراكردنی كه‌سانی گومانلێكراو روونكرایه‌وه، هه‌روه‌ها زانیاریی پێویست له‌باره‌ی پێكهاته‌ی کامێراکە و گواستنه‌وه‌ی زانیاری تۆماركرا و خرایه‌ڕوو".  کامێرای گەرمبین یاخود کامێرای شەوبین یان وەکو بە عەرەبی کامێرای حەراری پێیدەڵێن، کامێرایەکە کە بە تیشکی ژێرسوور کار دەکات.  کامێرای ئاسایی و چاوی مرۆڤ رووناکی دەبینن؛ کامێرای گەرمبین گەرمی دەبینێت.  هەموو تەنەکان گەرمیدەرن، بەڵام گەرمییەکەیان لەیەکدی جیایە. کامێرای گەرمبین ئەو پلە گەرمیە بەرز و نزمانە لەسەر شێوەی تیشکی ژێر سوور وەردەگرێت و هەریەکەیان بەگوێرەی پلەکەی دەگۆڕێت بۆ رەنگێک و بەو شێوەیە وێنەی تەنەکە دەردەخات تەنانەت ئەگەر لە تاریکیشدا بێت.  لە یاسای فیدراڵیی ئەمریکادا، کڕین و فرۆشتنی هەموو جۆرە کامێرا و دووربینی گەرمبین بۆ هاووڵاتییانی ئەمریکی رێگەپێدراوە، بەڵام هەناردەکردنیان بۆ ئەو وڵاتانەی کە گەمارۆیان لەسەرە قەدەخەیە، وەکو ئێران، کۆریای باکوور و ڤەنزوێلا.  هەروەها تەنانەت ئەو وڵاتانەشی گەمارۆیان لەسەر نییە، تەنیا دەتوانن جۆری ئاسایی کامێرا و دووربینە گەرمبینەکان بکڕن کە کوالێتیی وێنەکانیان بەرز نییە و ناتوانن وێنەکان زۆر نزیک بکەنەوە.  بەڵام ئەوانەی کە بۆ مەبەستی سەربازی دروستکراون بە یاسایەکی تایبەت کڕین و فرۆشتنیان رێکخراوە، چونکە وەکو چەک مامەڵەیان لەگەڵ دەکرێت و بکڕ پێویستی بەوەیە بە ژماریەک رێوشوێندا بڕوات.  نرخی کامێرا و دووربینە گەرمبینەکان بە گوێرەی جۆرەکەیان دەگۆڕێت؛ لە ٢٠ دۆلارەوە دەستپێدەکات و تا سەرووی ٢٥٠ هەزار دۆلار دەڕوات.