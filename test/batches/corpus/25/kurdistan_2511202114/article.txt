دونیا رزگار، خوشکی کوژراوەکە بە رادیۆی رووداوی راگەیاند، "ئەوە نزیکەی مانگێکە براکەم کوژراوە، هێشتا بکوژەکە دەستگیر نەکراوە کە ئامۆزایەکمە و ماڵی مامیشم دەستیان تێیدا هەبووە. دوای ئەوەی کوشتوویەتی، هەموویان هەڵاتوون. رووداوەکە ٢٣ - ١١ - ٢٠٢١ روویداوە کە لەسەر سەگێک بووە. کێشەی ئەم سەگەیش بۆ ساڵێک پێش ئێستا دەگەڕێتەوە".  بە گوتەی خوشکی کوژراوەکە، ئەو سەگە نەخۆشە و پەلاماری خەڵک دەدات و قەپیان لێدەگرێت. ساڵێک پێش ئێستا لە کەرکووک بە بڕی ٥٠ ملیۆن دینار بەڵێننامە پڕکراوەتەوە کە سەگەکە ببەسترێتەوە و بەرەڵا نەکرێت.  دونیا رزگار دەڵێت، "رۆژی رووداوەکە ئێمە لە گوندی قازانبڵاخ بووین. مەڕوماڵاتێکی زۆرمان هەیە لەو گوندە. شوانەکەمان تەلەفۆنی بۆ کردین کە ماڵی مامم سەگەکەیان بەرەڵا کردووە و ئەویش لە ترساندا رایکردووە و گوتوویەتی: دەبێت فریام بکەویت، ئەگینا دەمخوات. باوکیشم لە دەرەوەی سنوورەکە بوو لە بەنزینخانە بەنزینی کردبووە ئۆتۆمبێلەکەی، تەلەفۆنی بۆ براکەم کردبوو کە ١٩ ساڵ بوو، لە پەرستاری بوو".  خوشکی کوژراوەکە ئاماژەی بەوەش کرد، "پاشان براکەم چوو بۆ ئەوەی شوانەکە بۆ لای مەڕوماڵاتەکە بگەڕێنێتەوە. لەوێ لەگەڵ ئامۆزاکەم دەبێتە دەمەقاڵێیان و پێی دەڵێت: ئێمە پار ٥٠ ملیۆن دینار بەڵێننامەمان دا لەبەر ئەوەی ئەو سەگە بەرەڵا نەکرێت، تۆ نازانیت ئەگەر ئەم سەگە بەرەڵا ببێت، هەر کەسێک بکەوێتە بەردەستی پارچەپارچەی دەکات و دەیخوات؟ ئیتر براکەم گوتوویەتی: ئەو سەگە دەکوژم".  دونیا رزگار لە درێژەی قسەکانیدا بەم جۆرە باسی ساتی کوشتنەکەی کرد، "کاتێک براکەم سواری ماتۆڕەکەی دەبێت بڕوات. ئامۆزاکەم ٢٠ ساڵانە و چەکی بێ مۆڵەتی پێیە، لە دواوە دەستڕێژی گوللەی لێدەکات کە شەش گوللە دەبێت و چواریان بەر براکەم دەکەون. دووانیان بەر سەری، دانەیەک لە دڵی دانەیەکیش لە کەلەکەی دەدات و کوناودەری دەکات".  بە گوتەی دونیا، "پاشان شوانەکەمان تەلەفۆنی بۆ کردین و گوتی: کوڕەکەتان کوژراوە. لەبەر ئەوەی ئەوان لەو دەشتەن، براکەیشم چەکی پێیە، بەڵام کاتێک ئامۆزاکەم کوشتوویەتی چووەتە سەری و چەکەکەی ئەویشی بردووە. ئەمەی دەیگێڕمەوە شایەتیی شوانەکەیە کە لەبەردەم دادوەردا داویەتی".  دونیا و دایک و باوکی چوونەتە شوێنی رووداوەکە و بەسەر تەرمی کوڕەکەیاندا دەچن. دونیا دەڵێت، "سەیرمان کرد بە شێوەیەکی زۆر دڕندانە کوژراوە. شوانەکەیش لەوان منداڵترە و نەیوێراوە هیچ بکات".  خوشکی کوژراوەکە ئەوەشی خستەڕوو، "ئامۆزاکەمان تاوەکو ئێستا نەگیراوە و هەر لە سنووری کەرکووکدایە. پۆلیسیش بە ئێمە دەڵێن: ئێمە شوێنی نازانین، دەبێت ئێوە هاوکاریمان بکەن و خۆتان شوێنەکەی بدۆزنەوە تاوەکو ئێمە بیگرین. ئێمە خەڵک کە دەیبینێت تەلەفۆنمان بۆ دەکەن و دەڵێن لە فڵان شوێن بینیومانە یان لە فڵان شوێنە".  لەوبارەوە رائید عامر نووری، گوتەبێژی پۆلیسی کەرکووک بە رادیۆی رووداوی راگەیاند، "بکوژەکە و هەشت کەسی دیکە لەو تاوانە تێوەگلاون کە هەموویان ماڵی مامی کوژراوەکەن و فەرمانی دەستگیرکردنیان بۆ دەرچووە".  گوتەبێژی پۆلیسی کەرکووک ئەوەی خستەڕوو، تۆمەتبارەکان و بکوژەکە لە سنووری کەرکووک هەڵاتوون و خۆیان ونکردووە. رائید عامر نووری گوتیشی، "ماڵی ئەم دوو برایە کێشەی مەڕوماڵاتیان لەنێواندایە کە کۆن و قووڵە و بۆ پێش ئەم رووداوی کوشتنە دەگەڕێتەوە".