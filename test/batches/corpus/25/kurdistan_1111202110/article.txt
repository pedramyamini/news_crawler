ئەمڕۆ پێنجشەممە ١١ - ١١ - ٢٠٢١ حەسەن زەینولعابدین، قایمقامی خورماتوو بە تۆڕی میدیایی رووداوی راگەیاند، چەند رۆژێکە بۆنێکی ناخۆش لە چەند گەڕەکێکی خورماتوو بڵاوبووەتەوە و دانیشتووانەکەی هەراسان کردووە، ئەویش بەهۆی ئەوەی شارەکە فراوانبووە و نزیکبووەتەوە لە شوێنی کۆکردنەوەی زبڵ و خاشاک.  لەبارەی دروستبوونی بۆنە ناخۆشەکەوە قایمقامی خورماتوو گوتی: "شارەوانی لەو شوێنە زبڵ کۆدەکاتەوە، چەندین کەسی هەژاریش لەوێ سەرقاڵی گەڕانن بەدوای شتێکدا کە بەهایەکی هەبێت، بۆ ئەوەش زبڵەکە هەڵدەدەنەوە و ئاگری تێبەردەدەن، ئەمەش دەبێتە هۆی بڵاوبوونەوەی ئەو بۆنە ناخۆشە".  حەسەن زەینولعابدین ئاماژەی بەوەشکرد، لیژنەیەکی هاوبەشیان لە شارەوانی، ئاگرکوژێنەوە و پۆلیس پێکهێناوە و ئەمڕۆ لەوبارەیەوە کۆدەبنەوە بۆ ئەوەی چارەسەری ئەو گرفتە بکەن و گوتیشی: "تاوەکو ئێستا سێجار نووسراوی فەرمیم کردووە بۆ پارێزگای سەڵاحەددین بۆ چارەسەرکردنی ئەو گرفتە بەڵام وەڵامیان نەبووە، لە نووسراوەکەدا داوامکردووە ریسایکلینێگ بۆ خورماتوو تەرخان بکەن، ئەگەر حکومەتیش نایکات، رێگەبدەن کۆمپانیایەکی کەرتی تایبەت بیکات".  قەزای خورماتوو، شارێکی کوردستانییە و سەر بە پارێزگای سەڵاحەدینە، دەکەوێتە باشووری کەرکووک. ژمارەی دانیشتووانەكەی بە شارۆچكە و گوندەكانییەوە نزیكەی ٢٥٠ هەزار كەس دەبێت، كورد ٥٥ %، عەرەب ١٥ % و توركمانیش ٣٠ % ـی رێژەی دانیشتووانی قەزاکە پێكدەهێنن.