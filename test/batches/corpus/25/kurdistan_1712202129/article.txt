ئەحمەد وشیار، بەڕێوەبەری فڕۆکەخانەی نێودەوڵەتیی هەولێر بە (تۆڕی میدیایی رووداو)ی رایگەیاند: "ئێوارەی ئەمڕۆ هەینی، کاروانێکی دیکەی کۆچبەرانی هەرێمی کوردستان و عێراق، کە ژمارەیان ٢٥٨ کۆچبەر بوو لە بێلاڕووسەوە گەیشتنەوە فڕۆکەخانەی نێودەوڵەتیی هەولێر".  گەڕانەوەی ئارەزوومەندانەی کۆچبەرانی کوردی باشووری کوردستان و عێراق لە بێلاڕووسەوە بۆ هەردوو فڕۆکەخانەی هەولێر و بەغدا بەردەوامە، رۆژی ١٠ی ئەم مانگەش کاروانێکی کۆچبەران، کە لە ٤١٧ کۆچبەر پێکهاتبوون گەیشتنەوە فڕۆکەخانەی نێودەوڵەتیی هەولێر.  کاروانەکەی ئەمڕۆ نۆیەمین کاروانی کۆچبەرانە لە بێلاڕووسەوە دەگەڕێنەوە، بەپێی ئامارەکان تاوەکو ئێستا نزیکەی ٣٥٠٠ کۆچبەر لە بێلاڕووسەوە گەڕاونەتەوە هەرێمی کوردستان و عێراق.  ژمارەی ئەو کۆچبەرانەی هێشتا لە سنووری بێلاڕووس - پۆڵەندا ماونەتەوە، وەک کۆچبەرەکان باسی دەکەن، نزیکەی دوو هەزار کۆچبەرە کە بەشێكیان خەڵکی باشووری کوردستانن، حکومەتیش دەڵێت؛ ئەم کاروانە بەردەوام دەبێت و پرۆسەی گەڕانەوەی کۆچبەرانیشمان خێراتر کردووە.  ئەحمەد سەحاف، گوتەبێژی وەزارەتی دەرەوەی عێراق، رۆژی ١٢/١٢/٢٠٢١، بە تۆڕی میدیایی رووداوی راگەیاند: "هەوڵەکانی وەزارەتی دەرەوە بەردەوامن بۆ گەڕاندنەوەی ئەو کۆچبەرە عێراقییانەی ئارەزوو دەکەن بگەڕێنەوە عێراق، لەو پێناوەدا باڵیۆزخانەکانی عێراق لە مۆسکۆ و وارشۆ هەوڵدەدەن بۆ پێشکەشکردنی هاوکاریی مرۆیی و تۆمارکردن و پێدانی پاسپۆرتی گەڕانەوە بەو کۆچبەرانەی کە دەیانەوێ بگەڕێنەوە عێراق".  ئەحمەد سەحاف گوتیشی: "تاوەکو ئێستا لە رێگەی چەند گەشتێکی ئاسمانیی نائاساییەوە سێ هەزار و ٥٥٦ کۆچبەری عێراقیمان بەشێوەیەکی ئارەزوومەندانە لە بێلاڕووسەوە گەڕاندووەتەوە هەولێر و بەغدا".